<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Locus Solus - Raymond Roussel</title>
  <link href="../Styles/still.css" rel="stylesheet" type="text/css" />
</head>

<body>
  <p class="n4bosluk"></p>

  <h2 style="text-align: center;">V</h2>

  <p class="n1bosluk"></p>

  <p>Biz ustayı dinlerken, alacakaranlık başlamıştı. Üstat bizi dik bir patikaya götürdü.</p>

  <p>On dakikalık bir tırmanmadan sonra, küçük bir taş yapıya dek geldik, yapının yukarıdan uçsuz bucaksız ormanlara dönük ön yüzü yalnızca som altın topuk demirli, çok paslı bir geniş parmaklıklı kapının kapalı duran iki kanadını kapsıyordu. Duvarlar arasında, çıkışsız, ışıksız, basitçe döşenmiş, tek ve geniş bir oda uzanmaktaydı.</p>

  <p>Bir şövale üzerinde, bitmemiş bir tuval, şafağın açık yerincesi olarak soluk bir çevrenin ardında uçları kanatlı bir sürü bağın sürüklediği, ışıktan bir kadını göstermekteydi.</p>

  <p>Canterel, kısa açıklamalarla, odanın ortasında, Lucius Egroizard adında birini gösterdi bize, bir yaşındaki kızının tepinerek danseden bir katil topluluğunca iğrenç bir biçimde, ölünceye dek ayaklar altında çiğnendiğini görünce birden delirmişti, birkaç haftadır Locus Solus’ta bakım altındaydı.</p>

  <p>Dipte, bir bekçi kımıltısız durmaktaydı.</p>

  <p>Saçı iyice dökülmüş olan Lucius bize sol yanını göstermekteydi, mermer bir masanın üstüne yandan oturmuştu, masanın üstünde bize yönelik bir tür ocağın çıkıntıdan yoksun iki ızgarası vardı, ikisi de kızgın kömürlerle donanmış bir sac levhanın kıyılarına, sınırını hiç geçmeyecek biçimde, koşut olarak vidalanmıştı.</p>

  <p>Deli, bir metre uzunluğunda ve yarım metre genişliğinde, gri bir döşemelik kumaş parçasını ızgaraların üzerine bir köprü gibi atıp yanmaya yol açacak her türlü dokunumdan kaçınarak, iki ucunu karşı karşıya, bize göre, önden ve arkadan, hafif eğimle inen bir kuşakla çevrili üst alan iyice gerilinceye dek kaydırdı.</p>

  <p>Lucius, masanın bir köşesinde uğursuz bir serseri topluluğunu andıran, birkaç santim büyüklüğünde, çok güzel işlenip boyanmış, on iki kauçuk adamı kare yüzeyi sayısız ince ve sıkı delikten sıcak havayı geçiren kumaşın üstüne koydu. Kolaylıkla havalandıktan sonra, ayaklarının içine konulmuş bir ağırlık yardımıyla ayakta durdular, çok geçmeden de parmaklarını kalbur kumaşın üzerinde gezdinip duran delinin gönlüne göre dolaşmaya başladılar. Bir an, omuzlarına ya da karınlarına dokunarak kendilerini hemen eksenlerinden uzağa atanlar dışında, tüm dikey akımlardan yoksun kalınca, şu ya da bu heykelcik ilerliyor ya da geriliyor, sonra, yukarısında her türlü engel kalkınca, yeniden üst düzeyine dek sıçrıyor, bu oyunun yenilenmesinden canlı bir “gigue” dansı sıçraması kazanıyordu. Bir başkası, her türlü karşı akımın ortadan kalkmasından sonra, çıkıntılı bir yanına, eline ya da dirseğine, teğet olarak dokunan kimi akımların etkisi altında, kendi ekseni çevresinde dönüyordu.</p>

  <p>Yakın olanı bize sırtını dönen, altışarlık iki koşut sıra biçiminde karşı karşıya dizildikten sonra, hava bebekleri, <i>sır Roger de Coverly</i> adıyla ünlü oyunu yerleşik biçimiyle oynadılar. Lucius, parmaklarını döşemelik kumaşın, sabırlı incelemelerle yetişmiş büyük virtüöz olarak kullandığı eşsiz klavyenin üzerinde dolaştırarak, her şeyi tek başına eyleme geçiriyordu.</p>

  <p>İki oyuncu, aynı köşegenin iki ucundan, birbirlerine doğru sıçrıyor, sonra, birbirlerine dokunmadan, geri geri giderek yerlerine dönüyorlar, hemen arkasından, öteki iki uçta bulunanlar kesinlikle aynı şeyi yapıyorlardı. Ardışık oyun birkaç kez yeniden başlıyor, karşılaşma sırasında özeksel olarak gerçekleştirilen bir çevrinmeli dönmeyle çeşitleniyordu. Lucius ellerini verevlemesine kumaşın üzerinde kaydırıyor, bebekleri kımıltısız durumda tutan akımı kesmemek için bileğini iyice büküyordu.</p>

  <p>Sonra deli, onları birbiri ardından kadrilin orta çizgisinde birlikte, arkasından her birini, onun yanından bir kerte kazanmaya zorlamaktan da geri durmadan, karşı sıradan bir oyuncuyla döndürterek, en uzak İkiliyi yavaş yavaş kendisine dek getiriyordu. Hemen arkasından her şey önceki gibi başlıyordu.</p>

  <p>Dans böylece sürdü. Hep birinciyi izleyen ikinci figür yardımıyla, kesintisiz bir almaşma on iki arkadaşın her birine sırasıyla köşe yerlerde bulunma ayrıcalığını vermekteydi.</p>

  <p>Lucius, her türlü beceriksizlikten uzak yeteneğinin şaşmazlığıyla, sağlam zeminden yoksun dansa yoğun bir yaşam veriyordu. Dansın durgun devinimi yavaş yavaş hızlandı, sonra iyice şiddetlendi.</p>

  <p>Birden gösteri durdu. Lucius, ellerini kumaştan çekip oyuncuların amaçsızca dalgalanmalarına neden olarak, gözlerinde dehşet, şaşkın mı şaşkın, varlığımızı görmeden bizden yana dönmüştü, Canterel’in söylediğine göre, elinde olmadan acımasız bir saplantıya uyarak kendi kendine sunmuş olduğu korkunç ve çağrıştırıcı gösteriden kaynaklanan sanrısal tepilerin görülmedik bir kılsal bunalımına düşmek üzereydi.</p>

  <p>Dehşetin etkisiyle, sağdan ve soldan delinin çıplak başını çevreleyen iki saçlı bölgenin her birinin ucundan altışar saç dikildi - sonra, bir gözenekten öbürüne, kendiliklerinden yer değiştirdiler. Dokularda derin bir gevşemeyle yerinden çıkmış durumda ve atıcı gözeneğin üst kıyılarında bir baskıyla havaya atar gibi göründüğü her saç, hep dikey kalarak minicik bir yol çizip komşu bir gözeneğe düşüyor, o da onu almak üzere açılıyor, hemen arkasından da aynı şeyi yapacak olan yeni bir açık barınağa doğru fırlatıyordu.</p>

  <p>On iki saç, çok geçmeden, birbirini izleyen sıçramalar sonunda, deninim biçimlerine uygun olarak, çıplak başın parlak tepesinde, düşsel bir çizginin eksenine koşut olarak, iki eşit sıra biçiminde dizilerek, kendiliklerinden, tıpkı kauçuk heykelciklerinki gibi bir “gigue” yaptılar. Uç yerlerde bulunan dördünün önce basit, sonra merkezde değişik dönüşlerle gerçekleştirilen yanlamasına birçok yarı geçişlerinde de aynı sıra, karşı karşıya bulunan ikişer oyuncunun kıvrımlı evrelerle bir uçtan ötekine geçtikleri aynı ikinci toplu figür gözlendi.</p>

  <p>Lucius, acıdan kasılmış, dizginlenmez bir tikin kudurttuğu kimi sinirliler gibi, iğrenç oyunu durdurmak istercesine, elini başına doğru götürüyor, ama bir tür dehşet başına dokunmasını önlüyordu. Dans, canlı mı canlı, ona karşın, kesintisiz, amansız, sürüyor, on iki saç, birbiri ardından, dört önemli yeri alıyordu. Canterel, alçacık bir sesle, bize zihinsel bir sarsıntıdan doğmuş bir saplantının bu tepisel etkisinin anatomi açısından ne denli ilginç olduğunu belirtti.</p>

  <p>Lucius, hep öyle kesin, öyle amansız, hafif bebeklerinki gibi ateşli bir biçimde gittikçe hızlanan lanetli dansın acılı bilincinde, çırpınmalı titremelere tutulmuş, bunalımla inliyordu.</p>

  <p>Bir an şiddetle en yüksek noktasına ulaştıktan sonra, bunalım en sonunda zayıflar gibi oldu ve, deli yatışırken, saçlar oradan buradan saçlı bölümün uçlarındaki eski yerlerine gelerek doğal biçimde indi. O zaman Lucius, yüzü avuçlarında, sinirsel gevşemenin etkisiyle avuç avuç gözyaşları dökerek uzun uzun hıçkırarak ağladı.</p>

  <p>Çok geçmeden, ışıl ışıl bir gülümsemeyle kalkıp sola doğru birkaç adım ilerledi ve, yan duvarın karşısında, geniş bir masanın önüne oturdu, burada, içlerinde renksiz bir sıvıya fırçalar batırılmış, tıpasız birkaç kristal şişe, önceden biçilmiş ve boyutlarıyla açık bir biçimde bir bebek giysisinin değişik parçalarını oluşturmak üzere hazırlanmış bir sürü kumaş parçasıyla yan yana duruyordu.</p>

  <p>Cebinden on santimetre uzunluğunda, ak bir çubuk çıkarıp masanın üzerindeki görünmez bir deliğe dikti, bir dikiş iğnesi parçası kadar ince olan bu çubuk çelik gibi sert görünüyordu.</p>

  <p>Fırçalardan biriyle üst ucunu ıslattı, sonra, beklemeden, tam üzerine, dikey olarak, -bir eli aşağıda, bir eli yukarıda-, birbiri üstüne bastırılmış iki bez parçasının birbirine karışmış uçlarını koydu.</p>

  <p>Birden, sert tel, Firavun’un incecik yılanı, hızlı ve sık dalgalanmalarla kendiliğinden uzanarak, iki kumaş katını her yönde, birbiri ardından, aralıksız delmeye başladı, böylece, aşağıdan yukarıya, ince ve kusursuz bir dikiş, tüm elverişli alanda bir saniyeden az bir sürede tamamlanan, olağanüstü bir <i>ön ilmek</i> gerçekleştirdi. Olgu sona erdi, Lucius da teli kırdı, telin içeride kalan bölümü, aynı anda, kumaşın üzerinde, iki ucunun her birinde, bir kesme düğümünü andıran bir küçücük baş oluşturarak, hemen saltık bir esneklik kazandı.</p>

  <p>Canterel bize yalnızca ufacık ıslatılmış parçasından yoksun kalmış ak çubuğu gösterdi, renksiz sıvının kimi kimyasal özelliklerinin neden olduğu alevsiz bir yanma, bu parçayı hava fişeğine dönüştürmüştü.</p>

  <p>Lucius, çubuğun yeni tepesini bir başka şişenin fırçasıyla ıslatarak eldeki işin katlanmış bir ucunu istenen yerde ayakta tuttu.</p>

  <p>Hızlı ve ak bir fişek, sıkı bir sarmal biçiminde yükselerek, bezi almaşık olarak bir tek, bir çift her seferde iki kez delip <i>bir kenar işlemesi ilmeği</i> yaptı.</p>

  <p>Koparmanın arkasından, iki dikiş başı göründü ve dikiş yumuşadı.</p>

  <p>Usta bize delinin sevinçli özenini gösterdi, kızının giysisini yapmak için ivecenlikle çalışıyor, bazı bazı, hiç içinden çıkmayan düşüncenin bir sapmasıyla, onun yakında doğacağına inanıyordu; tümüyle birbirinden farklı olan renksiz sıvıların her biri kendi fişeğini yaratıyor, o da şişenin üstündeki etikette belirtilmiş özel bir dikiş ilmeğini doğuruyordu.</p>

  <p>Üçüncü bir fırçanın araya girmesiyle oluşan sonraki fişek, karmaşıklığına karşın şimşek gibi hızlı, yolu üstüne konulmuş çifte kumaşı son deliğin azıcık aşağısından delip hemen sonra eskisinden daha yukarıya tırmanmak üzere durmamacasına aşağıya inerek bir <i>arka ilmek</i> gerçekleştirdi.</p>

  <p>Nerdeyse aynı biçimde, dördüncü bir hava fişeği, henüz kullanılmamış bir sıvının etkisiyle, sunulan kumaşta, her zaman iki katı uzunlukta bir çıkışın izlediği inişlerinin her birinde karşılaştığı ilk deliğin içinden geçerek bir <i>pike ilmek</i> oluşturmayı başardı.</p>

  <p>Yeni bir şişeden kaynaklanan, beşinci bir fişek, kumaşın tam olarak birbirine yapışmış iki ucunun belirlediği dış çizgisini yersiz yanından oldukça geniş sarmalları içine kapatarak bir <i>birleştirme dikişi</i> oluşturdu.</p>

  <p>İki kesme başının oluşumu ve yumuşama olgusu hiçbir zaman gerçekleşmezlik etmiyordu.</p>

  <p>Lucius, ince farklılıkları her seferinde şaşmaz bir bakışla inceleyerek, yanılmaz bir biçimde, şu ya da bu fişeğe düşen delme izlemine ilişkin bir oran hesabına göre, çubuğunun tepesinin küçücük bir bölümünü sıvıya daldırıyordu.</p>

  <p>Altıncı bir şişeden gelen bir fişek, başdöndürücü zikzaklarıyla, havada patlamalar içinde gerçekleşen geniş dalgalanmak kaossu çıkışlarıyla şu akıllara şaşkınlık veren, çılgın hava fişeği devinimlerini anımsatarak, kumaşta bir <i>chausson dikişi</i> gerçekleştirdi. Ayrıca, tüm fişekler, alabildiğine indirgenmiş olarak, sayısız eğriler, sarmallar ya da kırık çizgiler doğuran şu karmaşık şenlik fişeklerine benzemekteydi.</p>

  <p>Her dikişin birdenbireliği bir kadın işçinin en iyi dikiş makinesiyle elde ettiği günlük işi yüz katına çıkarmasını sağlayabilecek olan bu yöntemin ezici kusursuzluğunu göstermekteydi.</p>

  <p>Lucius, işini aynı altı şişeden yararlanarak bir an daha sürdürdükten sonra, yorgun düşüp şimdi çok kısalmış ak çubuğun önünde durdu.</p>

  <p>Rastlantıyla dönünce, bizi ilk kez görür gibi oldu ve, yaklaşarak, parmaklığın arkasından, şu biricik sözcüğü söyledi:</p>

  <p>“Söyleyin.”</p>

  <p>Usta da topluluğumuza katılmış olan şarkıcı Malvina’dan delinin isteğini yerini getirmek için bir içli dize söylemesini rica etti hemen. Malvina, konusunu Tevrat’tan alan yeni opera <i>Abimélech</i>’te bir gizdeş rolünü gerçekleştirmişti, tiz perdenin nerdeyse doruğundan başladı: <i>Rebecca</i>...”</p>

  <p>Lucius, onu birden durdurup uzun süre aynı parçayı yinelettirdi, öncelikle son notanın çok arı titreşimlerine kulak verdi.</p>

  <p>Sonra gidip sağda, karşımıza, tek ayaklı bir yuvarlak masanın başına oturdu, masanın üstünde şu nesneler vardı:</p>

  <p>1. O sırada ışıksız olan bir lamba.</p>

  <p>2. Olağanüstü ölçüde ince altın iğneli bir dar damga baskısı.</p>

  <p>3. Tümüyle domuz yağından yapılmış, birkaç santimetrelik, küçük bir cetvel. Bu cetvelin bir yanında, başlıca altı bölüm görünüyor, numaralanmış, kalın çizgilerle belirtilen bölümlerin her biri, daha ince ve daha kısa çizgilerle belirtilmiş on iki alt bölüm içeriyordu. Çizgi ve rakamlar, domuz yağının açık grisi üzerinde, parlak kırmızı renkleriyle seçiliyorlardı. Ustalıkla yapılmış araç, altı ayak, yetmiş iki parmağa bölünmüş olan eski toise’ın<b>*</b> küçültülmüş bir örneğini sunmaktaydı.</p>

  <div class="dipnot" style="text-align: right;">
    * Yaklaşık iki metreyi bulan eski bir uzunluk ölüsü. (Ç.N.)
  </div>

  <p>4. Katılaşmış bir mumdan yapılmış yeşil ve kare bir tablet.</p>

  <p>5. Bir kulaklıkla donanmış yuvarlak bir zara uydurulmuş kısa bir altın iğneden oluşan, çok basit bir ses aygıtı.</p>

  <p>6. Ortasındaki açıklık, ayrımsanmaz biçimde ikiye ayrılmış uçlarının içinde, tümüne bir karo ası görünüşü veren, düz ve tıraşlanmış bir Süleyman taşı tutan, dörtgen biçimi, küçük, ak bir karton.</p>

  <p>Lucius, iki ucundan sol elinin baş ve işaret parmağı arasına aldığı -ve dosdoğru gözlerinin önündeki bölüm ve alt bölümleri buruşturup kısaltacak biçimde uzunlamasına sıkıştırarak- küçük toise’ı yatay olarak önüne konulmuş yeşil tabletin ortasına bastırdı.</p>

  <p>Kırmızı çizgileri inceleyip büyük bir özenle aynı çizgi üzerinde değişik yerler seçerek sağ elinde dikey biçimde tuttuğu damga aracıyla, iğneyi domuz yağma dayayıp mumda yedi yüzeysel iz açtı.</p>

  <p>Bu damgalar basıldıktan sonra, Lucius iki parmağını hafiften gevşetip esnek toise’ın kendiliğinden uzayarak ölçülerine biraz daha fazla uzunluk vermesini sağladı. Sonra, aynı yöntemi kullanarak, yeşil yüzeyde öncekiler arasına yeni izler bastı.</p>

  <p>Daha uzun süre, toise’ı her seferinde değişik oranlarda sıkıp çoğu kez çok küçülterek, deli işini sürdürdü, kırmızı alt bölümleri inceleyip aynı doğru çizgi biçimindeki kuşağın dokunulmamış bölümlerinde mumu hafifçe damgalıyor, dokunma biçimlerinde ince değişkeler yapmaktan geri durmuyordu.</p>

  <p>Sonunda, yeşil tablet bir sesin yarattığı gramofon çizgilerini andıran, ufacık iğne izlerinden oluşmuş, kısa ve ince bir doğru çizgi sundu.</p>

  <p>Hemen toise’ı ve damgayı yerleştiren Lucius’un gösterdiği istek üzerine, bekçi lambaya yaklaşarak bir kibrit çaktı.</p>

  <p>Alev fitili sararken, Canterel, kolunu iki parmaklık arasından kaydırıp soldaki duvardan, bir yanında, eski bir nakış biçiminde, dinsel amblemler ve çiçeklerle çevrili latince “Mens” sözcüğü bulunan, solmuş ipekten, uzun ve düz bir kılıfı çekip aldı, içinden çok eski bir tahta çıkardı ve bize tahtanın iki yüzünü kaplayacak biçimde kipti harfleriyle ince biçimde kazılmış, eksiksiz ayin metnini gösterdi.</p>

  <p>Az sonra, gene kılıfına konulup parmaklıktan geçirildikten sonra, tahta gene duvara dayalı duruyordu.</p>

  <p>Bekçi, basit bir başlatma edimiyle, yakılmış lambada bir mekanizmayı sarstı, lamba bunun hemen arkasından düzenli biçimde üçer saniyelik sönmelerle ayrılan, keskin ve kesik parıltılar saçtı.</p>

  <p>Lucius, yeşil tablet çok uzağa çekilmiş sol elinde, karo asının alt yanı daha yakındaki öbür elinin parmakları arasında, sırtı lambaya dönük, biraz sağa dönerek kolunu kaldırdı.</p>

  <p>Bizim uzak yanından göreceğimiz durumda, iki nesneyi birbiri ardından koşut olarak kaldırdı, karo ası alevle tablet arasında bir perde oluşturdu.</p>

  <p>İlk parıltıda, batmakta olan gün ışığında, Süleyman taşı odanın dibine doğru birbirinden çok uzak, mikroskopik kırmızı ışık noktaları yansıttı, petek yüzeylerden kaynaklanan ve kartonun çevreleyen gölgesiyle güçlenen bu noktacıklar, mücevherin değişik bölgelerinin arılığına göre, belirgin yoğunluk farkları sunmaktaydı.</p>

  <p>Lucius, garip kartı oynatarak, bu noktalardan çabucak seçilmiş birini tabletteki en yüksek ize yöneltip sonraki üç parlama süresince burada tuttu.</p>

  <p>Noktalar parlamalar arasında iz bırakmadan siliniyordu. Lucius böylece zımbadan kaynaklanan tüm izleri birbiri ardından aydınlattı, her biri için az ya da çok güçlü şu ya da bu ışık noktasını seçerek, kullanılmış parıltıların sayısını birle on beş arasında değiştirmekteydi. Bazı bazı aynı iz için birbiri ardından iki ya da daha fazla nokta kullanılmaktaydı.</p>

  <p>Canterel delinin yaptığı işi yorumladı.</p>

  <p>Her ateş noktası, kırmızı ile yeşilin istenerek yapılmış karışımının kolaylaştırdığı ince bir düzenlemeyle yönlendirilmiş olarak, hafif ısısıyla, amaçlanan izin mumunu ayrımsanmaz bir biçimde yumuşatıyor, böylece filiz durumundaki gelecek sesleri kusursuzlaştırarak ilk işi tamamlıyordu.</p>

  <p>Lucius asını yerleştirmek için gene bize doğru dönüp yeşil tableti yatay biçimde yuvarlak masanın üstüne koyarak ses aygıtını aldı, nerdeyse dikey durumdaki altın iğneyi izlerin oluşturduğu çizgi üzerinde usulca dolaştırdı. Uç, bu pürtüklü yüzey üzerinde oynarken, zara sayısız titreşimler ulaştırdı ve, tıpkı Malvina’nınki gibi bir kadın sesi, kulaklıktan taşarak, istenen notalara göre, duru bir şarkıya başladı: <i>"Ey Rebecca..!"</i></p>

  <p>Öyle görünüyordu ki, deli, gözlerimiz önünde sergilenen yöntemle, her türlü insan sesini yapay olarak yaratmaktaydı. İlk konuşma taslaklarında kızının çıkardığı sesleri yeniden bulmaya çalışırken, rastlantıyla gönlündeki sese yaklaşarak kendisini başarıya doğru yönlendirecek bir tını bulmak umuduyla, deney üstüne deney yapıyordu. Bu nedenle, “Söyle” sözcüğünü söyledikten sonra, Malvina’nın sağladığı örnekçeyi çabucak yeniden üretmeye girişmişti.</p>

  <p>Bundan sonra, Lucius, altın iğneyi çizgi üstünde dolaştırarak, <i>"Ey Rebecca..!'</i> tümcesini birkaç kez yeniden dinletti, son notası kendisini bunalımlı bir çırpınışa daldırdı. Yolun sonunda durdu, son sesin ikinci yarısını bıkıncaya dek dinledi, sonra, şiddetli bir heyecan içinde, bir işaretle bizleri kovdu.</p>

  <p>Canterel bizleri Lucius’un görüş alanı dışına çıkardı. Hiç kuşkusuz, Lucius, az önce uzun uzun yinelenen titreşimleri yeni bir temel olarak kullanıp saplantılı araştırmalarını yalnızlık içinde, dikkatle sürdürmek istiyordu.</p>

  <p>Usta, bekçinin delinin şu andaki coşkusunun tutarlı kıldığı bir uyarı çağrısını işitebilecek uzaklıkta kalmak istedi, parmaklıklı odanın arkasında dolaşırken, bize acıklı olaylar anlattı.</p>

  <p>Genç bir hanım konuk, Florine Egroizard, bir gün, beklenmedik bir mutsuzluk karşısında çıldırdıktan sonra, iki yıldır en büyük uzmanları bile bezdiren kocasını kurtarmak için ünlü bilimini kullansın diye yalvarırken, ağlayarak yürek parçalayıcı öyküsünü anlatmıştı.</p>

  <p>Hasta, Lucius Egroizard, yalnızca Leonard de Vinci tapkısına adanmış bir İtalyan derneğinin üyesiydi, eskiden, taptığı kişinin sağladığı ve tarihte tek olan örneği uzaktan da olsa izleyebilmek amacıyla, aynı zamanda hem sanat, hem bilimle uğraşmaktaydı. Yetenekli bir ressam ve yontucuydu, bilgin olarak, çok değerli buluşlar yapmıştı.</p>

  <p>Florine ile Lucius, birbirlerini çok seven eşler olarak, kızları Gillette’in doğumu on yıllık bir amansız bir beklemeden sonra en ateşli dileklerini yerine getirdiği zaman, saltık mutluluğu tatmışlardı. Baba, çalışmalarını bir yana bırakarak, saatler boyunca, öylesine uzun süre arzulanmış çocuğun sevinçli gülümsemelerini ve ilk mırıltılarını izliyordu.</p>

  <p>Bir yıl sonra, Lucius Florine ile Gillette’i Londra’ya götürdü, buraya ilginç bir portre ve büst siparişi çağırıyordu kendisini.</p>

  <p>Genç bir şatolu hanımın, lady Rashleigh’in resmini yapmak üzere haftada iki kez Kent kontluğunda görkemli bir konağa gidiyordu. Bir gün, bu hanımın incelikle dile getirdiği bir dilek üzerine, kucağında kendi sütüyle beslediği Gillette’le birlikte Florine’i de yanında getirdi.</p>

  <p>Florine içten bir sevecenlikle karşılandı, Lucius modelinin karşısında çalışırken, o da, lord Rashleih’in kılavuzluğunda, bahçeyi ve şatoyu iyice gezip hayran kaldı.</p>

  <p>Konuklar, akşam yemeğine alıkonulduktan sonra, en yakın köy istasyonundan on beş kilometre dolayında bir uzaklıkla ayrılan bu yerde, saat ona doğru ağırlayıcılarının kupasına bindiler.</p>

  <p>Yarı yolda, sık bir koruluktan geçerken, araba görününce birçok sarhoş sesinin hep birlikte <i>RedGang'ın</i><b>*</b> toplanma marşını söylediği duyuldu, ve araba oldukça sarhoş bir serseri topluluğunca durduruldu.</p>

  <div class="dipnot" style="text-align: right;">
    * Kent kontluğunun altını üstüne getiren ünlü haydut çetesi.
  </div>

  <p>Lucius hemen tepki gösteren, sinirli bir insandı, saldırganlara bağırıp çağırarak arabadan indi, adamlar kendisini zararsız duruma getirdiler, korka korka kucağında uyumuş Gilette’e sarılan Florine’i de indirdiler.</p>

  <p>Bu sırada, arabacı, çetenin başını tabancayla iki kez yaraladıktan sonra, kurşun seslerine kapılmış atlarını boşu boşuna tutmaya çalışırken, karanlığa gömüldü.</p>

  <p>Hafiften yaralanmış, ama kanı görünce tepesi atmış olan çete başı, Lucius’un üzerine atılıp hoyratça soydu onu, sonra Gillette’i Florine’in kollarından çekip aldı, adamlarına üzerini arattırdı.</p>

  <p>Haydudun yabancıların dokunuşuyla uyanıp ağlamaya başlamış olan çocuğa yumruklar indirdiğini görünce, Lucius kendini tutanların ellerinden öyle şiddetli bir fırlayışla sıyrıldı ki, bekçilerinden birinin parmaklarından bir hançer düştü. Hemen silahın üzerine atıldı ve Gillette’in güvenceye aldığı göğsünü nişanlayamayınca, yüzünü nişanlayarak büyük bir öfkeyle işkencecisine indirdi. Bıçak, yanağı aşağıdan yukarıya doğru biçerek derin bir biçimde sol göze girdi.</p>

  <p>Çete başı, bir gözü kör olmuş durumda, kanlar içinde, yeniden yakalanmış Lucius’a bakarak, bir yırtıcı hayvan çığlığı kopardı. Acıdan çılgına dönmüş durumda, Gillette’i ellerinden bırakmıştı -Gillette şimdi yerde bağırarak ağlamaktaydı- ve, binlerce belirtiden, çifte iyice işkence etmek için, acısını çocuktan çıkarmak gerektiğini seziyordu.</p>

  <p>Gillette’i göstererek, boğuk bir sesle:</p>

  <p>“Sir Roger de Coverly”, diye buyurdu.</p>

  <p>Florine’le Lucius’u tutan üçü dışında, tüm haydutlar, yüz yüze iki sıra oluşturdular ve merkez noktasını çocuğun oluşturduğu cehennemsi bir “gigue” dansına başladılar. Çete başıyla bir başka oyuncu, iki karşıt köşeden ayrılarak, yanlamasına zıplaya zıplaya birbirlerine doğru geldiler ve geri geri giderek eski yerlerine dönmeden önce Gillette’e topuklarıyla vahşice vurdular. Öbür iki uç yerde bulunanlar da, karşıt köşegeni başlatarak aynı işlemi yaptılar. Aynı iki çift, ortada, birincisi ikincisince harfi harfine kopya edilen bir örnek oluşturan değişik dönüş ve selamlara girişerek birkaç kez birbirini izledi; canavarlar, her gidişlerinde kurbanı yaralıyor - ya da bedenlerinin tüm ağırlığı altında ezerek öfkeyle çiğniyorlardı. Çete başı, acımasızlığın bu kadarını da az bularak , azgınlıkla, başına ya da karnına vurmaktaydı.</p>

  <p>Bundan sonra, her biri önceki çiftlerden birinden alınmış iki karşılıklı kişi, önce her ikisinin içeride kendi aralarında, sonra her iki sıranın her bir oyuncusuyla ayrı ayrı yaptığı bir dizi almaşık dönüş yardımıyla, evre evre bir uçtan öbürüne geçti. Bu ikinci figür, kimi anlarda, zavallı kurbanı ayaklar altında çiğnemek için yeni bir fırsat sağlamıştı.</p>

  <p>Bundan sonra, her şey başlangıçtaki gibi yeniden başladı ve tüyler ürpertici “gigue” ana babanın şaşkın gözleri önünde uzun zaman sürdü, ikinci figürün belirli sürelerle yinelenmesinin oluşturduğu dönüş yardımıyla, tüm oyuncular birbiri ardından vurucu yerine geliyor, sürekli sıçrayışları altında Gillette’e gönüllerince işkence ediyorlardı.</p>

  <p>Alışılmış Sir Roger de Coverly “gigue”inin ta kendisiydi oynadıkları, ancak Red-Gang’ın kendisine hainlik edenlere uyguladığı ünlü işkenceye dönüştürülmüştü.</p>

  <p>Kudurmuş adamlar, bu karabasan oyunlarını hızlandırıp ateşlendiriyor, ayakkaplarının çivilerinin açtığı yeni bir yaradan kan fışkırırken, birbirlerini alkışlıyorlardı.</p>

  <p>Birdenbire, atlarını var gücüyle kırbaçlayarak tabancalı adamlarla dolu arabasını geri getiren arabacıyı görünce, tüm çete kaçtı. Florine kızının üzerine atıldı, yazık ki, yara berelerle kaplı, tanınmaz durumda bir ceset buldu yalnızca. Lucius çıldırmıştı, çocuğa dokunup bakınca, bir kahkaha kopardı, sonra anlamsız sözler sıralayarak iğrenç oyuncuların davranışlarına öykündü. Florine, dehşet içinde, arabaya götürdü onu. Yeni gelenler haydutların izini sürerken, araba da şatonun yolunu tuttu.</p>

  <p>Rashleigh’ler, candan, üzgün, bütün gece Florine’le birlikte, Gillette’in cesedini bekleyip zavallı delinin korkunç nöbetlerini karşılamaya çalıştılar.</p>

  <p>Çocuğun gömülmesinden sonra, Florine, ustalıkla yakalanmış olan katillere karşı tanıklığını imzalayıp ev sahiplerinden içten sevgi gösterileriyle ayrıldı, Lucius’u Paris’e getirdi, burada birçok tedavi denendi.</p>

  <p>Talihsiz adam kendini Leonard de Vinci sanıyor, sanat ve bilim üzerine kurgularını hiç usundan çıkmayan kızına bağlıyordu.</p>

  <p>Lucius, iki yıl süresince, hiçbir sonuç sağlanamadan birbiri ardından beş ünlü akıl hastanesinde bakılmış, sürekli bir araştırma kendisini taşkınlaştırabileceği için, isteğini yineleyip durmasına karşın, eline hiçbir çalışma gereci verilmemişti.</p>

  <p>Böyle bir durumda en hafif engele bile karşı olan Canterel, öyküden bir iyileştirme kesinliği çıkararak, tam tersine, hastanın en aykırı isteklerini bile yerine getirmeye karar verdi.</p>

  <p>Lucius’a derin ve sessiz bir dinginlik ortamı sağlamak için, çabucak, bahçesinin yüksek bir noktasında, birkaç basit eşyası bulunan, ön yüzünü oluşturan iki kanadı geniş mi geniş bir orman alanına, göz alabildiğine görkemli bir yeşilden oluşan tek ve dinlendirici çevrene bakan geniş bir parmaklıktan başka hiçbir çıkışı bulunmayan, basit bir oda yaptırdı.</p>

  <p>İlgili buraya taşındı, gece saatlerinde üzeri dikkatle örtülerek, açık havanın güçlendirici yayıntılarını sürekli içine çekecekti.</p>

  <p>Ertesi gün, özenle dizelgesini çıkardığı birçok ilgisiz nesne çabucak verildi kendisine.</p>

  <p>Eski yeteneğinin izlerini taşıyan bir tabloya başladı; konusu, deliliğin damgasını taşıyor, birtakım bağlarla şafağın bir simgesini sürükleyen bir yığın açılmış kanat içeriyordu. Canterel’in bir dizi tedavi konuşması sırasında öğrendiği gibi, hasta yaşamın sabahında götürülmüş Gillette’i böyle canlandırmaktaydı.</p>

  <p>Daha sonra, heykelcilik araçlarıyla, ince bir balon kauçuğunun değişik parçalarından küçük, hafif adamlar yaptı. Kauçuk, çekiçle işlenen maden gibi, ters yönde çalışılınca, esnekliğinin yardımıyla, art arda önlemli çabalarla, sabırla elde edilen ince biçimini koruyordu. Her ayağı ince kumla doldurmayı da unutmadan, yapıştırmak için kıyılarını zamklıyor, son olarak, bile bile bırakılmış ve dönüşlü bir yeniden şişirme için yeniden açılması kolay, son bir aralığa üfleyip çabucak onu da kapatıyordu. Daha sonra, anlatımın yoğunluğunda ve giysinin ayrıntılarında arayış dolu bir renklendirme yolunda olağanüstü bir çalışmaya girişiyordu. Çok geçmeden, hepsi de kötü serserileri canlandıran, nerdeyse belirlenmez on iki adam çıkardı ortaya.</p>

  <p>O zaman, mermer bir masa üstünde, -kırmızı kömürlerle donanmış bir sac plaka, pürüzsüz iki ızgara ve üzerinde uygun biçimde birçok toplu iğne delikleri açılmış gri bir döşeme kumaşı parçası yardımıyla- bir yığın dikey ısı akımı kurarak, parmaklarının ustaca bir oyunuyla, bebeklerine havada bir <i>sir Roger</i> yaptırttı, dans, gittikçe canlanınca, Canterel’in düşüncesini aydınlattı: hem kederinin, hem evrenselliğinin düşüncesinin kuşatması altında, yalancı-Leonard, yontucu ve ressam olarak, ölümcül “gigue”i canlandırabilecek tipik kişiler yaratmıştı - bilgin olarak da fizik açısından sıcak havanın hafifliğine dayalı bir dans türü tasarlamıştı.</p>

  <p>Lucius, ustanın iyileşmeye doğru bir adım saydığı ilginç bir sağduyu ortaya koyarak listesinde, deneyi için, büyük bir incelikle, uçuşan küllerin lekesinden etkilenmeyen gri rengi de belirleyerek, bir döşeme kumaşı parçası isterken, direnciyle korların yakın sıcağına meydan okuyabildiğinden, her türlü maden kalburdan üstün bir kumaş seçmişti - kumaşın esnekliği de arada dolaşan çıkış deliğine yakın bir noktaya tenin hafiften bastırılmasıyla, parmağın şu ya da bu akıma bebeklerin yer değiştirmesine elverişli, zayıf ve hileli bir eğiklik vermeyi sağlıyordu.</p>

  <p>Lucius, birdenbire, döşeme kumaşını bırakarak, korkunç bir bunalıma kapılmıştı; bu bunalım sırasında, önceki çağrıştırıcı sahneden kaynaklanan güçlü sanrıların doğurduğu tepiler sonucunda, saçlarından on ikisi dikey biçimde kalkıp dazlak kafasında dizginlenmez bir “gigue” dansı yapmış, dans, her bakımdan katillerinki gibi, gittikçe ateşlenmişti.</p>

  <p>Bundan sonra, Lucius, bu gittikçe ilerleyen virtüöz, her gün batışında, sıkıntı verici saatin neden olduğu bir düşlemin etkisi altında, şaşmaz bir biçimde aynı saç bunalımının izlediği yeni bir gigue için kızgın kor istemişti.</p>

  <p>Deli, bir sabah, kumaş parçasıyla makastan başka, birçok karışık kimyasal madde ve laboratuvar aracı istemişti. Karışık mı karışık bir sürü deneye girişerek, bir yandan renksiz birkaç sıvı karışımı, öbür yandan sert ve ak bir Firavun yılanı yapmış, bu yılan, bir iplik kadar ince ve, belirli birtakım ıslatmalardan sonra, olağanüstü ölçüde hızlı kesmeler gerçekleştirebilecek nitelikte, bir sürü masalsı dikim işini başarmasını sağlamıştı.</p>

  <p>Usta, beceriyle sorgulayınca, bilmecenin yanıtını bulmuştu. Lucius, bazı bazı, saplantısı içine yerleşmiş bir sıkıntının etkisiyle, kızının hemen doğmak üzere olduğunu sanıyor, varsayımsal kişiliğinin bilimsel yanına etkiyip dikkat çekici bir buluş getirmiş olan bir zorunlu ivme düşüncesiyle, bebek giysileri dikiyordu.</p>

  <p>Özen ve yağlamalara karşın yoğun bir paslanmaya yol açtığından, başlangıçtaki sert, çabucak yıpranmış tellerin sürekli kimyasal üretimi ızgarayı paslandırmıştı, zıvanalar da paslanmış ve kımıldamaz olmuştu.</p>

  <p>Yeni zıvana biçimi altında birbiri ardından denenen değişik madenlerin hepsi de bozulmuş, bir som altın bozulmamıştı, Canterel de kusursuz işlemesi nedeniyle bunu benimsemişti.</p>

  <p>Lucius’a, kumaşını biçmesi için, iyice bilenmiş bir altın makas verilmişti.</p>

  <p>Florine, sıkı bir biçimde yalıtlanmış olan hastayı görmeden, haber almaya geliyordu. Bir gün, ustanın isteği üzerine, birtakım garip araçlar getirmiş, bir gün önce Lucius’un istediği, kendisinin ölümcül İngiltere yolculuğundan önce sık sık onun ellerinde gördüğü bu araçların ereği, yapay bir dil ya da şarkı yaratımıydı.</p>

  <p>Deli, araçları almakla hoşnut kalmamış, ısrarla, birkaç kez <i>toise</i> sözcüğünü yinelemişti.</p>

  <p>Florine, bu ayrıntıyı öğrenince, bu nesneleri sürekli olarak kullandığı sıralarda, Lucius’un, seçiminde kararsızlığa düştüğü, esnek bir maddeden, birtakım çok ince fonoaritmetik nedenlerle, çok küçültülmüş olarak, eski toise’la aynı bölümlemeyi taşıyacak bir uzunluk ölçüsü yapmayı tasarladığını anımsamıştı.</p>

  <p>Deli, ertesi gün, makasının bir ağzıyla, isteği üzerine getirilen, iyice kurutulmuş bir domuz yağı parçasından küçük bir cetvel yapıp yüzlerinden birine fırçayla kırmızı bölmelerle yapılmış bir bebek cetveline dönüştürmüştü.</p>

  <p>Bu <i>toise</i> ve aldığı son gereçlerle büyük bir özenle ince işlemlere girişmişti, tüyler ürpertici uzaklık ve sıcaklık hesaplarına dayalı olan bu işlemlerse, yeşil bir muma konuşma ya da ezgi biçimde söz yaratacak izler basmaya yönelmekteydi.</p>

  <p>Domuz yağı, usa doğru yol alışın yeni bir belirtisini sağlayan, yerinde bir yeğleme nesnesi olarak, biraz dirençli esnekliği nedeniyle, o anda istenebilecek nitelikleri başka her türlü maddeden daha fazla taşımaktaydı.</p>

  <p>Tutarsız söylenmelerinin tanıklık ettiği üzere, zavallı adamın biricik amacı, kızının sesini yaşamının son zamanlarında daha şimdiden konuşmak için harcadığı çabaların dikkatli kulağına getirdiği biçimiyle yeniden çıkarmaktı. Sonsuz bir tını ve titrem çeşitliliğiyle, söylem ya da ezgi parçaları içinde türlü türlü organlar yaratıyor, bunca öge arasında, rastlantıyla, kendisini doğru yola yöneltebilecek bir ses bulacağını umuyordu.</p>

  <p>Burada da, saplantısıyla bütünleşerek, olduğunu sandığı kişinin bilimsel dehası giriyordu araya.</p>

  <p>Arada çocuk giysisi üzerinde de çalıştığından, biri incecik bir tahta kolu, öbürü titrek bir zarı süsleyen, birbirine benzemez iki iğnenin madeni yerini bozulmaz altına bırakmıştı.</p>

  <p>Bir akşam, Lucius düşüncesinde çocuğunun vaftiziyle birleşen eski, ağır bir bibloyu tanımlayıp kendisine getirilmesini istemişti.</p>

  <p>Eskiden, Mısır’da, Kıpti rahiplerin, görevli için, akıl defteri yerine, belli bir zamanda kolaylıkla çevrilebilecek bir firavuninciri tahtası vardı, şahın yanına dikilmiş, her iki yüzüne kendi dillerinde ayinin metni yazılıydı.</p>

  <p>Gücül olarak <i>sözünü</i> içerdiğinden dindarca kutsal sungunun <i>ruhu</i> sayılan tahta, kullanıldıktan sonra, büyük bir özenle, değişik nakışlar arasında incelikle işlenmiş “Mens” sözcüğüyle süslü ipek bir kılıfa konulurdu.</p>

  <p>Lucius, Gillette’in vaftizinin anısı olarak, Florine’e bu tür bir tahta vermişti, bu tahtayı, el değmemiş kılıfıyla, bir antikacının sergisinde bulmuştu.</p>

  <p>Tahta ile kılıf hastaya verilmiş, o da kızına adanmış bir şenlik gününü anımsatan bu değerli nesneleri sık sık evirip çevirmişti ellerinde.</p>

  <p>Gittikçe sıklaşan iyice anlaşılır tümceler, Canterel’in yöntemini yücelterek, deliyi kesin ve tam bir iyileşmeye götürmekteydi.</p>

  <p>Bu sırada Lucius’ün çığlığı bizi odaya çekti, kısa bir süre sonra, hepimiz altın zıvanalı parmaklığının önüne dizilmiştik.</p>

  <p>Yeşil tabletin üstünde yeni bir iz çizgisi görülüyordu, görünüşlerine ve renklerinin yumuşaklığına bakılırsa, hiç kuşkusuz bunlar da ötekiler gibi lamba ve kare asın yardımıyla kazı kalemi ve küçük “toise”dan kaynaklanmaktaydı.</p>

  <p>Lucius, çarpıntılar içinde, seslendirici iğnenin ucunu yeni çizginin üzerine kaydırdı ve, kulaklığın en ucundan, “a” seslisi üzerinde, konuşmaya can atan çok küçük çocukların güleç mi güleç ilk sözlerini anımsatan ve <i>“Ey Rebecca</i>...” örgesinin sonunun sağladığı örnekçeye çok benzeyen, uzun, sevinçli bir hece çıktı.</p>

  <p>Hasta, hiç kuşkusuz az önce sevinçli sesi ilk dinleyişinin yol açtığına benzeyen, ikinci bir çığlık daha kopardı. Amaca ulaştığı düşüncesiyle kendinden geçmiş durumda:</p>

  <p>“Onun sesi... onun sesi... kızımın sesi!...” diye mırıldandı. Sonra, soluk soluğa, orada olan biriyle konuşur gibi şu sevgi dolu sözleri söyledi:</p>

  <p>“Şensin, Gillette’im... Seni öldürmediler... Burada... yanımdasın... Söyle, canım...”</p>

  <p>Ve, bu kesik tümceler arasında, durmamacasına yeniden çaldığı sözcük taslağı, bir yanıt gibi yinelenmekteydi.</p>

  <p>Canterel, alçacık bir sesle konuşarak, bu kurtarıcı bunalımın dinginlik içinde tamamlanması için, bizleri sessizce uzağa götürdü. Şarkısıyla hastanın iyileşmesini çabuklaştırabilecek mutlu bir olaya yol açtığı için Malvina’yı kutladı - sonra, yeni bir patikaya saparak bizleri oldukça uzun bir yokuştan indirdi.</p>
</body>
</html>
