<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2><span class="uline"><b>Bölüm 9</b></span></h2>

  <p>Luke’un birkaç adım arkasında, iki metre solunda yürüyor, sağda giden Julian ile aynı hizada kalmaya çalışıyordum. Taşıdığım meşale iriceydi, gittikçe incelen yaklaşık iki metrelik ziftli tahta, yere kolayca saplanabilsin diye ucu sivriltilmişti. Meşaleyi bir kol boyu uzakta tutuyordum, çünkü yağlı alevler rüzgarın kaprislerine göre her yöne dalgalanıyordu. Keskin, buz gibi kar taneleri yanağıma, alnıma, ellerime düşüyor, birkaç tanesi kaşlarıma ve kirpiklerime takılıyordu. Meşalenin ısısıyla eriyip gözlerime dolarlarken hızla gözlerimi kırpıştırdım. Ayaklarımın altındaki otlar, her adım atışımda kırılgan bir çıtırtı verecek kadar soğuktu. Tam ileride bize doğru iki meşalenin ilerlediğini görebiliyordum ve aralarında gölgeli bir adam silueti yürüyordu. Gözlerimi kırptım ve meşale alevlerinden birinin yön değiştirip daha iyi görmemi sağlamasını bekledim. Adamı daha önce Bağevi’nde bir kez, kısa süre için Koz Kartı aracılığıyla görmüştüm. Mevcut aydınlıkta saçları altın, hatta bakır rengi görünüyordu; ama doğal ışıkta kirli sarı göründüğünü hatırlıyordum. Gözlerinin yeşil olduğunu biliyordum, ama şimdi görmenin yolu yoktu. Ama ilk kez adamın oldukça iri olduğunu fark ettim. Ya iriydi, ya da meşale taşıması için seçtiği adamlar oldukça kısaydı. Ben onu gördüğümde yalnızdı ve karşılaştırma yapmak için fırsat olmamıştı. Meşalelerimizin aydınlığı ona ulaştığında üzerinde yakasız ağır, yeşil bir yelek, siyah ve ağır, kol yenleri yeşil eldivenlerin içinde kaybolan bir gömlek giymiş olduğunu gördüm. Pantolonu ve paçalarını içine soktuğu çizmeleri siyahtı; pelerini de öyle ve bedenini rüzgarla devamlı değişen, yağlı sarı-kırmızı manzaralara sararken ışığımızı yansıtan zümrüt yeşili renkte bir bantla çevrilmişti. Boynuna altın gibi görünen ağır, yuvarlak bir madalyon takmıştı; ve aletin detaylarını çıkaramıyor olsam da, bir Tekboynuz’a saldıran Aslan resmi taşıdığından emindim. Luke’dan on, on iki adım uzakta durdu. Luke da bir saniye sonra durdu. Dalt’ın işaretiyle ve adamları meşalelerinin ucunu yere sapladı. Julian ve ben de aynısını yaptık ve Dalt’ın adamlarının yaptığı gibi meşalelerin yanında kaldık. Sonra Dalt, Luke’a baş salladı ve ikisi yine ilerleyerek ışıkların oluşturduğu karenin ortasında buluştular, birbirlerinin sağ kollarını kavradılar ve birbirlerinin gözlerine baktılar. Luke’un sırtı bana dönüktü, ama Dalt’ın yüzünü görebiliyordum. Duygu işareti göstermiyordu, ama dudakları oynamaya başlamıştı bile. Rüzgar ve bilinçli olarak alçak sesle konuşmaları yüzünden söylenen tek kelimeyi bile anlamıyordum. Sonunda Dalt’ın boyu için bir referansım olmuştu. Luke yaklaşık bir doksandır ve Dalt’ın ondan epey uzun olduğunu görebiliyordum. Julian’a bir bakış fırlattım, ama bana bakmıyordu. Alanın iki-yanından kaç gözün üzerimizde olduğunu merak ettim.</p>

  <p>Julian tepkileri kontrol etmek açısından hep kötü biri olmuştur. İfadesiz, vurdumduymaz bir tavırla ikisini izliyordu.</p>

  <p>Aynı tavrı takındım ve kar yağarken dakikalar geçti.</p>

  <p>Uzun süre sonra Luke döndü ve bize yöneldi. Dalt meşale taşıyan adamlardan birine doğru gitti. Luke yarı yolda durdu, Julian ve bende ona katılmak için ilerledik.</p>

  <p>"Ne oldu?" diye sordum.</p>

  <p>"Ah," dedi. “Sanırım bu işi savaş olmadan halletmenin bir yolunu buldum."</p>

  <p>"Harika," dedim. “Ona ne sattın?"</p>

  <p>"Ona bunun nasıl sonuçlanacağını belirlemek için benimle düello yapması fikrini sattım," diye açıkladı.</p>

  <p>"Lanet olsun, Luke!" dedim. “Adam bir profesyonel! Ve güç açısından genetik paketi aldığından eminim. Ayrıca bunca zamandır arazide yaşıyor. Muhtemelen formunun zirvesindedir. Aynı zamanda senden daha ağır ve uzun."</p>

  <p>Luke sırıttı.</p>

  <p>"Yani şansım olabilir," dedi. Julian’a baktı. “Her neyse, saflara mesaj yollayabilirsen ve bu şeye başladığımız zaman saldırmamalarını söylersen, Dalt’ın tarafı da yerinden ayrılmayacak."</p>

  <p>Julian, Dalt’ın adamlarından birinin saflara doğru yürümeye başladığı yere baktı. Kendi safına döndü ve bir dizi el işareti yaptı. Biraz sonra bir adam ayrılıp bize doğru koşmaya başladı.</p>

  <p>"Luke," dedim. “Bu çılgınlık. Düelloyu kazanmanın tek yolu Benedict’i vekil tayin etmek sonra da kirişi kırmak."</p>

  <p>"Merle," dedi, “boş ver gitsin. Bu Dalt’la benim aramda. Tamam mı?"</p>

  <p>"Bir avuç oldukça taze büyüm var," dedim. “Bu şeyi başlatırız, sonra doğru zamanda, birini kullanırım ve sen yapmışsın gibi görünür."</p>

  <p>"Hayır!" dedi. “Bu gerçekten bir onur meselesi. Bu yüzden sen bunun dışında kalmalısın."</p>

  <p>"Tamam," dedim, “eğer istediğin buysa."</p>

  <p>"Dahası, kimse ölmeyecek," diye açıkladı. “İkimiz de şu anda bunu istemiyoruz ve bu anlaşmanın bir parçası. Birbirimiz için canlıyken daha değerliyiz. Silah yok. Tamamen <i>mano a mano</i>."</p>

  <p>"Anlaşma ne?" diye sordu Julian.</p>

  <p>"Dalt kıçımı kırbaçlarsa," diye yanıt verdi Luke, “ben onun tutsağı olurum. Güçlerini çeker ve ben onunla giderim."</p>

  <p>"Luke, sen delisin!" dedim.</p>

  <p>Julian dik dik bana baktı.</p>

  <p>"Devam et," dedi.</p>

  <p>"Ben kazanırsam o benim tutsağım olur," diye devam etti.</p>

  <p>"Benimle Amber’e ya da benim onu götüreceğim başka bir yere döner ve subayları birliklerini geri çeker."</p>

  <p>"Böyle bir geri çekilmeyi kesinleştirmenin tek yolu," dedi.</p>

  <p>Julian, “bunu yapmazlarsa sonlarının geleceğini bilmelerini sağlamak."</p>

  <p>"Elbette," dedi Luke. “İşte bu yüzden ona Benedict’in kanatlarda beklediğini ve üstlerine akmaya hazır olduğunu söyledim. Bunu yapmayı kabul etmesinin tek sebebinin bu olduğundan eminim."</p>

  <p>"Çok akıllıca," diye yorum yaptı Julian. “Her durumda Amber kazanıyor. Sen bundan kendin için ne kazanmaya çalışıyorsun, Rinaldo?"</p>

  <p>Luke gülümsedi.</p>

  <p>"Sen düşün," dedi.</p>

  <p>"Bunda senin düşündüğünden daha fazlası var, yeğenim," diye yanıt verdi. “Sağıma geç, olmaz mı?"</p>

  <p>"Neden?"</p>

  <p>"Beni görmesini engellemek için elbette. Benedict’e neler olup bittiğini anlatmam gerek."</p>

  <p>Julian Koz Kartlarını çıkarıp doğru kartı seçerken Luke onun gösterdiği tarafa geçti. Bu arada bizim saflarımızdan çıkan adam koşarak gelmiş, bekliyordu. Julian bir tanesi dışında tüm kartlarını kaldırdı ve iletişime geçti. Bir dakika kadar sürdü, sonra Julian haberciyle konuşmak için durdu ve adamı geri yolladı. Hemen kartla konuşmaya devam etti. Sonunda konuşmayı ve dinler görünmeyi bıraktığında Koz Kartını diğerlerinin yanına, iç cebine koymadı, görünmeyecek şekilde elinde tuttu. İletişimin kesilmediğini, bu iş bitene kadar Benedict'le bağlantı halinde kalacağını, böylece Benedict’in ne yapacağına hemen karar verebileceğini fark ettim.</p>

  <p>Luke ona ödünç verdiğim pelerinin tokasını çözdü, yaklaşıp bana uzattı.</p>

  <p>"İşim bitene kadar tut, olmaz mı?" dedi.</p>

  <p>"Tamam," diye kabul ettim, pelerini alırken. “İyi şanslar."</p>

  <p>Hafifçe gülümsedi ve döndü. Dalt, karenin ortasına yürümeye başlamıştı bile.</p>

  <p>Luke da ilerledi. O ve Dalt birbirlerine bakarak durdular.</p>

  <p>Aralarında hâlâ birkaç adım vardı. Dalt duyamadığım bir şey söyledi, Luke’un yanıtını da çıkaramadım.</p>

  <p>Sonra kollarını kaldırdılar. Luke boksör duruşu aldı, Dalt ise güreşçiler gibi savunma pozisyonu aldı. Luke ilk yumruğu attı ya da belki de şaşırtmacaydı; her durumda, hedefini -Dalt’ın yüzünü- bulmadı. Dalt koluyla savuşturdu ve bir adım geriledi. Luke hızla yaklaştı, karnına iki yumruk indirdi.</p>

  <p>Ama yüzüne savurduğu yumruk karşılandı ve Luke yumruk atarak çember çizmeye başladı. Dalt iki kez üzerine atılmaya çalıştı, ikisinde de darbe aldı ve ikincisinde dudağından kan sızarak uzaklaştı. Üçüncü saldırısında Luke’u yere yıktı, ama üzerine çökmeyi başaramadı, çünkü o yere inerken Luke biraz kıvrılıp dönmeyi başarmıştı. Luke ayağa kalkar kalkmaz Dalt’ın böbreğini tekmelemeye çalıştı, Dalt ayak bileğini yakaladı ve onu geriye iterek doğruldu. Luke düşerken adamın dizinin yan tarafına bir tekme indirdi, ama Dalt ayağını bırakmadı ve çevirmeye başladı. Luke yüzünü buruşturarak öne eğildi, iki eliyle Dalt’ın sağ bileğini yakalamayı başardı ve ayağını adamın elinden kurtardı. Sonra bileği bırakmadan ayaklarını yere bastı, iki büklüm vaziyette öne çıktı, doğruldu, Dalt’ın sağ kolunun altından geçti, döndü ve adamı yüzüstü yere yıktı.</p>

  <p>Sonra hızla hareket ederek sağ eliyle kolu büktü ve sol eliyle Dalt’ın saçlarını kavradı. Ama Dalt’ın başını arkaya çekerken -birkaç kez yere vurmaya hazırlanıyordu sanırım- bunun işe yaramayacağını gördüm. Dalt gerildi, kolu aşağı inmeye başladı. Kolunu Luke’un elinden kurtarıyordu. Luke defalarca Dalt’ın kafasını aşağıya ittirmeye çalıştıysa da yapamadı. Diğer elini bırakırsa başının belaya gireceği açıktı ve tutmayı başaramıyordu. Dalt çok güçlüydü. Bunu gören Luke tüm ağırlığını Dalt’ın sırtına bindirdi, ittirdi ve sıçradı. Ama yeterince hızlı değildi, çünkü Dalt’ın serbest kolu arkasına dolandı ve o uzaklaşırken sol kalçasına vurdu. Luke sendeledi. Dalt hemen ayağa kalkıp saldırdı. Luke’u vahşi bir darbeyle yere serdi. Bu sefer, kendini Luke’un üzerine atarken Luke yuvarlanıp kurtulmayı başaramadı; yalnızca kısmen bedenini döndürebildi. Dalt büyük bir güçle indi, bacak arasını hedefleyen diz hareketini savuşturdu. Luke ellerini sol çenesine inen yumruktan kaçınmasına yetecek kadar hızlı kurtaramadı. Yumrukla döndü ve dümdüz uzandı. Sonra sağ eli hızla kalktı, Dalt’ın çenesine çarptı ve parmakları gözlerine doğru daldı. Dalt başını çevirip eli uzaklaştırdı. Luke diğer eliyle şakağına çekiç gibi bir darbe indirdi, ama Dalt başını o tarafa çeviriyordu ve yumruk etkili olmadı. Luke dirseklerini yere dayadı ve kendini yukarı ittirerek eğildi. Alnı Dalt’ın yüzüne çarptı -tam olarak nereye, emin değilim- sonra geriye düştü. Birkaç saniye sonra Dalt’ın burnu kanamaya başlamıştı. Sol elini uzatıp Luke’un boynunu kavradı. Sağ elini açarak Luke’un başının yanına şiddetli bir tokat attı. El inmeden önce Luke’un başına inen eli ısırmaya çalıştığını gördüm, ama boynundaki el bunu engelledi. Dalt bir tokat daha atmaya çalıştı, ama bu sefer Luke’un sol eli kalktı, tokatı engelledi ve sağ eli Dalt’ın sol bileğini yakalayıp boynundan koparmaya çalıştı. Dalt’ın sağ eli Luke’un sol elinin yanından kıvrıldı, yakaladı, boynunu iki elle kavradı ve başparmakları nefes borusunu ezmeye çalıştı.</p>

  <p>Bunu başarabileceğini düşündüm. Ama Luke’un sağ eli aniden Dalt’ın sol dirseğine gitti, sol eli Dalt’ın kollarını aşıp sol kolunu yakaladı ve Luke bedenini büküp dirseği yukarıya kaldırdı. Dalt sola kaydı ve Luke sağa yuvarlandı, başını sallayarak ayağa kalktı. Bu sefer doğrulmaya başlayan Dalt’a tekme atmaya çalışmadı. Dalt yine ellerini uzattı, Luke yumruklarını kaldırdı ve birbirlerinin çevresinde çember çizmeye başladılar.</p>

  <p>Kar yağmaya devam ediyordu, rüzgar bir yavaşlayıp, bir hızlanıyordu, bazen yüzümüze buz gibi taneler çarpıyor, bazen karın dalgalanan bir perde gibi inmesine izin veriyordu.</p>

  <p>Çevremdeki birlikleri düşündüm ve bir an bu şey, sonunda bittiğinde kendimi bir savaş meydanını ortasında bulup bulmayacağımı merak ettim. Benedict’in bir yerlerden ineceği ve yıkım yaratacağı gerçeği, benim tarafımın kazanacağı anlamına gelse de, beni çok da rahatlatmıyordu. Sonra orada olmamın kendi seçimim olduğunu hatırladım.</p>

  <p>"Hadi, Luke!" diye bağırdım. “Dümdüz et onu!"</p>

  <p>Bu tuhaf bir etki yarattı. Dalt’ın meşale taşıyıcıları hemen ona cesaret verici sözler bağırmaya başladı. Seslerimiz rüzgarın ara verdiği anlarda uzaklara taşınmış olmalıydı, çünkü kısa süre sonra ses dalgalan gelmeye başladı. İlk önce bunların fırtınanın uzak bir kısmından geldiğini düşündüm, ama sonra iki tarafın bağrıştığım fark ettim. Yalnızca Julian sessiz ve ifadesiz kalmıştı.</p>

  <p>Luke yumruklar savurarak, zaman zaman saldırıya geçmeye çalışarak Dalt’ın çevresinde çember çizmeye devam ediyordu ve Dalt darbeleri savuşturmaya, Luke’un kolunu yakalamaya çalışıyordu. İkisinin yüzünde de kan vardı ve hızları kesilmiş görünüyordu. İkisinin de berelendiğini hissediyordum, ama derecesini kestiremiyordum. Luke Dalt’ın sol yanağında küçük bir kesik açtı. İkisinin de yüzü şişmiş görünüyordu.</p>

  <p>Luke bir yumruk yağmuruyla başarı kazandı, ama darbelerin arkasında ne kadar güç olduğunu kestirmek güçtü. Dalt yumrukları metanetle karşıladı ve bir yerlerden enerji bulup öne atıldı, Luke’a sarılmaya çalıştı. Luke geri çekilmekte ağır kalınca Dalt sarılmayı başardı. İkisi birbirlerine diz atmaya çalıştı; ikisi de kalçalarını çevirip darbelerden kaçındılar. Kollarını dolayarak dönmeye devam ettiler. Dalt daha iyi kavramak için uzanıyor, Luke bir kolumu kurtarmaya ve yumruk atmaya çalışarak onun çabalarını boşa çıkarıyordu. İkisi defalarca kafa atmaya, ayağa basmaya çalıştı, ama hepsi karşı tarafça savuşturuldu. Luke sonunda Dalt’ın bacağına çelme taktı, onu sırt üstü yere devirdi.</p>

  <p>Sonra tepesinde diz çökerek sol kroşe savurdu ve bunu sağ kroşe takip etti. Sonra bir sol daha denedi, ama Dalt yumruğunu yakaladı, onu yukarı kaldırıp yere fırlattı. Dalt, yüzü kan ve topraktan bir maske, kendini onun üzerine atarken Luke bir şekilde kalbinin altına vurmayı başardı, ama bu adamı durdurmadı. Dalt’ın sağ yumruğu Luke’un çenesine taş gibi indi. Dalt diğer yana zayıf bir sol, sonra zayıf bir sağ indirdi, derin bir nefes almak için durdu, sonra sıkı bir sol indirdi. Luke’un başı yana düştü ve kalkmadı.</p>

  <p>Dalt köpek gibi nefes nefese, tepesinde çöktü ve numara yaptığından kuşkulanarak yüzünü inceledi. Sağ eli vurmaya hazırlanıyormuş gibi seğiriyordu.</p>

  <p>Ama hiçbir şey olmadı. On, on beş saniye aynı pozisyonda kaldılar, sonra Dalt yavaşça doğruldu, Luke’un üzerinden kalkıp sola geçti, dikkatle ayağa kalktı, bir an sallandı ve dik durdu.</p>

  <p>Daha önce hazırladığım ölüm büyüsünü tadabiliyordum sanki. Onu yerine çivilemek birkaç saniyemi alırdı ve kimse nasıl öldüğünü anlamazdı. Ama şimdi yere yığılırsa ne olacağını merak ettim. İki taraf saldırıya mı geçerdi? Ama beni engelleyen ne bu, ne de insani düşünceler oldu. Luke’un sözleriydi, “Bu gerçekten bir onur meselesi. Bu yüzden dışında kalmalısın," ve “Kimse ölmeyecek... Canlıyken birbirimiz için daha değerliyiz."</p>

  <p>Tamam. Hâlâ boru sesi yoktu. Savaşa koşan adamlar yoktu. Her şey anlaşmaya uygun sürecek gibi görünüyordu. Luke böyle istemişti. Ben karışmayacaktım.</p>

  <p>Dalt’ın diz çökmesini ve Luke’u yerden kaldırmasını izledim. Ama sonra hemen indirdi, sonra iki adamını gelip taşımaları için çağırdı. Dalt tekrar ayağa kalktı ve adamları ilerlerken Julian’la yüzleşti.</p>

  <p>"Anlaşmamızın kalanını uygulamaya davet ediyorum seni," dedi yüksek sesle.</p>

  <p>Julian başını hafifçe eğdi.</p>

  <p>"Siz uyarsanız biz de uyarız," diye yanıt verdi. “Gün doğumunda adamlarını buradan uzaklaştır."</p>

  <p>"Şimdi gidiyoruz," diye yanıt verdi Dalt ve dönmeye başladı.</p>

  <p>"Dalt!" diye seslendim.</p>

  <p>Döndü, bana baktı.</p>

  <p>"Adım Merlin," dedim. “Karşılaştık, ama hatırlayacağından emin değilim."</p>

  <p>Başını iki yana salladı.</p>

  <p>Sağ kolumu kaldırdım ve en faydasız, ama en havalı büyümü yaptım. Önünde yer patladı, üzerine taş ve toprak yağdırdı. Dalt bir adım geriledi, yüzünü sildi, sonra beliren kaba çukura baktı.</p>

  <p>"Luke bu yüzden ölürse bu senin mezarın," dedim.</p>

  <p>Beni yine inceledi.</p>

  <p>"Bir sonraki sefer seni hatırlayacağım," dedi. ve dönüp Luke’u taşıyan adamlarının peşine düştü.</p>

  <p>Beni izlemekte olan Julian’a baktım. Dönüp meşalesini aldı. Ben de aynısını yaptım. Geldiğimiz yoldan döndük.</p>

  <p>Daha sonra, çadırda Julian durumu yorumladı. “Bu bir sorunu çözüyor. Belki de iki."</p>

  <p>"Belki," dedim.</p>

  <p>"Şimdilik Dalt’ın icabına bakıyor."</p>

  <p>"Sanırım öyle."</p>

  <p>"Benedict adamın kampı kaldırmaya başladığım söyledi."</p>

  <p>"Bunun, onu son görüşümüz olduğu sanmıyorum."</p>

  <p>"Bugünlerde toplayabildiği en iyi ordu buysa, fark etmez."</p>

  <p>"Bunun hazırlıksız bir sefer olduğunu düşünmüyor musun?" diye sordum. “Bence güçlerini çok çabuk toplamış. Zamanının dar olduğunu düşündürüyor. Bu konuda haklı olabilirsin. Ama gerçekten de kumar oynadı."</p>

  <p>"Ve kazandı."</p>

  <p>"Evet, kazandı. Ve ona gücünü göstermemeliydin."</p>

  <p>"Neden?"</p>

  <p>"Peşine düşecek olursan dikkatli bir düşmanın olur."</p>

  <p>"Uyarılmaya ihtiyacı vardı."</p>

  <p>"Öyle bir adam risklerle yaşar. Hesaplar ve eyleme geçer. Senin hakkında ne düşünüyor olursa olsun, şu noktada planlarını değiştirmeyecektir. Dahası, Rinaldo’yu da son kez görmedin. O da aynı. O ikisi birbirlerini anlıyor."</p>

  <p>"Haklı olabilirsin."</p>

  <p>"Haklıyım."</p>

  <p>"Dövüş farklı sonuçlansaydı sence Dalt’ın ordusu bunu kabullenir miydi?" diye sordum.</p>

  <p>Julian omuzlarını silkti. “Kazandığı zaman benimkinin kabulleneceğini biliyordu, çünkü bundan kazançlı çıkacağımı biliyordu. Bu yeterliydi."</p>

  <p>Başımı salladım.</p>

  <p>"Affedersin," dedi. “Bu işi Vialle’ye raporlamam gerek. İşim bittiği zaman sen gitmek istersin herhalde."</p>

  <p>"Evet."</p>

  <p>Kartı çıkartıp işe girişti. Ve kendimi bir kez daha, Koz Kartı iletişiminde Vialle’nin ne hissettiğini merak ederken buldum.</p>

  <p>Ben diğer insanı görürüm ve tüm diğerleri de gördüklerini söyler. Ama Vialle doğuştan kördü. Ona sormanın nazikçe olmayacağını hissediyordum ve yanıtının gören birine pek mantıklı gelmeyeceğini düşünüyordum. Ama sanırım hep merak edeceğim.</p>

  <p>Julian, Vialle’nin gölgeli varlığıyla konuşurken zihnim geleceğe yöneldi. Fazla zaman geçmeden Maske ve Jurt gibi bir şeyler yapmam gerekecekti ve şimdi Luke’suz yapacağım gibi görünüyordu. Gerçekten tavsiyesine uyup Jasra'yı onlara karşı ittifak yapmaya razı etmeye çalışmak istiyor muydum?</p>

  <p>Faydaları, gireceğim riske değer miydi? Ve yapmazsam, bu işi nasıl becerecektim? Belki o tuhaf bara dönmeli, Jabberwock’u tutmayı düşünmeliydim. Ya da Vorpal Kılıcı’nı kiralamayı. Ya da ikisini birden. Belki...</p>

  <p>İsmimden bahsedildiğini duydum ve mevcut âna, mevcut sorunlara döndüm. Julian Vialle’ye bir şey açıklıyordu; ama açıklayacak o kadar da çok şey olmadığını biliyordum. Bu yüzden ayağa kalktım, gerindim ve Logrus görüşümü çağırdım.</p>

  <p>Görüşümü Julian’ın önündeki alana çevirdiğim zaman Vialle’nin hayaletsi şeklini açıkça gördüm. Onu en son gördüğümde oturduğu aynı dik sandalyedeydi. Tüm bu süre boyunca orada mı kaldı, yoksa yeni mi döndü, merak ettim. Geri dönüp benim yiyemediğim tatlıyı yemiş olmasını diledim.</p>

  <p>Julian bana baktı, sonra, “Gitmeye hazırsan seni alacak," dedi.</p>

  <p>Gidip, Logrus görüşümü bırakarak yanında durdum. Logrus’un ve Desen’in güçlerini bir araya getirmenin iyi bir fikir olmadığına karar vermiştim, uzandım, karta dokundum ve Vialle’nin imgesi belirdi. Bir an sonra, artık imge değildi.</p>

  <p>"Dilediğin zaman," dedi, elini uzatarak.</p>

  <p>Uzanıp nazikçe elini tuttum.</p>

  <p>"Hoşça kal Julian," dedim, öne adım atarken.</p>

  <p>Yanıt vermedi. Verdiyse de ben duymadım.</p>

  <p>"Olayların böyle sonuçlanacağını düşünmemiştim," dedi Vialle bana hemen, elimi bırakmadan.</p>

  <p>"Olanları öngörmenin yolu yoktu," dedim.</p>

  <p>"Luke biliyordu,'' diye yanıt verdi. “Şimdi mantıklı geliyor, değil mi? Yaptığı o küçük imalardan bazıları? Baştan beri bu meydan okumayı planlıyordu."</p>

  <p>"Sanırım öyle," dedim.</p>

  <p>"Bir şey üzerine kumar oynuyor. Keşke ne olduğunu bilseydim."</p>

  <p>"Bu konuda yardımcı olamam," diye yanıt verdim. “Bana hiçbir şey söylemedi."</p>

  <p>"Ama daha sonra seninle iletişime geçecek," dedi. “Ondan haber aldığın zaman hemen bilmek istiyorum."</p>

  <p>"Tamam," diye kabul ettim.</p>

  <p>Elimi bıraktı.</p>

  <p>"Şu anda söylenecek başka şey yokmuş gibi görünüyor."</p>

  <p>"Şey," diye başladım, “bilmen gerektiğini düşündüğüm başka bir konu var."</p>

  <p>"Öyle mi?"</p>

  <p>"Coral'ın bu akşam yemeğe katılmamasıyla ilgili."</p>

  <p>"Devam et," dedi.</p>

  <p>"Bugün şehirde uzun bir yürüyüşe çıktığımızı biliyorsun, değil mi?"</p>

  <p>"Biliyorum," dedi.</p>

  <p>"Aşağıya, Desen odasına indik," diye devam ettim. “Onu görmek istediğini söylemişti."</p>

  <p>"Pek çok ziyaretçi bunu ister. Onları götürme kararı sana bağlıdır. Ama genellikle merdiveni duydukları zaman ilgilerini yitirirler."</p>

  <p>"Ona bundan bahsettim," dedim, “ama bu onun cesaretini kırmadı. Oraya ulaştığımız zaman Desen’in üzerine adım attı..."</p>

  <p>"Hayır!" diye bağırdı. “Onu daha yakından gözlemeliydin! Begma’da bunca sorun varken... şimdi de bu! Beden nerede?"</p>

  <p>"Güzel soru," diye karşılık verdim. “Bilmiyorum. Ama onu son gördüğümde canlıydı. Oberon’un, babası olduğunu iddia etti ve sonra Desen’i yürümeye başladı. Bitirdiği zaman Desen’in onu bir yere nakletmesini sağladı. Şimdi kız kardeşi -birlikte çıktığımızı biliyor- endişeli. Yemek boyunca Coral’ın nerede olabileceği konusunda konuştu durdu."</p>

  <p>"Ona ne söyledin?"</p>

  <p>"Kız kardeşinin sarayın güzelliklerinin tadını çıkardığını ve yemeğe biraz gecikebileceğini söyledim. Ama zaman ilerledikçe daha da endişelendi ve bu gece gelmezse onu arayacağımıza söz verdirdi bana. Gerçekte olanları anlatmak istemiyordum, çünkü Coral’ın babasının kim olduğu meselesine girmek istemedim."</p>

  <p>"Bu anlaşılabilir bir şey," diye yanıt verdi. “Ah, eyvah."</p>

  <p>Bekledim, ama başka bir şey söylemedi. Beklemeye devam ettim.</p>

  <p>Sonunda, “Merhum kralın Begma’daki ilişkisini bilmiyordum," dedi, “bu yüzden bu bilginin etkisini değerlendirmem güç. Coral ne kadar kalacağı hakkında ipucu verdi mi? Ya da sen ona geri dönmesi için bir yöntem sundun mu?"</p>

  <p>"Ona Koz Kartımı verdim" dedim, “ama bağlantı kurmadı. Gerçi fazla kalmayacağı izlenimini edinmiştim."</p>

  <p>"Bu ciddi olabilir," diye karar verdi Vialle, “açık olanların dışındaki sebeplerden dolayı. Nayda’nın senin üzerinde bıraktığı etki ne oldu?"</p>

  <p>"Oldukça sağduyulu görünüyor." dedim. “Aynı zamanda, benden hoşlandığına inanıyorum."</p>

  <p>Vialle bir an düşündü, sonra, “Eğer bu söylenti Orkuz’un kulağına giderse Kashfa konusunda yapılacak pazarlıklarda doğru davranmaları için onu rehin aldığımız düşüncesine kapılabilir."</p>

  <p>"Haklısın. Bu aklıma gelmemişti."</p>

  <p>"Düşünecektir. İnsanlar bizimle iş yaparken bu tür şeyler düşünmeye eğilim duyar. Bu yüzden biraz zaman kazanmamız ve kızın durum şüpheli görünmeye başlamadan önce dönmesini sağlamamız gerekiyor."</p>

  <p>"Anlıyorum," dedim.</p>

  <p>"Büyük olasılıkla, yemeğe neden katılmadığını öğrenmek için kısa süre sonra odasına birini gönderecek. Şimdiye dek göndermemişse. Eğer şimdi tatmin edilebilirse yerini bulmak için bütün bir gecen olacak."</p>

  <p>"Nasıl?"</p>

  <p>"Büyücü olan sensin. Sen bul. Bu arada, Nayda’nın sempatik davrandığını mı söylüyorsun?"</p>

  <p>"Çok sempatik."</p>

  <p>"Güzel. O zaman en iyi eylem onun yardımını almak olacaktır. Kızın gönlünü alman ve elbette bunu rahatsızlık yaratmayacak şekilde yapman konusunda sana güveniyorum..."</p>

  <p>"Doğal olarak..." diye başladım.</p>

  <p>"...son zamanlarda yaşadığı hastalık yüzünden," diye devam etti. “Şu anda ihtiyacımız olmayan tek şey ikinci kıza da kalp krizi geçirtmek."</p>

  <p>"Hastalık mı?" diye sordum. “Bu konuda hiçbir şey söylemedi."</p>

  <p>"Hastalığın anısının hâlâ onu rahatsız ettiğini tahmin ediyorum. Son zamanlara dek ölüme epey yaklaşmış, sonra aniden düzelmiş ve bu görevde babasına eşlik etmek için ısrar etmiş. Bana anlatan babasıydı."</p>

  <p>"Yemekte iyi görünüyordu," dedim.</p>

  <p>"Eh, bu şekilde kalması için çabala. Hemen kıza gitmeni ve olan biteni olabildiğince diplomatik bir şekilde açıklamanı sen kardeşini ararken onun durumu idare etmesini sağlamanı istiyorum. Elbette kızın sana inanmaması ve doğrudan Orkuz’a gitmesi olasılığı var. Belki bunu önlemek için bir büyü yapabilirsin. Ama görebildiğim kadarıyla başka seçeneğimiz yok. Yanılıyor muyum, söyle."</p>

  <p>"Yanılmıyorsun," dedim.</p>

  <p>"O zaman işe koyulmanı öneririm... ve sorun ya da gelişme yaşanırsa, saat kaç olursa olsun bana rapor ver."</p>

  <p>"Harekete geçtim bile," dedim.</p>

  <p>Telaşla odadan çıktım, ama hemen durdum. Aklıma Begma grubunun hangi kanatta kaldığını bildiğim, ama Nayda’nın odasının yerini bilmediğim gelmişti. Geri dönüp Vialle’ye sormak istemiyordum, çünkü yemekte öğrenmediğim için aptal durumuna düşerdim.</p>

  <p>Bana -bir kıkırtıyla- doğru yönü tarif edebilecek bir hizmetkar bulmam on dakikamı aldı. Sonra tarifi izleyerek Nayda’nın kapısına dikildim.</p>

  <p>Elimi saçlarımdan geçirdim, pantolonumu ve ceketimi silkeledim, çizmelerimi pantolonumun paçalarının arkasına sildim, derin bir nefes aldım, gülümsedim, nefes verdim ve kapıyı çaldım.</p>

  <p>Biraz sonra kapı açıldı. Nayda’ydı. Gülümsememe karşılık verdi ve yana çekildi.</p>

  <p>"İçeri gel," dedi.</p>

  <p>"Hizmetkarı bekliyordum," dedim içeri girerken. “Beni şaşırttın."</p>

  <p>"Seni bekliyordum, bu yüzden erken yolladım," diye yanıt verdi.</p>

  <p>Siyah kemerli gri, pamuklu takıma benzer bir şey giymişti. Bir çift siyah terliği vardı ve makyajının çoğunu çıkarmıştı.</p>

  <p>Saçları arkaya taranmış, siyah bir kurdeleyle sıkıca bağlanmıştı. Divanı işaret etti, ama oturmadım.</p>

  <p>Omzunu hafifçe kavradım ve gözlerine baktım. Yaklaştı.</p>

  <p>"Kendini nasıl hissediyorsun?" diye sordum.</p>

  <p>"Sen anla," dedi yumuşak sesle.</p>

  <p>Kendime iç çekme izni bile veremezdim. Görev çağırıyordu. Kollarımı ona doladım, yakına çekip öptüm. Pozisyonu birkaç saniye korudum, sonra çekildim, gülümsedim ve “Bence iyi hissediyorsun. Dinle, sana anlatmam gereken şeyler var..." dedim.</p>

  <p>"Oturalım mı?" dedi ve elimi tutup divana götürdü.</p>

  <p>Vialle diplomatik olmamı söylemişti, bu yüzden onu takip ettim. Zaman harcamadan kucaklaşmamıza devam etti ve ben rötuşlar ekledim. Lanet olsun! Coral’ın yokluğunu örtbas etsin diye onu dışarı yollamam gerekiyordu. Bunu yaparsa, daha sonra ben onu örtbas etmekten memnun olacaktım. Ya da Begmalıların hoşlandığı başka herhangi bir ilgi çekici pozisyon. Ama hemen istememin iyi olacağına karar verdim. Birkaç dakika sonra kız kardeşi hakkında konuşmaya başlamak oldukça gayri diplomatik olacaktı. Bugün zamanlama açısından kötü bir gündü.</p>

  <p>"Bu konuya fazla dalmadan önce," dedim, “senden bir iyilik istemeliyim."</p>

  <p>"Dilediğini iste," dedi.</p>

  <p>"Sanırım kız kardeşinin geri dönüşü konusunda bir gecikme olacak," diye açıkladım, “ve babanı endişelendirmek istemiyorum. Odasına birini gönderip göndermediğini, ya da kontrol etmek için bizzat gidip gitmediğini biliyor musun?"</p>

  <p>"Sanmıyorum. Yemekten sonra Gerard ve Bay Roth ile yürüyüşe çıktı. Henüz dairesine döndüğünü sanmıyorum."</p>

  <p>"Ona kardeşinin uzaklaşmadığı izlenimini vermek için bir yol bulman mümkün mü? Bana onun nereye gittiğini bulmak için zaman kazandırırdın."</p>

  <p>Eğleniyor göründü.</p>

  <p>"Ve bana anlatmadığın o şeyler...?"</p>

  <p>"Benim için bunu yaparsan sana tüm hikayeyi anlatırım."</p>

  <p>İşaret parmağını çenemde gezdirdi.</p>

  <p>"Tamam," dedi sonra. “Anlaştık. Gitme."</p>

  <p>Ayağa kalktı, odayı aştı, koridora çıktı ve kapıyı birkaç santim aralık bıraktı. Neden Julia’dan sonra güzel, normal bir ilişki yaşayamıyordum? Âşık olduğum son kadın tuhaf, beden değiştiren bir varlığın kontrolü altındaydı. Şimdi... Şimdi divanda hafif gölgeler vardı ve ablası yerine Coral’ı kucaklamayı tercih edeceğimi fark ettim. Bu saçmalıktı. Onu yalnızca yarım gündür tanıyordum...</p>

  <p>Dönüşümden bu yana epey hareket yaşamıştım. Sersemlemiş olmalıydım. Evet, böyle olmalıydı.</p>

  <p>Döndüğü zaman yine divana oturdu, ama bu sefer aramızda mesafe bırakmıştı. Eski işimize dönmek için bir hareket yapmamıştı, ama yeterince neşeli görünüyordu.</p>

  <p>"Halledildi," dedi. “Sorarsa, uygun bir yanıt verilecek."</p>

  <p>"Teşekkürler," dedim.</p>

  <p>"Şimdi senin sıran," dedi. “Anlat."</p>

  <p>"Tamam," diye başladım ve Coral ile Desen hikayesine giriştim.</p>

  <p>"Hayır," diye sözümü kesti. “Baştan başla, olmaz mı?"</p>

  <p>"Ne demek istiyorsun?"</p>

  <p>"Bana birlikte saraydan çıkmanızdan ayrılmanıza kadar bütün günü anlat."</p>

  <p>"Bu aptalca," diye itiraz ettim.</p>

  <p>"Beni şımart," dedi. “Bana borcun var, unuttun mu?"</p>

  <p>"Pekala," diye kabul ettim ve yine başladım. Kafede patlayan masayı atladım, ama deniz mağaralarıyla ilgili kısmı süsler, içlerine baktığımızı ve güzel bulduğumuzu anlatırken sözümü kesti.</p>

  <p>"Dur," dedi. “Bir şeyi anlatmıyorsun. Mağaralarda ne oldu?"</p>

  <p>"Bunu söylemene sebep olan ne?" diye sordum.</p>

  <p>"Bu şimdi paylaşmak istemediğim bir sır," diye açıkladı.</p>

  <p>"Anlattıklarının doğruluğunu kontrol edebildiğimi söylemek yeterli."</p>

  <p>"Konumuzla ilgili değil," dedim. “Yalnızca hikayeyi karıştırır. Bu yüzden anlatmadım."</p>

  <p>"Bana tüm akşamı anlatacağını söylemiştin."</p>

  <p>"Pekala, hanımefendi," dedim ve anlattım.</p>

  <p>Ben Jurt ile zombilerini anlatırken dudağını ısırdı ve sonra oluşan kan damlalarını tembel tembel yaladı.</p>

  <p>"Jurt konusunda ne yapacaksın?" diye sordu aniden.</p>

  <p>"Bu benim sorunum," dedim. “Sana akşamı vaat ettim. Anılarımı ve hayatta kalma planlarımı değil."</p>

  <p>"Yalnızca... Unutma, sana yardım etmeyi önerdim."</p>

  <p>"Ne demek istiyorsun? Benim için Jurt’u çivileyebileceğim mi düşünüyorsun? Senin için bir haberim var: Şu anda o bir tanrı adayı."</p>

  <p>'"Tanrı adayı' dernekle neyi kastediyorsun?" diye sordu.</p>

  <p>Başımı iki yana salladım.</p>

  <p>"Bu hikayeyi doğru düzgün anlatmak bütün geceyi alır ve Coral’ı aramaya çıkacaksam zamanım yok. Bırak Desen hakkındaki hikayeyi bitireyim, olmaz mı?"</p>

  <p>"Devam et.''</p>

  <p>Ettim ve kız kardeşinin babası konusundaki meseleye şaşırmış görünmedi. Tepki eksikliği konusunda onu sorgulayacaktım. Sonra, cehenneme kadar, dedim. İstediğim şeyi yapmıştı ve ben de vaat ettiğim şeyi yapmıştım. Kalp krizi geçirmemişti. Ve artık gitme zamanı gelmişti.</p>

  <p>"Bu kadar," dedim ve “Teşekkürler," diye ekledim.</p>

  <p>Kalkacak oldum, ama o çabuk hareket etti ve beni yine kucakladı.</p>

  <p>Bir süre kucaklamasına karşılık verdim, sonra, “Gitsem iyi olacak. Coral tehlikede olabilir," dedim.</p>

  <p>"Cehenneme kadar yolu var," dedi. “Benimle kal. Konuşacak daha önemli şeylerimiz var."</p>

  <p>Duyarsızlığı beni şaşırtmıştı, ama belli etmemeye çalıştım.</p>

  <p>"Ona karşı bir görevim var," dedim, “ve bu görevi yerine getirmeliyim."</p>

  <p>"Tamam," dedi içini çekerek. “Ben de gelip yardım etsem iyi olacak."</p>

  <p>"Nasıl?" diye sordum.</p>

  <p>"Duysan şaşırırsın," dedi ve çarpık bir gülümsemeyle ayağa kalktı.</p>

  <p>Haklı olduğunu hissederek başımı salladım.</p>
</body>
</html>
