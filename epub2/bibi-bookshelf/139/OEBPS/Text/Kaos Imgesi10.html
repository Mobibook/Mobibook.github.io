<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2><span class="uline"><b>Bölüm 10</b></span></h2>

  <p>Koridorda daireme doğru yürüdük. Kapıyı açıp ışık yaktıktan sonra Nayda’nın ilk yaptığı şey odayı incelemek oldu. Askılığımı görünce dona kaldı.</p>

  <p>"Kraliçe Jasra!" dedi.</p>

  <p>"Evet. Maske isimli bir büyücüyle anlaşmazlık yaşadı," diye açıkladım. “Tahmin et, kim kazandı?"</p>

  <p>Nayda sol elini kaldırdı ve yavaş yavaş bir desen çizdi —Jasra’nın ensesinin arkasında, sırtında, göğsünde ve sonra yine aşağıda. Yaptığı hareketlerin hiçbirini tanımadım.</p>

  <p>"Bana senin de büyücü olduğunu söyleme," dedim. “Bugünlerde karşılaştığım herkes Sanatla ilgileniyor gibi."</p>

  <p>"Büyücü değilim," diye yanıt verdi, “ve böyle bir eğitim almadım. Tek bir numaram var ve bu da büyücülük değil, ama her şey için kullanırım."</p>

  <p>"Peki nedir bu numara?" diye sordum.</p>

  <p>Sorumu duymazdan geldi, sonra, “Tanrım, gerçekten de sıkı bağlanmış. Anahtar, mide ve belkemiği arasındaki sinir sisteminde bir yerde. Bunu biliyor muydun?"</p>

  <p>"Evet," diye yanıt verdim. “Büyüyü tamamen anlıyorum."</p>

  <p>"Neden burada?"</p>

  <p>"Kısmen oğlu Rinaldo’ya onu Maske’den kurtaracağıma söz verdiğim için ve kısmen oğlunun iyi davranması için bir teminat olarak."</p>

  <p>Kapıyı kapatıp kilitledim. Döndüğümde bana bakıyordu</p>

  <p>"Onu son zamanlarda gördün mü?" dedi sohbet havasında</p>

  <p>"Evet. Neden?"</p>

  <p>"Ah, özel bir sebebi yok."</p>

  <p>"Birbirimize yardım etmeye çalıştığımızı sanıyordum," dedim.</p>

  <p>"Kız kardeşimi arayacağımızı sanıyordum."</p>

  <p>"Rinaldo hakkında özel bir şey biliyorsan bir dakika daha bekleyebilir."</p>

  <p>"Yalnızca şu anda nerede olabileceğini merak ettim."</p>

  <p>Döndüm ve sanat malzemelerimi sakladığım dolaba yürüdüm. Gerekli kalemleri alıp çizim masama götürdüm. Bunlar yaparken, “Nerede olduğunu bilmiyorum," dedim.</p>

  <p>Bir karton parçası hazırladım, oturdum, gözlerimi kapattın ve çizmeye başlamadan önce Coral’ın imgesini zihnimde canlandırdım. Yine, zihnimdeki resim uygun büyülerle birleşirken bağlantı için yeterli olacak mı, merak ettim. Ama deneysel işlerle uğraşma zamanı değildi. Gözlerimi açtım ve çizmeye başladım. Saraylar’da kullanılan, Amber’dekilere benzer, ama yine de farklı teknikleri kullanıyordum. İki tekniği de kullanabiliyordum, ama ilk öğrendiğim teknikte daha hızlıydım.</p>

  <p>Nayda gelip yanımda durdu ve aldırıp aldırmayacağım sormadan izlemeye başladı. Aldırmıyordum gerçi.</p>

  <p>"Onu en son ne zaman gördün?" diye sordu.</p>

  <p>"Kimi?"</p>

  <p>"Luke’u."</p>

  <p>"Bu akşam," diye yanıt verdim.</p>

  <p>"Nerede?"</p>

  <p>"Buradaydı."</p>

  <p>"Şimdi burada mı?"</p>

  <p>"Hayır."</p>

  <p>"Onu en son nerede gördün?"</p>

  <p>"Arden ormanında. Neden?"</p>

  <p>"Ayrılmak için tuhaf bir yer."</p>

  <p>Coral’ın kaşları üzerinde çalışıyordum.</p>

  <p>"Tuhaf koşullar altında ayrıldık," dedim.</p>

  <p>Gözlerde biraz daha çalışma, saçlarda biraz...</p>

  <p>"Tuhaf mı? Ne açıdan?" diye sordu.</p>

  <p>Yanaklara biraz daha renk...</p>

  <p>"Boş ver," dedim.</p>

  <p>"Tamam," dedi. “Muhtemelen o kadar önemli değildir."</p>

  <p>Bu yeme atlamamaya karar verdim, çünkü aniden bir şey algılamaya başlamıştım. Geçmişte zaman zaman olduğu gibi, son dokunuşları yaparken Koz Kartına yoğunlaşmam uzanmak için yeterli olurdu ve...</p>

  <p>"Coral!" dedim, hatlar hareket eder, perspektifler kayarken.</p>

  <p>"Merlin...?" diye yanıt verdi. “Başım... başım belada."</p>

  <p>Tuhaf bir şekilde, arka plan yoktu. Yalnızca siyahlık. Omzumda Nayda’nın elini hissettim.</p>

  <p>"Sen iyi misin?" diye sordum.</p>

  <p>"Evet... Burası karanlık," dedi. “Çok karanlık."</p>

  <p>Elbette. Işık yokken Gölge’yi kullanamazsınız. Koz Kartı bile göremezsiniz.</p>

  <p>"Desen seni oraya mı gönderdi?" diye sordum.</p>

  <p>"Hayır," diye yanıt verdi.</p>

  <p>"Elimi tut," dedim. “Daha sonra anlatabilirsin."</p>

  <p>Elimi uzattım, o da uzandı.</p>

  <p>"Onlar..." diye başladı.</p>

  <p>Ve acı verici bir çakmayla bağlantı koptu. Nayda’nın yanımda gerildiğini hissettim.</p>

  <p>"Ne oldu?" diye sordu.</p>

  <p>"Bilmiyorum. Aniden bloke edildim. Hangi güçlerin karıştığını bilmiyorum."</p>

  <p>"Ne yapacaksın?"</p>

  <p>"Biraz sonra yine deneyeceğim," dedim. “Eğer bir tepki olayıysa, muhtemelen direnç şimdi yüksektir ve daha sonra düşebilir. En azından iyi olduğunu söylüyor."</p>

  <p>Normalde taşıdığım Koz Kartlarını çıkardım ve Luke’unkini seçtim. Durumunun nasıl olduğunu görmek için şimdi iyi bir zaman gibi görünüyordu. Nayda karta bakıp gülümsedi.</p>

  <p>"Onu kısa süre önce gördüğünü sanıyordum," dedi.</p>

  <p>"Kısa sürede çok şey olabilir."</p>

  <p>"Eminim çok şey olmuştur."</p>

  <p>"Başına gelenler hakkında bir şey bildiğini mi düşünüyorsun?" diye sordum.</p>

  <p>"Evet. Biliyorum."</p>

  <p>Koz Kartını kaldırdım.</p>

  <p>"Ne?" dedim.</p>

  <p>"İddiaya girerim ona ulaşamayacaksın."</p>

  <p>"Göreceğiz."</p>

  <p>Yoğunlaştım ve uzandım. Tekrar uzandım. Yaklaşık bir dakika sonra alnımı siliyordum.</p>

  <p>"Nereden bildin?" diye sordum.</p>

  <p>"Luke da bağlantı girişimlerini bloke ediyor. O koşullar altında ben de aynısını yapardım."</p>

  <p>"Hangi koşullar?"</p>

  <p>Yüzünde çarpık bir gülümsemeyle bir sandalyeye gidip oturdu.</p>

  <p>"Yine seninle değiş-tokuş yapacağım bir şeyim var," dedi.</p>

  <p>"Yine mi?"</p>

  <p>Onu inceledim. Kafamda bir şimşek çaktı ve yerine oturdu.</p>

  <p>"Ona 'Rinaldo' değil 'Luke' diyorsun," dedim.</p>

  <p>"Evet, öyle."</p>

  <p>"Ne zaman ortaya çıkacağını merak ediyordum."</p>

  <p>Gülümsemeye devam etti.</p>

  <p>"Gidip tahliye bildirisi büyümü harcadım," dedim. “Ama şikayet edemem. Muhtemelen hayatımı kurtardı. Bunu dolaylı bir şekilde sana mı borçluyum?"</p>

  <p>"Bundan gurur duymuyorum. Ama kabul ediyorum."</p>

  <p>"Sana yine ne istediğini soracağım ve bana yardım etmek ya da beni korumak için olduğunu söylersen seni askılığa dönüştüreceğim."</p>

  <p>Kahkaha attı.</p>

  <p>"Şu anda önerilen her tür yardımı kabul edeceğini sanıyordum," dedi.</p>

  <p>"'Yardım' derken ne kastettiğine bağlı."</p>

  <p>"Bana aklındakini anlatırsan, ben yardım edip edemeyeceğimi söylerim."</p>

  <p>"Tamam," dedim. “Ama konuşurken üstümü değiştireceğim. Bu giysiyle bir kaleye saldırmak içimden gelmiyor. Sana pamuklu giysilerden daha sağlam bir şey önerebilir miyim?"</p>

  <p>"Ben rahatım. Bağevi’nden başla, olmaz mı?"</p>

  <p>"Tamam," dedim ve daha sağlam bir şeyler giyerken anlatmaya başladım. Artık benim için güzel bir kadın değil, insan bedeninde, şekilsiz bir varlıktı. Ben konuşurken oturdu ve birbirine geçirdiği parmaklarının arasından duvara ya da ötesine baktı. Bitirdiğim zaman bakmaya devam etti ve ben gidip çizim masamdan Coral’ın Koz Kartını aldım, yine denedim, ama ulaşamadım. Luke’un kartını da denedim ve sonuç aynı oldu.</p>

  <p>Luke’un kartını desteye yerleştirmek, desteyi düzeltmek ve kutusuna kaldırmak üzereyken bir alttaki kart gözüme çarptı ve bir dizi anı ve spekülasyon şimşek gibi zihnimden geçti</p>

  <p>Kartı aldım, odaklandım. Uzandım...</p>

  <p>"Evet, Merlin?" dedi birkaç saniye sonra. Bir terasta, küçük bir masanın yanında oturmuş —arkasında bir şehir silueti vardı- bir espresso fincanı gibi görünen şeyi minik, beyaz bir tabağa indiriyordu.</p>

  <p>"Hemen şimdi. Acele et," dedim. “Bana gel."</p>

  <p>Bağlantı kurulduğunda Nayda alçak bir hırlama çıkarmaya başlamıştı. Ayağa kalktı, tam Mandor adım atarken gözlerini Koz Kartına dikerek bana doğru geldi. Uzun boylu, siyahlara bürünmüş şekil, önünde belirdiğinde durdu. Birkaç saniye birbirlerine ifadesiz yüzlerle baktılar, sonra Nayda ellerini kaldırarak ona doğru uzun, kayar gibi bir adım attı. Mandor'un elini daldırdığı derin bir iç cepten tek bir keskin, metalik tıklama geldi.</p>

  <p>Nayda dondu.</p>

  <p>"İlgi çekici," dedi Mandor, sol elini kaldırıp Nayda’nın yüzünün önünden geçirerek. Kadının gözleri eli takip etmedi.</p>

  <p>"Daha önce bahsettiğin buydu. Sanırım adı Vinta demiştin."</p>

  <p>"Evet, ama şimdi Nayda."</p>

  <p>Bir yerlerden küçük, koyu renk bir metal top çıkardı, sol avcunun içine koydu ve kadına doğru uzattı. Top yavaşça harekete geçti, ters saat yönünde dönmeye başladı. Nayda haykırmayla inleme arası tek bir ses çıkardı, ellerinin ve dizlerinin üzerine çöktü, başını eğdi. Durduğum yerden, ağzından salya damlamakta olduğunu görebiliyordum.</p>

  <p>Mandor hızla arkaik bir Thari lehçesinde, takip edemediğim bir şey söyledi. Kadın olumlu yanıt verdi.</p>

  <p>"Sanırım gizemini çözdüm," dedi Mandor. “Tepki ve Yüksek Baş eğdirmeler derslerini hatırlıyor musun?"</p>

  <p>"Biraz," dedim. “Teorik olarak. Konu o kadar ilgimi çekmemişti."</p>

  <p>"Yazık," dedi. “Mezuniyet sonrası kursu gibi bir şey için Suhuy’a başvurmalısın."</p>

  <p>"Bana söylemeye çalıştığın...?"</p>

  <p>"Önünde, cazip bir insan bedeninde gördüğün yaratık bir ty’iga’dır," diye açıkladı.</p>

  <p>Bakakaldım. Ty’igalar normalde Kenar’ın ötesinde yaşayan bedensiz bir iblis ırkıdır. Çok güçlü olduklarını ve kontrol edilmelerinin güç olduğunu duyduğumu hatırlıyordum.</p>

  <p>"Ah... bunun halımı salyalamasını engelleyebilir misin?" dedim.</p>

  <p>"Elbette," diye yanıt verdi ve küreyi serbest bıraktı. Küre kadının önünde yere düştü. Sıçramadı, kadının çevresinde hızla çember çizerek yuvarlanmaya başladı.</p>

  <p>"Ayağa kalk," dedi Mandor, “ve yere beden sıvıları akıtmayı kes."</p>

  <p>Kadın emredildiği gibi yaptı, boş bir ifadeyle ayağa kalktı.</p>

  <p>"Şu sandalyeye otur," dedi Mandor, biraz önce Nayda’nın oturduğu sandalyeyi işaret ederek.</p>

  <p>Kadın itaat etti ve yuvarlanan top, onun hareketlerine göre kendini ayarlayarak sandalyenin çevresinde çember çizmeye başladı.</p>

  <p>"Ben serbest bırakmadığım sürece bu bedeni terk edemez," dedi Mandor. “Ve güç küremle ona her tür işkenceyi yapabilirim. Şimdi istediğin yanıtları alabilirim. Bana soruların ne olduğunu söyle."</p>

  <p>"Şu anda bizi duyabiliyor mu?"</p>

  <p>"Evet, ama ben izin vermediğim sürece konuşamaz."</p>

  <p>"Eh, gereksiz acı vermenin alemi yok. Tehdidin kendisi terli olabilir. Neden beni takip ettiğini bilmek istiyorum."</p>

  <p>"Pekala," dedi Mandor. “Soru bu, ty’iga. Yanıt ver!"</p>

  <p>"Onu korumak için takip ediyorum," dedi ifadesiz bir sesle.</p>

  <p>"Bunu zaten işittim," dedim. “Nedenini bilmek istiyorum."</p>

  <p>"Neden?" diye tekrarladı Mandor.</p>

  <p>"Zorunluyum," diye yanıt verdi.</p>

  <p>"Neden zorunlusun?" diye sordu Mandor.</p>

  <p>"Ben..." Kadın dişlerini alt dudağına geçirdi ve yine kan akmaya başladı.</p>

  <p>"Neden?"</p>

  <p>Kadının yüzü kızardı, alnında ter damlaları belirdi. Gözleri hâlâ odak kazanmamıştı, ama gözyaşlarıyla doluydu. Çenesinden aşağı ince bir kan sızıntısı akıyordu. Mandor sıktığı yumruğunu uzattı, açtı ve bir başka metal top ortaya çıktı. Bu topu kadının alnının yirmi beş santim kadar önüne getirip bıraktı. Top havada asılı kaldı.</p>

  <p>"Acının kapıları açılsın," dedi ve topa hafif bir fiske attı.</p>

  <p>Küçük küre hemen harekete geçti. Elips çizerek yavaşça başının çevresinde dolanmaya başladı, her yörüngede şakakların yakınından geçiyordu. Kadın feryat etmeye başladı.</p>

  <p>"Sus!" dedi Mandor. “Sessizce acı çek!"</p>

  <p>Kadının yanaklarından aşağı gözyaşları akıyordu, çenesinden hâlâ kan sızıyordu...</p>

  <p>"Kes şunu!" dedim.</p>

  <p>"Pekala." Mandor uzandı ve topu bir an sol elinin başparmağıyla orta parmağı arasında sıktı. Bıraktığı zaman top, kadının sağ kulağının biraz ötesinde sabit kaldı. “Şimdi soruyu yanıtlayabilirsin," dedi Mandor. “Bu yapabileceklerimin küçük bir örneğiydi. Bunu seni yok edene kadar arttırabilirim."</p>

  <p>Kadın ağzını açtı, ama sözcük çıkmadı. Yalnızca boğulur gibi bir ses.</p>

  <p>"Bunu yanlış yapıyoruz sanırım," dedim. “Bu soru-yanıt işi yerine normal şekilde konuşmasını sağlayabilir misin?"</p>

  <p>"Onu duydun," dedi Mandor. “Bu benim de isteğim."</p>

  <p>Kadın inledi, sonra, “Ellerim... Lütfen onları serbest bırak," dedi.</p>

  <p>"Yap," dedim.</p>

  <p>"Serbestler," diye bildirdi Mandor.</p>

  <p>Kadın parmaklarını gerdi.</p>

  <p>"Bir mendil, bir havlu..." dedi kadın yumuşak sesle.</p>

  <p>Yakındaki şifonyerin çekmecesini açtım ve bir mendil çıkardım. Kadına doğru uzatırken Mandor bileğimi yakaladı ve mendili aldı. Mendili kadına fırlattı, kadın yakaladı.</p>

  <p>"Küremin yörüngesinin içine uzanma," dedi bana.</p>

  <p>"Ona zarar vermem," dedi kadın, gözlerini, yanaklarını ve çenesini silerken. “Size söyledim, yalnızca onu korumak istiyorum."</p>

  <p>"Bundan daha fazla bilgi talep ediyoruz," dedi Mandor, yine küreye uzanarak.</p>

  <p>"Bekle," dedim. Sonra kadına, “En azından neden bana söyleyemeyeceğini söyleyemez misin?"</p>

  <p>"Hayır," diye yanıt verdi kadın. “Aynı yere varır."</p>

  <p>Aniden bunu tuhaf bir programlama problemi gibi gördüm ve farklı bir taktik denemeye karar verdim.</p>

  <p>"Her durumda beni korumalısın, değil mi?" dedim. “Birincil görevin bu."</p>

  <p>"Evet."</p>

  <p>"Ve seni bu göreve kimin, neden koştuğunu söyleyemezsin."</p>

  <p>"Evet."</p>

  <p>"Diyelim ki beni korumanın tek yolu bana bunları söylemen."</p>

  <p>Alnı kırıştı.</p>

  <p>"Ben..." dedi. “Ama... Tekyol mu?"</p>

  <p>Gözlerini kaldırdı ve ellerini yüzüne götürdü.</p>

  <p>"Ben... O zaman söylemem gerekir."</p>

  <p>"Şimdi bir yere varıyoruz," dedim. “Birincil görevini yerine getirmek için ikinci emri ihlal edebilirsin."</p>

  <p>"Evet, ama gerçek olmayan bir durum tanımladın," dedi.</p>

  <p>"Gerçek bir durum görebiliyorum," dedi Mandor aniden.</p>

  <p>"Var olmazsan bu emri uygulayamazsın. Bu yüzden, seni yok etmeme izin verirsen birincil emri ihlal etmiş olursun. Bu soruları yanıtlamazsan seni yok edeceğim."</p>

  <p>Kadın gülümsedi.</p>

  <p>"Sanmıyorum," dedi.</p>

  <p>"Neden?"</p>

  <p>"Begma başbakanının kızı gizemli koşullar altında, odasında ölü bulunursa politik durumun ne olacağını Merlin’e sor. Özellikle de kardeşinin kaybolmasından sorumluyken."</p>

  <p>Mandor kaşlarını çatıp bana baktı.</p>

  <p>"Bunun ne hakkında olduğunu anlamadım," dedi.</p>

  <p>"Fark etmez," dedim. “Yalan söylüyor. Ona bir şey olursa gerçek Nayda geri döner. George Hansen, Meg Devlin ve Vinta Bayle’ye böyle olduğunu gördüm."</p>

  <p>"Normalde öyle olur," dedi, “ama bir şey var. Ben bedenlerini ele geçirdiğim zaman hepsi canlıydı. Ama Nayda ciddi bir hastalık sebebiyle yeni ölmüştü. Ama tam da ihtiyaç duyduğum şeydi, bu yüzden bedeni ele geçirip iyileştirdim. O artık burada değil. Ben bedeni terk edersem bir ceset ya da bir insan-sebzeyle baş başa kalırsınız."</p>

  <p>"Blöf yapıyorsun," dedim, ama Vialle’nin Nayda’nın hasta olduğunu söylediğini hatırladım.</p>

  <p>"Hayır," dedi. “Yapmıyorum."</p>

  <p>"Fark etmez," dedim ona.</p>

  <p>"Mandor," dedim, ona dönerek, “bu bedeni terk etmesini ve beni takip etmesini engelleyebileceğini söylemiştin, değil mi?"</p>

  <p>"Evet," diye yanıt verdi.</p>

  <p>"Tamam, Nayda," dedim. “Ben bir yere gidiyorum ve orada büyük tehlike içinde olacağım. Beni takip etmene ve almış olduğun emirleri yerine getirmene izin vermeyeceğim."</p>

  <p>"Yapma," diye yanıt verdi.</p>

  <p>"Ben işimi yapmaya giderken seni burada tutsak bırakmak dışında seçenek vermiyorsun bana."</p>

  <p>İçini çekti.</p>

  <p>"Demek birinci emri yerine getirmek için ikincisini ihlal etmemin bir yolunu buldun. Çok akıllıca."</p>

  <p>"O zaman bilmek istediğimi şeyleri anlatacak mısın?"</p>

  <p>Başını iki yana salladı.</p>

  <p>"Söylemem fiziksel olarak imkansız," dedi. “Bu bir irade meselesi değil. Ama... sanırım dolaylı bir yol buldum."</p>

  <p>"O nedir?"</p>

  <p>"Sanırım güvenliğini isteyen üçüncü bir şahsa söyleyebilirim."</p>

  <p>"Yani..."</p>

  <p>"Sen bir süreliğine odayı terk edersen, sana açıklayamayacağım şeyleri ağabeyine söyleyebilirim."</p>

  <p>Mandor’la göz göze geldik. Sonra, “Ben bir süreliğine koridora çıkacağım," dedim.</p>

  <p>Ve çıktım. Duvardaki halıyı incelerken beni rahatsız eden bir sürü şey vardı ve bunların en büyüğü, Mandor’un ağabeyim olduğunu ona söylememiş olmam değildi.</p>

  <p>Uzun süre sonra kapı açıldı ve Mandor iki yöne baktı. Ona doğru ilerlemeye başladığım zaman elini kaldırdı. Durdum, o dışarı çıktı ve bana doğru geldi. İlerlerken bakınmaya devam etti.</p>

  <p>"Burası Amber sarayı mı?" diye sordu.</p>

  <p>"Evet. Belki en tutulan kanat değil, ama ben ev, diyorum."</p>

  <p>"Daha rahat koşullar altında görmek isterim," dedi.</p>

  <p>Başımı salladım. “Tamam. Randevulaştık. Ee, anlat bana, orada ne oldu?"</p>

  <p>Bakışlarını kaçırdı, duvar halısını incelemeye girişti.</p>

  <p>"Çok tuhaf," dedi. “Yapamam."</p>

  <p>"Ne demek istiyorsun?"</p>

  <p>"Bana hâlâ güveniyorsun, değil mi?"</p>

  <p>"Elbette."</p>

  <p>"O zaman bu konuda da güven. Öğrendiklerimi sana anlatmamak için iyi bir sebebim var."</p>

  <p>"Hadi ama, Mandor! Ne haltlar dönüyor?"</p>

  <p>"Ty’iga senin için tehlike değil. Gerçekten de iyiliğini düşünüyor."</p>

  <p>"O zaman yeni olan ne? Neden olduğunu bilmek istiyorum."</p>

  <p>"Bırak," dedi, “şimdilik. Bu şekilde daha iyi."</p>

  <p>Başımı iki yana salladım. Yumruğumu sıktım ve vuracak bir şey bulmak için bakındım.</p>

  <p>"Nasıl hissettiğini biliyorum, ama bırakmanı istiyorum senden," dedi.</p>

  <p>"Bilginin bir şekilde bana zarar vereceğini mi kastediyorsun?"</p>

  <p>"Bunu söylemedim."</p>

  <p>"Yoksa bana söylemekten korktuğunu mu?"</p>

  <p>"Bırak dedim!" dedi.</p>

  <p>Döndüm ve kendime hakim oldum.</p>

  <p>"İyi bir sebebin olmalı," dedim sonunda.</p>

  <p>"Var."</p>

  <p>"Bu konuda pes etmeyeceğim," dedim. “Ama böyle bir dirence karşı inat edecek zamanım yok. Tamam, sebeplerin var ve benim de başka bir yerde acil işim var."</p>

  <p>"Jurt, Maske ve Brand’in güçlerini kazandığı Kale’den bahsetti," dedi.</p>

  <p>"Evet, ben de oraya gidiyorum."</p>

  <p>"Sana eşlik edeceğini düşünüyor."</p>

  <p>"Yanılıyor."</p>

  <p>"Ben de onu yanına almamanı önerirdim."</p>

  <p>"Ben işleri yoluna koyana dek onu tutar mısın?"</p>

  <p>"Hayır," dedi, “çünkü ben de seninle geliyorum. Ama gitmeden önce onu derin bir transa sokacağım."</p>

  <p>"Ama yediğimiz yemekten bu yana neler olduğunu bilmiyorsun. Çok şey oldu ve hepsini sana anlatmak için zamanım yok."</p>

  <p>"Fark etmez," dedi. “Dost canlısı olmayan bir büyücü, Jurt ve tehlikeli bir yerle ilgili olduğunu biliyorum. Bu kadarı yeterli. Seninle gelip yardım edeceğim."</p>

  <p>"Ama bu yeterli olmayabilir," diye itiraz ettim. “Biz yeterli olmayabiliriz."</p>

  <p>"Öyle olsa bile, ty’iga’nın seni engelleyebileceğini düşünüyorum."</p>

  <p>"Onu kastetmiyordum. Kapının yanındaki kaskatı hanımefendiyi kastediyordum."</p>

  <p>"Ben de sana onu soracaktım. Cezalandırdığın bir düşman mı?"</p>

  <p>"Eskiden düşmanımdı, evet. Kötücül, güvenilmezdir ve zehirli bir ısırığı vardır. Aynı zamanda tahtını kaybetmiş bir kraliçedir. Ama onu ben dondurmadım. Peşimdeki büyücü dondurdu. Bir dostun annesidir ve onu kurtarıp güvende olması için buraya getirdim. Şimdiye dek onu serbest bırakmak için sebebim yoktu."</p>

  <p>"Ah, eski düşmanına karşı bir müttefik olarak kullanacaksın."</p>

  <p>"Kesinlikle. Gideceğim yeri iyi tanıyor. Ama benden hoşlanmıyor ve iş yapılması güç biri. Oğlu bana onu güvenilir kılmama yetecek kadar cephane verdi mi, bilmiyorum,"</p>

  <p>"Gerçekten faydalı olacağını hissediyor musun?"</p>

  <p>"Evet. Onun düşmanlığının benim yanımda olmasını istiyorum. Ve iyi bir büyücü olduğunu biliyorum."</p>

  <p>"Fazladan iknaya ihtiyaç duyarsa, yalnızca tehditler ve rüşvetler var. Saf estetik kaygılarla tasarladığım ve dekore ettiğim birkaç kişisel cehennemim var. Hızlı bir turu etkileyici bulabilir. Diğer yandan, bir çömlek dolusu mücevher de çağırabilirim."</p>

  <p>"Bilmiyorum," dedim. “Amaçları biraz karmaşık. Bırak bunu becerebildiğimce ben halledeyim."</p>

  <p>"Elbette. Yalnızca öneriyordum."</p>

  <p>"Benim gördüğüm şekliyle, sıradaki iş onu uyandırmak, teklifi yapmak ve tepkisini tahmin etmeye çalışmak."</p>

  <p>"Buradaki akrabalarından götürebileceğin kimse yok mu?"</p>

  <p>"İçlerinden herhangi birine, yapacağım şeyi açıklamaktan korkuyorum. Random dönene kadar yapmamam emriyle sonuçlanabilir bu açıklama. Bekleyecek zamanım yok."</p>

  <p>"Saraylar’dan destek kuvvet çağırabilirim."</p>

  <p>"Buraya mı? Amber’e mi? Random bunu duyarsa boynuma dek pisliğe batarım. İhanetten kuşkulanmaya başlar." Gülümsedi.</p>

  <p>"Burası bana evimi hatırlatıyor," dedi, kapıma dönerek.</p>

  <p>İçeri girdiğimizde Nayda’nın elleri dizlerinde, otuz santim önünde süzülen topa bakarak oturduğunu gördüm. Diğer top yerde yavaş yavaş çember çizmeye devam ediyordu.</p>

  <p>Bakışlarımın nereye yöneldiğini gören Mandor, “Çok hafif bir trans durumu. Bizi işitebilir. Dilediğin an onu uyandırabilirsin," dedi.</p>

  <p>Başımı salladım ve sırtımı döndüm. Jasra’nın sırasıydı.</p>

  <p>Üzerine asılmış giysileri kaldırdım ve odanın karşısındaki sandalyeye koydum. Sonra bir kumaş ve bir lavabo aldım, yüzündeki palyaço makyajını temizledim.</p>

  <p>"Bir şey unutuyor muyum?" dedim, kendi kendime.</p>

  <p>"Bir bardak su ve bir ayna," dedi Mandor.</p>

  <p>"Ne için?"</p>

  <p>"Susuz olabilir," diye yanıt verdi, “ve kendine bakmak isteyeceğini tahmin ediyorum."</p>

  <p>"Bu konuda haklısın," dedim ve bir sehpa çektim. Üzerine bir sürahi ve bir kadeh koydum; bir tane de el aynası.</p>

  <p>"Aynı zamanda, büyüyü kaldırdığın zaman yere düşmesi olasılığına karşılık ona destek olmanı öneririm."</p>

  <p>"Doğru."</p>

  <p>Sol kolumu omuzlarına doladım, ölümcül ısırığını düşünüp geri çekildim ve onu bir elimle, bir kol boyu uzakta tuttum.</p>

  <p>"Beni ısırırsa hemen kendimden geçerim," dedim. “Kendini savunmaya hazır ol."</p>

  <p>Mandor havaya bir başka metal top attı. Top çizdiği yayın zirvesinde uzun süre kaldı, sonra eline düştü.</p>

  <p>"Tamam," dedi, sonra büyüyü başlatan sözcükleri söyledi.</p>

  <p>Korktuğum kadar dramatik bir şey olmadı. Kadın yığıldı ve ona destek oldum. “Güvendesin," dedim ve en tanıdık ismi kullanarak ekledim, “Rinaldo burada olduğunu biliyor. Burada bir sandalye var. Biraz su ister misin?"</p>

  <p>"Evet," diye yanıt verdi ve kadehe su doldurup uzattım.</p>

  <p>İçerken gözleri dolanıyor, her şeyi içine alıyordu. Hemen kendine gelip gelmediğini merak ettim. Belki de suyunu yudumlarken zaman kazanıyor, beyni çalışıyor, parmakuçlarında büyüler dans ediyordu. Gözleri birkaç kez ölçüp biçerek Mandor’a çevrildi, ama Nayda’ya uzun uzun, sert sert baktı.</p>

  <p>Sonunda kadehi indirip gülümsedi.</p>

  <p>"Tutsağın olduğumu anlıyorum, Merlin," dedi, hafifçe boğulur gibi. Bir yudum daha aldı.</p>

  <p>"Konuk," dedim.</p>

  <p>"Ah. Bu nasıl oldu? Davetini kabul ettiğim aklımda kalmamış."</p>

  <p>"Seni kaskatı kesilmiş durumda Dört Dünya Kalesi’nden buraya getirdim," dedim.</p>

  <p>"Ve 'burası' neresi olabilir?"</p>

  <p>"Amber Sarayı’ndaki dairem."</p>

  <p>"Demek tutsağım," diye bildirdi.</p>

  <p>"Konuk," diye tekrarladım.</p>

  <p>"Bu durumda, bizi tanıştırmalısın, değil mi?"</p>

  <p>"Beni affet. Mandor, karşındaki Ekselansları Jasra, Kashfa Kraliçesi." (Bilerek En Asil kısmını eklemedim.) “Majesteleri, ağabeyim Lord Mandor’u tanıtmak isterim."</p>

  <p>Jasra başını eğdi, Mandor yaklaştı, bir dizinin üzerine çöktü ve kadının elini dudaklarına götürdü. Bu tür saray jestlerinde benden daha iyidir, acıbadem kokusunu almak için kadının elinin tersini koklamamıştı bile. Kadının bu tavırdan hoşlandığını söyleyebilirim. Daha sonra onu incelemeye devam etti.</p>

  <p>"Buradaki kraliyet ailesinde Mandor isimli birinin olduğunu bilmiyordum," dedi.</p>

  <p>"Mandor Kaos Sarayları’ndan, Sawall düklüğünün vârisidir," diye yanıt verdim.</p>

  <p>Gözleri irileşti.</p>

  <p>"Ve ağabeyin olduğunu söylüyorsun."</p>

  <p>"Evet."</p>

  <p>"Beni şaşırtmayı basardın," dedi. “İki soydan geldiğini unutmuştum."</p>

  <p>Gülümsedim, başımı salladım, yana çekildim ve işaret ettim.</p>

  <p>"Ve bu..." diye başladı.</p>

  <p>"Nayda’yı tanıyorum," dedi. “Kız neden... meşgul?"</p>

  <p>"Bu çok karmaşık bir durum," dedim, “ve daha ilginç bulacağından emin olduğum başka konular var."</p>

  <p>Bir kaşını kaldırdı.</p>

  <p>"Ah! O kırılgan, kolay yok olan şey, gerçek," dedi. “Bu kadar çabuk yüzeye çıktığında genellikle klostrofobik koşullar vardır. Benden istediğin ne?"</p>

  <p>Gülümsememi korudum.</p>

  <p>"Koşulları takdir edebilmek iyi bir şey," dedim.</p>

  <p>"Amber’de, canlı ve hücre olmayan bir yerde, gönül alan tavırları olan iki beyefendiyle birlikte olduğum gerçeğini takdir ediyorum. Aynı zamanda en son anılarımın işaret ettiği zor şartlar altında olmadığım gerçeğini de takdir ediyorum. Bundan kurtulmamı sana mı borçluyum?"</p>

  <p>"Evet."</p>

  <p>"Bir şekilde, bunu özgecilik adına yaptığından kuşku duyuyorum."</p>

  <p>"Rinaldo için yaptım. Bir kez seni kurtarmaya çalıştı ve bozguna uğradı. Sonra işe yarayabilecek bir yol düşündüm ve denedim. İşe yaradı."</p>

  <p>Oğlunun adını telaffuz ettiğimde yüz kasları gerildi. “Luke" yerine kendi verdiği ismi tercih edeceğini düşünmüştüm.</p>

  <p>"O iyi mi?" diye sordu.</p>

  <p>"Evet," dedim, bunun doğru olduğunu umarak.</p>

  <p>"O zaman neden burada değil."</p>

  <p>"Dalt ile bir yerlerde. Nerede olduğundan emin değilim. Ama..."</p>

  <p>Nayda tam o sırada küçük bir ses çıkardı ve hepimiz ona baktık. Ama yerinden kıpırdamadı. Mandor bana sorarcasına baktı, ama başımı hafifçe iki yana salladım. Henüz uyandırılmasını istemiyordum.</p>

  <p>"O barbar, oğlumu kötü etkiledi," diye yorum yaptı Jasra.</p>

  <p>Yine boğulur gibi oldu ve bir yudum daha su aldı. “Rinaldo’nun at sırtında kaba şeyler yapmak yerine saray zarafetini öğrenmesini istemiştim," diye devam etti. Mandor’a baktı ve küçük bir gülümseme bahşetti. “Bu konuda hayal kırıklığına uğradım. Sudan daha güçlü bir şeyin var mı?"</p>

  <p>"Evet," diye yanıt verdim, bir şarap açtım ve Jasra için bir kadeh doldurdum. Mandor’a, ardından şişeye baktım, ama başını iki yana salladı. “Ama itiraf etmelisin ki ikinci sınıfta UCLA’yla yaptığımız atletizm müsabakasında oldukça başarılı oldu," dedim, oğlundan ümidini tamamen kesmesin diye. “Bu kısmen hayatın daha enerjik tarafından ileri geliyor."</p>

  <p>Kadehi alırken gülümsedi.</p>

  <p>"Evet. O gün dünya rekoru kırdı. Son engeli aşmasını hâlâ hatırlıyorum."</p>

  <p>"Orada mıydın?"</p>

  <p>"Ah, evet. Tüm müsabakalarınızı izledim. Senin koşmanı bile izledim," dedi. “Kötü değildin."</p>

  <p>Şarabını yudumladı.</p>

  <p>"Senin için yemek getirtmemi ister misin?" diye sordum.</p>

  <p>"Hayır, pek aç değilim. Biraz önce gerçeklerden bahsediyorduk..."</p>

  <p>"Evet, öyle. Kale’de, Maske ile aranızda bir büyü savaşı geçtiğini anlıyorum..."</p>

  <p>"Maske?" dedi.</p>

  <p>"Şimdi oraya hükmeden mavi maskeli büyücü."</p>

  <p>"Ah, evet. Öyle."</p>

  <p>"Hikayeyi doğru anlamış mıyım?"</p>

  <p>"Evet, ama savaş oldukça travmatikti. Tereddüdümü affet. Şaşırmıştım ve zamanında savunmaya geçemedim. Aslında her şey bu kadardı. Bir daha olmayacak."</p>

  <p>"Bundan eminim. Ama..."</p>

  <p>"Beni kaçırdın mı?" diye sözümü kesti. “Yoksa beni kurtarmak için Maske ile savaştın mı?"</p>

  <p>"Savaştık," dedim.</p>

  <p>"Maske’yi hangi koşullar altında bıraktın?"</p>

  <p>"Bir gübre yığınının altında," dedim.</p>

  <p>Güldü.</p>

  <p>"Harika! Mizah anlayışı olan erkeklerden hoşlanırım."</p>

  <p>"Geri dönmeliyim," diye ekledim.</p>

  <p>"Ah. Neden o?"</p>

  <p>"Çünkü Maske benim düşmanımla ittifak yaptı. Ölmemi isteyen, Jurt isimli biriyle."</p>

  <p>Hafifçe omuzlarını silkti.</p>

  <p>"Maske seninle boy ölçüşemiyorsa, Maske ve bu adam neden sorun yaratsın, anlamıyorum."</p>

  <p>Mandor boğazını temizledi.</p>

  <p>"Affınıza sığınarak," dedi. “Ama Jurt Saraylar’dan bir şekildeğiştiren ve düşük düzeyde bir büyücüdür. Gölge üzerinde gücü de vardır."</p>

  <p>"Sanırım bu fark yaratır," dedi Jasra.</p>

  <p>"İkisinin yapmayı planladıkları şey kadar değil," dedim.</p>

  <p>"Maske’nin Jurt’u merhum kocanın yaşadığı süreçten geçirmeyi planladığına inanıyorum. Güç Kaynağı ile ilgili bir şey."</p>

  <p>"Hayır!" diye haykırdı. Ayağa fırlamış, şarabının kalanı, karmaşık pastoral desenleri için satın aldığım Tebriz halısı üzerinde, Nayda’nın tükürüklerine ve kan damlalarına karışmıştı.</p>

  <p>"Bir daha olmamalı!"</p>

  <p>Gözlerinden bir fırtına gelip geçti. İlk defa kırılgan göründü.</p>

  <p>"Onu bu yüzden kaybettim…" dedi.</p>

  <p>Sonra o an geçti. Sertlik geri döndü.</p>

  <p>"Şarabımı bitirmemiştim," dedi ve oturdu.</p>

  <p>"Bir kadeh daha doldururum," dedim.</p>

  <p>"Sehpanın üzerinde duran bir ayna mı?"</p>
</body>
</html>
