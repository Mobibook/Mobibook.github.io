<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>capraz</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_6">III<br class="chapter" />
  YUMUŞAMA DÜZLEMİNDE ABD-SSCB</h1>

  <p class="indentmetin"><span class="idebold">"Ve Amerika bir gün keşfedilecektir"</span></p>

  <p class="indentmetin">Allen Ginsberg</p>

  <p class="h2baslik">Çapraz İlişkiler</p>

  <p class="normal">Tanınmış hokkabaz müteveffa Zati Sungur'un ilk kez bir programını seyrettiğim zaman ancak yedi yaşındaydım. Hayret, hatta dehşet içinde kalmıştım. Bu adam bütün bu olağanüstü işleri acaba nasıl bir esrarengiz güçle başarabiliyordu? Donup kalmıştım. Yaptığı en küçük hareketi gözden kaçırmamaya çalışarak yerimden kıpırdamadan gözümü kırpmadan seyrediyordum. Tahta bir kutuya boylu boyunca bir kadını yatırıyor, sonra testere ile kutuyu ortasından ikiye biçiyor, fakat az sonra aynı kadını ortasından biçilmemiş olarak tekrar karşımıza çıkartıyordu. Yahut içinin boş olduğunu gösterdiği ve boş olduğuna seyircisini ikna ettiği şapkasının boşluğuna elini sokarak oradan aynı anda kuşlar, tavşanlar, sonsuz kurdele yumakları çıkartıyordu. Kendi cebine koyduğu bir topu seyircilerden birinin cebinden çıkartıp gösteriyordu. Şaşırmaz ve hayran olmaz da ne yapardınız?</p>

  <p class="normal">Bütün bunların basit bir takım düzenbazlıklar olduğunu o zaman nereden bilebilirdim? Gerçi şimdi de şapkamın içinden tavşan çıkartmak gibisinden marifetlerim yok. Ne ki, artık bunların birer düzenbazlık, gözbağcılık olduğunu biliyoruz. Aynı marifetleri siz icra edemeseniz bile bunların gözbağcılık olduğunu bilmekle bilmemek arasında fark olduğunu belirtmeye ne gerek var? Şüphesiz bu tür marifetlerin birer gözbağcılıktan ibaret olduğunu bilenler, bunu bile bile böyle oyunları salon eğlenceleri olarak seyretmeye devam edebilirler. Ama ya bunların düzenbazlık olduğunu bilmeyenler? Onlar, göstericinin marifetlerini onun zatından gelen olağanüstü, esrarengiz güçlere bağlayarak (eğer kendileri de bu marifetli adam gibi olmaya hevesleniyorlarsa) yanlış istikametlerde boşu boşuna oyalanıp dururlar.</p>

  <p class="normal">Bu çeşit sahne erbabının birer sahtekâr olduğunu söylemeye imkân yok. Çünkü onlar kimseyi kandırmak, dolandırmak üzere sahneye çıkmıyor. Maksatları seyirciyi eğlendirmektir. Kaldı ki, seyirci de eğlenme niyetiyle bütün bu marifetleri seyretmektedir. Ama seyirci kendi bönlüğü yüzünden göstericinin marifetlerine aldanıyor ve bunları sahi sanıyorsa kabahat kimin?</p>

  <p class="normal">Bu kadar talaşı Zati Sungur'dan bahsetmek için çiğnemediğimi biliyorsunuz. Sadede gelelim ve sözü dünya siyaset sahnesinde devlet halinde gösteriye çıkmış iki süper gözbağcıya getirelim.</p>

  <p class="normal">Bunların sergiledikleri oyunun sahne sanatçılarınınki gibi masum olmadığını söylemeye gerek yok. Fakat dünya sahnesinde bir oyun sergilediklerini de bilmek gerekiyor. Bu oyunda, seyirciye sunulan senaryo iki süper gücün birbirine düşmanlığı üzerine temellendiriliyor. Eğer senaryonun bu kısmını gerçeklere uygun ve doğru diye kabul edersek, o zaman, sahnede gözlerimizin önünde ikiye biçilen kadının biraz sonra nasıl olup da karşımıza sapsağlam çıkabildiğini anlamakta elbette güçlük çekeriz.</p>

  <p class="normal">Şöyle açıklayalım: Amerika, kendisini dünyanın bir numaralı komünist ve Rus düşmanı olarak gösteriyor. Böylece antikomünist temayülleri gene bizzat kendisi tarafından bileylenmiş olan ülkeleri ve insanları kendi şemsiyesi altına toplama marifetini gösteriyor. Oysa bunu aynı Amerika'nın, Rusya'nın komünist olarak kalmasında menfaati olduğu, Rusya komünizmi reddedecek olsa en başta kendisinin itiraz edebileceği, tıpkı bir sahne gözbağcısı gibi seyircinin dikkatini ilgisiz bir yere yönelterek işini becermesi gibi gözlerden kaçırabiliyor. Amerika, Kızıl Çin'e bile Rus düşmanı pozuna girerek böyle bir gözbağcılıkla yaklaşıyor. Fakat Çin de, nutku tutulduğundan mı nedir, demiyor ki: niçin bana Ruslara karşı detant'ın zedelenmeyeceğini tekrarlayıp duruyorsun?</p>

  <p class="normal">Bütün bunlar böyle oluyor diye Amerika'yı suçlayacağımı sanmayın. O, kendi oyununu oynuyor. Bense, böyle bir oyun için nasıl olup da koca koca ülkelerin bilet kestirebildiklerine taaccüp ediyorum. Hem de ciddi ciddi kuyruklarda bekleyerek...</p>

  <p class="ortayazi">*</p>

  <p class="normal">Halk arasında yaygındır: birisi esasen bilinen bir şeyden bahsetti mi, "Amerika'yı yeniden mi keşfediyorsun?" derler. Fakat şimdi bana öyle geliyor ki, insanların Amerika'yı yeniden keşfetmeleri gerekiyor. Bilinen Amerika'yı değil, Amerika'nın bilinmeyen yanını yahut bilinmeyen Amerika'yı...</p>

  <p class="normal">Harrington'ın "Öteki Amerika" diye bahsettiği Amerika değil benim bir gün yeniden keşfedileceğini umduğum Amerika. Adı geçen yazar, o kitabında Amerika'nın şaşaalı, zengin, servet yüklü yüzünün arka yanında sefalet içinde yüzen bir başka Amerika'nın varlığından söz ediyordu. Bütün dünya (Amerikalılar dâhil) Amerika'yı muazzam bir servet ülkesi diye bilirken, Amerika'nın görünmeyen yüzünde açlıkla pençeleşen, işsiz milyonlarca insanın yaşadığı bir gerçek Amerika daha vardı. 200 milyonun üzerinde bir nüfusun barındığı bu ülkede işsizlerin, açlıkla pençeleşenlerin oranı yüzde 35-40 gibi yüksek bir düzeyde idi. Hayır, bunlar değil benim sözünü etmek istediğim husus. Gerçi bunlar da Amerika hakkında herkesin ortaklaşa bildiği şeyler değil.</p>

  <p class="normal">Ben Amerika'nın pragmatizminden söz açmak istiyorum. Diyeceksiniz ki, bunu da biliyoruz. Öyle olsun! Pragmatizmin ne olduğunu anlatan felsefe kitaplarını okuyarak onun hakkında bilgi edinmiş olabilirsiniz. Fakat pragmatizmin Amerikan halkının yalnız dâhilî hayatı üzerine değil, bu ülkenin bütün dış politikasına olan etkileri üzerinde düşünmek gerekiyor.</p>

  <p class="normal">Amerikan pragmatizmi, aslında genel Batı uygarlığı içinde yeni bir çeşnidir. Her ne kadar bugünkü "Amerikan uygarlığını" soya soya sonunda Avrupa ile aynı kökene ulaşılırsa da bu ülkenin halen geliştirmiş olduğu hayat tarzına ayrı bir uygarlık diye bakmak da mümkündür. Nitekim çoğu Amerikalı, kendinin farklı olduğunu, geleneksel Avrupa uygarlığı ile pek bir ilişkisi bulunmadığını söylemekten hazzeder.</p>

  <p class="normal">Ama konuyu dağıtmayalım. Amerikan pragmatizmi, onun milletlerarası ilişkilerine nasıl yansıyor?</p>

  <p class="normal">Amerikalılar, bu ülkenin kuruluşundaki birçok özelliğin bir araya gelmesi sonunda gerçek birer bireyci (individualist) olmuşlardır. Bireyci, başka bir bakışla bencil.. kendi çıkarından başkasını düşünmeyen.. her şeye çıkar açısından bakan.. ana-baba ziyaretine bile "acaba bedavadan bir öğün yemek çıkartabilir miyim" hesabıyla giden.. insanlar.</p>

  <p class="normal">Bu kafa yapısı, ülkenin genel dış politikasında elbet etkindir. Bu kafa yapısında, gerçek dostlukların pek bir yeri yoktur. Dostluklar da aslında çıkar ilişkileri üzerine kuruludur.</p>

  <p class="normal">Şüphesiz yukarıdan beri söylediklerimizi bir ülkeyi ve o ülkenin insanlarını kötülemek için anlatmıyoruz. Çünkü Amerikalılar, kendilerine kötülük olsun diye bu vasıfları edinmediler. Bu vasıflar onun tabiatından çıktı.</p>

  <p class="normal">Amerika gerçi kapitalisttir. Fakat ilişki kurduğu ülkelerin kapitalist veya başka bir şey olup olmadığına bakmaz ve değer vermez. Onun değer verdiği şey, kurulan bu ilişkiden çıkarının ne olduğudur.</p>

  <p class="normal">Amerika'yı, ilişki kurduğu ülkenin dâhilî siyasî rejimlerinin ne olduğu da ilgilendirmez; o yönetimden bir çıkar sağlayabilir mi, ona bakar.</p>

  <p class="normal">Bütün bu kıstaslar gerçi günümüzde fevkalâde yaygınlaşmış, genel geçerlik kazanmış bir uygulama diye görülebilir. Fakat bu uygulamada Amerikan pragmatizminin etkilerini görmezlikten gelmek mümkün olmasa gerek. Ve Amerika'yı yeniden keşfetmek gerek.</p>

  <p class="ortayazi">*</p>

  <p class="normal">Dünyamızın bu günkü siyasal ortamına akıl erdirebilmek için artık eskiden bellediğimiz bilgiler yetmiyor. Bizim mekteplerde bellediğimiz bilgiler, birer malzeme olarak hâlâ işe yarayabilir. Fakat sırf o bilgilere dayanarak dünyanın bugün ulaşmış olduğu siyasal ortamın mahiyetini, ülkeler ve devletlerarasındaki ikili veya çok taraflı ilişkilerin mahiyetini kavrayabilmemiz, izah edebilmemiz kolay kolay mümkün olmasa gerek.</p>

  <p class="normal">Halen dünya siyasasına egemen olan ilişkiler manzumesinde görünürde olanlarla, görünmeyen olanların, suyun altında kalmış olan sebeplerin arasında pek bir münasebet bulunamaz sanırım. Bulunsa bile ilişkilere hâkim olan temel faktörleri izah etmekten aciz kalınabilir.</p>

  <p class="normal">İçinde bulunduğumuz yüzyılın başlarından beri siyasal hadiseleri, ülkeler arasındaki soğuk veya sıcak ilişkileri sırf ideolojik faktörle tek boyutlu izah etmek o kadar yaygınlaşmış, kafalara o kadar yer etmiştir ki, halen bu alışkanlıktan kendini kurtarabilmiş insanların sayısı iki elin parmakları ile sayılabilecek kadardır, dense yeridir. Geri kalan büyük çoğunluksa, hâlâ en azından 1940'ların verilerine göre bu günün meselelerini halledebileceğini, günümüz meselelerine açıklık sağlayabileceğini sanan zihin tembellerinden oluşuyor.</p>

  <p class="normal">İki dünya savaşı arasında kalan yıllarda siyasal hadiseleri ideolojik boyutla izah edebilmek belki büyük ölçüde geçerliği olan bir olguydu. O zaman komünistlerle faşistler yahut Naziler arasında kıran kırana bir soğuk savaş sürüyordu; bu savaş, sonunda sıcak savaş haline dönüştü. Faşistler, komünizmi ortadan kaldırmak, onu dünya yüzünden silmek için ellerinden geleni arkalarına koymadılar. Fakat sonunda galip gelen komünistler oldu.</p>

  <p class="normal">Faşistlerin ve komünistlerin o zamanki kafa yapısına göre bunlar bir ülkeye komünist yahut ötekilerin açısından bakıldığında faşist "ideolojiyi" benimsetebilirlerse, o ülkelerle "entegre" olabileceklerini, yani bütünleşme sağlayabileceklerini düşünüyorlar ve hesaplarını bu tahmin üzerine kuruyorlardı. (Bu düşünce elbet bugün de bütünüyle zail olmuştur denemez, hâlâ geçerliğini korumakla beraber günümüzde oldukça değişik boyutlar kazanmıştır.)</p>

  <p class="normal">Ancak İkinci Dünya savaşı komünizmin galibiyeti, faşizmin mağlubiyeti ile sonuçlandıysa, bu sonucun alınmasında, komünist jargonda elan faşist diye nitelenen ABD'nin müdahalesinin rol oynadığı nasıl göz ardı edilebilir?</p>

  <p class="normal">İşte o günden başlayarak dünya siyasasını artık mücerret ideolojilerin tek boyutlu yaklaşımıyla izah etmenin imkânı ortadan kalkmıştır.</p>

  <p class="normal">ABD olsun, SSCB olsun hâlâ, inkâr edilemez ki, dünya üzerinde bir başlarına hâkimiyet kurmak isteyen ülkelerdir. Bu hâkimiyetlerini gerçekleştirebilmek için her ikisi de hâlâ ideolojik faktöre başvurmaktan hâli kalmamaktadır. Bunlardan biri "demokrasi"nin, öteki "gerçek demokrasi"nin liderliğini üstlendikleri ve yürüttükleri iddiasındadır. Fakat demokrasinin önderliğini yaptığını ileri süren ülkelerin (ABD) bağlıları arasında sosyalistler bulunduğu gibi, "gerçek demokrasinin" önderliğini yaptığını öne süren ülkenin bağlıları arasında da gerçek diktatörleri görebilmek mümkündür.</p>

  <p class="normal">Kısacası günümüz siyasasını ve emperyalist odakların tavırlarını kavrayabilmek için ideoloji bir başına tayin edici olmaya yetmiyor. Kaldı ki, emperyalizm artık geleneksel yöntemini (doğrudan ülke işgali) değiştirmiştir ve bu usule zaruri ve istisnai haller dışında müracaat etmemektedir. Şimdiki emperyalizm nüfuzu altında bulundurmak istediği ülkelerin yönetici kadrolarını kendine bağımlı hale getirmeyi yeterli saymaktadır.</p>

  <p class="normal">20. yüzyılın ilk yarısında özellikle Avrupa'da ideolojik çatışmaların yoğunlaştığı dönemlerde milletlerarası ilişkilerde bir olayın niteliğini çözümleyebilmek için ideolojik açıdan bakmak bir ölçüde de olsa yeterli sayılabilirdi. Ülkeler, prensip olarak iç rejimlerine esas aldıkları ideolojiler istikametinde kümeler teşkil ediyorlardı. Halen Doğu ve Batı diye adlandırılan ayırım, o dönemlerden kalan bir hatıra olarak kullanılmaya devam etmektedir. Fakat dünyanın bugünkü politik manzarası, ülkeler arasında meydana getirilen kümeleşmelere, o dönemlerden kalma alışkanlıkla sadece ideolojik boyuttan bakılırsa, çoğu olayın anlaşılmasında, kavranmasında acze düşülür.</p>

  <p class="normal">Halen milletlerarası ilişkilerde ideolojik perspektifi, ideolojik boyutu biricik faktör olarak ele almak yanlış olur. İdeolojik faktör gerçi önemini bütünüyle kaybetmiştir demek mümkün değildir. Fakat ideolojik faktörün ikinci, üçüncü derecede rol oynadığı da gözden kaçırılmamalı. O kadar ki, bazı özel durumlarda ideolojik faktörün hiçbir rol oynamadığı da gözlemlenebilir.</p>

  <p class="normal">Milletlerarası ilişkilere ve "ideolojik kümeleşmelere" tek boyuttan baktığımızda halen SSCB ile Çin Halk Cumhuriyeti arasındaki sürtüşmenin mahiyetine akıl erdirebilmek imkânsız kalır. Aynı şekilde, sosyalist Yugoslavya ve diğer sosyalist ülkelerle kapitalist Amerika Birleşik Devletlerinin; en önemlisi ABD ile SSCB'nin nasıl olup da dostane ilişkiler içinde bulunabildiğini anlayabilmek kolay olmaz. Komünist ülkelerle kapitalistler arasında nasıl oluyor da "detant" politikası izlenebiliyor, aynı ideolojiyi paylaşıyor görünen ülkeler arasında sertlik sürüyor? Mesela nasıl oluyor da, komünist Çin, komünist Rusya'ya karşı kapitalist Amerika'nın desteğine ihtiyaç duyuyor? Ve de ABD böyle bir destek olmaya rıza gösteriyor?</p>

  <p class="ortayazi">*</p>

  <p class="normal">Öte yandan, son Irak-İran savaşı dolayısıyla İslâm ülkeleri arasında da bir birliğin, dayanışmanın olmadığı hususu vurgulanmaktadır. Ancak bu son durum yukarıdaki paragraflarda değindiğimiz hususlardan oldukça farklı bir yaklaşımla izah edilmelidir. Öncelikle belirtilmeli ki, halen İslâm ülkeleri diye anılan devletlerde İslâmî yönetim biçimleri yürürlükte değildir. Bu ülkeler oradaki yönetim kadrolarının temayüllerine göre yönetilmektedir. Esasen İslâmî saiklarla hareket edilmiş olsaydı, en başta böyle bir savaşa gerekçe teşkil edecek zemin bulunamayacaktı. Öyleyse buradaki yanlışlık, savaşın iki İslâm ülkesi arasında cereyan ediyor diye sanılmasından ileri geliyor.</p>

  <p class="normal">Kaldı ki, Orta Doğu ülkelerinin milletlerarası ilişkilerde Doğu ve Batı "blokları"ndan birinin yanında yer alması keyfiyeti de gene bütünüyle ideolojik faktörle izah edilemez. Durum, bu ülkelerin dâhilî rejimleriyle izah edilmeye de pek müsait değildir. Mesela Mısır... Nasır zamanında siyasî rejimi ne idiyse bugün de o. Fakat o zaman SSCB'nin yanındaydı, şimdi ABD'nin...</p>

  <p class="normal">Daha çarpıcı bir örnek Şili-SSCB ilişkilerinde görülüyor. ABD'ye karşı sosyalist Allende'nin Şili'sini desteklemeyi reddeden bir SSCB, bugün faşist dediği Pinochet'nin Şili'sini destekleyebilmektedir.</p>

  <p class="normal">Kısaca toparlarsak: milletlerarası ilişkilerde halen ideolojik faktörü tek kıstas olarak alırsak, karşımıza çok şaşırtıcı ve izahı gayrı kabil tablolar çıkar.</p>

  <p class="normal">Geleneksel (klasik) fizik bilgilerimize dayanarak bir roketin aya gitmesine, sonra geri dönüp dünyaya gelmesine akıl erdirebilmemiz nasıl mümkün değilse, geleneksel politika verilerine dayanarak halen dünya siyasetinin gündeminde yer alan meselelere de vakıf olmamız ve nüfuz edebilmemiz öylesine mümkün değildir.</p>

  <p class="normal">Halen siyaset sahasında kafa yorduğunu zanneden pek çok kimsenin zihnindeki teşevvüş değindiğimiz bu basit vakıadan ileri gelmektedir. İnsanlık tarihinde 20-30 yılın belki fazlaca bir önemi bulunmadığı söylenebilir. Fakat 20-30 yıl önce okunmuş bir tarih kitabına bakarak bu günün meseleleri hakkında hüküm sahibi olmak, günümüzün meselelerine akıl erdirebilmek çok zor, belki de imkânsızdır. Bu, 20-30 yıl önceki vakıaların değişmiş olmasından ileri gelmez elbet. Fakat 20-30 yıl önce olmuş bitmiş vakıaların yorumunda bu günkü kavrayışımızın değişmiş olmasından ileri gelir.</p>

  <p class="normal">20 veya 30 yıl önce, sosyalist ülkelerle kapitalist ülkelerin barış içinde bir arada yaşamaları (detant) sadece filozoflara mahsus bir hayalden ibaret diye görülebilirdi. İşçi haklarını korumak ve sömürüye son vermek adına sosyalist devrimi yapan ülkeler, günün birinde ülkelerinde sosyalizmi yerleştirmeyi umabilselerdi bile, bir süre sonra sosyalist ülkelerin toptan kapitalist ülkelerce bir yolu bulunup sömürülebileceğini herhalde tahayyül edemezlerdi. Fakat günümüz dünyasında sosyalistlerle kapitalistler arasında "barış içinde bir arada yaşama" hayal olmaktan çıkmış, gerçeğin kendisi haline gelmiştir. Ne var ki, hâlâ böyle bir gerçeği görmek istemeyenler sosyalistlerle kapitalistleri kedi ile köpek gibi birbirinin düşmanı farz ediyor ve dünya siyasetini izah için bu faraziyeye dayanıyorlar.</p>

  <p class="normal">İşin ilginç yanı, hem sosyalistler, hem kapitalistler bu yanlış faraziyeye inanılmasını sağlamak için bütün güçleriyle çalışıyor ve bütün propaganda araçlarını bu yolda bol bol kullanıyorlar. Bu propagandaya inananların çokluğu bu işte gösterilen başarının ölçüsü sayılmalı.</p>

  <p class="ortayazi">*</p>

  <p class="normal">1980 yılında ABD mahreçli bir haber bütün dünyaya yayıldı: bir Amerika dinleme aracı yanlış sinyal veresi imiş de, Amerika'nın ilgili ordusu bir Sovyet tecavüzüne karşı üç dakika süreyle alarma geçirilesi imiş.. Aynı araç daha önce de böyle yanlış bir sinyal vermişmiş. Amerika gene alarma geçmiş imiş. Böylece bu arızalı araç devreden çıkarılmış... ABD, bu "olay"ı bütün dünyaya, elbet bu arada Sovyetlere de duyuruyor. Şimdi insanın aklına gelmez ve demez mi ki: "Madem böyle yalan yanlış işleyen bir aracın var, ne diye bunu cümle âleme ilân edip de hem kendini rezil edersin, hem âlemi telaşa verirsin?"</p>

  <p class="normal">Fakat hayır. Bu haber ilân edilmeli ki, bazı gerçekler gözlerden kaçırılabilsin. Biz de diyelim ki: "Vay canına, bunların harbe tutuşmaları an meselesi. İki taraf da her an teyakkuzda duruyor. Vaziyet tehlikeli!" ABD, dünyaya bunu dedirtebilmek için arada bir ve sık sık böyle balonlar uçuruyor. Böylece gözü küllenmeye müsait olanlar da ya Amerika'nın yahut Sovyetlerin şemsiyesi altına sığınma zaruretinden bahsediyor.</p>

  <p class="normal">Fakat 20 yıl, 30 yıl önceki uygulamalara ve o günlerden kalma mutalara bakarak ahkâm yürütmeye kalkışılırsa bütün bu işlerin, çevrilen dolapların bir sahtekârlıktan ibaret olduğunu anlamak zordur. Çünkü Öklidçi olmayan bir düzlemde Öklidçi varsayımları kullanarak bir yere varılamaz.</p>

  <p class="normal">"Kimsenin aklından geçirmediği şeyler olacak Avrupa'da. Bütün demokrasiler, bütün toplum kurumları, bankalar, bilim, Yahudiler, hepsi bir anda yoklara karışacak, korkunç felâket topunu silip süpürecek. Kalsa kalsa Yahudiler kalır; felâketten kendilerine kâr payı çıkarmanın yeni yollarını arar bulurlar.../... Avrupa ülkelerinin tabiata aykırı, iflâh bulmaz siyasal yapısı, tek başına, bu kıyamet gününü başlatmaya yetecektir. Tabiata aykırı başlayan tabiata aykırı sürer gider. İnsanlar arasında ufacık bir azınlık bütün insanlığa sahip çıksın, olmaz bu. Oysa Avrupa'nın ne zamandır Hıristiyanlığa aykırı, şimdi de tam tamına Allahsız siyasal müesseseleri, hepsi, yalnız ve yalnız bu amaçla kurulmuş müesseselerdir. Bu tabiata aykırı durum, bu "çözüm yolu olmayan" siyasal meseleler (ki, aslında herkes biliyor bunların iç yüzünü) sonunda ister istemez muazzam, kesin, parçalayıcı bir siyasal savaşa yol açacak." (Dostoyevski, <span class="ideitalik">Puşkin Üzerine Konuşma</span>'dan).</p>

  <p class="normal">Eğer şu yukarıya aldığımız satırlar bugün söylenmiş ya da yazılmış olsa idi, sanırım çoğumuz bu keskin kâhinin bildirdiklerine dudak büküp geçebilirdik. Ne ki, bu satırlar, bundan yüzyılı aşkın bir zaman önce 1880'de, daha bildirilen savaşın (Birinci Dünya Savaşı) ortalarda hiçbir emaresi, alâmeti, işareti yokken söylenmiştir. İşin şaşırtıcı yanı, söylenenlerin tümü de eksiksiz gerçekleşmiştir. Harp patlamış, demokrasiler batmış, onların yerine faşist ya da sosyalist diktatörlükler kurulmuş, Yahudiler bir an için yoklara karışmışlarsa da, ikinci harpten sonra korkunç felâketten kendilerine kâr payı çıkarmanın yollarını bulmuşlar ve sonuçta bu tabiata aykırı siyasal yapı gene tabiata aykırı biçimde etkinliğini "yeni" bir dengede sürdürmeye devam etmiştir (ediyor).</p>

  <p class="normal">Şimdi kullandığım "denge" kelimesi ağzımdan bililtizam çıktı. Yoksa gerçekte, yeni bir denge kurulduğuna dair elimizde sanırım pek de göze batar gerekçeler bulunmuyor. Bugün, Batı ile Doğu arasında var olduğu söylenen ihtilâf aslında suni bir durumdur. Hatta ihtilâftan çok itilâfın (uzlaşma) olduğunu ileri sürmek akla daha yakın gelmektedir. Doğu ile Batı arasındaki görünüşteki sürtüşmeyi bir muvazaa değil de, gerçek bir ihtilâf diye alırsak, Dostoyevski'nin yüz yıl önceki kehanetini gözümüzü kırpmadan bugün için de tekrarlamamız mümkün olurdu. Ne var ki, mevcut siyasal yapının bugün, yüz yıl öncesine göre çok değiştiğini kabul etmek zorundayız. Kapitalist blokla sosyalist blokun çıkarlarının en tepelerde birleştiği, net olarak görünmektedir. Bunu göremiyor ya da kabul etmiyorsak, yani Doğu ile Batı'yı halen kedi ile köpek gibi birbirine düşman ve hasım diye alıyorsak, o zaman, geçen savaşlara benzer yeni bir savaşı beklemekte haklılık kazanabilirdik. Fakat böyle bir savaş çıksa bile, bu savaş, artık sosyalistlerle kapitalistler arasında olmayacaktır. Siyasal güç sahiplerinin iplerini elinde tutan sermaye çevrelerinin (çok uluslu şirketler) her iki blok üzerindeki çıkarlarını ve etkilerini hesaba katarak belki biraz müphem gibi görünen söz konusu "itilâf" faktörü ile aydınlığa kavuşturulabilir. Böylece her iki tarafın mevcut düzenin savunucuları oldukları daha iyi anlaşılabilir.</p>

  <p class="normal">Halen bütün dünyada siyasal bir tedirginliğin alabildiğine yürürlükte olduğunu itiraf etmekten kaçınıyor değiliz. Ancak bu tedirginliğin sebebi, sosyalist ve kapitalist otorite merkezleri arasındaki anlaşmazlıktan doğmuyor. Deyim yerindeyse, siyaset sahnesine yeni bir gücün, Müslümanların, çıkmak hususundaki çabaları değinilen tedirginliğin bizce başlıca etkenlerinden en önemlisi sayılmalıdır. Doğu ile Batı arasında zaman zaman bozulduğundan dem vurulan siyasal denge, bize kalırsa, bu günkünden daha sağlam bir yapıya hiç bir zaman kavuşmamıştır. Ancak Doğu ile Batı arasındaki dengenin bozulduğu söylenirken bunların kontrolleri altında tuttukları nüfuz bölgelerindeki oynamalar, değişmeler, dönüşümler söz konusu edilmek isteniyorsa, bu alanda bir hareketliliğin bulunduğu itiraf edilmelidir.</p>

  <p class="normal">Toplumsal ve politik alanda bozulan bir denge kolay kolay eski haline iade edilemiyor. Hatta bir anlamda, bozulan bir dengenin eski haline iadesi söz konusu değildir. Çünkü yeni kurulacak denge, artık eski denge değildir; yeni şartlara göre ayarlanmış, yeni şartların ortaya koyduğu yeni bir dengeden bahsetmek gerekir. Bu yeni denge, toplum veya politika hayatına yeni bir istikrar statüsü sağlamış olsa bile, bu statüye eski statünün yeniden yürürlüğe girmiş olması gözüyle bakılamaz. Yeni, başka bir statüdür söz konusu olan artık.</p>

  <p class="normal">Birinci Dünya Savaşının belli başlı amaçlarından biri, dünyanın politik dengesini yeniden kurma düşüncesi idi. Sultan Abdülhamit Han'ın hal'line kadar, dünya politikasına yeni bir denge noktası arayan Batı ülkeleri, Abdülhamit Han'ın geliştirdiği mukabil politika (yaygın adlandırmayla panislâmist politika) karşısında başarılı olamamışlardı. Ancak yeni yöneticilerin (İttihat ve Terakki) eliyle Abdülhamit Han'ın güttüğü politikadan vazgeçilince, mevcut denge de sarsıntıya uğramıştır. Sözünü ettiğimiz politik denge, kaba hatlarıyla ve genel çizgileriyle, Müslüman ülkelerle Hıristiyan Batı ülkeleri arasında söz konusu olan kuvvet denkliğiyle karakterize edilebilirdi. Birinci büyük savaşla, dengeyi sağlayan güçlerden biri (İslâm) bertaraf edilmiş oldu, ne var ki, İslâm gücünün dünya politik sahnesinden çıkartılması Avrupa'nın umduğu gibi yeni bir denge hâsıl edemedi. Çünkü Rusya'da, Batı'ya karşı beklenmedik gelişmeler oldu. Biz burada, konuyu tamamen makro bir düzeyde görmeye çalışıyoruz. Bu bakımdan mikro düzeydeki gelişmeleri bir an için ihmal ediyoruz. Bu açıdan bakınca, Doğu'da Osmanlı Devletini yıkan Avrupa'nın, bu kez onun yerine SSCB ile karşılaştığını görüyoruz. Başka bir deyişle, Avrupa'nın Birinci Dünya Savaşıyla elde etmek istediği mutlak dünya hâkimiyetine karşı bu sefer de SSCB engeli dikildi. İkinci Dünya Savaşı, Batı ile Doğu arasında pahalı bir kuvvet sınaması oldu. Bu kadar pahalıya mal olan bir sınama sonunda nasıl bir denge kurulabildi?</p>

  <p class="normal">Gerçekten günümüzde dünyanın politik dengesi çıkarlar konusunda karşılıklı bir uzlaşmaya dayanmaktadır. Batı dünyası içindeki bölünmeler (ABD'nin temsil ettiği Batı ve SSCB'nin temsil ettiği Doğu) ve bunların nüfuz ve çıkar sahalarının ayrılması, söz konusu dengenin temeli sayılmaktadır. Ne var ki, her iki kesimin güç dayanağı olan enerji kaynakları, sadece söz konusu blokların dâhilî üretimine bağlı olmadığı gibi, onların mülkiyetinde de değildir. Dünya siyaset literatüründe <span class="ideitalik">süper güçler</span> diye anılan devletler, bu kaynakların ya işletmecisi durumundadırlar ya da enerji kaynağının rakabesini (kuru mülkiyetini) elinde bulunduran ülkeler üzerinde kurdukları nüfuzlarıyla söz konusu kaynaklardan yararlanmaktadırlar.</p>

  <p class="normal">Kısacası, iktisaden geri kalmış denilen ülkeler, <span class="ideitalik">süper güçler</span> bakımından altın yumurtlayan tavuk durumundadır. Bu bakımdan mevcut politik dengenin ayakta durmasını sağlayabilmek için, süper güçlerden hiçbiri nüfuzu altında bulundurduğu ülkeyi elinden çıkarmaya yanaşmak istemeyecektir. Meğerki kendi aralarında yeni anlaşma zeminleri tesis etmeye eğilim göstermiş olsunlar.</p>

  <p class="ortayazi">*</p>

  <p class="normal">Meselenin bir yüzü süper güçlerin arasındaki bu politik dengenin sarsıntısızca yürütülmesi hususundaki genel espridir. Oysa öte yandan, enerji kaynağı diye bilinen ülkelerin kaynak olma ve bu kaynakları devam ettirebilme bakımından arz ettiği şartlar, onlara ebediyen muhtaç olmayı bekletmeyecek bir görünüştedir. Başka bir deyişle, bilinen enerji ham madde kaynakları kısıtlıdır. Nitekim yapılan araştırmalar (Roma Kulübü adıyla bilinen bilimsel araştırmalar kuruluşunun yaptığı araştırmalar bunların başında gelmektedir) meselâ İran petrol rezervlerinin 2000 yıllarında kuruyacağını, diğer ülkelerde de gerek petrolün gerek diğer stratejik hammadde kaynaklarının önümüzdeki yüzyılın başlarında tükeneceğini göstermektedir. Bu araştırmalar, şüphesiz <span class="ideitalik">ceteris paribus</span> (yani bugünkü teknolojinin mahiyeti ve niteliğinin değişmeyeceği faraziyesine müsteniden) yapılmaktadır. Bununla beraber elde edilen bulgular, süper güçleri telaşlandırmaktan geri kalmamaktadır.</p>

  <p class="normal">Dolayısıyla süper güçler, yeni ham madde kaynakları bulma konusunda dünya ölçüsünde bir yarışa girmişlerdir. Hammadde kaynakları tamamıyla tüketilirse ve ikame maddeler bulunamazsa dünya nasıl bir manzara gösterecek, bu ayrı bir konu. Bu gün realite olarak görülen husus, süper güçler arasında vuku bulmakta olan dalgalanmaların, hammadde kaynağı diye bakılan ülkelerdeki yansımasıdır. Merkezi ABD'de olan Dünya Bankası 1978'de yaptığı bir açıklamada, halen petrol ülkesi diye bilinen (ki bunların birçoğunun rezervleri bu yüzyılın sonunda veya önümüzdeki yüzyılın başlarında kurumuş olacaktır) mıntıkaların dışında, birçok ülkede yeni petrol rezervlerinin ortaya çıkarıldığını açıklamıştır. Bu ülkelerin arasında Türkiye'nin de adı geçmektedir. Arjantin, Bangladeş, Bolivya, Çad, Mısır, Pakistan, Suriye, Tayland, Tunus, Zaire vs. müstakbel petrol ihracatçısı ülkeler olarak görülmektedir.</p>

  <p class="normal">Süper güçler arasındaki uzlaşmanın devam ettirilebilmesi için göstermelik olarak ortaya çıkartılan sürtüşmelerin izdüşümü bu ülkelere toplumsal ve ideolojik bir karakterde yansımakta ya da yansıtılmaktadır. Aslındaysa bu ülkeler muhtemel müstakbel el değiştirmeler için hazır bulundurulmak istenmektedir.</p>

  <p class="normal">Bloklar halinde resmedilen günümüz siyasî coğrafyasında bir bu blokların mümessili durumunda olan "süper devletler", bir de onların uydusu olarak hareket eden devletler, bağımlı devletler var. Bu ikinciler mensubu bulundukları blokların kendilerine gösterdiği doğrultularda karar almak zorunda bırakılmaktadır.</p>

  <p class="normal">Şimdi bu günkü dünyanın bize gösterdiği siyasî statüye değişmez bir muta olarak bakıyorsak, o zaman, elimizden gelen fazla bir şey olmadığını kabul etmeliyiz. Fakat bu statü, tarihin başından beri böyle kurulmuş değildi ki! Bu statü de insanların bir eseridir. Öyleyse ona, değişmez bir muta olarak bakmak yanlıştır.</p>

  <p class="normal">İster Demirperde diye adlandırılsın, ister onun dışında bulunan ve demokratik denilen ülkeler olsun (ki biz her ikisini birden toptan Batı diye adlandırmayı tercih ediyoruz), dünyanın geri kalan yoksul ülkelerini kendi hegemonyaları altına almışlardır. Ancak bu hegemonya, bundan önceki yüzyıllarda görüldüğü gibi her zaman açık bir şekilde görünmemektedir. Özellikle bu ülkelerin dünyadan habersiz bir yurttaşı olarak yaşıyorsanız, üzerinizde bulunan söz konusu hegemonyanın varlığını bile inkâr ve reddedebilirsiniz. Bu açıdan sanırım, meselâ bir Bulgar yurttaşı da kendini özgür sanmaktadır. Fakat bizim bu ülkeyi dışarıdan değerlendirmemiz, onun hakkında bize daha açık bir fikir verebilecektir. Mesele, yalnızca Demirperde ülkeleri için değil, demokratik denilen ülkeler için de aynıyla böyledir. Hegemonyanın niteliği bakımından bir mahiyet farkı değil, olsa olsa bir doz ve derece farkı söz konusu olabilir. Böylece çağımızda ülkelerin dış politikasını onların iç politikasından ayrı bir hadise olarak görüp değerlendirme imkânı kalmamıştır diyebiliriz. Tıpkı kapalı ekonomiler (ev ekonomisi) gibi kapalı politikalar da unutulmuştur.</p>

  <p class="ortayazi">*</p>

  <p class="normal">Dış politikasını iç politika ile ahenkli biçimde yürüten veya yürütmek zorunda olan ülkeler yalnızca başkalarının dümen suyunda gitmek durumunda kalan yoksullar değil; aynı zamanda iktisaden güçlü pozisyonda bulunan ülkeler de aynı yönde bir politika izlemektedirler. Sebepler ve elde edilecek neticeler farklı da olsa bir ülkenin izlediği dış politikasını onun iç politikasından ayırmak kolay değildir.</p>

  <p class="normal">Ancak zengin ülkelerle, bu ülkelerin dümen suyuna sokulmuş yoksul ülkelerin bu hususta izledikleri "entegre politika" arasında şu önemli farka değinmek gerek: zengin ülkeler (alışılmış deyimiyle özellikle süper güçler) hâkimiyetleri altında bulundurdukları ülkelerin iç politikasında izlenecek yolları kendileri belirlemektedir. Başka bir deyişle yoksul ülkede hangi yönetim biçimi ve hangi yönetici takım yürürlükte ve iş başında olmalı ki, hâkim olan dış devletin o ülkeden elde edebileceği çıkarlar herhangi bir güçlükle karşılaşılmadan kolayca sağlanabilsin. Dış güçlerin bu husustaki programlarında zaman zaman aksamalar, evdeki hesabın çarşıya uymaması kabilinden bir takım tökezlemeler olsa bile, bu tökezlemeler daima küçük sarsıntılarla atlatılabilmektedir.</p>

  <p class="normal">Zayıf ve yoksul ülkeler (aslında böyle maddî bir temellendirme yapmak yerine moral bir temellendirmeye giderek kişiliksiz ülkeler demek daha uygundur; çünkü yoksulluğa rağmen kişiliği korumak mümkündür daima), evet, kişiliksiz ülkeler, kendileri için dışarıdan çizilmiş dâhilî politikanın hedeflerine göre bir yol izlemekte genellikle güçlük çekmezler. İster iktisadî veya malî alanda olsun, ister eğitim veya idare alanında olsun, hatta isterse idarî rejimi değiştirme söz konusu olsun, güçlü dış devletin izlediği politikanın ana hatlarında değişiklik olmadıkça zayıf ülke kendisi için öngörülen yeni politikaya adapte olmakta büyük engellerle ve sarsıntılarla karşılaşmaz. Çünkü öngörülen yeni politikaların halka benimsetilmesi bakımından, kitle iletişim araçları, dış gücün isterleri doğrultusunda hizmet vermeye amadedir.</p>

  <p class="normal">Şimdi bu ülkelerin tâbi olduğu hegemonyayı birdenbire fark edip parçalamaları kolay değildir. Ama tarihin dünyayı getirdiği bugünkü nokta, bu günkü mevcut statü bir kader olarak kabul edilmiyorsa, o takdirde, istikbal için alınacak kararlarda insanlar kendilerini daha serbest hissedeceklerdir, hissetmek zorundadırlar.</p>

  <p class="normal">Jacques Chessex <span class="ideitalik">Dev</span> isimli romanının bir yerinde, lise öğrencilerini anlatır. Bu ilginç pasajın bir yerini aşağıya alıyorum:</p>

  <p class="indentmetin">"Haykıra haykıra avlunun bir yanından öte yanına koşar dururlardı. Vietnam'da barış için, Ürdün'e İsrail hava akınlarını protesto etmek amacıyla, cinsel özgürlük isteyerek, bayan Golda Meir'in aleyhinde, Nixon'a karşı, Amilcar Cebral'ın ölümünün öcünün alınması bahanesiyle, yani her fırsatta gösteriler düzenlerlerdi. Bardaktan boşanırcasına yağan yağmur altında bildiriler dağıtırlar, buz gibi soğuk kış günlerinde sokaklarda atom silahlarına karşı posterler satarlar, kar altında dinsel sloganlar haykırırlar, sonra işi kartopu oynamaya dökerler, birbirlerine avuç avuç kar fırlatırlar, sonra da koşa koşa sınıfa girer, oyundan yorgun düşmüş köpek yavruları gibi sıralarına çökerlerdi."</p>

  <p class="normal">İsviçreli lise öğrencileriyle ilgili bu tasvir, bir yerde, acaba dünya kamuoyunun minyatür bir simgesi değil midir dersiniz? Dünya kamuoyu da, bu masum lise öğrencileri gibi, satıhta kalan bir sürü şeylerle uğraştırılmıyor mu? Ama derinlerde, görünen kısımların iç yüzeylerinde, onları şu veya bu sebeple harekete geçiren kuvvetler, kendi sinsi dolaplarını döndürüp durmaya devam ederler.</p>

  <p class="normal">Rusya, Şili'yi Amerika'ya peşkeş çeker, fakat bunun kaygısı lise öğrencilerine düşer. Amerika, 50 bin askerini Vietnam'da kırdırdıktan sonra çekilir, dünya ağzı bir karış açık, bu işi Amerika'nın yenilgisi diye kabul eder.</p>

  <p class="normal">Tito'nun bacağı kangren olur, bakarsınız, gazeteler dünya sulhunun bozulacağından dem vurmaya başlamış.<sup class="calibre2"><a href="../Text/capraz_split_010.html#footnote-100-1" id="footnote-100-1-backlink">[1]</a></sup></p>

  <p class="normal">En az otuz yıldan beri Sovyetlerin kesin nüfuz sahası içinde bulunan Afganistan, bakarsınız, bir tek gün içinde Moskof istilasına uğrayıvermiş gibi gösteriliverir. Dünyada siyasal güç dengesinin bozulma tehlikeleri tekrar gündeme gelir.</p>

  <p class="normal">Hint Okyanusuna, Amerikalılar, İngilizler, Ruslar filolarını takviye etmek üzere taze kuvvetler gönderirken, bütün siyaset yorumcuları bu hadisenin üzerine üşüşerek, yeni bir savaş tehlikesinden bahsetmeye, falan ülke Amerika'ya, filan ülke Rusya'ya bağlı kalırsa tarafların ancak böyle bir durumda yeni bir savaşı göze alamayacakları hususunda ahkâm kesmeye başlarlar.</p>

  <p class="normal">Bütün bu görüntülerin altında telkin edilmek istenen bir tek kesin vakıa var, o da, Doğu ile Batı'nın rekabet içinde bulunduğu fikrini kafalara, silinmez dövmeler halinde kazımak...</p>

  <p class="normal">Herkes, böyle bir rekabetin bulunduğuna kesin biçimde inanacak ki, estirilen rüzgârların döndürdüğü çarkların kimin, kimlerin işine yaradığının farkına varılmasın!</p>

  <p class="normal">Dünya siyasetinin iplerini şimdilik ellerinde bulunduran güçler, siyasî atmosferi öyle gergin ve gerilmiş durumda gösteriyorlar ki, herkes kopacak kasırganın şiddetinden kazasız belasız kurtulabilme güdüsüyle sığınacak bir yerler arıyor. Bunların arasında lise öğrencileri gibi samimiyetle ürkenler olduğu gibi, profesyonel kışkırtıcılar da mevcut. Bu profesyonel kışkırtıcılar kendilerini ister sosyalist diye bilsinler, ister milliyetçi diye bilsinler, yukarıda değinilen İsviçreli lise öğrencilerinden daha bilinçli olmayan kitleleri peşlerine takıp sürükleyebilmektedirler. Fertler, sağduyularından boşandırılmış halde, kitle psikolojisinin gereklerine göre hareket ve muhakeme etmeye şartlandırılmışlardır.</p>

  <p class="normal">Günümüzde, reklâm ve propaganda öyle yöntemler bulup geliştirmiştir ki, kitleler farkında bile olmadan onların etkisi altında bırakılabilmektedir. Bir zamanlar, sinema filmleri arasına sıkıştırılan "tek karelik" filmlerin kitleler üzerinde belirgin etkileri olduğu, "tek karelik" filmlerle kitlelere belirgin eğilimler kazandırılabildiği gözlenmiştir. "Tek karelik" film yöntemiyle yapılan reklâm şöyle oluyor: normal bir filmin arasına tek karelik bir görüntü yerleştiriliyor, filmin projeksiyon makinesi önünden geçiş hızı saniyede meselâ 16 kare ise, filmi seyredenler, araya yerleştirilmiş olan bu bir tek kareden ibaret olan filmi saniyenin ancak 16'da biri kadar görebiliyor. Bu süre o kadar kısa ki, seyredenler, böyle bir görüntüyü görüp görmediklerini bile fark edemiyor. Araya yerleştirilen bu tek karelik film, diyelim kızarmış bir tavuk resmini gösteriyorsa, sinemadan çıkan seyirciler dağılırken, bilinçsizce tavuk yeme özlemi duyuyor. Bu reklâm, Amerika'da her işte olduğu gibi, gıda işinde de büyük şirketlerin at oynattığı bir ortamda yapılıyorsa, sinemaya giden her kişiye "şirketten" bir tavuk yedirilecektir, demektir.</p>

  <p class="normal">Ancak bu tür reklâm, dürüstlükle bağdaştırılmadığı için yasak edildi. Bununla birlikte kitleler, buna benzer basit şeylerle etki altına alınabilmekte, reklâmcının, propagandacının niyetlendiği yöne sevk edilebilmektedir.</p>

  <p class="normal">Aynı şey, siyaset alanında da kullanılmaktadır. Belirli odakların görüşleri, yorumları, kitleleri yönlendirmekte, şartlandırmaktadır. Söz konusu propagandanın uzun yıllar sürdürülmesi şart değil. Kısacık bir zaman aralığında yapılan bir propaganda bile amacını kolaylıkla gerçekleştirebilir.</p>

  <p class="normal">Zaman zaman ABD ile SSCB arasında sürdürülen ağız dalaşması, her zaman yemişlerini devşirmeyi başarmıştır. Bu sözümona iki hasım güç arasındaki gerginliğin son haddine ulaştığı yolundaki propagandanın arkasından daima her iki taraf da "oluşturulmuş kamuoyu" nezdinde rahatlıkla silah ticaretini sürdürebilmekte; karşı tarafın şerrinden kaçmak isteyenler, beri tarafın kucağına düşürülmektedir.</p>

  <p class="normal">Şurası var ki, zaman zaman ABD'nin ya da SSCB'nin dünya kamuoyuna gösterdiği tek karelik filmlerin etkisinden kitleleri kurtarmak, onların şartlanmışlıklarını parçalayabilmek oldukça zor görünüyor. Çünkü bu tek karelik filmler bütün dünya sinemalarında aynı anda gösterilme şansına malik. Gerçeğin görüntüsü ise ancak kıyıdaki köşedeki "sinemalarda" sergilenebiliyor.</p>

  <p class="normal">Böylece dünyada olup biten olaylara Amerika'nın yahut Rusya'nın verdiği gözlüklerle bakıyorsanız, işiniz kolaydır. Bu iki emperyalist ve hegemonyacı sömürgen, kendilerinden yana olmanızı sağlayacak dokümanı elinize istediğiniz kadar, hatta istemediğiniz kadar verebilir.</p>

  <p class="normal">Moskofların Afganistan'ı işgalini söz konusu ederek Humeyni'nin şapa oturduğunu, İran'ın ABD'ye karşı güttüğü politikanın boşlukta kaldığını iddia edebilirsiniz. Bu vesileyle İran'a artık Amerika'nın yanında ve himayesi altında kalması gerektiği yolunda nasihat çekmeye kalkışabilirsiniz. Gerekçeniz hazır çünkü: Moskoflar, Afganistan'da İran sınırı yakınlarında askerî yığınak yapmaya başlamışlar! Peki, ama Moskof tehlikesi için onun sizin sınırınızda bulunması gerektiğini kim söylemiş? Küba da mı Sovyet sınırında yoksa?</p>

  <p class="normal">Amerikan yanlılarının, istismar etmeye başladıkları konulardan biri de, Müslüman ülkelerde, özellikle Müslümanca düşünen ve ABD tehlikesine karşı öteden beri uyanık bulunulması gerektiğini söyleyenlerin bu fikirlerinin kaynağını Humeyni'ye bağlamalarıdır. Gözden kaçırmak istedikleri nokta, Müslümanların ta bidayetinden beri ABD'nin veya SSCB'nin uyduluğunu reddetmeleri, böylesi uydu politikaya karşı günü gününden tavır almalarıdır. Humeyni, uygulama sahasında böyle bir politikanın müşahhas örneğini verdiği için dikkatleri çekmiştir. Yoksa Müslümanların Amerika yahut Rusya uyduluğunu reddetmesi iki aylık bir mesele değildir.</p>

  <p class="normal">Görün ki, bazı Amerikancılar, Humeyni'nin, ABD'nin İran'a karşı uygulayacağını söylediği iktisadî ambargo tehdidi karşısında Moskofların yardım talebinde bulunması teklifini reddetmesini, Afganistan'ın işgali olayına bağlayarak İran'ın artık "uyandığını" ve Rus yardımının ne anlama geldiğini gördüğünü ileri sürüyorlar. Sanki İran'ın Moskofların yardım talebini reddetmesi yeni ve Afganistan olaylarıyla ortaya çıkmış bir şey gibi... İran Moskof yardımını, ABD'nin işgal olayını ilân ettiği 27 Aralık 1979'dan çok önceleri de, ta devrimin ilk gününden beri kabul etmiyor.</p>

  <p class="normal">Rusya'nın ve Amerika'nın verdiği gözlüklerle dünyaya bakanlar, birbirlerini kapitalist baskıyla veya komünist tehlikesiyle korkutarak olayları tek boyutlu görmeye devam etseler de, bu korkutmacanın son tahlilde kimin işine yarayacağını Amerika da, Rusya da çok iyi biliyor.</p>

  <p class="normal">Biz iddia ediyoruz ki, dünyada artık ideolojik anlamda ne kapitalistik tehlike vardır, ne komünist tehlikesi. Afganistan'ı işgal eden komünizm değildir. Afganistan'ı Moskof emperyalizmi, Moskof hegemonyacılığı işgal etmiştir. Afganistan'da, Rus uşağı idareci kadro dışında acaba kaç komünist var? Şah dönemi İran'ında Amerikan uşağı idareci kadro dışında kaç kapitalist, Amerikan uşağı vardı?</p>

  <p class="normal">Bütün mesele, insanları Sovyet tehlikesine karşı uyarırken onların Amerikan şemsiyesi altına sığınmak zorunda bulunmadıklarını anlatabilmektedir. Afganistan olayı, bu konuda ilgi çekici ve somut bir örnek olay olma değerindedir. Bu itibarla; bu olaya biraz yakından bakmak yararlı olacak.</p>

  <p class="h2baslik">Afganistan Olayı</p>

  <p class="normal">"Afganistan olayı" deyince bundan ne anlıyoruz? Afganistan'da, özellikle 1970'li yıllardan bu yana kurulu düzene karşı giderek şiddetini arttıran savaş, bu ülkenin yalın bir iç sorunu mudur? Yoksa bu savaşın şu veya bu yönde sonuçlanması Afganistan'ın dışındaki ülkeleri de yakından ilgilendirmekte midir? SSCB'nin ve ABD'nin Afganistan olayı karşısındaki tutumlarından bazı elle tutulabilir sonuçlar çıkartabilir miyiz?</p>

  <p class="normal">Bu ve benzeri sorularla ilgili düşüncelerimizi aşağıdaki paragraflarda toplamaya çalışalım:</p>

  <p class="normal"><span class="idebold">1</span>. Afganistan'da, Müslüman halk kitlelerinin kurulu düzene karşı fiilî savaş durumuna girmelerinin başlangıcı 1970'in ilk yıllarına rastlamasına rağmen, dünya kamuoyu bu olaydan büyük ölçüde 27 Aralık 1979 günü haberdar oldu. Bu tarihten önce dünya kamuoyu önünde Afganistan diye bir sorun ve bir olay yoktu. Bu tarih, ABD'nin, Afganistan'ın Sovyetler tarafından işgal edildiğini ilân ettiği gündür. ABD, bu tarihe kadar Afganistan'da cereyan eden olayları bildiği halde, niçin bir tek gün içinde olayı büyütmek gereğini duydu? Daha önceleri niçin susmayı tercih ediyordu? Ve Afganistan gerçekten Sovyetler tarafından belirtilen tarihte mi işgal edilmişti?</p>

  <p class="normal">27 Aralık 1979 günü, bazı haber ajanslarının verdiği bilgiye göre Sovyetler, Kabil havaalanına yüzbin kişilik bir askerî güç indirmişlerdi. Fakat Sovyetlerin bu hareketi yeni bir olay değildi. Daha önce de Sovyetler bu ülkeye çeşitli tarihlerde, çeşitli genişlikte askerî güç sevkıyatında bulunmuşlar fakat bu sevkıyatlar o tarihe kadar haber ajanslarınca, basın-yayın organlarınca "vakayı adiye"den sayılmıştı. ABD'nin, 27 Aralık sevkıyatını, bu sevkıyatın yüzbinle ifade edilen gücüne oranla gösterdiği tepkiyle açıklamak elbette kimseyi tatmin etmeyecektir.</p>

  <p class="normal">ABD'nin susup susup da, bir tek gün içinde telaş göstermesini anlamlandırmak gerek. ABD'nin, 27 Aralık 1979'dan önce Afganistan'da olup bitenlerden habersiz olacağını kabul etmek akla aykırı geleceği, ABD haber alma servislerinin nasıl işlediği gerçeğini göz ardı etmek olacağı için, bu noktaya bir mim koyalım.</p>

  <p class="normal"><span class="idebold">2</span>. Yirminci yüzyılın müstemleke politikası, özellikle bu yüzyılın ikinci yarısından sonra önemli bir kılık ve nitelik değişimine uğramıştır. Klasik diyebileceğimiz müstemlekecilikte, hâkim ülke, müstemlekesini gönderdiği genel valilerle yönetirdi. Bir ülkenin müstemleke mi, bağımsız mı olduğu hususunda kimsenin kuşkusu olmazdı. Çağdaş müstemlekecilikteyse müstemleke hükmündeki ülkeler artık hâkim devletin genel valileri marifetiyle yönetilmiyor. Fakat yönetimin başındaki kadrolar, ülkelerini, hâkim devletin genel valisi olsa idiler nasıl yönetecek idiyseler öyle yönetiyorlar. Bu yüzden, görünüşte ve kâğıt üzerinde bağımsız sayılan pek çok ülkenin gerçekten bağımsız sanılması ya da öyle kabul edilmesi yaygın bir yanılgıdır. Afganistan da, yıllarca gizli bir müstemleke yönetimi yaşamıştır, yaşıyor. Süper denilen güçler arasındaki nüfuz alanlarının bölüşülmesinde Afganistan Sovyetlerin payına düşmüştü. Krallık döneminde yürürlükte olan Afganistan'daki Sovyet nüfuzu 1978 Nisanından bu yana işleyen diktatörlük döneminde de sürmüştür. Şu farkla ki, krallar hâkim devletin (yani Sovyetler Birliğinin) açık memurları olmaksızın onun hizmetindeyseler, 78 Nisanından bu yana işbaşına gelen Taraki, Emin ve şimdi Karmal, Sovyetlerin desteği ile yönetime el koymuşlardır. Başka bir söyleyişle, Afganistan, ABD'nin iddia etmeye çalıştığı gibi 27 Aralık 1979'da Sovyet işgaline uğramış değildir; ülke, daha önce de, adı konulmamış bile olsa SSCB'nin işgali, en azından onun nüfuzu altındaydı. Belirtilen tarihte Afganistan'da Sovyet askerî gücünün arttırılması bir mahiyet farklılığının değil, olsa olsa bir derece farklılığının işareti olur.</p>

  <p class="normal"><span class="idebold">3</span>. Afganistan'da Müslüman halk kitleleri kurulu düzene karşı 70'li yılların başlarından beri başkaldırmışlardı. Esasen, Sovyetler Birliği de, bu başkaldırma hareketi karşısında çaresiz kaldığını gördüğü kralın yerine, askerî güçle desteklenmiş Taraki'yi bu yüzden getirmişti. Yani, Afganistan'daki 1978 Nisanındaki hükümet darbesi, Müslüman güçleri bastırmak amacıyla SSCB tarafından kotarılmıştı. Ülkenin, yalınkat bir iç sorunu olmasından fazla bir anlam taşıyordu. Taraki'nin yerine Emin'in, onun yerine Babrak'ın getirilmesi de, aynı amacı, Müslümanların bastırılması amacını gözetiyordu. Ama durum, Sovyetlerin beklediği ve umduğu gibi gelişmedi. Diktatörlerin hiçbiri, Müslümanlarla uzlaşma veya onları bastırma zeminini bulamadı.</p>

  <p class="normal"><span class="idebold">4</span>. 27 Aralık 1979 gününe kadar olaylar bu minval üzere giderken, yani Afganistan'da Sovyet nüfuzu varlığını sürdürürken, dünyanın gözleri önünde bu yönetime karşı ülkenin Müslüman halk güçleri başkaldırmışken; belirtilen tarihte Afganistan'daki otuzbin kişilik Sovyet askerî gücünün yüzbine yükseltilmesi mücahitler bakımından kuşkusuz önemsenecek bir olaydı. Fakat bu olayı ABD niçin önemsemiş görünüyordu? Bu soru şu hususun aydınlığa kavuşması için vurgulanıyor: ABD bakımından faraza önemli olan yönetim kadrosunun değişmesi idiyse, bu kadro 78 Nisanında değişmiş, ABD o zaman susmuştu. Yok, Sovyet güçlerinin boyuna ülkeye yığılması olayıysa, bu da devam edip gidiyordu.</p>

  <p class="normal"><span class="idebold">5</span>. Bu sorunun açıklığa kavuşması, Afganistan olayına süper denilen güçlerin hangi perspektiften sahip çıktığını ortaya koyacaktır. Ve de bu soru, olaya sadece Afganistan cephesinden bakılarak aydınlatılacak nitelikte değildir. Sorunun aydınlatılabilmesi için İran faktörünü devreye sokmak gerekiyor. Şöyle ki:</p>

  <p class="normal">Dünyanın siyasî dengesi, ABD'nin ve olaylara onun verdiği gözlükle bakanların iddia ettiği gibi, yukarıdan beri sık sık andığımız tarihten sonra, yani Afganistan'da Rus askerlerinin çoğalmasıyla değişmemiştir. Bu dengeyi ciddi biçimde sarsan, İran İslâm Devrimi olmuştur. İran devrimi, ilk kez Batılı güçlerin tümünden (ABD, SSCB ve Batı Avrupa) bağımsız olarak gerçekleştirilmişti. Bu yüzden de, herkesin alışageldiği öteki devrimlerden, hükümet darbelerinden farklılık gösteriyordu. İran devrimine gelinceye kadar dünya kamuoyu, geri kalmış diye nitelenen ülkelerdeki devrimlerin, başında ya da sonunda bir Batı ülkesine (ABD) ya da Doğu'ya (SSCB) yamandığını görmeye alışmıştı. İran, bu alışılmışlığın dışında kaldı. Böylece, uluslararası sermaye İran'dan büyük bir darbe yedi. Çünkü yeni yönetim, Şah döneminde ABD'ye ve Batı Avrupa'ya verilen silah siparişleriyle ilgili olsun, tüketim ekonomilerinin harcanmasını öngördüğü öteki emtiayla ilgili olsun, bütün anlaşmaları feshetmişti. Bu ise ABD ve öteki Avrupa ülkeleri için her yıl milyonlarca dolarlık bir kayıptı. ABD, İran devrimiyle, orada sadece geniş bir pazar değil, aynı zamanda bir karakol da kaybetmişti.</p>

  <p class="normal"><span class="idebold">6</span>. Afganistan, yıllardan beri Sovyet nüfuzuna terkedilmişken, oradaki Müslümanların hareketi, bu hareketle ilgili olarak vuku bulan hükümet darbeleri sürüp giderken sükûnetini koruyan ABD, aynı yılın (1979) başlarında İran'da gerçekleştirilen devrimden sonra birdenbire telaşlanmaya başladı. Aslında Afganistan'la doğrudan doğruya bir alıp vereceği yokken, Afganistan bahanesiyle Pakistan'a ve öteki Orta Doğu ülkelerine silah yardımı tekliflerinde bulunmaya başladı. Silah yardımına belki en çok ihtiyacı olan Afganlı mücahitlere değil de, başka yerlere yapılıyordu bu teklif.</p>

  <p class="normal">Aynı şekilde, Sovyetlerin sıcak denizlere inmek üzere olduğu yolundaki feryatlar da, anılan tarihten sonra yükselmeye başladı. Eğer Afganistan'daki Sovyet nüfuzu onun sıcak denizlere inmesi anlamını taşıyor idiyse, Sovyetler 1950'lerden bu yana zaten sıcak denizlerle temas halindeydiler. ABD, bütün bunları dünyaya ilân etmek için neyi bekliyordu?</p>

  <p class="normal"><span class="idebold">7</span>. ABD, "Sovyet işgalini" protesto zımnında hiçbir şey yapmadı mı? Yaptı elbet. 50 kadar ülkeyle 1980 Moskova Olimpiyatlarına katılmayı reddetti. Ayrıca aynı yılda, Sovyetleri tahıl ambargosu uygulamakla tehdit etti. Fakat bu tehdit fiyaskoyla sonuçlandı. Çünkü ABD menşeli uluslararası tahıl şirketleri ambargo uygulaması kararına karşı koydular.</p>

  <p class="normal">Böylece ABD, Afganistan'ın adını kullanarak, fakat Afganlı mücahitlere hiçbir şekilde yaklaşmadan kendine özgü bir propaganda sürdürdü. Bu propagandanın temel esprisi, Sovyet tehdidine karşı Birleşik Devletlerin şemsiyesi altına girmek gerektiği noktasında yoğunlaşıyordu. İşin ilginç yanı, bütün bu tür propagandalara rağmen şimdiye kadar Afganlı mücahitlere hiçbir yardımın ulaştırılmamasıydı.</p>

  <p class="normal">Sovyetlerle Birleşik Devletlerin ağız kavgalarının doruk noktasına ulaştığı 1980 yılının Ocak ayında o zamanki ABD başkanı Carter, detantın zedelenmeyeceğini de açıklamıştı. "Detant" ABD ve Batı Avrupa menşeli uluslararası şirketlerin Sovyetler Birliğine ve öteki uydu devletlere yaptıkları iktisadî yatırımların adıydı. Yani Batı sermayesi, her şeye rağmen, Sovyetlere akmaya devam edecekti.</p>

  <p class="normal"><span class="idebold">8</span>. Bu cümleyi daha anlaşılabilir şekilde şöyle ifade edelim: günümüz uluslararası politikada süper denilen güçler nezdinde ülkelerin yönetim biçimlerinin, onların uygulamakta oldukları siyasî rejimlerin fazlaca bir önemi yoktur. Rejimin niteliği her ne olursa olsun, önemli olan, bu ülke yönetimini elinde bulunduran kadroların nüfuzu altında bulundukları süper gücün çıkarları doğrultusunda hareket edip etmedikleridir. Nitekim Sovyetler Birliği için de önemli olan Afganistan'daki yönetimin sosyalist veya kapitalist olması değil, Sovyet çıkarlarını gözeten bir kadronun işbaşında bulunmasıdır. Afganistan konusunda ABD ile SSCB'nin ortak oldukları hususlardan biri de budur.</p>

  <p class="normal"><span class="idebold">9</span>. Yukarıdan beri söylediklerimizden, ABD'ye hayıflanıyormuşuz gibi bir izlenim doğabilir. Fakat bu izlenimi vermek için konuşmuyoruz. Afganlı mücahitlerin, savaşımlarını bir başlarına vermek zorunda olduklarını anlatmak istiyoruz. Ne var ki, onların bu savaşımı bir başlarına vermek zorunda oluşları onların zayıflıklarını değil, tersine en güçlü oldukları yanı ortaya koymaktadır. Afganlı mücahitlerin şimdiye kadar izleyebildiğimiz tutumlarından onların ne istediği ve nereye varmak istediği hususunda bilinçli oldukları anlaşılmaktadır. Afgan mücahitleri mevcut tutumlarını ödün vermeden sürdürürlerse zafer hem SSCB'ye, hem ABD'ye karşı kazanılmış olacaktır.</p>

  <p class="normal"><span class="ideitalik">Şimdi, o tarihlerde bu satırların yazarı tarafından kaleme alınan birkaç yazıyı da buraya aktarmak istiyoruz. Halen devam etmekte olan Afganistan olayı çevresinde dile getirilen bu mülâhazaların aradan geçen yıllara rağmen güncelliğini ve geçerliğini koruduğu kanısındayız.</span></p>

  <p class="h2baslik">Afganistan ve Emperyalizm</p>

  <p class="indentmetin">"Ruslar şu anda Afganistan için iki plân uygulamak istiyorlar. Birincisi, Müslüman halkın silahlı mukavemetini kıramayan Babrak Karmal'ı değiştirip yerine ordudan bir şahsı oturtmaktır. Bizim istihbaratımıza göre bu şahıs General Abdülkadir olabilir. İkincisi, General Abdülkadir de İslâmî ayaklanmayı bastıramazsa, İtalya'da bulunan Zahir Şah'ı getirip yeniden Afgan milletinin başına koymaktır. Zahir Şah hususunda Rusya, tüm Batı dünyasının ve özellikle Amerika'nın anlayış göstereceklerini ummaktadır. Bu konuda Ruslar, Zahir Şah ve Amerikalılarla çeşitli temaslar bile kurdular." (10 Mayıs 1980 tarihli <span class="ideitalik">Yeni Devir</span>'den).</p>

  <p class="normal">Yukarıya aldığımız sözler, Afganistan Hizb-i İslâmî lideri Gülbeddin Hikmetyar'ın Tahran'da yayınladığı basın bildirisinde geçmektedir.</p>

  <p class="normal">Çağdaş istila ve emperyalist yöntemlerin nasıl işlediğini göz ardı edenler için, Hikmetyar'ın bu sözleri şaşırtıcı ve anlamsız görünebilir. Oysa bu sözler, emperyalizmin bir ülkeye nasıl yaklaştığını ve orada nasıl yerleştiğini vurgulaması bakımından bizce çok isabetli bir tespit durumundadır.</p>

  <p class="normal">Emperyalizm, bir ülkeye girmek için artık geleneksel silahlı müdahale yöntemini terk etmiş, "barışçı" yolları denemeye başlamıştır. Zorbalık, Afganistan olayında görüldüğü gibi, emperyalizmin en son başvurmak istediği bir yöntemdir.</p>

  <p class="normal">Zahir Şah, kendisi komünist olmamakla birlikte, 1978 Nisanından beri Rusya tarafından Afganistan'ın başına getirilen komünist Taraki, Emin ve Karmal gibi Sovyetlerin Afganistan üzerindeki çıkarlarına hizmet eden bir kimse idi. Tıpkı Libya'nın Kaddafi'si gibi.. Bunların tam tersi olan bir örnek Yugoslavya'nın Tito'sudur. Brejnev bile Tito'nun "büyük bir komünist" olduğunu itiraf etmekte beis görmüyor. Ne var ki, o da, kapitalizmin işbirlikçisi idi.</p>

  <p class="normal">Kapitalist veya komünist ideoloji, süper diye anılan güçler tarafından artık kendi hatırları (yani mücerret bu ideolojiler uğruna) kullanılan birer amaç olmaktan çıkartılmış, bu iki emperyalist gücün kendi ülkelerinin çıkarlarını sağlayabilecek araçlar haline getirilmiştir. Bu iş, günümüzde o kadar böyle olmuştur ki, Amerika kendi ülkesinin çıkarlarını sağlamak için herhangi bir ülkede sosyalist bir rejimi ya da sosyalist liderleri destekleyebildiği gibi, Rusya da aynı şekilde o ülkedeki çıkarlarını sağlayabilmek için sosyalist olmayan rejimleri ve kişileri destekleyebilmektedir.</p>

  <p class="normal">Fakat günümüzün uluslararası politika ilişkilerine hâlâ geleneksel ideolojik açıdan bakanlar şimdi söylediğimiz hususa akıl erdirebilmekte güçlük çekecektir. Olaylara geleneksel ideolojik açıdan yaklaşanlar, dünya siyasetinde ABD ile SSCB'nin ortak kararlar muvacehesinde hareket ettiğini kavramakta da aynı güçlükle karşılaşacaklardır.</p>

  <p class="normal">Afgan aktüalitesi, bu ülkenin şahsında, ABD ile SSCB'nin müşterek hareketini simgeleyen tipik örneklerden biridir.</p>

  <p class="normal">ABD başkanı Carter, geçen hafta (9 Mayıs 1980, Filadelfia) yaptığı bir konuşmada SSCB'yi çok sert bir dille eleştirir ve Afganistan'ı yeniden gündeme getirirken, o konuşmasında söylediklerinden çok söylemedikleri ile dikkati çekmiştir. Carter SSCB'yi eleştiriyor ama Sovyetlerin Afganistan'dan çekilmesi gerektiği hususunda bir tek laf bile etmiyordu. Çünkü onun derdi Afganistan'ı Sovyet işgalinden kurtarmak değildir. O Afganistan'ı otuz yıldan beri zaten Sovyet nüfuzuna terk etmiştir. Fakat onun derdi İran'dır. İran'da iptal edilen nüfuzunu yeniden tesis edebilmek için Sovyet tehlikesini istismar edip durmaktadır. ABD'nin ve SSCB'nin Afganistan üzerindeki müşterek kâbusları, orada herhangi bir rejim değişikliği olacağı ihtimali yüzünden değil, fakat kurulacak yeni yönetimin İran'da olduğu gibi, İslâmî bir yönetimi işbaşına getirebileceği endişesidir. Bilseler ki İslâm adı altında emperyalist emellere hizmet edecek bir rejim kurulacak, onu bile desteklerler, korkmazlar.</p>

  <p class="sagnormal"><span class="ideitalik">Yeni Devir</span>, 16 Mayıs 1980</p>

  <p class="h2baslik">Bir Pazarlığın Kurbanı: Afganistan</p>

  <p class="normal">1979'un son birkaç günü içinde Sovyet Kızıl Ordusu Afganistan'da emperyalist emellerinden birini daha gerçekleştirmek üzere 30 bin kişilik bir kuvvetle bu ülkenin topraklarını işgal etti.</p>

  <p class="normal">Amerika'ya ve Amerikancılara gün doğmuştur. Artık SSCB'yi kınayabilirler. Artık Sovyet emperyalizminin gayri insanî tutumundan bol bol bahsedebilirler. Çünkü artık ABD'nin diğer Orta Doğu ülkelerine askerî ve silah yardımını gerekli kılan sebep hâsıl olmuştur. Amerika ve Amerikancıların kına yakacakları gün gelmiştir.</p>

  <p class="normal">ABD olsun, ABD yanlısı diğer ülkeler olsun, Sovyetlerin Afgan topraklarını esasen yıllardan beri işgal ettiğini bilmiyorlar mı idi ki, şimdi SSCB'yi kınamaya kalkışıyorlar? SSCB'nin Afganistan'da kurdurduğu kukla hükümetlerin mahiyeti ve bu hükümetlere karşı Afgan Müslümanlarının mücadelesi bilinmiyor muydu ki, Sovyet kızıl ordusu bu ülkenin topraklarına ayak basıncaya kadar sustular ve beklediler.</p>

  <p class="normal">O kadar beklediler ki, Afganistan'ın zavallı mültecilerine bile yardım etmekten bütün devletler çekindiler, kaçındılar ve şimdi zurnanın zırt dediği yerde, acz içinde, neticesiz bir iki kınama beyanı ile olayı geçiştirmeye çalışıyorlar.</p>

  <p class="normal">Hayır, SSCB'nin Afganistan'ı işgal etmesi başta ABD olmak üzere, onun bütün taraftarları tarafından şuurla, bile bile beklenmiştir.</p>

  <p class="normal">Şimdi, ABD, Türkiye'ye olsun, öteki Orta Doğu ülkelerine olsun, bir musibet bin nasihatten evlâdır sözünün gerektirdiği politikayı uygulamak için müsait ortamı hâsıl etmiştir.</p>

  <p class="normal">ABD karşısında yer alan güçlerin ağızlarını kapatabilmek için şimdi herkesin eline harika bir gerekçe verilmiştir. SSCB'nin Afganistan'ı işgal etmesi ABD'nin de diğer Orta Doğu ülkelerinde zaten mevcut olan askerî ve silah gücünün arttırılması yolunda bir gerekçe olarak kullanılacaktır. Nitekim bunun ilk işareti olarak ABD, yetkili ağızlarına, Afganistan'ın "işgali münasebetiyle" Pakistan'a askerî yardım yapacaklarını açıklatmıştı. Mısır, "üçüncü dünya ülkeleriyle" ortak bir politika izlenmesi hususunda harekete geçirilmiştir. NATO, Amerika'nın isteği üzerine Afganistan konusunda ortak bir tepkide bulunmak üzere hazırlıklara girişmiştir.</p>

  <p class="normal">Dikkat edilirse, ABD'nin tavrı, Afganistan'daki Moskof işgalini bertaraf etmeye matuf değildir. Bu işgali istismar ederek, kendisinin diğer ülkelerdeki işgalini pekiştirmeye çalışıyor.</p>

  <p class="normal">Afganistan işgal edilmiş, fakat ABD Pakistan'a askerî yardım yapacağını beyan ediyor. Afganistan işgal edildi bari Pakistan'ı kurtaralım diyor güya.</p>

  <p class="normal">ABD, Afganistan'ın işgal edilmesinden o kadar kuşkulanıyordu da, şimdiye kadar niye sustu? Bu işin, kızıllarla karalar arasında tespit ve tertip edilmiş danışıklı bir dövüş olduğu belli değil mi?</p>

  <p class="normal"><span class="ideitalik">Yeni Devir,</span> 31.1.1980</p>

  <p class="h2baslik">Olimpiyat: 1980</p>

  <p class="ortayazi"><span class="idebold">1.</span></p>

  <p class="normal">Son günlerde gazetelerin spor sayfalarını merak eder oldum. Beklediğim bazı haberler var. Spor sayfaları belki de ilk kez işime yarayacak diye düşünüyordum. Fakat o sayfalara bir-iki gün göz gezdirdikten sonra boşuna ümitlenmiş olduğumu anladım. Şu 1980 Olimpiyatlarıyla ilgili dişe dokunur bir habere rastlar mıyım diye düşünmüştüm. Fakat nerede?</p>

  <p class="normal">Haberler terzi çıraklarını ilgilendirecek seviyeden öteye geçmiyor.</p>

  <p class="normal">Bu sene ilkokul beşinci sınıfa giden yeğenime sordum:</p>

  <p class="normal">- Olimpiyatlardan ne haber Emre?</p>

  <p class="normal">- Amerika bastırıyor amca, dedi.</p>

  <p class="normal">- İyi mi sence? Dedim.</p>

  <p class="normal">- Canım bunlar da her şeye siyaset karıştırıyorlar, diye cevap verdi ve ekledi: okulumuzda arkadaşlar şimdi ikiye ayrıldı, bir kısmı Olimpiyatlar yapılacak diyor, bir kısmı da yapılmayacak diyor.</p>

  <p class="normal">- Sen ne diyorsun peki?</p>

  <p class="normal">- Benim duyduğuma göre Amerikan sporcuları Moskova'ya gitmiş bile. Yapmaya yapacaklar ama bu işe niçin siyaseti karıştırıyorlar, onu anlamıyorum.</p>

  <p class="normal">Bizim 11 yaşındaki Emre'nin anlamadığını sanmayınız ki, bu ülkenin siyaset yapıcıları, gazete yazarları anlıyor? Onların da çoğu akıl erdiremiyor bu işe. Bunların en kabadayısının yazdığı şey: "Canım, şöyle böyle ama artık spora da siyaset karıştırılır mı?" gevezeliğinden daha ötede bir manaya ulaşmıyor.</p>

  <p class="normal">Gelelim Carter'ın tilkililiğine. Carter, Olimpiyatları iki yönden istismar etmek istiyor: birincisi ve başlıcası iç politikada başkanlık seçimleri için kullanılabilecek bir koz; ikincisiyse dış politikada kendisine saygınlık sağlayacağını umduğu bir faktör...</p>

  <p class="normal">Carter biliyor ki, bu Olimpiyatları önlemek elinde değildir. Ama her arsız politikacı gibi (her politikacı arsızdır demiyorum, her arsız politikacı gibi diyorum) şov yapıyor: Rusya'ya, Afganistan'daki birliklerini çekmesi için 1 aylık süre tanıyor ve bu süre içinde dediği yerine getirilmezse, "dostlarıyla birlikte" Olimpiyatlara katılmayacağı tehdidini savuruyor. Dostları kim? Mısır gibi, Amerikan sadakasıyla sebeplenen bir iki sömürge tipi devlet.. Bir de, Olimpiyatlar dolayısıyla Moskova'da ticarî yatırımı bulunmadığı için, bu Olimpiyatların yapılmasıyla yapılmaması arasında kendisi için herhangi bir fark olmayan bir-iki ülke daha.. Etti beş.</p>

  <p class="normal">Fakat Olimpiyatlar dolayısıyla Moskova'da yatırıma girmiş ülkeler Carter'ın teklifini, olur da tutar ihtiyatlılığı içinde, şiddetli bir tepkiyle karşılıyorlar. Meselâ İspanya'nın Moskova Büyükelçisi IOC İcra Komitesi üyesi Antonio Samaranach şu açıklamayı yapmış: "Spor ile politika paralel bir hat üzerinde ayrı ayrı kalmalı ve birbirleriyle asla kesişmemelidir" İspanyol Büyükelçisinin bu sözleri bazılarının hemen zannedebileceği gibi, ne ahmaklığından ne de futbol hastası olmasından ileri geliyor. İspanyolların, Sovyetler Birliğinde, yılda, "İki milyon çift" kapasiteli bir ayakkabı fabrikaları var. Ayrıca, gene bu İspanyollar 1980 Olimpiyatları esnasında işletilmek üzere Moskova'da, dondurulmuş balık satacak dükkânlar, büyük lokantalar ve kafeteryalar için yatırım yapmışlardır. Halen binlerce İspanyol işçisi, bu yatırımlarla ilgili 183 adet firmada çalışmaktadır. Carter'ın kaprisi için İspanyanın boş bulunup da bindiği dalı keseceğine ihtimal verilir mi?</p>

  <p class="ortayazi"><span class="idebold">2.</span></p>

  <p class="normal">Konu böylece bir yanıyla başkanlık seçimleri arifesinde tamamen Amerikanın bir iç meselesi görünümündedir. Bir de, Carter'ın kendisiyle bir olup Olimpiyatları boykot etmeye çağırdığı ülkeler var. Bu ülkelerin, Carter'ın kaprisleri doğrultusunda takınacakları tavır da, onun ekmeğine elbet yağ sürecek.</p>

  <p class="normal">Carter, 1980 Olimpiyatlarının Moskova'da yapılmasını önleyemeyeceğini bile bile böyle bir davette bulunmakla acaba kesin bir rizikoya mı giriyor? Yoksa bedavadan kahraman mı olacak?</p>

  <p class="normal">Bir kere, Washington'la bir olup, Afganistan'ı işgal etti diye Moskova'yı kınayan ülkelerin tümü, Carter'ın Olimpiyatları boykot çağrısına iştirak etmeyecektir, bir kısmı bu davete icabet etmeyeceğini zaten açıklamış bulunuyor. İspanya bu hususta ilginç bir örnektir. Kremlini kınamak için fütur getirmeyen bu ülke, şimdi Olimpiyatları boykot çağrısına karşı: "Hayır ben Olimpiyatlara giderim" diyebiliyor. Çünkü Moskova'yı kınamak lafügüzaftır. Oysa Olimpiyatlara katılmayacağını söylemek İspanya için ciddi bir rizikoyu göze almak anlamına gelir. 1980 Olimpiyatları için Moskova'da yaptığı yatırımların kaymağını yiyip yiyememek var çünkü işin içinde.</p>

  <p class="normal">Demek ki, bu boykot kararı ciddiye alındığı takdirde, Olimpiyatlar dolayısıyla ticarî menfaatleri zarar görecek olan ülkeler, Amerikanın başka türlü tehditleriyle harekete geçirilmedikçe, Olimpiyatlara katılmazlık etmeyeceklerdir. Bu durumda geriye sadece Amerika ile onun beslemeleri kalacaktır. Mısır gibi, ne bileyim ne gibi...</p>

  <p class="normal">Öyleyse Carter sap gibi ortada mı kalacak? Dimyata pirince giderken evdeki bulgurdan mı olacak?</p>

  <p class="normal">Koskoca bir Amerika imparatorunun bu kadar çürük bir tahtaya basacağına ihtimal verilemeyeceğine göre, bir güvencesi var demektir. Aksi takdirde, Carter'ın şu başkanlık seçimleri arifesinde hem Amerikan kamuoyu önünde, hem de dünyada mahcup olması işten bile değil.</p>

  <p class="normal">Bize öyle geliyor ki, Carter, Afganistan meselesini de bu Olimpiyatlar bahanesiyle tatlıya bağlayacaktır. Carter'ın, Sovyetlere karşı kullandığı sözüm ona tehdit şudur: "Eğer birliklerini 1 ay zarfında Afganistan'dan çekmezsen, ben de şürekâm ile birlikte Olimpiyatlara katılmam."</p>

  <p class="normal">Peki, Rusya, Amerika Olimpiyatlara katılsın diye Afganistan'daki birliklerini çekecek mi? Elbet çekmeyecek. Ama böyle durumlarda genellikle uygulandığı gibi: "Yüz kişiyi şimdi çekiyorum, geriye kalanı da ellişer, yüzer önümüzdeki şu kadar zaman perspektifi içinde çekeceğim" diyebilir.</p>

  <p class="normal">Böylece Afganistan meselesi "barışçı yoldan" çözümlenmiş(!) olduğu gibi, şimdilik kendi ülkelerinde diken üstünde oturan Rusçulara rahat bir nefes aldırılmış olunur, hem de Carter bu başarısından dolayı Amerikalı seçmenler karşısında yere göğe sığmaz olur. Velhasıl bütün dünya rahatlar canım! Böylece, uluslararası her faaliyet gibi sporun da dünya barışına sağladığı katkılar bir kere daha ispat edilmiş olur.</p>

  <p class="normal">Her ne hal ise, bir ay daha sabredelim. Zaman her şeyi gösterecek.</p>

  <p class="sagnormal"><span class="ideitalik">Yeni Devir</span>, 26-27.1.1980</p>

  <p class="h2baslik">Olimpiyatlara Girelim mi Girmeyelim mi?</p>

  <p class="normal">Türkiye, ABD'nin olimpiyatları boykot teklifini düşünedururken, son günlerde Suudi Arabistan'ın ABD paralelinde Türkiye'ye yaptığı teklif bu konuya yeni bir boyut kazandırmıştır.</p>

  <p class="normal">ABD'nin Türkiye'ye teklifi, bir bakıma mücerret bir tekliften ibaretken, S. Arabistan'ın teklifi, gazete haberlerinin verdiği izlenim doğru ise, petrol tehdidi ile iç içe sokulmuştur. Yani, Türkiye, 1980 Moskova Olimpiyatlarına katılırsa, S. Arabistan da Türkiye'ye petrol alımında kullanılacak 50 milyon dolarlık krediyi verip vermeyeceğini düşünecekmiş.</p>

  <p class="normal">ABD, görüldüğü gibi, bu oyunu ustaca oynuyor. Şimdi Türkiye, Olimpiyatlara girip girmeyeceği hususunda ABD'ye muhatap kılınmıyor; şimdiye kadar Olimpiyatlara hiç katılmamış olan S. Arabistan'la karşı karşıya getiriliyor.</p>

  <p class="normal">Başkan Carter'ın, Olimpiyat konusunu başkanlık seçimleri arifesinde sırf dâhilî itibar bakımından bir puan daha kazanmak için istismar ettiğini biliyoruz. Ayrıca Türkiye'ye "yardım" ve "kredi" vaatlerini de resmen açıklamıştır. Bu bakımdan, Türkiye nin Olimpiyatlara katılmamasını sağlamak bakımından elinde kısa dönemde kullanabileceği bir müeyyide bulundurmaktan mahrumdur. Böylece, Suudi Arabistan'ın devreye sokulması zaruret haline gelmiştir.</p>

  <p class="normal">Şimdi belki zannedilir ki, biz bu Olimpiyatlara girip girmemeye çok önem veriyoruz, hatta Olimpiyatlara girmek bizim için hayati bir mesele de, bu yüzden bu konu üzerinde hassasiyet gösteriyoruz! Hayır. Benim için, şahsen ha Erovizyon şarkı yarışması, ha Olimpiyat spor yarışması. Türkiye keşke ta baştan beri bu yarışmalara girmeyi reddedebilecek kadar kendi kendinin olabilse idi. Ama olamadı ve bu tür yarışmalara sonunda bir şey umsun veya ummasın, girmek için yanıp tutuştu. O bakımdan, hadiseyi, doğrudan doğruya kurulu düzenin mantığı içinde ele alıp değerlendirmeye çalışıyoruz.</p>

  <p class="normal">Mesele, prensip olarak Olimpiyatlara katılmak isteyen bir Türkiye'nin şimdi katılmayı reddetmek zorunda bırakılmaya çalışılması. Türkiye, Olimpiyatlara katılmaya veya katılmamaya karar verirken, kendi inisiyatifi ile mi hareket edecek? Yoksa başkalarının, şimdiki halde de Başkan Carter'ın kaprisleri doğrultusunda mı hareket edecek? Başkalarının menfaatlerine alet mi olacak?</p>

  <p class="normal">Türkiye, şu anda göründüğü kadarıyla elinde hiç bir öncelik, hiç bir karşı alternatif bulundurmamaktadır. Eğer Moskova Olimpiyatlarını boykot kararı Türkiye'den gelse idi, mesele yoktu. Fakat bu kararla, Afganistan konusu ABD'nin dâhilî siyasî entrikalarına alet olarak kullanılmak isteniyor.</p>

  <p class="normal">Şimdi Türkiye, ABD'nin Olimpiyatları boykot kararına karşı: "Peki, boykota katılıyorum ama şöyle bir şartım var; Sen de Exxon, General Motors, Ford Motor, Mobil Oil, IBM, General Electric, ITT, U.S.Steel, Dupont, Westinghouse, Unıon Carbide, Pepsi-Cola, Coca-Cola, Control Data gibi şirketlerin vasıtasıyla SSCB'de yaptığın yatırımlardan vazgeç. Çünkü bu şirketler vasıtasıyla SSCB'yi güçlendiren sensin" diyebilir ve böylece ABD'yi zorlayabilir mi? Kaldı ki, Başkan Carter, SSCB'yi kınama kararının olsun, Olimpiyatları boykot kararının olsun detantı zedelemeyeceğini, yani şimdi adı geçen şirketler ve benzerleri vasıtasıyla SSCB'ye olsun, diğer komünist ülkelere olsun yaptığı yatırımlardan ve elde ettiği ve edeceği kârlardan vazgeçmeyeceğini zaten açıklamış bulunuyor.</p>

  <p class="normal">Eğer, Olimpiyatlara katılmamak Türkiye için bir fedakârlık sayılıyorsa, Türkiye başkalarını da bazı fedakârlıklara katlanmaya zorlayamıyorsa, karşılıklı saygıya veya hatta karşılıklı çıkara dayanan ilişkilerden söz açılabilir mi? Günümüzde artık, ülkelerin bağımsızlığı, kâğıt üzerine geçirilmiş kof lafazanlıklardan ibaret değildir. Bağımsızlığın özünü oluşturan potansiyeli kullanma hususunda bir inisiyatifin yoksa, sadece sana dikte edilen şeyleri yerine getirmek zorunda kalırsın. Yeni alternatifler oluşturmaksa elinden hiç gelmez.</p>

  <p class="sagnormal"><span class="ideitalik">Yeni Devir</span>, 25.2.1980</p>

  <p class="h2baslik">Olimpiyatlara Katılmıyoruz</p>

  <p class="normal">Afganistan'ın Sovyet işgalinden kurtarılması için Türk hükümeti doğrusu büyük iş başardı: 1980 Moskova Olimpiyatlarına katılmıyoruz.</p>

  <p class="normal">Bizimle beraber aşağı yukarı daha 50 kadar ülke 80 Moskova Olimpiyatlarını boykot ederken şimdiye kadar yapılan Olimpiyatlarda madalyaların % 75'ini toplamış olan diğer ülkeler bu Olimpiyatlara katılacaklar.</p>

  <p class="normal">Bizimle birlikte Moskova Olimpiyatlarını boykot eden ülkeler şunlar: ABD, B. Almanya, Arjantin, Arnavutluk, Antigua, Bahama Adaları, Bahreyn, Bangladeş, Bermuda, Bolivya, Burma, Kanada, Orta Afrika, Çad, Çin Halk Cumhuriyeti, Milliyetçi Çin, Şili, Ekvador, Mısır, Fiji, Gambiya, Haiti, Honduras, Hong Kong, Endonezya, İran, İsrail, Ürdün, Kenya, Liberya, Lihtenştayn, Malavi, Malaysiya, Maritius, Monako, Nikaragua, Norveç, Pakistan, Papua Yeni Gine, Paraguay, Filipinler, Katar, Suudi Arabistan, Singapur, Somali, Sudan, Tayland, Uganda, Virjin Adaları, Zaire, İspanya.</p>

  <p class="normal">Adını saydığımız bu ülkeler arasında ABD, B. Almanya gibi bir iki ülkeyi dışarda tutarsak geriye kalanların hiçbirinin spor bakımından irapta mahalli yoktur. Bu ülkeler katılsalar da, katılmasalar da, yarışlar sonunda paylaşılacak madalyaların oranında büyük ölçüde bir değişiklik bulunmayacak. Sporseverler, yarışmaları her şeye rağmen heyecanla izleyebilecekler.</p>

  <p class="normal">Ve de, bu 55 ülke Olimpiyatlara katılmadı diye Sovyetler Birliği Afganistan'dan çekilmeyecek.</p>

  <p class="normal">Öyleyse bu ülkeler neyi protesto ediyor? Sovyetlerin Afganistan'dan çekilmesi sağlanamayacaksa, Olimpiyatları boykot etmenin herhangi bir müeyyide değeri yoksa ne yapılmak isteniyor? Evcilik mi oynuyoruz?</p>

  <p class="normal">Moskova Olimpiyatlarını boykot etme fikri ABD Başkanı Carter'ın dehasından çıkmıştır. Carter ise ABD başkanlık seçimleri arifesinde<sup class="calibre2"><a href="../Text/capraz_split_011.html#footnote-100-2" id="footnote-100-2-backlink">[2]</a></sup> Amerikan kamuoyu nezdinde Sovyetlere karşı bir şeyler yapma lüzumunu derinden hissediyor olsa gerekti. Fakat öyle bir şey yapılmalıydı ki, ne şiş yansın, ne kebap. Olimpiyatları boykot etme fikri bu bakımdan gerçekten dâhiyane bir buluş sayılmalıdır. Jimmy Carter'ın başkanlığındaki Amerika Birleşik Devletleri, Sovyet Sosyalist Cumhuriyetleri Birliğini protesto ediyor! Sanılmasın ki, Amerika halkı yeteri kadar açık gözdür ve Jimmy'nin bu numarasını yutmaz. Elbette yutar. Yutacaktır. Yutmazsa yuttururlar. Amerika devlet başkanlarının kahramanlıkları anılırken Jimmy'nin Moskova Olimpiyatlarını boykot ettiği de, boykot ederken 55 ülkeyi peşinden sürükleyebildiği de anılacaktır.</p>

  <p class="normal">Jimmy Carter'ın asıl kurnazlığı şurada: bu boykot olayını bir dış politika girişimi olarak kullanmıyor, bu girişimin hâsılasını başkanlık seçimlerinde oya tahvil ederek toplayacak. Carter'la birlikte boykota katılan diğer 55 ülke ise, biri hariç, Carter'ın oy hesabına yardımcı olmak istiyor. Hariç saydığımız ülke İran'dır. İran, Carter'ın davetine icabet etmek için değil, doğrudan doğruya kendi inisiyatifi ile Moskova Olimpiyatlarını boykot etmektedir.</p>

  <p class="normal">Peki, ama bize ne oluyor? Galiba biz, bu konuda odun kırıcının "hınk" deyicisi pozisyonundayız.</p>

  <p class="normal">Olimpiyatlara katılmalı mı idik demek istiyorum? Hayır. Fakat katılmayacak idiysek Carter'ın üst üste davetleri neticesinde değil, İran gibi, kendi inisiyatifimizi kullanarak bu işi yapmalıydık. Amerikanın tempo tuttuğu bir türküye katılmak başka, kendi bildiği türküyü okurken, bir an için diğerleriyle uyum sağlamış olma tesadüfü başkadır. Hele Başbakan S. Demirel gibi: "İşgale reaksiyon olarak yapılabilecek sadece Olimpiyat meselesi vardır" diye düşünmek büsbütün başkadır.</p>

  <p class="sagnormal"><span class="ideitalik">Yeni Devir</span>, 26.5.1980</p>

  <p class="h2baslik">Olimpiyat '80 ya da Schmidt Moskova'da</p>

  <p class="normal">Geçtiğimiz haftanın başlarında 7 Batı ülkesinin Venedik'te toplandığını hatırlıyorsunuz. Başta ABD olmak üzere Kanada, F. Almanya, Fransa, İngiltere, İtalya ve Japonya liderleri bu toplantıda "önemli" kararlar aldılar.</p>

  <p class="normal">Bu önemli kararlardan basına intikal ettirilenler genellikle SSCB ile ilgili olanlardı. Bu ülkeler SSCB'nin Afganistan'dan çekilmesini "zorlamak" için 1980 Moskova Olimpiyatlarına katılmayacaklarını ilân ediyorlardı. İşin ilginç yanı, Sovyetler de Venedik zirvesinden birkaç gün önce Afganistan'dan bir tümen askerini geri çektiğini ilân etmişti.</p>

  <p class="normal">Bu iki olayın "tevafuku" öylesine güzel tertiplendi ki, Sovyetler, bir yandan bu Batı tehdidi ile Afganistan'dan kısmen de olsa çekilmeye başladıkları izlenimini verirken, bir yandan da çekilme hususundaki kararlarını Venedik toplantısından önce ilân ettiklerinden bu çekilme adeta kendi inisiyatifleri ile olmuş gibi gösterilebiliyordu.</p>

  <p class="normal">Fakat asıl önemli olan bunlar değil. Bunlar, kamuoyunu aldatmak, hedef şaşırtmak kabilinden olan şeylerdi. Venedik zirvesinden sonra Batı ile Sovyetlerin arası öylesine gerilmiş ki, koptu kopacak diye bir hava oluşturulmuştu.</p>

  <p class="normal">Ne var ki, Venedik toplantısının oluşturduğu bu hava soğumadan 7'ler birer ikişer Sovyetlerle ikili görüşmelere başladılar bile. Peki, başlamasınlar mıydı? Bu soru abestir. 7'ler, bu görüşmelerle, aslında, Venedik toplantısında alınan kararlara itibar etmediklerini ifade etmiş oluyorlar.</p>

  <p class="normal">Çünkü onların her birinin Sovyetlerle kurulmuş organik menfaat ilişkileri mevcuttur.</p>

  <p class="normal">Bütün bunları 30 Haziran 1980 tarihinde 2 günlük bir ziyaret için Moskova'ya giden F. Almanya Başbakanı Helmut Schmidt'in teşebbüsü münasebetiyle söylüyoruz. F. Almanya Başbakanı da dahil bütün Batı ülkeleri (yani şu 7'ler), Venedik'te alınan kararların detantı zedelemeyeceğini beyan ettiler. H. Schmidt, şimdi, Moskova'da detantın nasıl olup da zedelenmeyeceğini ispat ediyor.</p>

  <p class="normal">F. Almanya'nın, Sovyetler Birliği'nde, Auguat, T. Hütte, Hoechst, Daimler-Benz, Krupp, Basf, Siemens, Volkswagen, Bayer gibi şirketleri marifetiyle demir-çelik, kimya, otomobil, kamyon, kimyasal madde, elektrik, elektronik sektörlerinde muazzam yatırımları var. Almanya bu muazzam yatırımlardan, muazzam kârlardan vaz mı geçecek? Vaz geçer mi?</p>

  <p class="normal">Doğu (Sovyetler) ile Batı arasındaki siyasî ilişkileri, onların iktisadî ve ticarî ilişkilerinden soyutlayarak düşünebilmenin ve böylece sıhhatli bir neticeye varabilmenin imkânsızlığı anlaşılmaktadır.</p>

  <p class="normal">Dünya kamuoyuna ideolojik diye gösterilmek istenen ilişkilerin dibinde, Doğu ile Batı arasındaki organik menfaat münasebeti vardır. Bu münasebeti kavramadan siyasal oluşumları anlamlandırabilmenin imkânı elde edilemez.</p>

  <p class="sagnormal"><span class="ideitalik">Yeni Devir</span>, 3.7.1980</p>

  <p class="h2baslik">Gondol Sefası ve Afganistan</p>

  <p class="normal">Aylar önce (27 Ocak 1980 tarihinde) bu sütunda Olimpiyatlar vesilesiyle bir yazı çıkmıştı. O zaman bazılarına fantezi gibi görünen bu yazıdaki tahminin bugün (23 Haziran 1980'de, yani tam 6 ay sonra) gerçekleşmesinin bir safhasına şahit oluyoruz. Afganistan'ı işgal eden Sovyet kuvvetlerinden bir tümenin geri çekildiğine dair bir haber ajanslar tarafından bildiriliyor. Fakat haberin bu kısmına değinmeden önce, yukarıda sözünü ettiğimiz yazının ilgili bölümünü aktarmakta fayda var:</p>

  <p class="indentmetin">"...Bize öyle geliyor ki, Carter Afganistan meselesini de bu Olimpiyatlar bahanesiyle tatlıya bağlayacaktır. Carter'ın Sovyetlere karşı kullandığı sözümona tehdit şudur: 'Eğer birliklerini 1 ay zarfında Afganistan'dan çekmezsen, ben de şürekâm ile birlikte Olimpiyatlara katılmam'... Peki, Rusya, Amerika Olimpiyatlara katılsın diye Afganistan'daki birliklerini çekecek mi? Elbet çekmeyecek. Ama böyle durumlarda genellikle uygulandığı gibi: 'Yüz kişiyi şimdi çekiyorum, geriye kalanı da ellişer, yüzer önümüzdeki şu kadar zaman perspektifi içinde çekeceğim' diyebilir." (Bu kitapta: "Olimpiyat 1980/2" başlıklı yazı).</p>

  <p class="normal">Bu kadar yeter. Sovyetlerin Afganistan'daki kuvvetlerinden küçük bir kısmını (bir tümen kadar) çektiği haberi yayınlanmış bulunuyor.</p>

  <p class="normal">Fakat Sovyetlerin, bu hareketi hiç de gelişigüzel bir zamanda olmuş değildir. Sovyetler, bir tümenlik bir kuvvetlerini Afganistan'dan geri çektiklerini bildirdikleri sırada 7'ler (yani ABD, Fransa, F. Almanya, İngiltere, Kanada, İtalya, Japonya) Venedik'te toplantılarını henüz tamamlamamışlardı. Keza İslâm Konferansının İsviçre'deki çalışmaları devam ediyordu.</p>

  <p class="normal">Sovyetlerin her iki toplantıyı etkileyebilmek için söz konusu geri çekme hareketini gerçekleştirdiği akla gelebilir. Olayların dış görünüşü de bu ihtimali haklı çıkartacak bir seyir izlemiştir. Mizansenin hiçbir eksiği gediği görünmüyor.</p>

  <p class="normal">Fakat biz bütün bu olup bitenlerin ustaca hazırlanmış bir senaryonun birer uygulama safhasından ibaret olduğu kanısındayız.</p>

  <p class="normal">Niçin mi? 7'ler her ne kadar Sovyetlere karşı Olimpiyatlara katılmayacakları hususundaki "tehditlerini" tekrarlamışlarsa da, bu kadar ciddi politik meselelerin bu kadar gayriciddî müeyyidelerle çözümlenebileceğine inanmak akıl kârı değildir. Kaldı ki, Venedik'teki toplantıya katılanlar, Sovyetlerle ikili görüşmelerle Venedik toplantısında alınan kararların detant'ı (yumuşamayı) etkilemeyeceğini temin etmişlerdir. Bu ne demektir?</p>

  <p class="normal">Bu açıkça şu demektir: bizim, Venedik'te bir araya gelip seni (Sovyetleri) çekiştirmemizin pratik hiç bir anlamı yoktur. Bu toplantıda sana karşı alınan kararlar dünya kamuoyunun gözünü küllemek içindir. Biz İslâm ülkelerini, özellikle uyanmaya başlayan İslâmî bilinci yeniden uyuşturabilmek için bu tür kararlar almak zorundayız. Bu kararları alırız. Fakat bu kararlar, bizim Sovyetlerde ve Sovyet nüfuzu altında bulunan diğer ülkelerde olan iktisadî yatırımlarımızı haleldar etmez, vs. vs.</p>

  <p class="normal">Bu yorum, Batı ile Doğu'nun ortak çıkarlar üzerinde hareket ettikleri faraziyesine dayanıyor. Fakat bu faraziye, onların düşman oldukları faraziyesinden daha gerçekçidir. Aslında Batı ile Doğu'nun birbirine düşman olduğunu ileri süren faraziye dünya kamuoyunu yanıltmaktan öteye geçmiyor. Bu sütunda Afganistan münasebetiyle yayınlanmış onlarca yazıyı şimdi tekrarlamak istemiyorum. Fakat gerekirse tekrarlarız da...</p>

  <p class="normal">Batı ile Doğu'nun şu anda izledikleri siyaset, halen nüfuzları altında tuttukları ülkeleri nüfuzları altında tutabilmek için neler yapabilecekleri hususuna dayanıyor.</p>

  <p class="sagnormal"><span class="ideitalik">Yeni Devir</span>, 26 Haziran 1980</p>

  <p class="h2baslik">ABD'nin Afganistan Silahı</p>

  <p class="normal">Geçtiğimiz günlerde ABD Başkanı Ronald Reagan'ın, Afganistan mücahitlerine silah yardımı yapmayı düşündüklerine, hem de ciddi şekilde düşündüklerine dair haberi bilmem okudunuz mu?</p>

  <p class="normal">Başkan Reagan bir Amerikan televizyonuna yaptığı bu açıklamada Afganlı mücahitlerin Sovyetlerin ileri sürdüğü gibi asi değil, birer hürriyet savaşçısı olduğunu da belirtmiş. Amerika'nın Afganlı mücahitlere silah yardımı yapmasını Sovyetler nasıl karşılar sorusunu da: "Herhangi gerçek bir itirazlarının olduğunu sanmıyorum" diye cevaplandırmıştır.</p>

  <p class="normal">İmdiii...</p>

  <p class="normal">Biz, bu sütunlarda bu konu ile ilgili mülâhazalarımızı çeşitli vesilelerle dile getirmiş ve bu arada Amerika'nın Afganlı mücahitlere niçin silah yardımı yapmadığı sorusunu da ortaya koymuştuk. Bizim bu sorumuzla, Mr. Reagan'ın açıklamasını yan yana getiren herhangi birisi, Amerika'nın nihayet bizim arzumuz doğrultusunda harekete geçme niyetini gösterdiği zehabına kapılabilir. Fakat bu neticeye kestirmeden varmak o kadar kolay değildir.</p>

  <p class="normal">Şimdi belki de, bazıları: "Birader, sen de adamlar silah yardımı yapmasalar yapmadı diyorsun, yapacağım diyorlar ona da kulp takıyorsun" diyebilir. Ama biz, soğukkanlılığımızı koruyarak düşünmeye devam edelim.</p>

  <p class="normal">Önce:</p>

  <p class="normal"><span class="idebold">1</span>. ABD'nin, Afganistan Sovyetler tarafından işgal edildi diye ilân ettiği tarihten bu yana (yani 27 Aralık 1979 tarihinden beri) tam 14 ay, 3 hafta geçti. ABD bu süre içinde ne bekledi ve neyi bekledi? (Başkanlık seçimlerini ve Başkanların değişmesini bekledi, diyenlere gülerim. ABD'de Başkanların değişmesi onun dış politikasını, bazıları öyle sansalar da, etkilememiştir.)</p>

  <p class="normal"><span class="idebold">2</span>. Afganistan savaşı kilitlenmiştir. Sovyetler, Afganistan'ın başına diledikleri her tandansta bir adam getirme imkânlarını kullanmışlar, fakat bundan olumlu sonuç alamamışlardır. Sovyetler şimdi, Karmal'dan da memnun görünmüyor. Çünkü o da, mücahitlerle uzlaşma zeminini bulamamıştır.</p>

  <p class="normal"><span class="idebold">3</span>. Fakat bu savaşa bir son vermek gerektiğini artık Amerikalılar kadar Sovyetler de düşünmeye başlamışlardır. Yahut Sovyetler kadar Amerikalılar...</p>

  <p class="normal"><span class="idebold">4</span>. Günümüzde emperyalizm, artık ideolojik çerçeveler içinde düşünülmemektedir. Özellikle Amerika'nın bu husustaki esnek tutumu öteden beri bilinmektedir. Amerika için ne yönetim biçimleri önemlidir, ne yönetimin başında bulunan kişilerin sosyalist, faşist vs. eğilimleri taşıması önemlidir. Onun pragmatizmi için önemli olan ABD'nin çıkarlarına hizmet edebilecek nitelikteki kişilerin bulunmasıdır. Nitekim Sovyetlerle olan "detant" ilişkisi bunun en belirgin örneğidir. Keza Çin Halk Cumhuriyeti ile olan ilişkileri böyledir.</p>

  <p class="normal"><span class="idebold">5</span>. Devletlerin birbirleriyle ilişkilerinde kendi çıkarlarını gözetmeleri gayet tabiîdir. Mr. Reagan da, Afganlı mücahitlere silah yardımı yapacağız derken, mutlaka bir çıkarını dile getirmektedir. Fakat bunu Sovyetlere "rağmen" gerçekleştirmeyi düşünmediği ortadadır. Nitekim Mr. Reagan: "Sovyetlerin ciddi bir itirazı olduğunu sanmıyorum" derken, bu yardımın Sovyetlere rağmen değil, fakat Sovyetlerin muvafakati dâhilinde olduğunu vurgulamak istediğini kestirmek mümkündür.</p>

  <p class="normal"><span class="idebold">6</span>. En önemlisi, ABD'nin işbu silah yardımını hangi amaçları gerçekleştirmek üzere yapmaya karar verdiği, daha doğrusu düşünmeye başladığıdır. ABD'nin ağzı İran'dan çok yandı. Şimdi bir de Afganistan'da yansın, orada da bir İslâmî yönetim kurulsun istemiyor. "Yardım silahlarının" Afganistan'ın hangi kesimlerine gideceğini ancak bu düşünce fiiliyata intikal edince göreceğiz.</p>

  <p class="normal"><span class="idebold">7</span>. Afganlıların, bu yardım teklifine karşı tepkilerinin ne olacağını ise şimdilik bilmiyoruz.</p>

  <p class="sagnormal"><span class="ideitalik">Yeni Devir</span>, 16.3.1981</p>

  <p class="h2baslik">Kovboyları Da Fıstıkçı Yaparlar<sup class="calibre2"><a href="../Text/capraz_split_012.html#footnote-100-3" id="footnote-100-3-backlink">[3]</a></sup></p>

  <p class="normal">Bu satırlar kaleme alındığı sırada henüz ABD başkanlık seçimleri yapılmamıştı. Dünya kamuoyunu meşgul eden belli başlı hususlardan biri de bu yüzden ABD başkanlığına eşeklerin mi, yoksa fillerin mi egemen olacağı konusu idi.</p>

  <p class="normal">Haftalardan beri gazetelerde yapılan yorumlara bakılırsa bu seçimi eşekler kazanırsa ABD'nin dış politikası şöyle olacak, fiiller kazanırsa böyle olacak kabilinden spekülasyonlara rastlıyoruz. İtiraf edeyim ki, o tür yazılara ilgi duymadım. Sebebi açıktır: ABD'nin dış politikası iktidarı eşeklerin ya da fiillerini gelmesi ile değişebilecek bir husus değildir. Belki yüzeyde ve teferruatta bazı değişiklikler görülebilir. Fakat temel ilişkilerde belli başlı bir değişikliğin vuku bulacağına ihtimal verilmez.</p>

  <p class="normal">Kaldı ki, ABD'de bir Başkan, başkan seçildiği anda derhal işbaşına getirilmez. En az birkaç ay süren bir "hizmet içi eğitim"den geçirilir. Yani seçim arifesinde kendi programını açıklayan, ne yapacağını, ne yapmayacağını anlatan, bunları anlatırken de mangalda kül bırakmayan Başkan adaylarına Amerika Birleşik Devletlerinin gerek içyapısının esasları, gerekse ABD'nin dış politikasına hâkim olan belli başlı tayin edici faktörlerin neler olduğu hakkındaki bilgiler inceden inceye belletilir.</p>

  <p class="normal">ABD'de Başkanlık makamı çok geniş yetkilerle donatılmıştır. ABD'de bu yetkilerle donatılmış olan Başkan, bir bakıma muvakkat bir kral demektir. Ne var ki, Başkan kral hükmünde bile olsa, onu yönlendiren açık gizli bir takım örgütlerin, kuruluşların, menfaat şebekelerinin mevcudiyeti inkâr edilmez bir gerçektir.</p>

  <p class="normal">Seçimden sonra Başkanlığa Carter değil de, Reagan gelse ne olur? ABD'nin dış politikasında değişiklik mi olur?</p>

  <p class="normal">Seçim öncesi haberlere bakılırsa Reagan: "Türkiye en iyi müttefiklerimizdendir" demiş ve ilave etmiş: "Sovyetlerin ilerlemesini engelleyecek en önemli güç NATO'dur."</p>

  <p class="normal">Peki, Carter, şimdiye kadar bunun aksini mi iddia ediyordu?</p>

  <p class="normal">Şu sözler de Reagan'ın: "Komünistlerin tek gayesi dünyayı kontrol altına almaktır. Dünyadaki her karışıklığın altında komünizmin parmağı vardır. Türkiye Sovyetlerle sınır komşusudur, bunun örneklerini görmüşsünüzdür."</p>

  <p class="normal">Ben kendi payıma Carter'ın ağzından da, bu sözlerin hilafına bir tek kelime işittiğimi hatırlamıyorum. Yıllarca bunlara benzer iddiaları Carter'ın ağzından da işitip durduk.</p>

  <p class="normal">Reagan, belki henüz detant'ın ne olduğunu bütün boyutlarıyla bilmiyordur. Ama şayet Başkan seçilirse, seçim öncesinde söylediği bu sözlerin dünya kamuoyunu oyalamak için kullanılan bir oyuncak olduğu, sanırım kendisine uygulanacak "hizmet içi eğitim"de iyice öğretilecektir. Bu dediğimiz hususları Reagan'a ya da Carter'a oy veren Amerikalı seçmenlerin de bildiğini sanmıyorum. Onlar da dünyadaki diğer bütün seçmenler gibi, gerçeklere değil sloganlara, imajlara rey verirler çünkü.</p>

  <p class="sagnormal"><span class="ideitalik">Yeni Devir</span>, 7. 11.1980</p>

  <p class="h2baslik">Orta Oyunu Sürüyor</p>

  <p class="normal">ABD'nin yeni Başkanı Ronald Reagan'ın işbaşına gelmesi dolayısıyla hemen bütün basın organlarının ortaklaşa paylaştığı bir yorum vardı. Reagan, sert bir kişiliğe sahiptir ve komünist düşmanıdır ve detant'a (yumuşamaya) karşıdır ve Reagan'ın kişiliğinde yumuşama tehlikeye düşebilir ve hatta acaba bir üçüncü dünya savaşının başlangıcı mı?..</p>

  <p class="normal">Mr. Ronald Reagan, geçen hafta yaptığı ilk Başkanlık basın toplantısında beklenen şov'u icra etti:</p>

  <p class="normal">Sovyet liderleri için yalancı, dolandırıcı, ahlâksız deyimlerini kullandı.</p>

  <p class="normal">Sovyetlerin Tass Ajansı da, Mr. Reagan'ın bu nitelemelerine karşı sadece "yakışıksız" deyimini kullandı. Ancak Sovyet yanlısı gazeteler bu kelimeyi sert bir eleştiri saydılar. Her iki tarafın avukatları da yeteri kadar var olduğundan, bizim karşılıklı suçlamalarda birini ya da ötekini savunmayı görevlerimiz arasında kabul etmeyeceğimiz doğaldı.</p>

  <p class="normal">Aslında, ABD ile SSCB arasındaki bu tür ağız dalaşmaları yeni değildir. Bu ağız dalaşmalarının ardından herhangi bir şey çıktığı da bugüne kadar görülmüş işitilmiş değildir. Bizim belirtebileceğimiz bir tek husus olabilir, o da, birbirini karşılıklı ahlâksızlıkla suçlayan tarafların nasıl olup da, aynı masayı paylaşabildikleri, nasıl olup da ahlâksız diye niteleyebildikleri kimselerle görüş alışverişinde bulunmaya "tenezzül" edebildikleridir. Bu olgu, tarafların birbirini suçlarlarken, yerden göğe kadar haklı olduklarını kanıtlamaktan başka neyi gösterir?</p>

  <p class="normal">Konunun bu yanını geçelim. Mr. Reagan, basın toplantısında, Sovyetleri yalancılıkla, dolandırıcılıkla, ahlâksızlıkla niteledikten sonra, sadede geliyor ve diyor ki: "Yine de silahların sınırlandırılması görüşmelerine katılacağız, bu konuyu görüşmek üzere Sovyetlerle aynı masada oturacağız. Ancak Afganistan'ın işgali dolayısıyla uygulamaya başladığımız tahıl ambargosunu kaldırıp kaldırmama hususunda şimdilik karar verebilmiş değiliz."</p>

  <p class="normal">Mr. Reagan, birkaç hafta önce de İran'ı barbarlıkla, canilikle suçluyordu. Galiba artık Mr. Reagan'ın bu tür suçlamalarına, nitelemelerine kulaklarımızı alıştırmamız gerekiyor. Şirretlikte, Sovyetler de, Amerikalılardan geri kalmaz elbet. Vaktiyle Kruşçev'in bir BM toplantısında ayakkabısını çıkartıp masayı dövdüğü unutulabilir mi?</p>

  <p class="normal">Tarafların bu tür ağız dalaşı bazılarınca galiba fazla ciddiye alınıyor. Bu tür şovların ardından bir şeyler çıkabileceği vehmediliyor. Oysa her iki taraf da birbirini ne kadar suçlarsa suçlasın, birbirini ne kadar ahlâksız sayarsa saysın, bunlar, bitişik kardeştirler. Onlar, en sert kelimeleri kullandıkları zaman bile, yumuşamanın zedelenmeyeceğini tekrarlamayı ihmal etmezler.</p>

  <p class="normal">Mr. Reagan, Sovyetlere karşı uyguladıkları tahıl "ambargosu"nu kaldırıp kaldırmayacaklarını düşündüklerini buyuruyorlar. Böyle bir ambargo yok ki, kaldırılıp kaldırılmaması düşünülsün. Bu ambargo hikâyesi Mr. Carter'ın bir şovu idi.</p>

  <p class="sagnormal"><span class="ideitalik">Yeni Devir</span>, 4.2.1981</p>

  <p class="h2baslik">ABD, SSCB'ye Ambargo Mu Uygulayacaktı Ne?</p>

  <p class="normal">Gazetelerin iç sayfalarında minicik, olağan, gündelik bir haber gözüme ilişti. Haber şu başlığı taşıyor: "Sovyetlerin Batı'dan aldığı tahıl miktarı iki kat arttı." Bu başlığın altında da şu alt başlık yer alıyor: "ABD'nin Avrupa Topluluğundaki temsilcisi ambargonun Sovyetleri pek etkilemediğini söyledi."</p>

  <p class="normal">Ambargo Sovyetleri niçin etkileyecekti ki? Carter, Sovyetlere tahıl ambargosu uygulayacağını ileri sürdüğünde, Brejnev bu tehdidi zaten gülümseme ile karşılamamış mıydı?</p>

  <p class="normal">Fakat bu olayın nasıl seyrettiğini baştan alır ve hafızalarımızı biraz kurcalarsak ABD ile SSCB arasında dönen dolapların ne idüğü ve dünya kamuoyunu kandırmak için bu iki ülkenin kotardığı desiseleri daha iyi kavrarız sanıyorum.</p>

  <p class="normal">ABD, Sovyetlere tahıl ambargosu uygulama kararını, SSCB'nin Afganistan'ı işgal ettiğini ileri sürdüğü 27 Aralık 1979 tarihinden sonra açıklamıştı. Böylece Sovyetlerin Afganistan'ı işgal etmesini protesto ettiğini, Sovyetlerin bu ülkeden çekilmesini böyle bir yolla sağlayacağını iddia ediyordu. <span class="ideitalik">Yeni Devir</span>'in koleksiyonlarını karıştıranlar, o sıralarda, ABD'nin gerçekte hiçbir şeyi protesto etmediğini, laf salatası yaptığını, üstelik tahıl ambargosunu da uygulamayacağını açık açık yazdığımızı göreceklerdir. Carter'ın söz konusu ambargo tehdidine karşı ilk tepki de zaten ABD'nin tahıl şirketlerinden gelmişti. Yani Carter'ın daha o zamandan havaya konuştuğunu bilmek için hiç de kâhin olmak gerekmezdi. Sadece bu iki azman ülke arasında vazgeçilmez organik iktisadî ve ticarî ilişkilerin bulunduğunu bilmek yeterliydi. Ne var ki, Carter, böyle bir tehditle seçim arifesinde hem ABD seçmenlerini, hem dünya kamuoyunu kandırmak istiyordu. SSCB ile ABD'yi bazı ideolojik görüş aykırılıklarına bakarak birbirine sahiden düşman sanan bazı safdiller, Carter'ın bu tehdidinin ciddiyetine inanmış olabilirler. İnanmışlardır da..</p>

  <p class="normal">Bu inanışın safdillik, hatta enayilik olduğunu işte yukarıya aldığımız haber ispat ediyor.</p>

  <p class="normal">ABD'nin Afganistan'la esasen herhangi bir ilgisi yoktur. Afganistan 50 küsur yıldan beri zaten Sovyet nüfuzuna terkedilmişti. Buna rağmen ABD niçin Afganistan Sovyetler tarafından işgal edildi diye hop oturup hop kalkıyordu? Afganistan'ın 50 küsur yıldan beri zaten Sovyetlerin nüfuzu altında bulunduğunu bilmiyor muydu? Bu işgal, iddia ettiği gibi gerçekten bir günde ve 27 Aralık 1979'da mı vuku bulmuştu? ABD bütün bunları şüphesiz çok iyi bilirdi. Herkesten daha iyi bilirdi.</p>

  <p class="normal">Ancak onun gayesi Afganistan değildi. Afganistan'ın Sovyet işgalinden "kurtarılması" meselesi değildi. Devreye çok önemli bir faktör girmişti: İran faktörü. ABD, yeni İran yönetimini Sovyet tehlikesi ile korkutmak için Afganistan'ı kullanıyordu, hepsi bu. İran'a: "Bakın, Sovyetler Afganistan'ı işgal etti, şimdi sıra size geliyor, aklınızı başınıza toplayın da tekrar bana yamanın" demek istiyordu. Ama İran'da bu külü yutacak bir yönetim bulamadı.</p>

  <p class="normal">Tekrar tekrar söyledik, gene söylüyoruz. ABD için önemli olan Afganistan değildir, İran'dır. Çünkü onun bütün menfaatleri İran'da zedelenmiş, orda darbe yemişti. Bu bakımdan ABD, İran'ı yeniden kendi nüfuz sahasına kaydırabilmek için elinden geleni arkasına koymamakta kararlı görünüyor, bu ülkenin iç işlerine karışarak orada ayaklanmalar tertipliyor, Irak'ı kışkırtarak savaş açtırıyor, vs. vs. Fakat Sovyetlerle olan detantı, yani karşılıklı ticarî, iktisadî bağlantılarını zedelemeyeceğini de ifade ediyor. Şimdi Sovyetlerin Batıdan aldığı tahıl miktarı bu yıl iki misline çıkmışsa, bu miktarın içinde ABD'nin daha önce taahhüt ettiği 25 milyon tonluk meblağ da bulunuyor. Ancak, ABD bunu doğrudan doğruya göndermiyor, Batı Avrupa'daki aracı tefeci şirketleri kullanarak yerine getiriyor, yani göz boyuyor, desise yapıyor.</p>

  <p class="sagnormal"><span class="ideitalik">Yeni Devir</span>, 4. 1.1981</p>

  <p class="h2baslik">Detant Zedelenmeyecek</p>

  <p class="normal">Biz Afganistan'ın Moskoflar tarafından işgali hususunun ABD ile SSCB arasında danışıklı bir dövüş olduğunu anlatabilmek için günlerden beri binbir dereden su getirmeye çalışırken ABD başkanı Carter, Amerika'nın en büyük haber ajanslarından biri olan NBC'ye verdiği bir demeçte (11 Ocak 1980) durumu gayet veciz bir şekilde ve hiçbir tereddüde, kuşkuya yer bırakmayacak bir halde açıklamıştır. Verilen demeç çok kısadır. Carter şöyle diyor:</p>

  <p class="indentmetin">"Detant (yumuşama) ümidi tamamen ortadan kalkmamıştır. Ancak ABD'nin Sovyetlerle baş edebilmek için askerî bakımdan güçlenmesi gerekir. Sovyetler Birliğine karşı uygulanan müeyyideler barışı zedelemeyecektir. Gerek Moskova gerekse Washington savaştan kaçınmaktadır, bu bakımdan ergeç anlaşacaklardır."</p>

  <p class="normal">Bu birkaç cümlelik beyanat bilmem ki tekrar yorumlamaya değer mi? Her şey o kadar açık ve her iki taraf o kadar küstah ki, enayi yerine koydukları dünyanın geri kalan öteki tüm ülkeleri karşısında kartlarını göstermekten çekinmiyorlar.</p>

  <p class="normal">Amerika, yıllardan beri zaten Sovyetlerin işgali altında bulunan Afganistan'ı bahane ederek "askerî bakımdan güçlenmesi gerektiğini" ifade ediyor. Amerika'nın askerî bakımdan güçlenmesi, elbette ordusunun personel sayısını artırmaya karar vermesi anlamını taşımıyor. Hele söz konusu güçlenme Sovyetler karşısında güçlü bir duruma gelmek anlamına hiç gelmiyor. Amerikan ordusunun silah ve teçhizat bakımından Sovyetlerden çok üstün olduğu şimdiye kadar binlerce defa ilân edildi. Öyleyse Amerika askerî bakımdan güçlenmesi gerektiğini söylerken silah fabrikalarının üretimine pazar aradığını belirtiyor olmalıdır. Kim bu pazar? Hangi ülkeler? Hangileri olacak: Pakistan, Türkiye, Mısır, Suudi Arabistan...</p>

  <p class="normal">Öte yandan Carter'ın bu beyanatı üzerinde başka bir açıdan da durulabilir. Carter'ın bu beyanatı aslında Sovyetler Birliğine ve çok uluslu şirketlere verilmiş bir teminat mahiyetindedir. Bütün dünya diplomatlarının ittifak halinde dile getirdikleri bir husus var, o da Amerika'nın Sovyetlere karşı uygulamaya koyduğu ve koyacağını söylediği müeyyidelerin caydırıcı bir etkisi olmadığıdır. Başka bir deyişle, sözde getirilen müeyyideler, Sovyetlerin Afganistan'dan geri çekilmesini sağlamayacaktır. Bunu herkes böyle biliyor ve böyle kabul ediyor. O halde haber ajanslarının, radyoların, TV'lerin, basının haftalardan beri üzerine üşüştükleri bu müeyyide konusu sadece Amerikan pazarları için bir reklâm giderinden başka bir şey değildir.</p>

  <p class="normal">Bu reklâm ve propaganda o kadar gürültülü patırtılı bir şekilde yapılıyor ki, çokuluslu şirketlerin, uluslararası bankaların bu gürültülerden etkilenebilmeleri belirdiği anda, işte tam bu anda, başkan Carter, ürkecek bir şey olmadığını, Amerika'nın uygulamaya koyduğunu söylediği müeyyidelerden detant'ın zedelenmeyeceğini, yani Sovyet nüfuzu altında bulunan yerlerdeki ABD ve Batı Avrupa sermayesinin zarardide olmayacağını, dünyaya açıkça ilân etme durumunda kalıyor. Kerhen de olsa, bu açıklamayı yapıyor.</p>

  <p class="normal">Amerika'nın ve Sovyetlerin uyduluğuna talip ve gönüllü olan ülkelerde de, şimdi bu iki sömürgecinin propagandası yoğun bir biçimde ve bedavadan yapılıyor. ABD kendi nüfuzu altındaki ülkelerde bir barış meleği gibi gösterilirken, Sovyet nüfuzu altında bulunan ülkelerde de SSCB darda kalmış ülkelerin yardımına Hızır gibi yetişen bir kurtarıcı olarak gösteriliyor. Türkiye'deki Amerikancıların Sovyetler aleyhinde yaptığı propagandaya bakmayın siz. Sovyet nüfuzu altında bulunan yerlerde de aynı yoğun karşı propaganda Amerika aleyhinde geliştirilmektedir. Sovyetlerse, Afganistan'a bir müstevli olarak değil, fakat bizzat Afgan halkının ve hükümetinin davetlisi olarak ve Afganistan'ı kurtarmak için oraya gitmek zorunda kalmış gibi gösterilmektedir.</p>

  <p class="normal">Onlar ne kadar açıkgöz ve bizler ne kadar enayiyiz değil mi?</p>

  <p class="sagnormal"><span class="ideitalik">Yeni Devir</span>, 15 Ocak 1980</p>

  <p class="h2baslik">Soljenitsin Uyarıyor Ama...</p>

  <p class="normal">T<span class="ideitalik">ime</span> dergisinde yayınlanan bir yazısında, Batıya sığınan Sovyet yazarlarından Soljenitsin, Batı dünyasının Sovyetlere niçin taviz verdiğini şu iki esasa dayandırıyor:</p>

  <p class="normal"><span class="idebold">1</span>. Batı, rahatını bozmak istemediği için Sovyetlerin entrikalarına göz yummaktadır,</p>

  <p class="normal"><span class="idebold">2</span>. Batı, komünist rejimlerin kötü niyetini ve kararlılığını idrak edememektedir.</p>

  <p class="normal">Böylece bu ünlü Sovyet yazarı Batının, rahatını bozmak istemediği, bir de komünist rejimin kötülüğünü idrak edemediği için son altmış yılda 20 ülkenin komünizmin pençesine düşmesine göz yumduğunu ileri sürüyor. Ve yıllardan beri yaptığı çağrıyı tekrarlayarak Batı âleminin komünizm karşısında uyanması ve onunla mücadele etmesi gerektiğini vurguluyor.</p>

  <p class="normal">Batı'nın komünizm tehlikesine ve tehdidine niçin göz yumduğunu "açıklayan" Soljenitsin'in gösterdiği iki sebep de, dikkat edilirse, oldukça çocukça bir yaklaşımdır ve Soljenitsin gibi "derin" bir yazardan beklenmeyecek kadar sığdır.</p>

  <p class="normal">Soljenitsin'in değerlendirmesinde öncelikle gözden kaçırılan hususlardan biri, komünizmin kendine mahsus iç dinamiğidir. Eğer böyle bir iç dinamik bulunmasa idi, dünya yüzündeki bu kadar çok komünizm aleyhtarlığına ve komünizm düşmanlığına karşı, komünizmi nasıl olup da hâlâ bir kurtarıcı gibi görmeye devam edenlerin mevcudiyeti izah edilemezdi. En yalın anlamıyla komünizm, taraftarları açısından, kapitalizmin kötülüklerine karşı "kurtarıcı bir fikir" diye telâkki edilmekte ve ona bir dogma olarak sarılınmaktadır. Böyle olunca, son altmış yılda 20 ülkenin komünizmin pençesine düşmesini sadece Batı'nın idraksizliğine ve onun göz yummasına bağlayarak açıklamak yerinde ve yeterli değildir.</p>

  <p class="normal">Ayrıca, Soljenitsin'in komünizmle mücadele hususunda Batı'ya yaptığı davetiye de, boşluktadır. Batı, kapitalizmini sürdürmeye kararlı oldukça böyle bir davetiyenin muhatabı bulunamaz. Çünkü komünizmin doğuş sebebi, bizatihi kapitalizmin kötülüklerine karşı bir tepki ile ilgilidir. Kaldı ki, bizce, Soljenitsin'in komünist ideolojiden tamamıyla vazgeçip vazgeçmediği de bir sorudur. Öyle sanıyoruz ki, bu yazar komünizmin sadece hâlihazır pratiğini eleştirmekte, suçlamalarını komünist yöneticilere yöneltmektedir.</p>

  <p class="normal">Soljenitsin'in diğer bir yanılgısı da, "detant" teşebbüsünün komünist ülkelerden geldiğini sanmasıdır. Gerçi detant'tan komünist ülkeler teknoloji transferi biçiminde yararlanmaktadırlar. Fakat detant'tan asıl kâr sağlayanlar Batılı kapitalistlerdir (çok uluslu şirketler). Dolayısıyla "detant" adı altında kurulan kapitalizm ile komünizmin işbirliğini tek yanlı olarak görmek ve bunu Batı'nın enayiliği ile izah etmek mümkün değildir. Şu günkü şartlar altında, komünist ülkeler detant'tan vaz geçmek isteseler bile, bu, Batı sermayesinin işine gelmez. Her ne kadar Soljenitsin'in de belirttiği gibi, Batı sermayesi, yaptığı teknolojik yardımla komünist dünyanın korkunç bir askerî güç haline gelmesine yardım etmişse de, bu yardımının karşılığını çok büyük kârlar sağlayarak almıştır, almaya da devam etmektedir. Bundan vaz geçmeye niyetli olmadığını da açıkça beyan etmektedir. Nitekim Sovyetlerin Afganistan'ı işgal etmesi dolayısıyla bir kınama kampanyasına girişen Carter, bu kampanyanın detantı zedelemeyeceğini beyan etmekte hem gecikmemiş, hem de detant üzerinde titizlikle durduğunu belirtmiştir.</p>

  <p class="normal">Velhasıl, Batı âleminin komünizmle kurduğu ortaklık bu günkü durumdayken, Soljenitsin'in komünizmle mücadele çağrısı iyi niyete dayansa bile, Batı'nın komünizmle mücadele etmesini ve bunda başarı göstermesini beklemek safdillik olur.</p>

  <p class="sagnormal"><span class="ideitalik">Yeni Devir</span>, 22.2.1980</p>

  <p class="h2baslik">Fas Kralı, ABD, Cihat vesaire</p>

  <p class="normal">19 Mart 1980 tarihli <span class="ideitalik">Yeni Devir</span>'in arka sayfasında Fas Kralı II. Hasan'la yapılmış bir mülâkat vardı. Günümüzdeki pek çok Müslümanın kafa karışıklığı Kral Hasan'ın konuşmalarında bariz bir biçimde ortaya çıkıyor.</p>

  <p class="normal">Kral, Afganistan konusunda sorulan bir soruyu cevaplandırırken bakınız ne diyor: "...Prensip olarak Ruslar ile bizim aramızda böylesine nispetsiz bir kuvvetler dengesizliği olmasaydı, Kuran'ın emirlerine göre bizim Afgan Direniş Kuvvetleri safında çarpışmaya gitmemiz farz olurdu."</p>

  <p class="normal">Bu sözle anlatmak istenen fikre hiç bir aklı başında Müslümanın ortak çıkacağı düşünülemez sanırım. Ne var ki, bu yanlış, aykırı, ters fikirler, meseleleri profan kafa yapısının telkin ettiği ölçülere göre ele alan insanlara, gayet olağan bir mütalâa olarak görünebilmektedir.</p>

  <p class="normal">Gerçekte, Kral'ın Afgan mücahitleri safında yer almayı reddetmek için gösterdiği gerekçe, tam da mücahitlerin safına katılmak için ileri sürülmeliydi.</p>

  <p class="normal">Kral, aslında Afgan mücahitleri safında çarpışmanın farz olduğunu reddetmiyor; bunun farz olduğunu kabul ediyor. Ancak, içinde bulunduğu şartların mantığına göre hükmederek, daha doğrusu bu şartlara ram olarak böyle bir farzın ihmal edilebileceği neticesine varıyor. Şartların, "prensipleri" değiştirebileceği zannını taşıyor. Oysa Müslümanca tavır kendisi şartlara ram olmaya razı olmaz, tersine şartları kendisine ram etmeye gayret eder. Kralsa belli bir mülâhazadan hareket ederek ve tamamıyla oportünist düşünce formu içinde, "kuvvetler dengesi" diye bir faktör çevresinde tavrını belirlemeye kalkışıyor. Afgan mücahitlerinin kuvveti karşı tarafa denk olsa idi, esasen, Kral Hasan gibilerinin meccani ve sözde kahramanlıklarına lüzum kalmazdı. Kaldı ki, Afgan mücahitleri meseleye hiç de Kral Hasan gibi bakmıyor. Onlar, bir cihat şuuru ile böyle bir mücadeleye girdiklerini, zaferin ancak Allah müyesser kılarsa mümkün olabileceğini, kendilerinin ancak cihatla mükellef oldukları için böyle bir mücadeleye girmiş bulunduklarını ifade ediyorlar. Rusların maddî kaba gücünün kendilerininkinden farklı olduğunu onlar da en az Kral kadar biliyor. Fakat Afgan mücahitlerinin tavrıyla Kralın tavrı arasında ne derin bir şuur farkı var!</p>

  <p class="normal">Fas Kralının yukarıya aldığımız sözlerini mücerret İslâm ölçüleri içinde değerlendirerek layık olduğu yere koymak kolay. Ancak Kralı böylesi bir mütalâa tarzına sahip kılan sebepleri araştırmak bizce, günümüz bazı Müslümanlarının kafa yapılarını anlamak bakımından daha önemli olur.</p>

  <p class="normal">Bu sebeplerden başlıcası kafalardaki "materyalistik baskı"dır. Diğeri de, buna bağlı olarak mevcut dünya siyaset platformunda ihraz edilmiş bulunan konumdur. Fas Kralı, diğer bir soruya verdiği cevapta, "Programlı bir Amerikan yardımı"nın lüzumundan bahsetmektedir. İşte Fas Kralına cihat farzını ihmal etmeye, bu farzı aslî ekseninden saptırmaya iten sebebin başlıcalarından biri de budur.</p>

  <p class="normal">Bu gün Fas Kralı gibi düşünebilen Müslümanların bulunmasına hayret etmemek lâzım. Fas Kralı gibi onlar da kendilerini "Batılı" diye kabul ediyorlar. İslâm'ı kendi bağlamı dışına kaydırarak düşünmenin doğal sayılabilecek sapkınlıklarıdır bunlar.</p>

  <p class="sagnormal"><span class="ideitalik">Yeni Devir</span>, 22.3.1980</p>

  <p class="h2baslik">Korkunç Riya</p>

  <p class="normal">ABD ve SSCB arasında dünyanın gözleri önünde yıllardan beri oynanan komedinin bugün herhangi bir tablosu Afganistan'da sergileniyor. Sovyetler Afganistan'ı işgal etmiş de, Birleşik Devletler de onu kınıyormuş. Ve şimdi, bütün dünya, bu eğlencesiz komediyi seyrederken kimileri ABD aktörüne alkış tutuyor, kimileri SSCB şaklabanına...</p>

  <p class="normal">1950'li yılların başlarında, Amerika, Kore savaşına yardım için bütün dünyayı ayağa kaldırmıştı. Henüz çiçeği burnunda bir NATO üyesi olarak Türkiye de o zamanlar ilk etapta 4500 askerini Kore'ye sevk etmişti. Okullarda, Türk askerlerinin: "Burayı, Kore'yi, her yeri" koruyacağına dair düzülen marşlar okul çocuklarına yıllarca söyletilmişti.</p>

  <p class="normal">Fakat bu aynı ABD, şimdi Afganistan'ın Moskoflar tarafından işgali karşısında SUSUYOR.</p>

  <p class="normal">İyi ama bu kadar gürültülü patırtılı protesto mesajları, kınama beyannameleri neyin nesi? Bu da, oynanan komedinin bir parçasıdır. Amerika'nın susmadığını "göstermek" için oynadığı rolün bir gereğidir.</p>

  <p class="normal">ABD, Kore'de, Vietnam'da niçin o kadar haşin gösterilere girdi de, şimdi Afganistan'ın işgali karşısında dut yemiş bülbül gibi oldu? Çünkü o günlerden bu günlere dünya politikasına egemen olan güçlerin menfaatlerinde değişen çok şeyler oldu. Esasen, ABD'nin Vietnam'da 50 bin askerini kırdırdıktan sonra orayı terk etmesi de, işte bu egemen güçlerin sahnede görünmesinin bir eseridir. "<span class="ideitalik">Votka-Cola</span>" kitabının yazarı Charles Levinson, ABD'nin Vietnam'dan çekilişinin sebebini şöyle izah ediyor: "Çünkü çokuluslu şirketler, Amerikalıların Vietnam'dan geri çekilmesi halinde imzalanacak beklenmedik işbirliği anlaşmaları sayesinde Vietnam savaşından sağladıkları kazancın üzerine çıkacaklarını hesapladılar."</p>

  <p class="normal">Akla gelebilir ve sorulabilir ki, Afgan topraklarının Moskoflar tarafından işgal edilmesinin halen ABD'ye sağlayacağı menfaat ne olacak?</p>

  <p class="normal">Bir kere şu husus hemen belirtilmeli ki, günümüzde artık bir toprağın kuru mülkiyetine (rakabe) sahip olmak o kadar önemli sayılmamaktadır. Önemli olan, o toprak üzerinde tesis edilen nüfuzun kime ait olduğudur. Günümüzün politik manzarası davulun ve tokmağın her zaman aynı kişide bulunmadığını gösteriyor. Çoğu kez davul birinin boynunda, tokmak başka birinin elindedir, Arap petrolleri gibi...</p>

  <p class="normal">İkinci olarak başta ABD olmak üzere tüm Batı sermayesi ile SSCB ve Doğu bloku ülkeleri arasında, artık dönüşsüz olan organik bağlar kurulmuş ve geliştirilmiştir. Dolayısıyla Afgan topraklarının SSCB nüfuzuna katılması, Batı sermayesinin çalıştırabileceği bir "beleş işçiler kitlesi" anlamına gelecektir. Kaldı ki, ABD olsun, diğer Batı ülkeleri olsun, Afganistan dolayısıyla, hâlihazırda işlemekte olan kurulu menfaat düzenini haleldar edebilecek teşebbüslere hiçbir zaman girişmek istemeyecektir.</p>

  <p class="normal">Üçüncü olarak: ABD, Afganistan bahanesiyle, Orta Doğu'da şu son bir iki yıl içinde gevşemeye başlamış olan nüfuzunu pekiştirebilmenin fırsatını kullanacaktır. Kullanmaya başlamıştır bile. Nitekim Carter, "İran'a asıl tehlike biz değiliz, SSCB'dir" diyor.</p>

  <p class="normal">Öte yandan, ABD'nin SSCB'ye tahıl ambargosu koyacağı yolundaki "tehdidine" Ruslar bıyık altından gülümsüyor. ABD'nin zaten kendi tehdidini ciddiye aldığı yok. Velhasıl iki aktör bir riyakârlık komedisi oynuyor.</p>

  <p class="sagnormal"><span class="ideitalik">Yeni Devir</span>, 12.1.1980</p>

  <p class="h2baslik">ABD'nin Maksadı Afganistan Değil, İran</p>

  <p class="normal">27 Aralık 1979 gününden (yani ABD'nin Afganistan'ın işgal edildiğini ilân ettiği gün) bu yana iç ve dış basında, üzerinde yoğunlukla durulan konulardan biri, dünyada siyasal güç dengesinin değiştiği hususudur. Gerek iç basında, gerek Batı basınında "ciddi" diye bilinen pek çok kalem, Rusya'nın Afganistan'ı işgal etmesiyle dünyanın mevcut siyasal dengesinin sarsıldığını iddia edip duruyorlar. Bu iddia telkin edilmek istendiği gibi gerçekten ciddi midir? Ve gene iddia edildiği gibi kuvvetler dengesini yeniden terazilemek için taraflar arasında bir savaş çıkması kaçınılmaz mıdır?</p>

  <p class="normal">Eğer taraflar arasında kuvvet dengesini yeni bir noktada terazilemek için savaşın kaçınılmazlığı hususunda ciddi kaygılar duyuluyorsa, o zaman gerçekten eski dengenin bozulduğuna inanmak gerek. Fakat taraflar arasındaki ağız dalaşmaları esnasında, hiçbiri, ilişkilerin böylesine sıcak bir noktaya varabileceğini ima bile etmediğine göre, karşılıklı "kuvvet dengesinin" bozulduğuna kani olmak mümkün değildir. O halde aşağı yukarı bir aydan beri sürdürülen bu polemiklerin ardında gizli bir niyet, bir art niyet mevcuttur.</p>

  <p class="normal">Afganistan, dünden bu güne Sovyet nüfuzu altına alınmış değildir. Yirmi küsur yıldan beri Afganistan'da Sovyet nüfuzu var. Son iki yıldan beri de yönetimin başında Sovyetlerin en has adamları bulunuyor: Taraki, Emin ve şimdi Karmal, Sovyetlerin memurlarıdır. Başka bir deyişle, ABD'nin iddia etmeye çalıştığı gibi, 27 Aralık 1979'dan beri Afganistan'ın siyasal rejiminde olsun, Sovyetlerin bu ülkedeki nüfuzlarında olsun herhangi bir değişiklik olmamıştır. Ne ki, Müslüman mücahitlerin son 1-1,5 yıldan beri rejime karşı giriştikleri mücadele "tehlikeli" bir boyuta ulaşmıştır. ABD'yi ve SSCB'yi telaşlandıran asıl budur.</p>

  <p class="normal">Başka bir deyişle hâlihazırda dünyanın siyasî dengesi değişmiş değildir, fakat değişebileceği hususunda "tehlikeli emareler" belirmiştir. ABD ve SSCB işte bu tehlikeyi önlemek, bertaraf edebilmek için müştereken kolları sıvamışlardır.</p>

  <p class="normal">Ayrıca burada İran İslâm devrimi faktörünü hesaba katmak gerekir. Dünyanın hâlihazır siyasî dengesi, yirmi küsur yıldan beri zaten Sovyetlerin nüfuzu altında bulunan Afganistan'da 27 Aralık 1979'dan beri Rus askerlerinin çoğalmasıyla değişmemiştir, değişmezdi de. Fakat bu dengeyi ciddi bir şekilde sarsan İran olmuştur. Milletlerarası sermaye, en büyük darbeyi İran'da yemiştir. ABD, şimdi Moskova ile işbirliği yaparak, Afganistan bahanesi ile İran'ı yeniden kazanmanın peşindedir. Afganistan oyununun düğüm noktası da buradadır.</p>

  <p class="normal">İran'da çıkartılmak istenen iç karışıklıklara da bu açıdan bakmalı. CIA'nin iç karışıklıklar çıkarmadaki, sonra kendi çıkardığı karışıklıklara dayanarak hükümetler devirmedeki mahareti dünya kamuoyunca bilinmeyen şeyler değil. Bu bakımdan sempati ile bahsedilen Şeriatmedari'ye çok dikkat edilmeli. Uluslararası sermaye ile CIA'nin işbirliğinin, Şeriatmedari gibi adamları bir gecede "milli kahraman" mertebesine çıkardıkları çok görülmüştür.</p>

  <p class="sagnormal"><span class="ideitalik">Yeni Devir</span>, 21.1.1980</p>

  <p class="h2baslik">Afganistan'ın İşgalini ABD Dört Gözle Bekliyordu</p>

  <p class="normal">Dünkü yazımızda SSCB'nin Afganistan'ı işgali münasebetiyle ABD'ye ve onun yandaşlarına gün doğduğunu belirtmiştik. Artık kına yakabilirler ve Amerika'nın Orta Doğu'nun öteki ülkeleri üzerindeki emperyalist emellerinin gerçekleşmesi için yapacakları yoğun propagandayı "meşrulaştırılmış" bir zemin üzerinde yürütebilirler.</p>

  <p class="normal">İslâm ülkelerine artık Orta Doğu'da İsrail'in bekçiliğini yapmaları hususunda ABD tarafından telkin edilen görev kamuoyuna rahatlıkla benimsetilebilecek bir hale getirilmiştir. Nitekim daha geçen hafta eski CENTO'nun yerine kaim olmak üzere Türkiye-Mısır-Suudi Arabistan arasında yapılması öngörülen pakt hakkında kesin kanaatler edinilmeden, şimdi Sovyetlerin Afganistan'ı işgal etmesi olayı, çok kimseye daha rahat pozisyonlarla kabul ettirilebilecek bir gerekçe oluşturmuştur.</p>

  <p class="normal">ABD'nin, Sovyet işgalini sürprizle karşıladığı bildiriliyor. ABD'nin Sovyetlerin sıcak denizlere doğru ağma niyetinden habersiz olduğu, Afganistan'da son iki yıldan beri sürdürülen mücadeleyi görmediği nasıl ileri sürülebilir? Eğer ABD gerçekten bu kadar ahmak, bu kadar budala, bu kadar ebleh, bu kadar kör ve sağır ise, onunla en küçük bir işbirliğine girmenin nelere mal olabileceği belli değil mi?</p>

  <p class="normal">Kaldı ki, ABD ile SSCB arasındaki 1974 yılında Viladvostok'ta imzalanan anlaşmanın satır araları iyi okunmalı ve netliğe kavuşturulmalıdır. SSCB, ABD'nin haberi ve müsaadesi olmadan söz konusu işgal eylemine girişemezdi, diyoruz.</p>

  <p class="normal">ABD'nin ve tüm Batı âleminin son yıllarda İslâm ülkelerine kuşkuyla baktığını Batı basını her gün yazıp çiziyor. Hele İran olayları bu kuşkunun üzerine tuz biber ekmiştir. ABD ve genelde tüm Batı, İslâm ülkelerindeki İslâmî uyanışı endişeyle izliyor. ABD aslında ne tam anlamıyla Türkiye'ye, ne tam anlamıyla Mısır'a, ne de S. Arabistan'a güvenle bakıyor. Bu ülkelerde her an, gerçek sürpriz olaylarla karşılaşabileceğini biliyor. S. Arabistan Meliki Faysal'ı ABD'nin öldürttüğü yolundaki şaibeyi Amerika elan üzerinden atamamıştır. Melik Faysal, ABD'ye kafa tutarken ve ABD'ye: "Arabistan'ın petrol kuyularını bombalarım" dedikten bir hafta sonra alaşağı edilmiş ve öldürülmüştür. ABD'nin kulağına kar suyunun kaçtığı o günden beri, rahatı yerinde değildir. ABD, Arap petrolünü emniyete alabilmek için SSCB ile ortak bir strateji izliyorsa, emperyalizmin mantığına göre bundan daha doğal ne olabilir?</p>

  <p class="normal">Afganistan, Sovyetlere peşkeş çekilmeli ki, emperyalizmin kızılı ile karasının müştereken tertipledikleri senaryo sahnelenebilsin. Afganistan'ın Sovyetlerce işgali ile ABD'nin kaybedeceği bir şey yoktur. Fakat kesin kazancı açıktır: o da böylece Orta Doğu'daki hegemonyasını pekiştirme imkânını elde edecektir. Bu ülkelere silah satabilecektir. Bu bölgenin gizli Amerikan mandasıyla yönetimini güvenlik altına alacaktır. Şimdi, bu ülkelerdeki Amerikancı basının ve Amerikancı mahfillerin "Yaşasın Amerika, kahrolsun Sovyetler" nidaları göklere yükseltilebilir, yükseltiliyor da. Kısacası, kızıl Moskof'un Afganistan'ı işgal etmesi olayı, ABD'nin Orta Doğu bölgesindeki herhangi bir çıkarına aykırı değildir. Bilakis hem ABD'nin, hem SSCB'nin müşterek menfaatlerinin doğal bir hâsılasıdır. Böylece hem Arap petrolü emniyet altına alınmakta, hem İslâm ülkelerine İsrail'in bekçiliğini yaptırmak kolaylaşmakta, hem Moskofların emeli gerçekleşmiş olmaktadır. Bu durumda, Afganistan'ın Sovyetlerce işgalini ABD'nin yıllardan beri dört gözle beklediğini söylersek, sanırım hiç de abartma yapmamış oluruz.</p>

  <p class="sagnormal"><span class="ideitalik">Yeni Devir</span>, 4.1.1980</p>
</body>
</html>
