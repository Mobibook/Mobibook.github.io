<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h3><span class="uline"><b>Bölüm 8</b></span></h3>

  <p>Kaç kez uyanıp tekrar uyuduğumu bilmiyorum. İki seferinde kapının yanına bırakılmış tepside et, ekmek ve su buldum.</p>

  <p>İkisinde de tepsiyi silip süpürdüm. Odam neredeyse zifiri karanlıktı ve çok soğuktu. Orada bekledim, bekledim.</p>

  <p>Sonra beni almaya geldiler.</p>

  <p>Kapı savrularak açıldı ve içeri zayıf bir ışık girdi. Adım çağrılırken ışığa bakıp gözlerimi kırpıştırdım.</p>

  <p>Dışarıdaki koridor silahlı adamlarla dolup taşıyordu, bu yüzden bir oyuna kalkışacak değildim.</p>

  <p>Çenemdeki hafifçe uzamış sakalı sıvazladım, götürdükleri yere gittim.</p>

  <p>Uzun bir yürüyüşten sonra döner merdivenin bulunduğu salona geldik ve tırmanmaya başladık. Yürürken hiç soru sormadım, hiç kimse de bana bilgi vermeyi teklif etmedi.</p>

  <p>Yukarı çıktığımızda sarayın iç kısmına götürüldüm. Beni sıcacık, temiz bir odaya sokup soyunmamı emrettiler, itaat ettim. Sonra buğusu tüten sıcak su dolu bir küvete girdim, bir hizmetçi gelip beni fırçaladı, traş etti, saçımı kısalttı.</p>

  <p>Kuruduğumda, siyahlı gümüşlü yeni elbiseler verildi.</p>

  <p>Onları kuşandım, omuzuma tokası gümüşten bir gül olan kara bir pelerin örtüldü.</p>

  <p>"Hazırsın," dedi nöbetçi çavuş. "Bu yoldan." izledim, nöbetçiler de beni izlediler.</p>

  <p>Sarayın arka kısımlarına götürüldüm. Orada bir demirci ellerime kelepçe, ayaklarıma pranga vurdu. Zincirler kıramayacağım kadar kalındı. Ayak diretseydim beni bayıltana kadar döveceklerini ve sonucun aynı olacağını biliyordum. Dövülerek bayıltılmaya hiç meraklı değildim, bu yüzden sesimi çıkarmadım.</p>

  <p>Sonra nöbetçilerden birkaçı zincirleri tutup beni sarayın ön kısmına götürdüler. Etrafımı saran ihtişamda gözüm yoktu. Bir tutsaktım. İşkence gergisinde ölmem yakındı belki de. Şu anda elimden hiçbir şey gelmezdi. Pencereden attığım kısacık bakış bana akşamın erken saatleri olduğunu gösterdi ve çocukken oynadığımız odalardan geçerken nostaljiye hiç yer yoktu.</p>

  <p>Uzun bir koridordan geçirildim ve büyük ziyafet salonuna girdik.</p>

  <p>Her yer masayla, masalar da büyük kısmını tanıdığım insanlarla doluydu.</p>

  <p>Amber'in tüm kaliteli tuvaletleri ve elbiseleri çevremdeki soyluların üzerinde ışıldıyordu ve daha hiç kimse başlamamasına rağmen, masalara yiyecekler getirilmişti, meşalelerin altından müzik duyuluyordu.</p>

  <p>Tanıdığım yüzler gördüm, sözgelimi Hora'nınki gibi ve birkaç da yabancı yüz. İşte, asırlardan beridir görmediğim ozan Lord Rein oradaydı... evet, onu ben şövalye ilan etmiştim. Bakışım üzerine düşünce, gözlerini benden kaçırdı.</p>

  <p>Ortadaki koca masanın en dip kısmına götürüldüm ve oturtuldum.</p>

  <p>Nöbetçiler gitmeyip arkamda kaldılar. Zincirlerimin uçlarını zemine yeni çakılmış olan halkalara geçirdiler. Masanın başındaki koltuk hâlâ sahibini bekliyordu.</p>

  <p>Sağımdaki kadını tanımıyordum, ama solumda Julian vardı. Onu görmezlikten gelip, gözlerimi hafiften sarışın hanımefendiye diye diktim.</p>

  <p>"İyi akşamlar," dedim. "Tanıştırıldığımızı sanmıyorum. Adım Corwin."</p>

  <p>Kız destek almak için sağındaki iriyarı, kızıl saçlı, çilli adama baktı. Adam başını diğer yana çevirip bir anda sağındaki kadınla ateşli bir sohbete gömüldü.</p>

  <p>"Benimle konuşmanın bir sakıncası yok, doğru söylüyorum," dedim. "Bulaşıcı değildir."</p>

  <p>Hafifçe gülümsemeye muvaffak oldu ve konuştu, "Ben Carmel'im. Nasılsınız, Prens Corwin?"</p>

  <p>"Ne kadar da hoş bir isim," diye yanıtladım, "ben de gayet iyiyim. Senin gibi tatlı bir kızın ne işi var burada?"</p>

  <p>Kız önündeki suyu çabucak yudumladı.</p>

  <p>"Corwin," dedi Julian haddinden fazla yüksek bir sesle. "Sanırım hanımefendi seni çirkin ve tiksindirici buluyor."</p>

  <p>"Bu akşam sana söylediği bu muydu?" dedim ve Julian'ın yüzü kızarmadı. Bembeyaz kesildi.</p>

  <p>"Bu kadarı yeter."</p>

  <p>O anda gerindim ve zincirlerimi kasten şakırdattım. Yarattığı etkinin haricinde, zincirlerin ne kadar hareket payı bıraktığını da görmüştüm. Pek fazla değildi elbette. Eric ihtiyatlı davranmıştı.</p>

  <p>"Biraz yakınıma gel de itirazını kulağıma fısılda, kardeşim." dedim.</p>

  <p>Ama bunu yapmadı.</p>

  <p>Son oturan ben olduğum için zamanın yaklaştığını biliyordum. Ve zaman geldi.</p>

  <p>Sonra altı borazandan beş nota duyuldu ve Eric salona girdi.</p>

  <p>Herkes ayağa kalktı.</p>

  <p>Benim haricimde.</p>

  <p>Nöbetçilerin zincirleri çekeleyerek beni ayağa kaldırmaları ve öyle tutmaları gerekti.</p>

  <p>Eric gülümsedi, sağımda kalan merdivenden aşağı indi.Ermin kaftanın altında kendi renklerini güçlükle görebiliyordum.</p>

  <p>Masanın başına yürüdü ve sandalyesinin önünde durdu. hizmetkâr gelip arkasında yerini aldı, şarapçı yamakları kadehleri doldurdular.</p>

  <p>Bütün kadehler dolduğunda kendininkini kaldırdı.</p>

  <p>"Sonsuza dek yaşayan Amber'de," dedi, "sizler de sonsuza dek yaşayasınız," ve herkes kadehini kaldırdı.</p>

  <p>Benim haricimde.</p>

  <p>"Kaldır kadehini!" dedi Julian.</p>

  <p>"Al da bir yerine sok!" dedim.</p>

  <p>Sokmadı elbette, yalnızca ters ters baktı. Ama hemen öne eğildim, kadehimi aldım.</p>

  <p>Aramızda birkaç yüz insan vardı, ama sesim uzaklara taşındı. Ben "Masanın dibinde oturan Eric'in şerefine!" derken onun da gözleri üzerimdeydi.</p>

  <p>Julian kadehini yere boşaltırken hiç kimse bana dokunmadı. Diğerleri de aynı şeyi yaptılar, ama kadeh elime vurulup düşürülmeden önce içkinin epey kısmını yutmayı becerdim.</p>

  <p>Sonra Eric yerine oturdu, soylular onu takip ettiler ve benim de iskemleye düşmem için zincirlerim salıverildi.</p>

  <p>Servis başladı. Aç olduğum için diğerleri kadar, hatta çoğundan daha iyi yedim.</p>

  <p>Kesintisiz müzik vardı ve yemek iki saatten fazla sürdü. Bu süre boyunca kimse bana tek laf etmedi, ben de konuşmadım. Ama mevcudiyetim hissediliyordu ve bizim masamız diğerlerine nazaran sessizdi.</p>

  <p>Caine masanın diğer ucundaydı. Eric'in hemen sağında Julian'ın gözden düştüğüne hükmetmiştim. Random ve Deirdre orada değillerdi. Tanıdığım birçok soylu oradaydı, bazıların bir zamanlar dost saymıştım, ama hiç birisi bakışlarıma karşılık vermedi.</p>

  <p>O anda Eric'in Amber'de kral olması için küçük bir formalitenin icap ettiğini anladım.</p>

  <p>Bunun da olması çok sürmedi.</p>

  <p>Yemeğin ardından konuşma yapılmadı. Sadece Eric ayağa kalktı.</p>

  <p>Borazanlar gene parıldadı, havada kulakları tırmalayan bir ses yayıldı.</p>

  <p>Sonra Amber'in taht odasına giden yol boyunca bir resmigeçit töreni yapıldı.</p>

  <p>Sırada neyin beklediğini biliyordum.</p>

  <p>Eric tahtın önünde durdu ve herkes eğildi.</p>

  <p>Benim haricimde yani, şöyle ya da böyle, ben de diz çökmeye mecbur bırakıldım.</p>

  <p>Bugün onun taç giyme günüydü.</p>

  <p>Sessizlik hâkimdi. Sonra Caine üzerinde tacın, Amber tacının olduğu minderi getirdi. Diz çöktü ve tacı sunar pozisyonda donup kaldı.</p>

  <p>Sonra zincirli halde ayağa kaldırıldım ve öne doğru sürüklendim. Neler olacağını biliyordum. Birden bire kafama dank etti ve mücadeleye başladım. Ama dayak yedim ve tahta çıkan basamakların dibinde dizlerimin üstüne çökertildim.</p>

  <p>Müzik hafifçe yükseldi -"Greensleeves"di çalan- ve arka yerlerden Julian "Amber'de yeni bir kralın taçlandırılışına şahit olun'" dedi. Sonra bana fısıldadı, "Tacı al, Eric'e uzat.Kendi kendini taçlandıracak."</p>

  <p>Caine'in tuttuğu fesrengi minder üzerinde duran Amber tacına baktım. gümüşten dövülmüştü ve her biri değerli bir taşla süslenmiş yedi sivri ucu vardı. Zümrüt kakmalıydı ve şakağa denk gelen kısımlarında birer yakut bulunuyordu.</p>

  <p>Babamı bu tacın altında gördüğüm zamanları düşünerek kıpırdamadım.</p>

  <p>Sadece "Hayır," dedim ve sol yanağıma bir darbe indiğini hissettim.</p>

  <p>"Onu al, Eric'e uzat," diye tekrarladı.</p>

  <p>Ona vurmaya çalıştım ama zincirlerim sımsıkı çekilmişti.</p>

  <p>Bana tekrar vurdular.</p>

  <p>Tacın uzun ve sivri uçlarına baktım.</p>

  <p>"Pekâlâ," dedim sonunda ve taca uzandım.</p>

  <p>Onu bir an için iki elimle tuttum, sonra kendi başıma yerleştirdim ve "Kendimi, Corwin'i Amber kralı ilan ediyorum!" diye duyurdum.</p>

  <p>Taç hemen başımdan alındı ve mindere kondu. Sırtıma birkaç darbe indi. Salondan bir uğultu geldi.</p>

  <p>"Şimdi onu al ve tekrar dene," dedi Julian. "Al ve Eric'e ver."</p>

  <p>Bir darbe daha geldi.</p>

  <p>Gömleğimdeki ıslaklığı hissederek, "Tamam," dedim.</p>

  <p>Bu sefer Eric'in bir gözünü çıkartmasını umarak fırlattım tacı.</p>

  <p>Sağ eliyle yakaladı ve dövülüşümü gülümseyerek izledi.</p>

  <p>"Teşekkürler," dedi. "Şimdi burada hazır bulunanlar ve Gölgelerde dinleyenler, hepiniz duyun beni. Bugün tacı ve tahtı devralıyorum. Amber'in kraliyet asası elimde. Tahtı dürüştçe kazandım ve kan hakkımla elimde tutuyorum."</p>

  <p>"Yalancı!" diye bağırdım ve bir el kapandı ağzıma.</p>

  <p>"Kendimi, Birinci Eric'i, Amber Kralı ilan ediyorum."</p>

  <p>"Kralımız çok yaşa!" diye bağırdı soylular üç kez.</p>

  <p>Sonra Eric bana doğru eğildi ve fısıldadı, "Gözlerin görüp görecekleri en güzel manzaraya tanık oldular... Nöbetçiler! Corwin'i demirciye götürün ve gözleri dağlanıp oyulsun. Bu günün manzarası gördüğü son şey olsun! Sonra onu Amber'in altındaki en derin zindanın karanlığına atın ve adı unutulsun!"</p>

  <p>Tükürdüm ve dövüldüm.</p>

  <p>Yolun her adımında dövüştüysem de salondan dışarı çıkartıldım. Ben giderken hiç kimse dönüp bakmadı ve hatırladığım son şey, tahtına oturmuş Amber soylularını kutsayan ve gülümseyen Eric idi.</p>

  <p>Bana yapılmasını söylediği şey yapıldı. Şansım varmış ki bitmeden önce bayılmışım.</p>

  <p>Mutlak bir karanlığın içinde ve başımda korkunç acılarla uyandığımda aradan ne kadar zaman geçtiğine ilişkin hiçbir fikrim yok. Laneti o zaman okudum, belki de akkor kesilmiş miller suratıma yaklaştığında. Hatırlamıyorum. Ama biliyordum ki Eric o tahtta huzur nedir bilmeyecekti, çünkü bir Amber prensinin olanca gazabıyla okuduğu lanet daima etkilidir.</p>

  <p>Hücremin mutlak karanlığında saman döşeği pençeledim ve gözlerimden tek damla yaş akmadı. En korkuncu da buydu. Bir süre sonra -ne kadar uzun olduğunu sadece ben ve siz tanrılar bilirsiniz- uyku tekrar bastırdı.</p>

  <p>Uyandığımda acı hâlâ oradaydı. Ayağa kalktım. Hücremin boyutlarını ölçtüm. Eni dört, boyu beş adımdı. Yerde bir tuvalet deliği köşede de içi saman dolu bir döşek vardı. Kapının alt kısmında küçük bir bölme, altında da içinde bir lokma bayat ekmek ve su bulunan bir tepsi duruyordu. Yedim ve içtim, ne var ki güç kazanmamıştım.</p>

  <p>Başım çok ağrıyordu ve içimde huzurdan eser yoktu.</p>

  <p>Olabildiğince çok uyudum ve kimse beni görmeye gelmedi. Uyandım, odada volta attım, yemek var mı diye el yordamıyla yokladım, bulduğum zaman da yedim. Olabildiğince çok uyudum.</p>

  <p>Yedi uyku sonra göz çukurlarımdaki acı kaybolmuştu. Amber'de kral olan ağabeyimden nefret ediyordum. Beni öldürmüş olsa daha iyiydi.</p>

  <p>Halkın tepkisini merak ediyor ancak tahmin edemiyordum.</p>

  <p>Karanlık Amber'e kadar uzandığında, biliyorum ki Eric pişman olacaktı. Bunu biliyordum ve bu içimi rahatlatıyordu.</p>

  <p>Karanlıkta geçen günlerim böyle başladı. Günlerin geçişini ölçmem için bir yol yoktu. Eğer gözlerim olsa bile bu yerde geceyi gündüzden ayıramazdım.</p>

  <p>Zaman beni gözardı edip, bildiğince aktı. Bu konuyu düşününce ter bastığı ve titrediğim oluyordu. Aylardır mı buradayım? Sadece saatlerdir mi? Haftalardır mı? Yoksa yıllar mı geçmişti?</p>

  <p>Zamana ilişkin her şeyi unutmuştum. Uyudum, volta attım,(ayaklarımı tam olarak nereye koyacağımı ve ne zaman döneceğimi biliyordum.) yaptıklarımı ve yapmadıklarımı düşündüm. Bazen bağdaş kurup oturuyor, ağır ağır ve derinden nefes alıyor, zihnimi boşaltıp elimden geldiğince öyle tutmaya çabalıyordum. Bunun, hiçbir şey düşünmemenin faydası oluyordu.</p>

  <p>Eric akıllılık etmişti. Güç içimde yaşasa da artık işe yaramazdı. Kör bir adam Gölgeler'de dolaşamazdı.</p>

  <p>Sakalım göğsüme sarkmıştı ve saçım uzamıştı. İlk başlarda sürekli açtım, ama bir süre sonra iştahım da kapandı. Bazen çok hızlı doğrulduğumda başım dönüyordu.</p>

  <p>Kimi zaman, kâbuslarımda görebiliyordum, ama uyandığım vakit daha da çok yaralıyordu bu beni.</p>

  <p>Yine de birlikte daha sonraları bu duruma yol açan olaylardan kendimi nispeten uzak hissettim. Sanki her şey başka birinin başına gelmişti... ve bu da doğruydu.</p>

  <p>Çok kilo vermiştim. Kendimi gözümün önüne getirebiliyordum, beti benzi atmış, bir deri bir kemik. Bir iki sefer içimden geldiyse de ağlayamıyordum bile. Gözyaşı bezlerimde yolunda olmayan bir şeyler vardı. Bir insanın bu hale getirilmesi korkunçtu.</p>

  <p>Sonra bir gün kapıdan hafif bir kurcalanma sesi geldi. Kulak asmadım.</p>

  <p>Ses tekrarlandı, yine tepki göstermedim.</p>

  <p>Sonra adımın, sual edilircesine fısıldandığını işaret ettim.</p>

  <p>Hücrenin diğer ucuna yürüdüm.</p>

  <p>"Evet?" diye karşılık verdim.</p>

  <p>"Benim, Rein," dedi. "Nasılsın?"</p>

  <p>Bu söze kahkahayla karşılık verdim.</p>

  <p>"Çok iyi! Ah, çok iyi!" dedim. "Her gece biftek, şampanya ve dansçı kızlar. Ulu Tanrım! Sen de bir ara gelip kavga çıkartmalısın!"</p>

  <p>"Yapabileceğim bir şey olmadığı için üzgünüm," dedi, sesindeki ızdırabı hissedebiliyordum.</p>

  <p>"Biliyorum," dedim.</p>

  <p>"Elimden gelse yapardım." dedi bana.</p>

  <p>"Bunu da biliyorum."</p>

  <p>"Sana bir şeyler getirdim. Al."</p>

  <p>Hücre kapısının altındaki küçük kapak birkaç kez içeri doğru açılırken hafifçe gıcırdadı.</p>

  <p>"Nedir o?" diye sordum.</p>

  <p>"Birkaç temiz giysi," dedi, "üç somun taze ekmek, bir teker peynir, biraz biftek, iki şişe şarap, bir karton sigara, bir sürü de kibrit."</p>

  <p>Boğazım düğümlendi.</p>

  <p>"Sağ ol, Rein. Çok iyisin. Bunu nasıl tertipledin?"</p>

  <p>"Bu vardiyada nöbet tutan gardiyanı tanıyorum. Ağzını açmayacaktır. Bana çok borcu var."</p>

  <p>"Öterek borcunu iptale kalkışabilir," dedim. "O yüzden bunu tekrar yapma... her ne kadar takdir ettiysem de. Söylemeye hiç gerek yok, kanıtları ortadan kaldıracağım."</p>

  <p>"Keşke başka türlü olsaydı, Corwin."</p>

  <p>"İkimiz için de. Sana emredilmediği halde beni düşündüğün için teşekkürler."</p>

  <p>"İşin o kısmı kolaydı," dedi.</p>

  <p>"Ne kadar zamandır buradayım?"</p>

  <p>"Dört ay ve on gündür," dedi.</p>

  <p>"Amber'de yenilik var mı?"</p>

  <p>"Eric hüküm sürüyor. Hepsi bu."</p>

  <p>"Julian nerede?"</p>

  <p>"Nöbetçileriyle birlikte Arden Ormanı'na geri döndü."</p>

  <p>"Neden?"</p>

  <p>"Son zamanlarda Gölge'den tuhaf şeyler geliyor."</p>

  <p>"Anlıyorum. Ya Caine?"</p>

  <p>"O hâlâ Amber'de, gününü gün ediyor. Çoğunlukla kızlarla düşüp kalkıyor, kafayı çekiyor."</p>

  <p>"Peki ya Gerard?"</p>

  <p>"O tüm filonun amirali."</p>

  <p>Biraz ferahlayarak iç geçirdim. Deniz muhaberesi sırasında geri çekilmesinin Eric'in gözünde onu düşüreceğinden korkmuştum.</p>

  <p>"Random'dan ses var mı?"</p>

  <p>"Üst katta tutuluyor."</p>

  <p>"Ne? O da mı tutsak?"</p>

  <p>"Evet. Rebma'daki Desen'i yürüdü ve elinde bir arbaletle buraya geldi. Tutsak alınmadan evvel Eric'i yaraladı."</p>

  <p>"Gerçekten mi? Neden idam edilmedi?"</p>

  <p>"Söylentilere bakılırsa Rebma'lı bir asilzadeyle evlenmiş.</p>

  <p>Eric bu noktada Rebma'yla ters düşmek istemedi. Moire'in büyük bir krallığı var ve Eric'in ondan kraliçesi olmasını isteyeceği bile söyleniyor. Hepsi dedikodudan ibaret tabii ki. Ama ilgi çekici."</p>

  <p>"Evet," dedim.</p>

  <p>"Moire senden hoşlanıyordu, değil mi?"</p>

  <p>"Biraz. Bunu nereden duydun?"</p>

  <p>"Random mahkûm edilirken oradaydım. Kısa bir süre onunla konuşabildim. Karısı olduğunu iddia eden Leydi Vialle mahpusta ona katılma talebinde bulundu. Eric hâlâ ne yanıt vereceğini bilemiyor."</p>

  <p>Hiç tanışmadığım kör kızı düşündüm ve olanlara şaştım.</p>

  <p>"Bütün bunlar ne zaman oldu?" diye sordum.</p>

  <p>"Hımm. Otuz dört gün önce," diye yanıtladı. "Random, o zaman ortaya çıkıvermişti. Vialle ise bir hafta sonra talepte bulundu."</p>

  <p>Random'u gerçekten seviyorsa tuhaf bir kadın olmalı."</p>

  <p>"Benim hislerim bunlardı," diye yanıtladı. "Daha uygun bir çift düşünemiyorum."</p>

  <p>"Eğer Random'u tekrar görürsen ona saygılarımı ve üzüntülerimi ilet."</p>

  <p>"Olur."</p>

  <p>"Kız kardeşlerim ne durumda?"</p>

  <p>"Deirdre ve Llewella Rebma'da kalıyorlar. Leydi Florimel Eric'in lütuflarından yararlanıyor ve saray erkanı arasında nüfuzlu bir yeri var. Fiona'nın şimdiki yerini bilmiyorum."</p>

  <p>"Bleys hakkında hiçbir şey duyuldu mu? Öldüğünden eminim."</p>

  <p>"Ölmüş olmalı," dedi Rein. "Gerçi cesedi bulunamadı."</p>

  <p>"Ya Benedict?"</p>

  <p>"Her zamanki gibi kayıp."</p>

  <p>"Brand?"</p>

  <p>"Tek kelime yok."</p>

  <p>"Sanırım bu, mevcut haliyle tüm soy ağacımızı kapsıyor. Hiç yeni balad yazdın mı?"</p>

  <p>"Hayır," dedi. "Hâlâ 'Amberin Kuşatılışı' üzerinde çalışıyorum. Şayet tutulursa bir yeraltı klasiği olacak."</p>

  <p>Kapının altındaki ufak kapaktan elimi dışarı uzattım.</p>

  <p>"Elini sıkmak isterim," dedim ve elinin benimkine dokunduğunu hissettim.</p>

  <p>"Benim için bunları yapman güzeldi. Ama tekrarlama Eric'in gazabını göze almak aptallık olur."</p>

  <p>Elimi sıktı, bir şeyler mırıldandı ve gitti.</p>

  <p>Onun ilkyardım paketini buldum, en çabuk bozulan yiyecek olduğu için karnımı etle tıkabasa doyurdum. Yanında bir sürü de ekmek yedim ve bir yemeğin ne kadar iyi olabileceğini unutmuş olduğumun farkına vardım. Sonra üstüme rehavet çöktü, uyudum. Çok uyuduğumu sanmıyorum. Uyarım şarap şişelerinden birini açtım.</p>

  <p>Bu zayıf halimle kafayı bulmam çok sürmedi. Bir sigara yakıp sırtımı döşeğime verdim ve düşünmeye başladım.</p>

  <p>Rein'ın çocukluğunu anımsıyordum. O zamanlar çoktan serpilmiştim, o da saray soytarılığına adaydı. İpince, hazır cevap bir çocuktu. İnsanlar onunla durmadan dalga geçerlerdi</p>

  <p>Ben de dahil. Ama ben şarkı yazar, balad bestelerdim. O da nereden bulduysa bir ud bulmuş, çalmayı kendi kendine öğrenmişti. Çok geçmeden seslerimizi beraberce yükseltip şarkı söyler olmuştuk. Kısa süre sonra ondan hoşlandım ve dövüş sanatları üzerine çalışmaya başladık. Bu konuda yeteneksizdi, ama ona daha önceki davranışlarımdan dolayı biraz üzgündüm, öyle şevkle çalışıyordu ki, adına uydurma övgüler düzdüm ve onu hiç de fena olmayan bir savaşçı yaptım. Çok geçmeden Amber sarayına ozan olmuştu. O sıralar onu çırağım olarak çağırıyordum ve Gölge'den gelen Wirmonken adlı karanlık yaratıklara karşı savaş ilan edildiğinde yardımcılığıma terfi ettirdim ve savaşa beraberce at sürdük. Jones Çağlayanı savaş meydanında onu şövalye ilan ettim, bunu hak etmişti.</p>

  <p>Daha sonra söz ve müzikte beni aştı. Rengi kızıl, sözleri altındı. Onu Amber'deki iki üç dostumdan biri bilir, severdim. Gerçi bana güzel bir yemek getirmeyi göze alacağı hiç aklıma gelmemişti. Kimsenin bunu yapacağını ummamıştım. Onun şerefine biraz daha içip bir sigara tüttürdüm. İyi bir adamdı. Ne kadar yaşayacağını merak ediyordum.</p>

  <p>Tüm izmaritleri ve en sonunda boş şişeyi çukura attım. Şayet ani bir teftiş olursa burada "keyif çattığımı" gösteren bir şeyler istemiyordum. Bana getirmiş olduğu tüm güzel yiyecekleri yedim ve hapse düştüğümden beri ilk kez karnımın tümüyle doyduğunu hissettim. Son şişeyi muazzam bir sarhoşluk ve unutkanlık nöbeti için sakladım.</p>

  <p>Biraz vakit de geçtikten sonra karşılıklı şikâyet faslına geri döndüm.</p>

  <p>En başta Eric'in bütün güçlerimizin sınırını bilmemesini umuyordum. Amber'in kralıydı, tamam, ama her şeyi bilmiyordu. Şimdilik. Babam gibi bilgili değildi. Bunun benim çıkarı olması için hâlâ milyonda bir şans vardı. Hepsi bu kadardı ama hiç değilse orada, çaresizliğin kavrayışında azıcık akıl sağlığı satın almamı sağladı.</p>

  <p>Ama belki de bir süreliğine delirmişimdir. Bilmiyorum.</p>

  <p>Şimdi burada, Kaos'un kenarında dururken bana hâlâ büyük bir boşluk gibi gelen günler var. O sürede neler olduğunu Tanrı bilir, öğrenmek için kılımı bile kıpırdatmayacağım.</p>

  <p>Gerçi, saygıdeğer doktorlar, aranızdan bir teki bile ailemle başa çıkamazdı zaten.</p>

  <p>Uyuşturan karanlığın içinde yattım, volta attım. Seslere karşı epey hassasiyet kazanmıştım. Samanların üzerinde yürüyen farelerin ayak seslerini, diğer mahkûmların uzaktan gelen seslerini ya da yemek tepsisi taşıyan gardiyanın adımlarını dinliyordum. Böyle şeylerle yön ve mesafeleri kestirebilmeye başlamıştım.</p>

  <p>Sanırım kokulara karşı da hassaslaşmıştım, ama onları pek önemsememeye gayret ediyordum. Akla gelebilecek iç bulandırıcı kokuların yanı sıra, uzun bir süre, çürüyen ete ait olduğuna yemin edebileceğim bir koku daha vardı. Merak ediyorum. Eğer ölecek olsam, birinin farkına varması ne kadar sürerdi? Gardiyanın mevcudiyetimin devamlılığından emin olmak için kaç somun ekmeğin, kaç kâse bulamacın el sürülmeden kalması gerekirdi?</p>

  <p>Bu sorunun yanıtı çok önemli olabilirdi.</p>

  <p>Ölüm kokusu uzun süre gitmek bilmedi. Tekrar zaman birimleriyle düşünmeye çalıştım ve koku bir hafta kadar kalmış görünüyordu.</p>

  <p>İçimdeki isteği bastırıp özenle eşit aralıklara bölmeye, elimin altıdaki o baştan çıkarıcılığa karşı koymaya çalışsam da nihayet kendimi son sigara paketiyle başbaşa buldum.</p>

  <p>Ambalajı açıp bir tane yaktım. Bir karton Salem'im vardı ve on bir paket içmiştim. Bu iki yüz yirmi sigara ederdi. Bir seferinde ölçmüş, tek bir sigarayı yedi dakikada içtiğimi hesaplamıştım. Bu sigara tüttürmekle geçen bin beş yüz kırk dakika, ya da yirmi beş sat kırk dakika ederdi. Sigaralar arasında en az yarım saat, hatta bir buçuk saat geçirdiğimden emindim. Bir buçuk saat diyelim. Şimdi, günde altı ila sekiz saat uyuduğumu düşünelim. Bu uyanık geçen on altı ila on sekiz saat eder.</p>

  <p>Günde on ya da on iki sigara içtiğimi hesapladım. Demek ki Rein'in ziyaretinden bu yana belki üç hafta geçmişti. Bana taç giyme töreninin üzerinden dört ay on gün geçtiğini söylemişti, yani beş aydır içerideydim.</p>

  <p>Son paketimle ilgilendim, her bir sigarayı bir aşk ilişkisi gibi tadına vararak içtim. Hepsi bittiğindeyse kendimi keyifsiz hissettim.</p>

  <p>Sonra epey bir vakit daha geçmiş olmalıydı.</p>

  <p>Eric'i düşünüp duruyordum. Hükümdarlığı nasıl gidiyordu?</p>

  <p>Hangi sorunlarla karşılaşıyordu? Şimdi ne yapıyordu? Neden buralara uğrayıp bana işkence etmemişti? Amber'de gerçekten unutabilir miydim, kralın buyruğuyla bile olsa? Bunun asla olmayacağına hükmettim.</p>

  <p>Peki ya erkek kardeşlerim? Neden hiçbiri benimle temas kurmamıştı? Desteden Koz Kartımı çekip Eric'in emrine karşı kullanabilmek çok kolay olmalıydı. Ama hiç kimse bunu yapmadı.</p>

  <p>Uzun bir süre Moire'ı, seviştiğim son kadını düşündüm. Ne yapıyordu? Hiç aklına geliyor muydum? Belki de hayır. Kimbilir, belki de şimdiye değin Eric'in sevgilisi ya da kraliçesi olmuştu. Ona hiç benden bahsetmiş miydi? Yine, belki de hayır.</p>

  <p>Ya kız kardeşlerim? Unut gitsin, hepsi de sürtüktü.</p>

  <p>Daha önce de bir kez kör olmuştum, Gölge Dünya'da, onsekizinci yüzyılda bir top patlaması sonucu. Ama yeniden görmeye başlamam sadece bir ay sürmüştü. Oysaki emri verdiğinde Eric'in aklında kalıcı bir şey vardı. O akkor kesilmiş demirleri anımsadıkça vücudumdan ter boşanıyor, titremeye başlıyordum. Bazen de haykırarak uykudan fırlıyordum. Gözlerimin önünde asılı duruyorlardı... ve sonra temas.</p>

  <p>Hafifçe inleyip volta atmaya devam ettim.</p>

  <p>Yapabileceğim hiçbir şey yoktu kesinlikle. İşin en kötü kısmı da buydu. Bir embriyo gibi çaresizdim. Tekrar görebilmek ve nefret edebilmek için ruhumu bile verirdim. Hatta elimde bir kılıç, ağabeyimle bir saat düello yapabilmek için.</p>

  <p>Döşeğime sırtüstü yatıp uyudum. Uyandığımda yemek gelmişti, tekrar yedim ve hücreyi adımladım. El ve ayak tırnaklanın upuzun olmuştu. Sakalım çok uzamıştı ve saçlarım ikide bir gözümün önüne düşüyordu. Kendimi kirli hissediyor, durmadan da kaşınıyordum. Acaba pirelendim mi, diye merak ettim.</p>

  <p>Amber'in bir prensinin bu hale getirilmesi benliğimin orta yerinden korkunç bir duygu çekiyordu, orası her neredeyse bizleri yenilmez, temiz, sakin ve elmas sertliğinde, Koz Kartları'ndaki resimlerimiz gibi düşünmek üzere yetiştirilmiştim.</p>

  <p>Hiç şüphesiz böyle değildik.</p>

  <p>En azından, bizim de imkânlarımız başka insanlarınkilerle aynıydı.</p>

  <p>Zihnimden oyunlar oynadım, kendi kendime hikâyeler anlattım, tekrar gözden geçirdim hoş anıları... bir sürü vardı bunlardan. Doğa unsurlarını hatırladım: rüzgâr, yağmur, kar, yazın sıcaklığı, baharın serin meltemleri. Gölge Dünya'da küçük bir uçağım vardı ve uçtuğumda bu histen zevk alırdım. Rengin ve uzakların pırıltılı panoramalarını, şehirlerin minyatürleşmesini, masmavi uzanan geniş göğü, bulut sürülerini (şimdi neredeler?) ve okyanusun kanatlarımın altındaki berrak enginliği düşündüm. Sevdiğim kadınları, partileri, askeri çarpışmaları hatırladım. Hepsi tükendiğinde ve artık karşı koyamadığımda, Amberi düşündüm.</p>

  <p>Bir seferinde yine böyle yaparken, gözyaşı bezlerim tekrar çalışmaya başladı. Ağladım.</p>

  <p>Karanlıkla ve uykuyla dolu bitip tükenmek bilmeyen bir sürenin ardından hücremin kapısında duraklayan ayakların ve kilitte dönen anahtarın sesini işittim.</p>

  <p>Rein'in ziyaretinden o kadar sonraydı ki, sigaraların ve şarabın tadını unutmuştum. Aradan geçen zamanı hesaplayamıyordum, ama çok olmuştu.</p>

  <p>Koridorda iki adam vardı. Konuşmalarını duymadan önce bile bunu ayak seslerinden anlayabilmiştim.</p>

  <p>Seslerden birini tanıyordum.</p>

  <p>Kapı açıldı ve Julian adımı söyledi.</p>

  <p>Hemen yanıt vermedim, o da tekrarladı.</p>

  <p>"Corwin? Buraya gel!"</p>

  <p>Bu konuda seçme şansım bulunmadığından doğruldum ve ilerledim. Ona yaklaştığımı anlayınca durdum.</p>

  <p>"Gel benimle," deyip koluma girdi.</p>

  <p>Koridor boyunca yürüdük, hiçbir şey söylemedi. Ben de sorarsam canım çıksındı.</p>

  <p>Yankıları dinleyerek, büyük salona geldiğimizi anlayabildim. Biraz sonra beni merdivenlerden yukarı çıkardı.</p>

  <p>Yukarıya, sarayın iç kısmına ilerledik.</p>

  <p>Bir odaya götürülüp, iskemleye oturtuldum. Bir berber sacımı ve sakalımı kesmeye girişti. Sakalımın düzeltilmesini mi, yoksa kesilmesini mi arzu ettiğimi sorduğunda onun sesini tanımadım.</p>

  <p>"Kes hepsini," dedim ve bir manikürcü tırnaklarımla ilgilenmeye başladı, yirmisiyle birden.</p>

  <p>Sonra beni yıkadılar ve birisi temiz giysiler giymeme yardımcı oldu. Elbiseler üzerime bol geliyordu. Bitlerimi de temizlediler, ama orasını ne siz sorun ne ben söyleyeyim.</p>

  <p>Sonra müzikle, güzel yemek kokularıyla, konuşan seslerle ve kahkahalarla dolu kapkara bir yere daha götürüldüm. Buranın ziyafet salonu olduğunu tanıdım.</p>

  <p>Julian bana rehberlik edip beni yerime oturturken sesler birazcık alçaldı.</p>

  <p>Borazanlar ötünceye kadar orada oturdum, beni zorla ayağa kaldırdılar.</p>

  <p>Herkesin kadeh kaldırdığını işittim:</p>

  <p>"Birinci Eric'e, Amber Kralı'na! Kralımız çok yaşa!"</p>

  <p>Buna kadeh kaldırmadım, ama hiç kimse fark etmemiş gibiydi. Konuşmayı yapan, Caine'in masanın başına doğru bir yerden gelen sesiydi.</p>

  <p>Yiyebildiğim kadar çok yedim, çünkü taç giyme gününde bu yana bana sunulan en güzel yemekti. Kulak misafiri olduğum konuşmalardan, bugünün Eric'in tahta çıkışının birine yıldönümü olduğunu anladım ki bu, tam bir yılı zindanlarda geçirdiğim anlamına geliyordu.</p>

  <p>Kimse benimle konuşmadı, ben de bir girişimde bulunmadım. Sadece bir hayalet olarak mevcuttum. Orada bulunmamın sebebi hiç şüphesiz aşağılanmak ve diğer erkek kardeşlerime hükümdarımıza karşı çıkmanın bedelini hatırlatmaktı</p>

  <p>Herkese beni unutmaları emredilmişti.</p>

  <p>Yemek gecenin geç vakitlerine kadar sürdü. Birisi kadehimi devamlı şarapla doldurdu ki bu iyiydi, orada oturup dans müziklerini dinledim.</p>

  <p>O sırada masalar toplanmıştı. Köşede bir yere oturtuldum.</p>

  <p>Körkütük sarhoş olmuştum ve sabahleyin, geriye yalnızca temizlik işi kaldığında hücreme yan çekilerek, yarı sırtlanarak götürüldüm. Tek pişmanlığım yerleri ya da birilerinin cafcaflı elbisesini kirletecek kadar midemin bulanamamış olmasıydı.</p>

  <p>Karanlığın ilk yılı böylece sona erdi.</p>
</body>
</html>
