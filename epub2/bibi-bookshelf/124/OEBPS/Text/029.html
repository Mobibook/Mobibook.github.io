<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h4><p class="p10"><span class="t0"><b>6</b></span></p></h4>

  <p>Oradan doğuda, birkaç günlük mesafede, Olmayne ile birlikte kavrulmuş topraklarda yürürken, korku ve heyecan içindeki köylü çocuklar bize doğru koştular.</p>

  <p>“Lütfen gelin, gelin!” diye bağırıyorlardı. “Hacılar, gelin!”</p>

  <p>Cüppesinin eteklerini çekiştirirlerken Olmayne şaşkın ve rahatsız olmuş görünüyordu. “Ne diyorlar, Tomis? Bu lanet olasıca Agupt aksanlarından bir şey anlayamıyorum!”</p>

  <p>“Yardım etmemizi istiyorlar,” dedim. Bağırtıları biraz daha dinledim. Olmayne’e, “Köylerinde,” dedim, “kristallenme salgını çıkmış. Acı çekenlere İrade’nin merhametini götürmemizi istiyorlar.”</p>

  <p>Olmayne geri çekildi. Maskenin altında yüzünün aldığı ürkmüş hali tahmin edebiliyordum. Ellerini sallayarak çocukların ona dokunmasını engellemeye çalışıyordu. Bana dönüp, “Oraya gidemeyiz!” dedi.</p>

  <p>“Gitmeliyiz.”</p>

  <p>“Acelemiz var! Jorslem kalabalık, kasvetli bir köyde daha fazla zaman harcamak istemiyorum.”</p>

  <p>“Olmayne, bize ihtiyaçları var.”</p>

  <p>“Biz Cerrah mıyız?”</p>

  <p>Sessizce, “Biz Hacıyız,” dedim. “Bunun sayesinde yararlandığımız şeylere karşılık birtakım sorumluluklarımız var. Karşılaştığımız herkesin saygısını hak ediyoruz, bunun yanında da ruhlarımızı gerektiğinde zavallılar için feda edebilmeliyiz. Gel.”</p>

  <p>“Oraya gitmiyorum!”</p>

  <p>“Jorslem’e gittiğimizde yaptıklarından bahsederken bunu nasıl anlatacaksın, Olmayne?”</p>

  <p>“Bu korkunç bir hastalık. Ya yakalanırsak?”</p>

  <p>“Derdin bu mu? İrade’ye güven! İnsanın ruhu zerafetten bu kadar uzakken yenilenmeyi nasıl umabilir ki?”</p>

  <p>Alçak bir sesle, “Geberesin, e mi Tomis,” dedi. “Ne zaman bu kadar dindar oldun anlamıyorum. Sana Kara Geçidi’nde söylediklerim yüzünden bunu özellikle yapıyorsun, değil mi? Aptalca bir anda sana eziyet ettim diye şimdi intikam almak için ikimizi de korkunç bir hastalığa maruz bırakacaksın. Bunu yapma Tomis!”</p>

  <p>Suçlamasını duymazdan geldim. “Çocuklar telaşlanıyorlar, Olmayne. Beni burada mı, yoksa bir sonraki köye gidip oradaki misafirhanede mi beklersin?”</p>

  <p>“Beni böyle ıssızlığın ortasında yalnız bırakma!”</p>

  <p>“Benim hastaların yanına gitmem lazım,” dedim.</p>

  <p>Sanırım birden yardım etmeye ikna olmasından değil de, yardım etmeyi bencilce reddetmesinin Jorslem’de bir şekilde aleyhine kullanılmasından korktuğu için, sonunda benimle gelmeye karar verdi. Agupt sıcağın pençesinden kurtulamayan bir ülke olduğu ve binlerce yıldır pek değişmediği için küçük ve zayıf kalmış olan köye kısa zamanda ulaştık. Afreek’in daha güneyinde kalan kalabalık şehirlerle –lüks tüketim malları üreten Üreticileri sayesinde zenginlik içindeki şehirlerle– belirgin bir tezat söz konusuydu.</p>

  <p>Sıcaktan bunalmış bir şekilde çocukları hastalığın olduğu evlere kadar izledik.</p>

  <p>Kristallenme hastalığı yıldızlardan gelen sevimsiz bir hediyeydi. Dünya dışı varlıkların hastalıkları genelde Dünyalıları pek etkilemez, fakat bu rahatsızlık Mızrak dünyalarından uzaylı turistlerle taşınarak gelmişti ve Dünya’da yerleşmişti. Eğer İkinci Döngü’nün şanlı günlerinde gelmiş olsaydı belki de bir gün içinde kökünü kurutabilirdik, fakat yeteneklerimiz artık körelmişti ve salgının çıkmadığı bir yıl bile geçmiyordu. Kurbanların bulunduğu ilk balçık kulübeye girerken Olmayne belirgin bir dehşet içindeydi.</p>

  <p>Hastalığı kapan için hiç umut yoktu. Ancak sağlıklı olanların hastalanmaması ümit edilebilirdi; neyse ki çok bulaşıcı bir şey değildi. Sinsice hareket ediyordu, çoğu zaman karıkocadan birbirlerine geçmezken bir şehrin öbür ucunda, hatta tamamen farklı bir bölgede ortaya çıkabiliyordu. İlk belirtiler, derinin pullanması, kaşıntı, kıyafetlerin üzerinde görülen kepekler, deride şişliklerdir. Bundan sonra kalsiyum emildikçe kemikler zayıflar, insan yumuşak ve esnek bir hale gelir, fakat bu hâlâ hastalığın erken safhasıdır. Kısa zamanda dış dokular sertleşir; gözlerin yüzeylerinde kalın zarlar oluşur, burun delikleri tıkanır, hatta kapanabilir; deri sertleşir ve pürüzlü bir hal alır. Bu safhada sık sık kehanetler yapıldığı görülür. Kurban bir Uyurgörürün özelliklerini alır, bir kahin gibi konuşmaya başlar. Ruh vücuttan ayrılıp gezinebilir, yaşamsal işlevler yine de devam eder. Hastalığın ilk belirtilerinin görülmesinden sonra yirmi gün içinde kristallenme meydana gelir. Kemik yapısı erirken deri çatlayarak açılır, geometrik şekillerde sert kristaller oluşur. Bu haldeyken kurban oldukça güzeldir, değerli taşlardan yapılmış heykeli gibi görünür. Büyüyen kristaller mor, kırmızı, yeşil gibi parlak renklerde olur. Kristallerin keskin yüzey hatları saat başı değişebilir; odadaki en ufak bir aydınlık bile kurbanın göz alıcı bir şekilde parıldamasına neden olur. Bütün bu süre zarfında içte kalan vücut bir koza içindeymişçesine değişmektedir. İç organlar mucizevi bir şekilde değişimin ilerleyen safhalarında bile yaşamsal işlevleri yerine getirir; gerçi kristallenme safhasında artık kurban dış dünya ile bağlantı kuramaz, hatta büyük ihtimalle kendi içinde olan değişikliklerin bile farkında değildir. En sonunda değişim hayati organlara ulaşır ve işlem durur. Yabancı asalak konuğu öldürmeden bu organları değiştiremez. Kriz çabucak biter: Kristalize olan şahsın sinir sisteminde meydana gelen son bir elektrik boşaltımıyla tetiklenen kısa bir çırpınma ve kırılan cam sesleriyle birlikte vücut hafif bükülür ve her şey sona erer. Bu parazitin geldiği gezegende kristallenme aslında bir hastalık değil de simbiyotik bir yaşama doğru binlerce yıllık bir evrim sonucu meydana gelmiş gerçek bir değişimdir. Ne yazık ki Dünyalılar için bu evrimsel hazırlık aşaması asla olmamıştı, bu yüzden değişimi sağlayan etken ölümcül sonuçlara neden oluyordu.</p>

  <p>Süreç tersinir olmadığı için ben ve Olmayne’in bu cahil ve korkmuş insanları biraz olsun rahatlatmak dışında yapabileceğimiz işe yarar hiçbir şey yoktu. Bir süre önce de hastalığın aynı köyü ele geçirdiğini hatırlıyorum. Kaşıntıdan son kristallenmeye kadar hastalığın her aşamasında insan vardı. Enfeksiyonun derecelerine göre farklı kulübelere yerleştirilmişlerdi. Sol tarafımda yeni kurbanlardan oluşan kederli bir sıra vardı, tamamen kendilerindeydiler ve onları bekleyen dehşeti düşünerek sağlıksızca kaşınıyorlardı. Arka taraftaki duvarın yanında ot şiltelerin üzerinde derilerinin sertleşmesi aşamasında beş köylü yatmaktaydı. Sağ tarafımda ise kristallenmenin farklı safralarında hastalar yer alıyorlardı ve en önde de hazinenin tacı, açıkça hayatının son saatlerinde olan bir adam yatıyordu. Sahte yakutlar, zümrütler ve opallerle süslenmiş bedeni neredeyse acı verici bir güzellikle ışıldıyor, nadiren hareket ediyordu. Muhteşem renklerle bezenmiş kabuğunun altında güzel rüyalar içinde kaybolmuş, köylü olarak zor şartlar altında geçirdiği tüm hayatı boyunca yaşayamayacağı kadar büyük zevkler, aşklar yaşıyor olmalıydı.</p>

  <p>Olmayne birden kapıdan geri çekildi.</p>

  <p>“Bu korkunç,” diye fısıldadı. “İçeri girmeyeceğim!”</p>

  <p>“Girmeliyiz. Sorumluluklarımız var.”</p>

  <p>“Hacı olmayı ben istemedim!”</p>

  <p>“Günahlarının bağışlanmasını istemiştin,” diye hatırlattım. “Bunu kazanman gerek.”</p>

  <p>“Bize de bulaşır!”</p>

  <p>“Olmayne, bu hastalığı bulaştırmak için İrade bizi her yerde bulabilir. Tamamen rastlantısal olarak yayılıyor. Bu binanın içindeki tehlike Perris’dekinden daha fazla değil.”</p>

  <p>“Öyleyse neden bu köyde bu kadar çok hasta var?”</p>

  <p>“Bu köy İrade’yi gücendirmiş.”</p>

  <p>Acı acı, “Tasavvufa ne de güzel hizmet ediyorsun, Tomis,” dedi. “Seni yanlış tanımışım. Duyarlı bir adam olduğunu sanmıştım. Bu sergilediğin kadercilik çok çirkin.”</p>

  <p>“Dünyamın işgal edilişini izledim,” dedim. “Roum Prensi’nin yok oluşunu gördüm. Felaketler benim şu anda sahip olduğum gibi yaklaşımlara neden olur. Haydi, içeri girelim Olmayne.”</p>

  <p>İçeri girerken Olmayne hâlâ isteksizdi. Şimdi beni de korku sarmıştı, fakat bunu gizledim. Yol arkadaşım olan zarif Anımsayıcı kadınla tartışırken inancım konusunda çok kendini beğenmiş davranmıştım, fakat şimdi aniden bastıran korkuyu da inkar edemezdim.</p>

  <p>Kendimi sükunetimi korumak için zorladım.</p>

  <p>Kendi kendime, çeşit çeşit kefalet vardır, dedim. Benimki bu hastalık sayesinde olacaksa, İrade’ye boyun eğeceğim.</p>

  <p>Belki de Olmayne de aynı sonuca vardı, ya da belki kendi duygusallık tanımı yüzünden merhamet timsali olmaya karar verdi. Benimle birlikte hastaları dolaştı. Ellerimizde yıldız taşları, başımız eğik, bir şilteden ötekine geçtik. Sözler söyledik. Yeni hastaları rahatlatmak için gülümsedik. Dualar ettik. Olmayne gözlerinin üzerinde zar oluşumu başlamış ikinci safhadaki bir kızın önünde durdu, diz çöküp yıldız taşını kızın yanağına dokundurdu. Kız kehanetlerden bahsediyordu, neyse ki anladığımız bir dilde değildi.</p>

  <p>En sonunda kendi muhteşem tabutunu yetiştirmiş olan ölümcül vakanın yanına geldik. Bir şekilde kendimi korkudan arınmış hissediyordum, Olmayne de öyle olmalıydı, çünkü uzunca bir süre bu acayip manzaranın önünde durduktan sonra, “Ne kadar korkunç! Ne kadar inanılmaz! Ne kadar güzel!” dedi.</p>

  <p>Buna benzer üç baraka daha bizi bekliyordu.</p>

  <p>Köylüler kapı eşiklerinde birikiyorlardı. Sırayla her binadan çıkışımızda ayaklarımıza kapanıyor, cüppelerimizin eteklerini yakalayıp rahatsız edici bir şekilde İrade için aracılık etmemizi istiyorlardı. Fazla samimiyetsiz görünmeyen uygun kelimeler söylüyorduk. Kulübelerin içindekiler sanki artık bir şansları olmadığını biliyorlarmışcasına sözlerimizi boş bir şekilde dinliyorlar, hastalığın henüz bulaşmadığı dışarıdakiler ise her bir heceyi sömürüyorlardı. Köyün reisi –sadece bir vekil, gerçek reis kristallenmişti– bize sanki işe yarar birşeyler yapmışız gibi tekrar tekrar teşekkür etti. En azından biraz olsun rahatlamalarını sağlamıştık, ki bu da küçümsenecek bir şey değildi.</p>

  <p>Hasta barakalarının sonuncusundan çıkarken uzaktan bizi izleyen zayıf bir şekil gözümüze çarptı: Değişken Bernalt. Olmayne beni dirseğiyle dürttü.</p>

  <p>“O yaratık bizi izliyormuş, Tomis! Ta Kara Geçidi’nden beri üstelik!”</p>

  <p>“O da Jorslem’e gidiyor.”</p>

  <p>“Evet, ama neden burada dursun ki? Bu berbat yerde?”</p>

  <p>“Sus Olmayne. Adama karşı biraz nazik ol.”</p>

  <p>“Bir <i>Değişkene</i> mi?”</p>

  <p>Bernalt yaklaştı. Görüntüsünün garipliği ile tezat oluşturan yumuşak, beyaz bir –cüppe giymişti. Başını köye doğru üzgün üzgün salladı ve “Korkunç bir facia,” dedi. “İrade burada oldukça sert davranmış.”</p>

  <p>Buraya birkaç gün önce geldiğini ve Nayrub’dan bir arkadaşına rastladığını anlattı. Bir Değişkenden bahsettiğini varsaydım, fakat hayır, Bernalt’ın arkadaşı bir Cerrahtı; dediğine göre o da hasta köylüler için yapabileceği bir şey olup olmadığına bakmak için burada yolculuğuna ara vermiş. Bir Değişkenle bir Cerrah arasında olabilecek arkadaşlık fikri bana biraz garip geldi, Bernalt’a olan nefretini gizleme ihtiyacı duymayan Olmayne ise bunu tam bir rezalet olarak görüyordu.</p>

  <p>O sırada bir kısmı kristalleşmiş, yamru yumru elleri birşeyleri yakalamaya çalışan bir gölge barakalardan birinin kapısında belirdi. Bernalt yanına gidip yavaşça içeri götürdü. Bizim yanımıza döndüğünde, “Kimi zaman insan Değişken olduğu için mutlu oluyor. Biliyorsunuz, hastalık bizi etkilemiyor,” dedi. Gözleri bir anda ışıldadı. “Hacılar, sizi rahatsız etmiyorum ya? Maskelerinizin altında birer heykel gibisiniz. Bir zararım dokunsun istemem, geri çekileyim mi?”</p>

  <p>Tam tersini kastederek, “Tabii ki hayır,” dedim. Onun varlığı beni rahatsız ediyordu; belki de Değişkenleri hor görme alışkanlığı sonunda bana da bulaşmıştı. “Biraz kal. Bizimle Jorslem’e gelmeni teklif ederdim, fakat biliyorsun ki bu, bizim için yasak.”</p>

  <p>“Tabii ki. Sizi tamamen anlıyorum.” Hâlâ sakin bir kibarlık içindeydi, fakat içinde biriken hoşnutsuzluk artık yüzeye yakındı. Değişkenlerin çoğu o kadar rezil yaratıklardır ki normal loncaları olan insanların onlardan ne kadar tiksindiklerini fark edemezler bile; fakat Bernalt algılayış denilen işkence ile açıkça ödüllendirilmişti. Gülümsedi ve arkamızı gösterdi. “Arkadaşım geldi işte.”</p>

  <p>Bize yaklaşmakta olan üç şekil vardı. Seyrek sarı saçları, yorgun gözleri, yumuşak bir sesi ve koyu renk teni olan Bernalt’ın Cerrahıydı. Yanında işgalcilerden bir subay ve başka bir gezegenden başka bir yabancı vardı. İşgalci, “Buraya iki Hacının çağrıldığını duymuştum,” dedi. “Bu zavallılara vermiş olabileceğiniz teselli için sizlere teşekkür ederim. Benim adım Dünyasahibi Ondokuz, bu bölge benim idarem altında. Bu gece yemek için misafirim olur musunuz?”</p>

  <p>Bir işgalcinin konukseverliğini kabul etmek konusunda kararsızdım, Olmayne’in birden avucunu yıldız taşı üzerine sıkıca kapatmasından onun da tereddüt ettiğini anlayabiliyordum. Dünyasahibi Ondokuz, sabırsızlıkla kabul etmemizi bekliyor gibiydi. Türünün diğer örnekleri gibi uzun boylu değildi, orantısız kolları dizinin altına kadar uzanıyordu. Yukarıda cayır cayır yanan Agupt güneşi altında cilalı gibi görünen cildi parlıyordu, fakat terlediğine dair bir işaret yoktu.</p>

  <p>Uzun, gergin ve rahatsız edici bir sessizlikten sonra, Cerrah, “Çekinmenize gerek yok. Bu köyde hepimiz kardeş sayılırız. Bu akşam bize katılın, olmaz mı?” dedi.</p>

  <p>Onlara katıldık. Dünyasahibi Ondokuz’un Medit Gölü kıyısında bir villası vardı, öğleden sonrasının aydınlığında sol tarafımda Kara Geçidi’ni, hatta gölün diğer ucunda Eyrop’u bile görebildiğimi sandım. Verandada Uşaklar loncası üyeleri bize soğuk içecekler ikram etti. İşgalci hepsi dünyalı olan geniş bir kadro çalıştırıyordu, bu da istilanın artık iyice kurumsallaştığı ve nüfusun büyük bir çoğunluğunca kabul gördüğüne dair benim için başka bir işaretti. Hava karardıktan sonra uzun saatler boyunca konuştuk, hatta geceyi selamlamak üzere ışık oyunları belirdiğinde bile içeceklerle oyalanıyorduk. Değişken Bernalt ise büyük ihtimalle varlığımızdan rahatsız olduğu için pek aramıza katılmıyordu. Olmayne huysuz ve içine kapanıktı, hastalıklı köyde üzerine bunalım ile coşku karışımı garip bir hal çökmüştü. Akşam yemeğinde Bernalt’ın da bizimle beraber olması sessizliğini daha da pekiştirdi, çünkü bir Değişkenin yanında nasıl nazik olunabileceği konusunda en ufak bir fikri yoktu. Ev sahibimiz olan işgalci dikkatli ve etkileyiciydi; onu, bu sevimsizliğinden kurtarmaya çalışıyordu. Daha önce de etkileyici işgalciler görmüştüm. Hatta kendini işgalden hemen önce Dünyalı Değişken Gormon olarak tanıtan birisiyle yolculuk bile etmiştim. Bu, Dünyasahibi Ondokuz ise o günlerde kendi dünyasında bir şairdi. “Bir askeri istilanın parçası olmak gibi bir ilgi alanınız olması bana biraz garip geldi,” dedim.</p>

  <p>Dünyasahibi Ondokuz, “Her türlü deneyim sanatı güçlendirir,” dedi. “Ben kendimi geliştirmenin yollarını arıyorum. Zaten ben bir savaşçı değil, idareciyim. Bir şairin idareci olması ya da bir idarecinin şair olması bu kadar garip mi?” Bir kahkaha attı. “Birçok loncanız var, ama aralarında bir tek Şairler loncası yok. Neden?”</p>

  <p>“İletişimciler var,” dedim. “Onlar bahsettiğiniz işi yapıyorlar.”</p>

  <p>“Evet, ama dini bir şekilde. Yorumladıkları şey İrade, kendi ruhları değil.”</p>

  <p>“Bu ikisi ayırt edilemez. Yazdıkları dizeler ilahi şeylerden esinlenmiş olabilir, fakat yaratıcılarının yüreklerinden çıkıyor,” dedim.</p>

  <p>Dünyasahibi Ondokuz ikna olmuş görünmüyordu. “Sanırım tüm şiirlerin eninde sonunda ilahi sebepleri olduğunu ileri sürebilirsiniz,” dedi, “fakat sizin İletişimcilerinizin yazdığı şeylerin bakış açısı çok dar. Sadece İrade’nin kabulüyle ilgileniyorlar.”</p>

  <p>Olmayne, “Bu bir ikilem,” dedi. “İrade her şeyi içine alır, fakat siz bizim İletişimcilerimizin bakış açısının dar olduğunu söylüyorsunuz.”</p>

  <p>“Şiirin İrade’yi kabullenmekten başka konuları da vardır dostlarım. Kişinin kişiye duyduğu aşk, evini savunmanın verdiği mutluluk, yıldızların ışıltısı altında çıplak kalmanın verdiği muhteşem his...” İşgalci tekrar bir kahkaha attı. “Elinizdekiler sadece kaderci şairler olduğu için Dünya bu kadar çabuk düşmüş olabilir mi acaba?”</p>

  <p>Cerrah, “Dünya düştü,” dedi, “çünkü İrade, atalarımızın sizin atalarınıza hayvan muamelesi yaptığı zaman işlediği günahların kefaletini ödememizi istiyor. Şiirlerimizin kalitesinin bu konuyla bir ilgisi yok.”</p>

  <p>“Demek İrade sizi cezalandırmak için bizim karşımızda yenilmenize neden oldu ha? İyi de, eğer İrade’nin kudreti sınırsızsa, atalarınızın bizim atalarımıza karşı işlediği günahlar da onun kararıyla işlenmiş olmalı, öyle değil mi? Buna ne dersiniz? İrade kendi kendisiyle oyunlar mı oynuyor? Her şeyin nasıl olacağına karar veren ilahi bir güce inanmanın zorluğunu şimdi anlayabiliyor musunuz? Izdırap çekmeyi anlamlı kılan seçim yapmış olma öğesi nerede? Önce sizi günah işlemeye zorlamak, sonra da kefalet olarak yenilmenize neden olmak boş bir iş gibi gelmiyor mu? Lütfen kafirliğimi mazur görün.”</p>

  <p>Cerrah, “Yanlış anladınız,” dedi. “Bu gezegende olan her şey ahlaki bir gelişim sürecinin bir parçası. İrade küçük büyük her şeyi kontrol etmiyor; sadece olayların hammaddesini hazırlıyor ve bizim bunları istediğimiz şekilde kullanmamıza izin veriyor.”</p>

  <p>“Örneğin?”</p>

  <p>“İrade Dünyalılara beceri ve bilgi verdi. Birinci Döngü’de vahşilikten neredeyse yok denecek kadar kısa bir sürede kurtulduk, İkinci Döngü’de ihtişama kavuştuk. İhtişamlı olduğumuz zamanda kibir sahibi olduk, kendi sınırlarımızı aşmaya niyetlendik. Başka dünyaların akıllı canlılarını ‘inceleme’ bahanesiyle hapsettik, aslında tek amacımız küstahça kendimizi eğlendirmekti; Dünya’nın iklimiyle öyle bir oyun oynadık ki, sonunda okyanuslar birleşti, kıtalar battı, eski uygarlığımız çöktü. Böylece İrade insan hırsının sınırlarını bize göstermiş oldu.”</p>

  <p>Dünyasahibi Ondokuz, “Bu karanlık felsefeden hoşlanmadım,” dedi. “Bence...”</p>

  <p>Cerrah, “Bırakın da bitireyim,” dedi. “İkinci Döngü’deki Dünya’nın çöküşü bizim cezamızdı. Üçüncü Döngü’deki Dünya’nın yıldızlardan gelen sizler tarafından işgali, aynı zamanda hem o cezanın tamamlanması, hem de yeni bir çağın başlangıcı. Sizler bizim kefaletimizin bir parçasısınız. En son aşamada istila edilmenin utancını da yaşatarak bizi en dibe oturttunuz; şimdi sıra ruhlarımızı yenilemede, şimdi zorluklarla sınanmış olarak yeniden doğmamız zamanı.”</p>

  <p>Jorslem’e doğru yola ilk çıktığımızdan beri aklımda kurcalayıp durduğum hem kişisel, hem de tüm gezegenin kefaleti ile ilgi düşüncelerimi toparlayarak sözlere döken bu Cerrah’a şaşkınlıkla bakakaldım. Daha önce açıkçası pek dikkatimi çekmemişti.</p>

  <p>Bernalt, “İzin verin bir şey sorayım,” dedi. Bunlar saatlerdir ondan gelen ilk sözlerdi.</p>

  <p>Hepimiz ona baktık. Yüzündeki renkli bantlar ışıl ışıl, duygu yoğunluğu içinde olduğunu gösteriyordu.</p>

  <p>Cerraha bakarak, “Dostum,” dedi, “Dünyalılar için bir kefaletten bahsediyorsun. Kastettiğin <i>tüm</i> Dünyalılar mı, yoksa sadece loncalı olanlar mı?”</p>

  <p>Cerrah kibarca, “Tabii ki tüm Dünyalılar,” dedi. “Hepimiz eşit miktarda işgal altında değil miyiz?”</p>

  <p>“Öte yandan başka şeylerde eşit değiliz. Milyonlarca insanını loncasızlığa mahkum eden bir gezegen için kefaletten bahsetmek mümkün mü? Tabii ki benim insanlarımdan bahsediyorum. Çok uzun bir zaman önce bizi canavar olarak yaratanlara karşı çıktığımızı düşündüğümüzde bir günah işlemiştik. Jorslem’i sizden almaya çalıştık, bu yüzden de cezalandırıldık ve cezamız bin yılı aşkın bir süredir devam ediyor. Bizler hâlâ toplumun birer yüz karası olarak adlandırılmıyor muyuz? Bizim kefalet umudumuz nerede? Siz loncalı olanlar bizi hâlâ ezerken nasıl olup da çektiğiniz acılar sayesinde kendinizi arınmış ve namuslu görebileceksiniz?”</p>

  <p>Cerrah dehşete düşmüş gözüküyordu. “Gözü kara konuştun, Bernalt. Siz Değişkenlerin sıkıntıları olduğunun farkındayım; fakat sen de benim kadar iyi biliyorsun ki kurtuluş günümüz yaklaştı. İleriki günlerde hiçbir Dünyalı seni hor görmeyecek, sonunda özgürlüğümüzü kazandığımızda sen de bizimle beraber orada olacaksın.”</p>

  <p>Bernalt bakışlarını indirdi. “Beni affet dostum. Tabii, tabii doğru söylüyorsun. Bir an için kendimi kaybettim. Bu sıcak, bu muhteşem şarap... ne kadar da aptalca şeyler söyledim!”</p>

  <p>Dünyasahibi Ondokuz, “Bana bizi gezegenden kovacak bir direniş hareketinin oluşmaya başladığını mı söylüyorsunuz?” dedi.</p>

  <p>Cerrah, “Ben sadece soyut kavramlardan bahsediyorum,” diye cevap verdi.</p>

  <p>İşgalci rahatça, “Bence sizin direniş hareketiniz de oldukça soyut olacaktır,” dedi. “Özür dilerim, ama tek bir gecede istila edilebilen bir gezegenin pek bir gücü olabileceğini sanmıyorum. Sanıyoruz ki Dünya’yı işgalimiz uzun sürecek ve çok az direnişle karşılaşacağız. Burada olduğumuz aylar boyunca bize karşı artan bir saldırganlığa dair en ufak bir işaret yok. Hatta tam tersi: Gitgide aranızda daha fazla kabul görüyoruz.”</p>

  <p>Cerrah, “Bu da sürecin bir parçası,” dedi. “Bir şair olarak kelimelerin pek çok anlam içerdiğini biliyor olmanız lazım. Onlardan bağımsız olmak için uzaylı efendilerimizi yenmemize gerek yok. Bu sizin için yeterince şiirsel mi?”</p>

  <p>Dünyasahibi Ondokuz, “Mükemmel,” dedi ve ayağa kalktı. “Arzu ederseniz şimdi yemeğe geçelim.”</p>
</body>
</html>