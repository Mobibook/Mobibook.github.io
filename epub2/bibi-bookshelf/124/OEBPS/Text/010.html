<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h4><p class="p10"><span class="t0"><b>5</b></span></p></h4>

  <p>Gece odamda uzun günün dördüncü ve son İzleyişini gerçekleştirdim ve hayatımda ilk kez bir gariplik fark ettim. Nedenini çözemedim. Anlaşılması zor bir histi, tatlar ve kokuların garip bir birleşimi, devasa bir yığınakla yapılan bir temas duygusu. Endişelenmiştim, aletlerime her zamankinden daha uzun süre bağlı kaldım, fakat seansımın sonunda bile başlarken olduğundan daha net bir algılama sağlayamadım.</p>

  <p>Daha sonra yükümlülüklerim üzerine düşündüm.</p>

  <p>İzleyiciler çocukluklarından itibaren dünyanın tehlikede olduğunu hissettiklerinde hızla alarm vermeleri gerektiği konusunda eğitilirler. Acaba Koruyucuları şimdi uyarmam mı gerekiyordu? Benim hayatım boyunca dört kez alarm verilmişti, hepsinde de yanlış alarm. Her seferinde de seferberlik ilan edilmesine neden olan İzleyici korkulacak bir itibar kaybına uğramıştı. Biri beynini hafıza bankalarına bağışlamış; diğeri utancından bir nötral olmuş; yine bir diğeri aletlerini parçalayıp loncasızlar arasında yaşamaya başlamıştı. Boş hayaller içinde işine devam etmeye çalışansa yoldaşları tarafından alay konusu edilmişti. Yanlış alarm veren birini horgörmenin erdemli bir tarafı olduğunu düşünmüyordum, ne olursa olsun doğru alarmı vermemektense erken bir alarm vermek daha iyi değil midir? Yine de, bunlar loncamın âdetleriydi ve ben de bunlarla bağlanmıştım.</p>

  <p>Durumu tekrar gözden geçirdim ve alarm vermek için yeterli nedene sahip olmadığıma karar verdim.</p>

  <p>Gormon’un aklıma bu yönde fikirler soktuğu sonucuna vardım. Büyük ihtimalle işgalin yakında olacağı konusundaki boş lafları beni etkilemişti.</p>

  <p>Bir şey yapamazdım. Acele verilecek bir kararla toplumdaki yerimi tehlikeye atma riskini göze alamadım. Kendi duygusal durumuma güvenmiyordum.</p>

  <p>Alarm vermedim.</p>

  <p>Aklım karışmış, rahatsız olmuş, canım sıkılmış bir şekilde el arabamı kapatıp derin bir uykuya daldım.</p>

  <p>Şafakta pencereye koştum, sokaklarda işgalciler görmeyi bekliyordum; fakat her şey sakindi. Avlunun üzerinde kışın puslu havası asılı kalmış, uykulu Uşaklar pasif nötralleri oradan oraya itekliyorlardı. Korkarak günün ilk İzleyişini gerçekleştirdim, geceleri yeni kalktığımda olduğumdan daha duyarlı olduğumu bildiğim halde belirgin bir şekilde rahatladım, gece hissettiğim gariplikten eser yoktu.</p>

  <p>Kahvaltı edip avluya çıktım. Gormon ve Avluela oradaydılar. Avluela yorgun ve bitkin görünüyordu, anlaşılan Roum Prensi’yle geçirdiği geceden dolayı bitap düşmüştü; yine de bu konuda hiçbir şey söylemedim. Çeşitli yumuşakçaların kabuklarıyla bezenmiş duvara kibirli kibirli yaslanmış duran Gormon, “İzleyişin nasıl geçti?” diye sordu.</p>

  <p>“Yeterince iyi.”</p>

  <p>“Gün boyunca ne yapacaksın peki?”</p>

  <p>“Roum’u gezeceğim,” dedim. “Siz de bana katılmak ister misiniz?”</p>

  <p>Gormon, “Tabii ki,” dedi, Avluela ise başıyla belli belirsiz onayladı ve şehri turistler gibi –ki turist oluşumuz yanlış da sayılmazdı– dolaşmaya başladık.</p>

  <p>Roum’un karmakarışık geçmişinde dolaşırken Gormon daha önce buraya hiç gelmediği iddiasını yalanlarcasına tur rehberliğimizi yaptı. Dolambaçlı sokaklarda yürürken gördüğümüz şeyleri herhangi bir Anımsayıcı gibi açıkladı. Binlerce yılın kalıntıları ortaya çıkmıştı. İkinci Döngü’nün güç kubbelerini, hayal bile edilemeyecek kadar eski bir tarihte insanların ve hayvanların orman kaçkınları gibi savaştığı Kolezyum’u gördük. Binanın yıkıntıları arasında Gormon o hayal edilemeyecek kadar eski çağların vahşetini anlattı. “İnanılmaz bir kalabalığın önünde,” dedi, “çırılçıplak dövüşmüşler. Aslan adı verilen, koca kafalı, kürklü, dev kedilerle çıplak elleriyle savaşıyorlarmış. Hayvan kan revan içinde kaldığında, kazanan adam Roum Prensi’ne dönüp onun arenaya atılmasına neden olan suçu için bağışlanmayı diliyormuş; eğer iyi dövüştüyse Prens eliyle bir işaret yapıyor ve adam özgür kalıyormuş.” Gormon hareketi gösterdi: yukarı bakan bir baş parmak, sağ omzun üzerinden birkaç kez geriye doğru gidiyor. “Diğer taraftan, eğer adam korkaklık ettiyse, ya da aslan kendi ölümünü onurlu ve saygın bir hale getirdiyse, Prens farklı bir hareket yapıyor ve adam başka bir hayvan tarafından öldürülmeye mahkum ediliyormuş.” Gormon bize o hareketi de gösterdi: Orta parmağı ileri çıkmış, bir yumruk hızla ve ani bir şekilde yukarı kalkıyor.</p>

  <p>Avluela, “Bütün bunlar nasıl bilinebiliyor?” diye sordu, fakat Gormon onu duymazlıktan geldi.</p>

  <p>Dünya’nın merkezinden enerji çekmek için Üçüncü Döngü’nün başlarında yapılan füzyon paratonerlerini gördük; çürümüş ve paslanmış olmalarına rağmen hâlâ işlevseldiler. En az yirmi adam yüksekliğinde, hâlâ haşmetini koruyan bir İkinci Döngü atmosfer makinesinin parçalanmış gövdesini gördük. Etrafı kışın kümelenmiş ölüm çiçekleri gibi Birinci Döngü’den beyaz kalıntılarla sarılmış bir tepe gördük. Şehrin içlerine ilerledikçe savunma amaçlı yükselticilerin İrade’nin tüm gazabını işgalcilerin üzerine boşaltmak için hazır beklediği bölgeye geldik. Dünya dışından ziyaretçilerin tarihöncesi şeyler için yerlilerle pazarlık ettiği bir pazar yerinden geçtik. Gormon kalabalığa karışıp birkaç şey satın aldı. Uzaklardan gelen yolcular için içeride isteyenin yarı-yaşamdan aşk buzu kütlelerine kadar ne olursa satın alabileceği bir zevk evine rastladık. Tver Nehri’nin yanında loncasızların sade bir şekilde ağırlandığı küçük bir lokantada yemek yedik. Gormon’un ısrarı üzerine bölgeye özel hamurumsu yumuşak bir madde ile ekşi, sarı bir şarap ısmarladık.</p>

  <p>Daha sonra yıldızlardan gelen ürünleri, Afreek’den getirilmiş pahalı incik boncuğu, yerel Üreticilerin dandik mallarını pazarlayan Satıcıların bulunduğu bir kemer altından geçtik. Hemen ardından ortasında gemi şeklinde bir süs havuzu olan bir meydana çıktık. Arka tarafta harabe haline gelmiş, yıkık dökük merdivenler yine yıkıntılara ve yabani otların arasına çıkıyordu. Gormon’un işaretiyle bu kasvetli yere yürüdük, sonra burayı hızla geçerek, görünüşe göre İkinci Döngü’nün başlarından, hatta Birinci’den kalma görkemli bir sarayın otlarla kaplı ve az eğimli bir tepenin üzerine çöreklendiği bir yere vardık.</p>

  <p>Gormon, “Buranın Dünya’nın merkezi olduğu söylenir,” diye belirtti. “Jorslem’de aynı onura sahip olduğu söylenen bir yer daha var. Burada o noktayı bir haritada işaretlemişler.”</p>

  <p>Avluela, “Dünya yuvarlaksa nasıl oluyor da bir merkezi olabiliyor?” diye sordu.</p>

  <p>Gormon güldü. İçeri girdik. İçeride, soğuk karanlığın ardında, kendi kendine parıldayan, mücevherlerle bezenmiş, dev bir küre vardı.</p>

  <p>Gormon, ihtişamlı bir hareketle, “İşte Dünya’nız,” dedi.</p>

  <p>Avluela’nın nefesi kesilmişti, “Ah!” dedi, “her şey! Burada her şey var!”</p>

  <p>Harita tam bir ustalık eseriydi. Doğal şekiller ve yükseltilerin hepsi gösterilmişti, denizler derin sıvı havuzları gibiydi ve çöller o kadar kavrulmuş gözüküyordu ki insanın ağzı kuruyordu; şehirler canlı gibi kıpır kıpırdı. Kıtalara göz gezdirdim: Eyrop, Afreek, Ais, Stralya. Dünya Okyanusu’nun muazzamlığını gördüm. Çok da uzun olmayan bir zaman önce ızdırap içinde geçtiğim Kara Geçidi’nin altın çizgisini bu sefer gözlerimle aştım. Avluela ileri atılıp Roum’u gösterdi, sonra da Agupt, Jorslem, Perris’i... Hind’in kuzeyindeki yüksek dağ sıralarına parmağıyla dokunup yumuşak bir sesle, “İşte ben burada, buzun yaşadığı, dağların aylara dokunduğu yerde doğmuşum. Uçucuların krallığı buradadır,” dedi. Parmağını batıya, Fars’a, oradan da korkunç Arban Çölü’ne, daha sonra da Agupt’a doğru kaydırdı. “Kızlığımı aştıktan sonra, geceleri işte buraya uçtum. Hepimizin uçması gerekir, ben de buraya uçtum. Belki yüz kez öleceğimi sandım. İşte burada, boğazımda kum çölde uçarken, kanatlarıma kum çarparken... aşağı düştüm, sıcak kumun üzerinde günlerce çırılçıplak yattım, sonra erkek bir Uçucu beni gördü, aşağı inip bana acıdı ve yukarı kaldırdı, tekrar gökyüzüne çıkınca gücüm geri geldi, beraber Agupt’a uçtuk. Denizin üzerinde öldü, genç ve güçlü olmasına rağmen yaşam onu terk etti ve aşağı, denize düştü, ben de onunla birlikte olabilmek için indim, gece olmasına rağmen su sıcaktı. Sürüklendim, sabah olduğunda suda ağaç gibi büyümüş canlı taşlar gördüm, balıklar da rengarenkti, o suda kanatları açık yatarken gelip etini tırtıkladılar, ben ayrıldım, onu huzur bulması için suyun derinliklerine ittim, sonra yükselip yalnız, korkmuş bir şekilde Agupt’a uçtum, orada seninle karşılaştım İzleyici.” Çekingen bir şekilde bana gülümsedi. “Sen de bize gençliğinin geçtiği yerleri göstersene İzleyici.”</p>

  <p>Aniden dizlerimin bağı çözüldüğünden midir nedir bilinmez, acı içinde yerkürenin diğer ucuna doğru yürüdüm. Avluela peşimden geldi; Gormon ise sanki hiç ilgisini çekmiyormuş gibi arkada kaldı. Dünya Okyanusu’ndan çıkan iki sıra adayı –Kayıp Kıtalar’dan artakalanları– gösterdim.</p>

  <p>Anayurdum olan batıdaki adayı göstererek, “İşte burada,” dedim, “ben burada doğmuşum.”</p>

  <p>Avluela, “Ne kadar da uzak!” diye bağırdı.</p>

  <p>“...ve çok uzun bir zaman önce,” dedim. “Bazen İkinci Döngü’nün ortasında doğmuşum gibi geliyor.”–</p>

  <p>“Hayır! Bu imkansız!” dedi, fakat bana sanki binlerce yaşında olmam gibi bir ihtimal söz konusuymuş gibi bir bakış attı.</p>

  <p>Gülümsedim ve yumuşak yanağına elimi koydum, “Sadece bana öyle geliyor,” dedim.</p>

  <p>“Evden ne zaman ayrılmıştın?”</p>

  <p>“Senin iki katı yaşımdayken,” dedim. “Önce buraya geldim...” doğudaki ada grubunu gösterdim. “Burada, Palash’da on, on beş yıl İzleyicilik yaptım. Sonra İrade beni Dünya Okyanusu’nun diğer ucuna, Afreek’e geçirdi. Geldim. Bir süre sıcak ülkelerde çalıştım. Agupt’a gittim. Orada malum küçük bir Uçucuyla tanıştım.” Birden sessizlik oldu, bir zamanlar evim olan adalara bakarken zihnimdeki şimdi kuru ve yıpranmış olan görünüşüm değişti ve kendimi tekrar genç ve dinamik halimle gördüm. Yeşil dağlara tırmanıyor, soğuk denizde yüzüyor, dalgaların köpürdüğü beyaz bir sahilin kenarında İzleyişimi yapıyordum.</p>

  <p>Ben dalıp gitmişken Avluela Gormon’a döndü ve “Şimdi sıra sende. Nereden geldiğini bize göster bakalım, Değişken!” dedi.</p>

  <p>Gormon omuz silkti. “Geldiğim yer bu küre üzerinde gözükmüyor.”</p>

  <p>“Bu <i>imkansız</i>!”</p>

  <p>“Öyle mi?”</p>

  <p>Avluela Gormon’a ısrar etti, fakat o her seferinde sorulardan kaçınıyordu, yan çıkışlardan birinden tekrar Roum sokaklarına döndük.</p>

  <p>Ben yorulmaya başlamıştım, fakat Avluela Roum için büyük bir açlık duyuyordu ve bütün öğleden sonra boyunca onu silip süpürmek istiyordu, böylece birbirlerinin içinden geçen sokaklar labirentinin, Efendilere ve Tüccarlara ait malikanelerin bulunduğu ışıl ışıl bir bölgenin, Uşakların ve Satıcıların yeraltına kadar uzanan pis kokulu mahallelerinin, Şaklabanlar ve Müzisyenlerin bulunduğu bir sokağın, hatta Uyurgörürlerin kuşkulu hizmetlerini sundukları bir yerin içinden geçtik. Şişko bir Uyurgörür kadın içeri girip translarıyla gelecek gerçeği satın almamız için bize yalvardı, Avluela da girmek için ısrar etti, fakat Gormon hayır anlamında başını salladı, ben de gülümsedim ve yolumuza devam ettik. Şehrin merkezine yakın bir parktaydık. Burada, Roum’un vatandaşları sıcak Agupt’ta pek seyrek görülen bir enerjiyle dolaşıyorlardı, biz de onlara katıldık.</p>

  <p>Avluela, “Şuraya bakın!” diye bağırdı, “Ne kadar da parlak!”</p>

  <p>Tarihi şehrin kalıntılarından birini çevreleyen bir boyut küresinin parlayan yüzeyini gösteriyordu; elimi gözüme siper ederek içinde taş, yıpranmış bir duvar ve önünde bir yığın insan gördüm. Gormon, “O Gerçeğin Ağzı,” dedi.</p>

  <p>Avluela, “O da nedir?” diye sordu.</p>

  <p>“Gel bak.”</p>

  <p>Kürenin içine doğru ilerleyen bir sıra vardı. Biz de katıldık ve kısa süre sonra kürenin dibine geldik, sınırın ötesinde zamandan bağımsız bir bölge vardı. Neden bu ve benzeri az miktarda kalıntı böyle özel bir korumaya layık görülmüşlerdi bilmiyordum, bu yüzden bilgisi herhangi bir Anımsayıcı kadar derin olan Gormon’a sordum, o da, “Bu bölge kesinlik bölgesi, insanın söylediği şeyle gerçekte olan birbiriyle tam olarak uyar,” diye açıkladı.</p>

  <p>Avluela, “Anlamıyorum,” dedi.</p>

  <p>“Burada yalan söylemek imkansızdır. Korunmayı hak edecek bundan daha değerli bir kalıntı düşünebiliyor musun?” Girişin içine adım attı ve geçerken şekli bulanıklaştı, ben de hızla onun arkasından girdim. Avluela bir an duraksadı. Adımını atmadan önce uzun bir an geçti, tam sınırdayken durdu, sanki evrenin bizim durduğumuz cebiyle dış dünya arasındaki rüzgardan etkilenmiş gibiydi.</p>

  <p>Daha içerideki bir bölümde Gerçeğin Ağzı duruyordu. Sıra ona doğru gidiyordu ve ağırbaşlı bir Listeleyici iç bölüme girişi denetliyordu. Biz üçümüzün içeri girmesine izin verilmeden önce uzun bir süre geçti. Sonunda içeri girdiğimizde kendimizi zamanın gazabına uğramış bir duvarın üzerinde vahşi bir hayvan kafası kabartması önünde bulduk. Hayvanın ağzı açık, açık ağzın içi ise karanlık ve korkutucuydu. Sanki tam da görmeyi beklediği şeyi bulmuş gibi Gormon başını salladı.</p>

  <p>Avluela, “Ne yapmamız gerekiyor?” diye sordu.</p>

  <p>Gormon, “İzleyici,” dedi, “sağ elini Gerçeğin Ağzı’nın içine sok.”</p>

  <p>Dediğini memnuniyetsizce yaptım.</p>

  <p>“Şimdi, birimiz sana bir soru soracak. Cevap vermek zorundasın. Eğer gerçek dışı bir şey söylersen ağız kapanıp elini kopartacak.”</p>

  <p>Avluela, “Hayır!” diye haykırdı.</p>

  <p>Ben ise elimi çevreleyen ağza rahatsız bir şekilde bakıyordum. İki eline birden sahip olmayan bir İzleyici işi olmayan bir adamdır; İkinci Döngü’de insanın kendi elinden daha iyi bir protez sahibi olması bile mümkünmüş, fakat İkinci Döngü uzun zaman önce sona ermişti ve böyle şeyler artık Dünya üzerinde satılmıyordu.</p>

  <p>“Böyle bir şey nasıl mümkün olabilir?” diye sordum.</p>

  <p>Gormon, “Bu bölgede İrade normalden çok daha güçlü,” diye cevapladı. “Doğru ile doğru olmayan arasındaki ayrımı kesin olarak yapıyor. Duvarın arkasında bir Uyurgörürler üçlüsü yatıyor, İrade onlar aracılığıyla konuşuyor ve Ağzı kontrol ediyor. İrade’den korkuyor musun İzleyici?”</p>

  <p>“Kendi dilimden korkuyorum.”</p>

  <p>“Cesur ol. Daha önce bu duvar önünde tek bir yalan bile söylenmedi. Tek bir el bile kaybedilmedi.”</p>

  <p>“Devam et öyleyse,” dedim. “Kim bana bir soru soracak?”</p>

  <p>Gormon, “Ben,” dedi. “Söyle bakalım İzleyici: Bütün numaralar bir yana, sence İzleyiş ile geçen bir hayat akıllıca mı harcanmıştır?”</p>

  <p>Uzunca bir süre düşüncelerimi yokladım, bir yandan da Ağız’dan gözlerimi alamıyordum.</p>

  <p>Sonunda, “Bu dünyayı paylaştığı insanları korumak için kendini tetikte olmaya adamak insanın kendini sunabileceği en kutsal amaçtır...”</p>

  <p>Gormon panik içinde, “Dikkat et!” diye bağırdı.</p>

  <p>“Henüz bitirmedim,” dedim.</p>

  <p>“Devam et.”</p>

  <p>“...fakat düşman hayali olduğunda tetikte olmak gereksizdir, gelmeyecek bir tehlike için uzun süre ve dikkatli bir şekilde nöbet tuttuğu için insanın gurur duyması aptalca ve günahtır. Hayatım boşa harcandı.”</p>

  <p>Gerçeğin ağzı titremedi bile.</p>

  <p>Elimi çektim. Sanki bileğim şimdi büyümüş gibi bakıyordum. Birden kendimi birkaç döngü yaşında hissettim. Avluela’nın gözleri fal taşı gibi açılmış, elleri ağzında, söylediklerim yüzünden donakalmıştı. Sanki kendi sözlerim bu korkunç putun önünde, havada asılı kalmışlardı.</p>

  <p>Gormon, “Dürüstçe konuştun,” dedi, “fakat kendine biraz daha merhamet etmelisin. Kendi kendini yargılarken fazla acımasız oluyorsun.”</p>

  <p>“Bunları elimi kurtarmak için söyledim. Yalan söylememi tercih mi ederdin?”</p>

  <p>Gülümsedi. Avluela’ya döndü ve “Sıra sende,” dedi.</p>

  <p>Açık bir şekilde korkmuş gözüken küçük Uçucu Ağız’a yaklaştı. Ağız’ın içine soktuğu ufacık eli titriyordu. İleri atılıp onu o korkunç, şeytani ağızdan çekip almamak için kendimi zor tuttum.</p>

  <p>“Ona kim soru soracak?” diye sordum.</p>

  <p>Gormon, “Ben,” dedi.</p>

  <p>Avluela’nın giysileri altındaki kanatları hafifçe çırpındı. Yüzü sarardı, burun delikleri büyüdü, altdudağını ısırdı. Duvara yaslandı ve elini koparabilecek şeye korkuyla baktı. Bölmenin dışındaki yüzler bize sabırsızlıkla bakıyor, dudaklar hareketleniyor, Ağız’a olan uzun ziyaretimizi onaylamayan şeyler söylüyorlardı şüphesiz; biz ise hiçbir şey duymuyorduk. Etrafımızdaki hava ılık ve yapış yapıştı, zamanın içinden koparılmış bir kuyu gibi keskin bir küf kokusu barındırıyordu.</p>

  <p>Gormon, yavaşça, “Önceki gece vücudunu Roum Prensi’ne verdin. Ondan önce ise böyle ilişkiler kanunen ve âdetler uyarınca yasak olmasına rağmen kendini Değişken Gormon’a sunmuştun. Bundan çok daha önce ise şimdi ölmüş bir Uçucunun eşi olmuştun. Daha başka erkeklerle de beraber olmuş olabilirsin, fakat benim bu konuda bir bilgim yok ve bu yüzden sorumun kapsamı dışındalar. Avluela, şimdi bilmek istediğim şu: Üçünden hangisi sana en yüksek bedensel zevki tattırdı, üçünden hangisi duygularını en derinden etkiledi, eğer bir eş seçecek olsan üçünden hangisini kendine eş olarak seçerdin?”</p>

  <p>Değişkenin bir yerine üç soru sormuş ve böylece adil olmayan bir avantaj almış olmasına itiraz edecektim ki konuşmama fırsat kalmadan, eli Ağız’ın içine gömülmüş olmasına rağmen Avluela duraksamadan cevap verdi, “Roum Prens’i daha önce hiç tatmadığım kadar derin fiziksel bir zevk tattırdı, fakat soğuk ve zalimdi ve onu bu yüzden hor görüyorum. Ölü Uçucumu daha önce veya sonra kimseyi sevmediğim kadar sevmiştim, fakat o zayıftı ve ben zayıf birini eş olarak istemezdim. Sen, Gormon, şimdi bile bana bir yabancı gibi görünüyorsun ve ben ne bedenini ne de ruhunu tanıdığımı zannetmiyorum, yine de, aramızdaki uçurum bu kadar geniş olmasına rağmen eğer hayatımın geri kalanını geçirmek için birini seçmem gerekiyorsa, bu sen olurdun.”</p>

  <p>Elini Gerçeğin Ağzı’ndan çekti.</p>

  <p>Avluela’nın sözlerinin açıklığı hoşuna gitmiş olmasının yanı sıra açıkça yaralanmış olan Gormon, “Çok iyi bir konuşmaydı!” dedi. “Eh, demek gerektiği anda etkili konuşma yeteneği birden kazanılabiliyor. Şimdi elini riske atma sırası bende.”</p>

  <p>Ağız’ın yanına gitti. “İlk iki soruyu sen sormuştun. Neden işi tamamlayıp son soruyu da sormuyorsun?” dedim.</p>

  <p>“Haydi haydi,” dedi, bir yandan da boştaki elini savsakça sallıyordu, “kafa kafaya verin de bir soru bulun.”</p>

  <p>Avluela’yla kenara çekildik. Âdeti olduğunun aksine önce davranıp bir soru önerdi; benim de aklımdaki soru aynı olduğu için kabul ettim ve sormasını söyledim.</p>

  <p>“Biraz önce yer küresinin önündeyken senden doğduğun yeri göstermeni istemiştim, fakat sen orada olmadığını söyledin. Bu, çok garip geldi. Şimdi söyle bakalım: Sen, olduğunu söylediğin şey, Dünya’yı dolaşan bir Değişken misin?”</p>

  <p>Gormon cevapladı: “Değilim.”</p>

  <p>Bir anlamda Avluela’nın sorusunu cevaplamıştı, fakat daha biz cevabın yeterli olmadığını söylemeden devam etti, elini çekmemişti, “Size doğduğum yeri kürenin üzerinde gösteremedim, çünkü ben bu küre üzerinde herhangi bir yerde değil, ismini veremeyeceğim bir yıldızın dünyalarından birinde doğdum. Sizin anladığınız şekilde bir Değişken değilim, fakat kelimenin bazı anlamları düşünüldüğünde bu doğru, çünkü vücudum kısmen gizlenmiş, kendi dünyamda farklı bir görüntüye bürünürdüm. On yıldır buradayım.”</p>

  <p>“Dünya’ya gelmekteki amacın neydi?” diye sordum.</p>

  <p>Gormon, “Sadece tek bir soruya cevap vermem gerekiyor,” dedi ve gülümsedi, “ama yine de sorunu cevaplayacağım: Dünya’ya askeri bir gözlemci olarak gönderildim, uzun süredir yolunu İzlediğin, inanmayı bıraktığın, birkaç saat içinde üzerinizde olacak işgalin yolunu hazırlamak için.”</p>

  <p>“Yalan!” diye bağırdım. “Hepsi yalan!”</p>

  <p>Gormon bir kahkaha attı ve kolunu Gerçeğin Ağzı’ndan çekti. Eli yerindeydi.</p>
</body>
</html>