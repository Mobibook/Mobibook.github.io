<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h4><p class="p10"><span class="t0"><b>7</b></span></p></h4>

  <p>Bu arada şafak sökmüştü. Anımsayıcılar Evi’ne giderken İşgalcilere eşlik etmedim; bunu takip edecek ince işlere gözcülük etmek benim derdim değildi, ayrıca başka bir yerde olmayı tercih ederdim. Yağmur inceden çiselemeye başlarken iç karartıcı sokaklardan geçip kasvetli Senn Nehri’nin kıyısından yürüdüm. Yüzeyi yağmur damlalarınca bozulmuş olan yaşlı nehir, insanlığın kendi başına sardığı sorunlardan başka sorunun olmadığı bir çağdan, sayısız binyılları birbirine bağlayan köprülerin, Birinci Döngü’den kalma tarihi binaların arasından akıp gidiyordu. Sabahın ilk ışıkları şehri aydınlattı. İçimden sökemediğim eski bir refleksle İzleyişimi yapmak için aletlerimi arandım, ama bunun artık geçmişte kaldığını kendime tekrar hatırlatmam gerekti. İzleyiciler dağıtılmış, düşman gelmiş, eski Wuelling, şimdiki Anımsayıcılardan Tomis kendini insanlığın düşmanlarına satmıştı.</p>

  <p>Tarihöncesi Hristanlarının çift çan kuleli kutsal evlerinden birinin gölgesinde ayaklarımın beni Uyurgörürlerden birinin barakasına sürüklemesine izin verdim. Çok sık irtibat kurduğum bir lonca değildi, ne de olsa çağımız şarlatanların sık görüldüğü bir çağdı ve ben de şarlatanlara karşı kendime göre temkinli olmuşumdur. Uyurgörür, trans altındayken olmuş olanı, olanları ve olacakları gördüğünü iddia eder. Günde üç kez transa giren bir İzleyici olarak ben de bu konuda bir iki şey bilirim; fakat işine saygı duyan hiçbir İzleyici, Uyurgörürler gibi altıncı hissin çıkar amaçlı kullanılmasını doğru karşılamaz.</p>

  <p>Öte yandan, Anımsayıcılarla birlikteyken, eski zamanların su yüzüne çıkarılmasında Uyurgörürlere sık sık danışıldığını ve Anımsayıcılara epey yardım ettiklerini şaşırarak öğrenmiştim. Kuşkularımın tamamı hâlâ yok olmamış olsa bile, öğrenmeye hazırdım. Ayrıca o anda Anımsayıcılar Evi’nin üzerinde çıkmakta olan fırtına yüzünden sığınacak bir yerlere ihtiyacım vardı.</p>

  <p>Ben alçak tavanlı barakaya girerken siyah kıyafetler içindeki zarif ve ince bir şekil önümde abartılı bir şekilde eğilerek beni içeri buyur etti.</p>

  <p>Yüksek tınılı bir sesle, “Ben, Uyurgörürlerden Samit,” dedi. “Size iyi niyetlerimi ve nezaketimi sunuyorum. Yoldaşım Murta ile de tanışın.”</p>

  <p>Uyurgörür Murta dantelli elbiseler giymiş, gürbüz bir kadındı. Yüzü oldukça etliydi, gözlerinin etrafında siyah halkalar, üstdudağında ise hafif bir bıyık vardı. Uyurgörürler mesleklerini iki kişilik takımlar halinde icra ederlerdi; biri çığırtkanlık yapar, diğeri ise işin asıl kısmını üstlenirdi; çoğu takım bunlar gibi karıkoca olurdu. Et yığını Murta ile ufak tefek Samit’in birleşmeleri gözümün önüne geldiğinde içim kalktı, fakat bu beni hiç ilgilendirmezdi. Samit’in gösterdiği yere oturdum. Hemen yakındaki masanın üzerinde çeşitli renklerde yiyecek tabletleri gördüm, ailenin kahvaltısını bölmüştüm. Derin bir transta olan Murta hantal adımlarla odayı dolaşıyor, arada sırada mobilyalardan birine yumuşak bir şekilde sürtünüyordu. Söylenene göre bazı Uyurgörürler günde sadece bir iki saat, o da yemek yiyip toksinlerini boşaltmak için uyanık kalıyorlarmış; hatta görünüşe göre bazıları sürekli uyuyor, ihtiyaçları yardımcılar tarafından karşılanıyormuş.</p>

  <p>Uyurgörürlerden Samit’in artık ayinselleşmiş kelime gruplarını ateşli bir şekilde arka arkaya dizerek yaptığı reklam konuşmasına pek kulak asmadım. Bu tür konuşmalar cahillerin ilgisini çekmek için yapılıyordu; ne de olsa Uyurgörürlerin müşterilerini daha çok Uşaklar ve Şaklabanlar gibi adi sınıflar oluşturuyordu. Uzun süre sonra, benim sabırsızlığımı hissetmiş olacak ki, Uyurgörür Murta’nın yeteneklerini saymayı bıraktı ve bilmek istediğim şeyi sordu.</p>

  <p>“Eminim Uyurgörür bunu zaten biliyordur,” dedim.</p>

  <p>“Genel bir çözümleme mi istiyorsunuz?”</p>

  <p>“Etrafımdakilerin kaderlerini bilmek istiyorum. Uyurgörürün özellikle de konsantrasyonunu şu anda Anımsayıcılar Evi’nde olan bitenlere yönlendirmesini diliyorum.”</p>

  <p>Samit uzun tırnaklarını cilalı masaya sürttü ve mal gibi durmakta olan Murta’ya ters bir bakış fırlattı. “Gerçekle bağlantı halinde misin?” diye sordu.</p>

  <p>Cevap kadının titrek etlerinin bağrından kopup gelen bir uzun, ince bir iç çekiş oldu.</p>

  <p>Adam, “Ne görüyorsun?” diye sordu.</p>

  <p>Kadın anlaşılmaz mırıltılar çıkarmaya başladı. Uyurgörürler insanlığın geri kalanı tarafından kullanılmayan bir dille konuşurlar; kimilerinin tarihöncesi çağlarda Agupt’ta konuşulan dilden geldiğini öne sürdükleri, gergin seslerin bir araya gelmesinden oluşan kaba bir dildir. Bu dil hakkında hiçbir şey bilmiyordum. Bana bölük pörçük, bağlantısız, herhangi bir anlam ifade etmesi imkansız sesler gibi geliyordu. Samit bir süre dinledi, sonra başını onaylar bir şekilde sallayıp elini bana uzattı.</p>

  <p>“Bayağı bir şey var,” dedi.</p>

  <p>Ücreti konuştuk ve kısa bir pazarlık yapıp sonunda bir fiyatta anlaştık. “Devam et,” dedim, “gerçeği yorumla.”</p>

  <p>Dikkatle konuşmaya başladı, “Dünya dışı varlıklar söz konusu, ayrıca Anımsayıcılar loncasının birkaç üyesi.” Ben sessizdim, hiçbir ipucu vermiyordum. “Karışık bir tartışma içindeler. Gözleri olmayan bir adam tartışmanın ana konusu.”</p>

  <p>Aniden doğruldum.</p>

  <p>Samit zafer içinde gülümsedi. “Gözleri olmayan adam yüceliğini kaybetmiş. İşgalciler tarafından ezilmiş Dünya gibi diyebilir miyiz? Ona ayrılan zamanın sonuna ulaşmış. Eski gücünü tekrar kazanmak istiyor, fakat bunun imkansız olduğunu biliyor. Anımsayıcılardan birinin yeminini bozmasına neden olmuş. Lonca evine birkaç tane işgalci gelmiş. Onu cezalandırmak için mi? Hayır. Hayır. Onu esaretten kurtarmak için. Devam edeyim mi?”</p>

  <p>“Evet!”</p>

  <p>“Yaptığınız ödeme ancak bunu karşılıyor.”</p>

  <p>Kaşlarımı çattım. Buna zor kullanmak denirdi; öte yandan Uyurgörür gerçeği açık seçik görmüştü. Bilmediğim herhangi bir şey öğrenmemiştim, fakat bu, daha fazlasını öğrenebileceğim anlamına geliyordu. Ücreti artırdım.</p>

  <p>Samit avucunu paralarımın üzerine kapadı ve tekrar Murta’ya danıştı. Kadın uzun süren rahatsız bir konuşma yaptı, birkaç kez kendi etrafında dönüp karyolaya sertçe çarptı.</p>

  <p>Samit, “Gözleri olmayan adam, başka bir adamla karısının arasına girmiş. Koca, adamın cezalandırılmasını istiyor, dünya dışından olanlar buna engel olacak. Dünya dışı olanlar gizli gerçekler arıyorlar, aradıklarını bir hainin yardımıyla bulacaklar. Gözleri olmayan adam güç ve özgürlük arıyor, huzur bulacak. Adamın kirlenmiş karısı eğlence arıyor, dert bulacak.”</p>

  <p>Olan derin sessizlikte, “Ya ben?” dedim. “Benim hakkımda hiçbir şey söylemediniz.”</p>

  <p>“Yakında Perris’den ayrılacaksın; geldiğin şekilde. Yalnız olmayacaksın. Şu anki loncana ait olmayacaksın.”</p>

  <p>“Nereye gidiyor olacağım?”</p>

  <p>“Bunu bizim kadar sen de biliyorsun, neden paranı bunu söylememiz için harcıyorsun ki?”</p>

  <p>Tekrar sessizliğe büründü.</p>

  <p>“Jorslem’e giderken başıma gelecekleri söyleyin,” dedim.</p>

  <p>“Böyle bir bilgiye paran yetmez. Gelecek daha pahalıya çıkar. Şu âna kadar öğrendiklerinle idare etmeni öneririm.”</p>

  <p>“Daha önce söylenenler hakkında sorularım var.”</p>

  <p>“Nasıl bir ücret ödenirse ödensin anlatılanlara açıklık getiremeyiz.”</p>

  <p>Gülümsedi. Beni hor gördüğünü hissettim. Hâlâ odada homurdanarak dolaşan Uyurgörür Murta inleyip geğirdi. Bağlantı kurmuş olduğu güçlerden yeni bilgiler gelmiş gibi görünüyordu; sızlandı, titredi ve hafif bir kıkırdama sesi çıkardı. Samit kendi dillerinde birşeyler söyledi. Kadın uzun uzun cevap verdi. Adam, “Bu bedava,” dedi. “Son bir bilgi: Hayatın tehlikede değil, fakat ruhun öyle. İrade ile en kısa zamanda barışsan iyi edersin. Ahlaki değerlerini tekrar belirle. Gerçek sadakatinin bağlı olması gereken yeri hatırla. İyi niyetli günahların için bağışlanmayı dile. Bundan başka bir şey söyleyemem.”</p>

  <p>Bununla beraber, Murta silkindi ve görünüşe göre uyandı. Transtan çıkmasıyla beraber yüzü ve vücudundaki yağ kütleleri sarsıntılarla çalkalandı. Gözleri açıldı, fakat ancak beyazları görünüyordu, korkunçtu. Kalın dudakları aralandı ve çürümüş dişleri ortaya çıktı. Samit minik ellerini sallayarak beni dışarı attı. Kasvetli, yağmurla sırılsıklam olmuş bir sabahın içine doğru koştum.</p>

  <p>Anımsayıcılar Evi’ne aceleyle geri döndüm; vardığımda belkemiğimin üzerine batan bir ağrı vardı ve nefes nefese kalmıştım. Muhteşem binanın önünde bir süre bekleyip gücümü toparladım. Lonca evinin üst katlarından çıkan havasalları üzerimden geçti. Neredeyse cesaretim kırılıyordu; fakat en sonunda binaya girip Elegro ve Olmayne’in süitinin bulunduğu kata çıktım.</p>

  <p>Koridorda kalabalık ve heyecanlı bir Anımsayıcılar grubu vardı. Bir fısıltı dalgası geldi üzerime. Kendime yol açarak ilerledim; yüksek konsey üyesi olduğunu bildiğim birisi beni durdurup, “Burada ne arıyorsun, çırak?” diye sordu.</p>

  <p>“Anımsayıcı Olmayne’in kefil olduğu Tomis’im. Odam burada.”</p>

  <p>Bir ses, “Tomis,” diye bağırdı.</p>

  <p>Yakalandım ve şimdi bir vahşet sahnesine dönüşmüş olan o tanıdık süite atıldım.</p>

  <p>İçeride bir düzine Anımsayıcı, şallarını sıkıntıyla kurcalıyordu. Zarif ve sıkıntılı Rektör Kenishal’ı da seçebildim, gri gözleri kederli ve donuk donuk bakıyordu. Girişin solunda, Hacı cüppeleri içinde, şimdi üzeri örtülmüş bir şekil yatıyordu: Roum Prensi kendi kanından bir gölün içindeydi. Parıldayan maskesi şimdi kirlenmiş, yanında duruyordu. Odanın tam karşısında, inanılmaz güzellikteki İkinci Döngü andaçlarının durduğu bir rafın yanına yaslanmış haldeki Anımsayıcı Elegro’nun, uyuyor gibi görünmesine karşın, yüzünde şaşkın, fakat aynı zamanda da kızgın bir ifade vardı. İnce bir dart boğazına saplanmıştı. Darmadağın olmuş, çılgınlar gibi görünen Anımsayıcı Olmayne, arkada iriyarı Anımsayıcıların arasında duruyordu. Kızıl kıyafeti yırtılmış ve beyaz dik göğüsleri gözler önüne serilmiş, saçları karmakarışıktı, teni terle parıldıyordu. Şu anda çevresinde olanlardan çok uzakta, bir rüyada yaşıyormuş gibi görünüyordu.</p>

  <p>“Burada neler oldu?” diye sordum.</p>

  <p>Rektör Kenishal titreyen sesiyle, “Çifte cinayet,” diye yanıtladı. Gözündeki tikini kontrol edemeyen, uzun boylu, yorgun görünüşlü Rektör bana doğru yaklaştı. “Bu insanları en son ne zaman canlı olarak görmüştün, çırak?”</p>

  <p>“Geceleyin.”</p>

  <p>“Neden buradaydın?”</p>

  <p>“Sadece ziyaret amacıyla.”</p>

  <p>“Huzursuzluk mu çıktı?”</p>

  <p>“Evet, Hacı ile Anımsayıcı Elegro arasında,” diye cevapladım.</p>

  <p>Rektör, hafifçe, “Sebep neydi?” diye sordu.</p>

  <p>Endişeyle Olmayne’e baktım, fakat o ne bir şey görüyor, ne de duyuyordu.</p>

  <p>Başımla Olmayne’i işaret ederek, “Oydu,” dedim.</p>

  <p>Diğer Anımsayıcılardan gülüşme sesleri geldi. Birbirlerini dürtüyor, başlarını sallıyor, hatta gülümsüyorlardı; skandalı resmen doğrulamıştım. Rektör daha bir ciddileşti.</p>

  <p>Prens’in cesedine baktı.</p>

  <p>“Perris’e girdiğinde yol arkadaşındı,” dedi. “Gerçek kimliğinden haberdar mıydın?”</p>

  <p>Dudaklarımı ıslattım. “Şüphelerim vardı.”</p>

  <p>“Onun...”</p>

  <p>“Onun Roum’un kaçak Prensi olduğu hakkında,” dedim. Bu saatten sonra kaçamak cevaplar vermeye cüret edemezdim; durumum tehlikedeydi.</p>

  <p>Başka dürtüklemeler, baş sallamalar. Rektör Kenishal, “Bu adam için tutuklama emri vardı. Onun kimliği hakkındaki bilgini gizlemek sana düşmezdi.”</p>

  <p>Sessiz kaldım.</p>

  <p>Rektör devam etti, “Birkaç saattir lonca evinde yoktun. Elegro ve Olmayne’in süitinden ayrıldıktan sonra yaptıklarını anlat.”</p>

  <p>“Vali İnsanyönetici Yedi’nin yanına gittim,” dedim.</p>

  <p>Herkeste bir merak!</p>

  <p>“Hangi sebeple?”</p>

  <p>“Roum Prensi’nin yakalandığını ve o anda Anımsayıcılardan birinin süitinde olduğunu haber vermek için. Bunu Anımsayıcı Elegro’nun isteği üzerine yaptım. Benden istenilen bilgiyi verdikten sonra sokaklarda avare dolaştım, sonunda buraya döndüğümde ise, her şey... her şey...”</p>

  <p>Rektör, “...her şey karmaşa içindeydi,” diye tamamladı. “Vali şafakta buradaydı. Bu süiti ziyaret etti. O sırada hem Elegro, hem de Prens yaşıyor olmalıydılar. Sonra arşivlerimize giderek bilgileri –en yüksek hassasiyete sahip bilgileri— aldılar da aldılar... en yüksek hassasiyete sahip... ulaşılamayacağını sandığımız... <i>aldılar</i>...” Vali sendeledi. Bir anda paslanan karmaşık bir makine gibi hareketleri ağırlaştı, gıcırtılı sesler çıkardı; ruhsal bir çöküntünün eşiğinde gibi görünüyordu. Üst düzeyden birkaç Anımsayıcı yardımına koştu, biri koluna bir ilaç zerk etti. Kısa bir süre sonra Rektör toparlanmış görünüyordu. “Bu cinayetler Vali binadan ayrıldıktan sonra işlendi,” dedi. “Anımsayıcı Olmayne bu konuda bize bilgi veremedi. Belki sen önemli olabilecek birşeyler söyleyebilirsin.”</p>

  <p>“Ben burada değildim. Senn kıyısındaki iki Uyurgörür suçlar işlendiğinde yanlarında olduğumu doğrulayacaklardır.”</p>

  <p>Uyurgörürlerden bahsetmem üzerine birisi kahkahayı patlattı. Bırakın gülsünler, böyle bir zamanda onurumu korumakla uğraşamazdım. Tehlikede olduğumun farkındaydım.</p>

  <p>Vali ağır ağır, “Çırak, şimdi odana gideceksin ve yapılacak tam bir sorgu için bekleyeceksin. Bundan sonra binayı terk edecek ve önümüzdeki yirmi saat içinde Perris’den ayrılmış olacaksın. Bana verilen yetkiye dayanarak seni Anımsayıcılar loncasından azlediyonım,” dedi.</p>

  <p>Samit tarafından uyarılmış olmama rağmen yine de sersemlemiştim.</p>

  <p>“<i>Azil</i> mi? Neden?”</p>

  <p>“Artık sana güvenemeyiz. Çevrende çok fazla muamma barındırıyorsun. Bize bir Prens getirip onunla ilgili şüphelerini gizliyor; cinayetle sonuçlanan tartışmalar sırasında orada bulunuyor, gecenin köründe Vali’yi ziyaret ediyorsun. Bu sabah arşivlerimizde meydana gelen vahim kayıpların nedeni konusunda bir yardımın bile söz konusu olabilir. Burada soru işaretleri barındıran insanlar istemiyoruz. Seninle olan tüm bağlarımızı kesiyoruz.” Rektör, eliyle havada geniş bir yay çizdi ve “Şimdi sorgulanmayı beklemek üzere odana git. Yok ol!” dedi.</p>

  <p>Odadan çıkarıldım. Kapı arkamdan kapanırken Olmayne’in yere düşerek bağırmaya başladığını ve aynı anda Rektör’ün yüzü kül rengini alarak meslektaşlarının kollarına yığıldığını gördüm.</p>
</body>
</html>