<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h4><p class="p10"><span class="t0"><b>1</b></span></p></h4>

  <p>Roum, yedi tepe üzerine kurulu bir şehirdir. Daha önceki döngülerden birinde insanlığın başkentlerinden biri olduğu söylenir. Loncam İzleme değil de Anımsama olsaydı bunu daha kesin bir şekilde söyleyebilirdim. Yine de alacakaranlıkta güneyden yaklaşırken ilk kez gördüğüm bu şehrin bir zamanlar büyük bir önemi olduğunu çıkarabiliyordum. Şimdi bile binlerce canı barındıran dev bir şehirdi.</p>

  <p>Kemiksi kuleleri alacakaranlığı deliyor, ışıkları donuk bir cazibeyle parlıyordu. Sol tarafımda güneş gökyüzündeki tahtından çekilirken kızıl ve mor tonları birbirleriyle adeta dans edip yavaş yavaş gecenin karanlığına yer açıyorlardı. Sağ tarafımda ise karanlık çoktan çökmüştü. Yedi tepeyi saymaya çalıştıysam da başaramadım, ama yine de karşımdaki bu şehrin tüm yolların çıktığı o görkemli Roum olduğunu biliyor, atalarımızın yapıtları karşısında huşu ve derin bir saygı duyuyordum.</p>

  <p>Düz, uzun yolun kenarında Roum’a bakarak dinlendik. “İyi bir şehir. Orada kendimize iş bulabiliriz,” dedim.</p>

  <p>Yanımda, Avluela, dantelsi kanatlarını çırptı. İnce, tiz sesiyle, “Peki ya yiyecek?” diye sordu. “Kalacak bir yer? Şarap?”</p>

  <p>“Tabii, tabii,” dedim. “Hepsini birden.”</p>

  <p>“Ne zamandır yürüyoruz, İzleyici?” diye sordu.</p>

  <p>“İki gün, üç gece.”</p>

  <p>“Eğer uçuyor olsaydım yol çabucak biterdi.”</p>

  <p>“Senin için öyle,” dedim. “Bizi çoktan arkanda bırakmış olurdun ve bir daha asla göremezdin. İstediğin bu muydu?”</p>

  <p>Yanıma geldi ve elini kaba kumaşlı cüppemin kolunun üzerinde gezdirdi, sonra da kur yapan kediler gibi sürtündü. Günbatımını ve gece ışıklarını arkalarında puslu, bulanık, neredeyse büyülü bir şekilde görebildiğim kanatları ağımsı iki geniş tabaka halinde açıldı. Gece karanlığı saçlarının kokusunu soludum. Kollarımı uzatıp onun narin, çocuksu vücudunu sarmaladım.</p>

  <p>“Tek isteğimin her zaman seninle birlikte olmak olduğunu biliyorsun, İzleyici. Sonsuza kadar!”</p>

  <p>“Evet, Avluela.”</p>

  <p>“Roum’da mutlu olacak mıyız?”</p>

  <p>“Mutlu olacağız,” dedim ve kollarımı gevşettim.</p>

  <p>“Roum’a neden şimdi girmiyoruz?”</p>

  <p>Başımı sallayarak, “Bence Gormon’u beklemeliyiz,” dedim. “Yakında keşif gezisinden döner.” Ona kendi yorgunluğumdan bahsetmek istemiyordum. O daha on yedi yaz görmüş bir çocuktu; yorgunluk ya da ileri yaş hakkında ne bilebilirdi ki? Ben ise yaşlıydım. Belki Roum kadar değil, fakat bana yetecek kadar.</p>

  <p>“Beklerken,” dedi, “uçabilir miyim?”</p>

  <p>“Uç tabii.”</p>

  <p>Avluela uçmaya hazırlanırken ben de el arabamın yanına çöküp ellerimi homurdanan jeneratörde ısıttım. O ise önce giysilerini çıkardı, çünkü kanatları çok güçlü değildi ve böyle gereksiz yükleri kaldıramazdı. Marifetli ve kıvrak bir şekilde küçücük ayaklarından camsı baloncukları soyarak çıkardı, kızıl ceketinden ve yumuşak, tüylü tozluklarından da kıvrılarak kurtuldu. Batıda kaybolmakta olan ışık, zayıf vücudu üzerinde parıldadı. Bütün Uçucular gibi o da gereksiz herhangi bir doku barındırmıyordu: Göğüsleri ancak birer çıkıntı, kaba etleri dümdüz, kalçaları o kadar inceydi ki ayakta durduğunda aralarındaki uzaklık ancak birkaç santim oluyordu. Elli kilodan daha ağır olabilir miydi? Biraz zor. Ona baktığımda, her zamanki gibi kendimi ağır ve toprağa bağlı iğrenç bir et yığını gibi hissettim, üstelik şişman bir adam da değilimdir.</p>

  <p>Yolun kenarında yumruklarını yere koydu; başı dizlerine eğilmiş, Uçanların yaptığı o ayin neyse onu tekrarladı. Sırtı bana dönüktü. Narin kanatları titreyerek yaşam buldu, rüzgar yiyen bir pelerin gibi etrafında açıldı. Böyle kanatların Avluela kadar bile hafif birini nasıl kaldırabileceğini anlayamıyordum. Atmaca kanatları değil, daha çok orasında burasında abanoz, turkuvaz, kırmızı renk öbekleri olan şeffaf ve damar damar kelebek kanatlarıydılar. Çıkık kürek kemiklerinin altındaki düz kaslara sağlam bir kirişle bağlanmışlardı; fakat uçan yaratıkların sahip olduğu koca göğüs kemiği, uçuşu sağlayan dizi dizi kaslar yoktu. Ah evet, Uçucuların havalanmak için kas gücünden başka şeyler kullandıklarını biliyorum, gizlerinin mistik bir yönü de var. Yine de, İzleyicilerden olan ben, daha hayret verici loncalara kuşkuyla bakmaya devam ediyordum.</p>

  <p>Avluela sözlerini bitirdi. Ayağa kalktı, kanatlarıyla rüzgarı yakaladı, yerden bir metre kadar havalandı. Orada, toprak ile gökyüzü arasında öylece asılı kaldı; kanatları çılgınca çırpınıyordu. Daha gece olmamıştı ve Avluela’nınkiler ancak gece kanatlarıydı. Gün içinde uçamazdı, çünkü güneş rüzgarlarının korkunç basıncı onu yere çakardı. Şimdi, günbatımı ile gecenin tam arasındaki bu zaman da yükseklere çıkması için en iyi zaman sayılmazdı. Hâlâ gökyüzünde olan ışık kalıntılarının etkisiyle doğuya doğru savrulduğunu fark ettim. Kanatları gibi kolları da çırpınıyor, yüzü dikkat kesilmiş, minik dudakları loncasının sözlerini mırıldanıyordu. Yerden güç alıp yukarı doğru fırladı, önce bir yöne hızla giderken diğer bir yöne döndü, aniden durup havada asılı kaldı, aşağı bakıyor, kanatları havayı deli gibi dövüyordu. <i>Yüksel Avluela! Yüksel!</i></p>

  <p>Yükseldi de; sanki ışığın hâlâ parıldayan kalıntılarını yalnız iradesiyle altediyordu.</p>

  <p>Karanlık fon üzerindeki çıplak bedenini zevkle izledim. Onu net olarak görebiliyordum, izleyicilerin gözleri keskindir. O an kendi boyunun beş katı yüksekliğe ulaşmış, kanatları sonuna kadar açılmıştı, öyle ki Roum’un kulelerini neredeyse gölgede bırakıyorlardı. El salladı. Ona bir öpücük yollayıp sevgi kelimeleri sundum. İzleyiciler evlenmez ya da çocuk sahibi olmaz; Avluela benim kızım gibiydi ve onun uçuşundan gurur duyuyordum. Bir yıl önce Agupt’ta ilk karşılaşmamızdan bu yana neredeyse bir yıldır beraber seyahat ediyorduk, ama sanki onu tüm hayatım boyunca tanımışım gibi hissediyordum. Ondan güç alıyordum. Onun benden ne aldığını ise bilmiyordum: Güven, bilgi, kendi doğumundan önceki günlerle bir bağlantı belki de... Beni, benim onu sevdiğimden farklı bir şekilde seviyor olması ihtimalini düşünmemeye çalışıyordum.</p>

  <p>O sırada epey yükselmişti. Taklalar atıyor, süzülüyor, dalışa geçiyor, dönüyor, dans ediyordu. Uzun siyah saçları havada dalgalanıyordu. Işıl ışıl, dövdüğü gecenin içinde parlayan kocaman kanatlarının yanında narin vücudu ancak önemsiz bir fazlalık gibi görünüyordu. Yerçekiminden bağımsızlığını kutlarcasına, ayaklarıma kurşun bağlanmış hissini iyice güçlendirerek yükseldi, yükseldi... Sonra ince bir roket gibi birden Roum yönüne fırladı. En son ayak tabanlarını, kanat uçlarını gördüm, sonra da onu gözden kaybettim.</p>

  <p>Derin bir iç çektim. Kollarımı kavuşturup sıcak tutabilmek için ellerimi koltukaltlarıma soktum. Nasıl oluyordu da ben soğuktan tir tir titrerken Avluela denen kız gökyüzünde çırılçıplak, ama neşe içinde süzülebiliyordu?</p>

  <p>Yirmi saatin onikincisi olmuş, benim için yine bir İzleyiş zamanı gelmişti. El arabasına gidip çantalarımı açtım, aletleri hazırladım. Kadranların bazılarının kapakları sararmış solmuş, ibrelerin fosforlu kaplamaları dökülmüş, aygıtların kaplamaları tuzlu sudan zarar görmüştü: Dünya Okyanusu’nda korsanların saldırısına uğradığım zamanın hatırası. Ben ön hazırlığı yaparken, yıpranmış düğmeler ve çatlamış kollar dokunuşuma uysal bir şekilde cevap verdiler. İnsan önce açık bir algı için dua eder, sonra aygıtlarla sıkı bir bağ kurar, ancak bundan sonra asıl İzleyiş –insanlığın düşmanlarını bulmak için yıldızlararası boşluk taranması– gerçekleştirebilirdi. İşte benim işim, zanaatım buydu. Kolları ve küreleri avuçlarıma aldım, zihnimden her şeyi uzaklaştırıp aygıtlarımın bir uzantısı olmaya hazırlandım.</p>

  <p>Arkamda tok bir ses duyduğumda İzleyişin ilk aşamasının sınırını henüz geçmiştim. “Eh izleyici, nasıl gidiyor?”</p>

  <p>El arabama doğru çöktüm. İnsanın işinden bu derece ani bir şekilde koparılması fiziksel bir acıya neden oluyor. Bir an sanki bir pençe kalbimi sıkıştırdı. Yüzüm kızardı, gözlerim bulanıklaştı, boğazım kurudu. Yapabildiğim anda metabolizmamı tüketen acıyı rahatlatmak için gereken tedbirleri aldım ve kendimi aletlerimden ayırdım. Titrememi mümkün olduğu kadar gizleyerek arkamı döndüm.</p>

  <p>Küçük grubumuzun diğer üyesi, Gormon, ortaya çıkmış ve halinden memnun bir şekilde yanımda duruyordu. Izdırabım onu eğlendirmişti, gülümsüyordu, yine de ona kızamazdım. Nasıl bir tahrik söz konusu olursa olsun, insan loncası olmayan birine açık açık kızamaz.</p>

  <p>Kendimi zorlayarak, “Zamanını iyi değerlendirdin mi?” diye sordum.</p>

  <p>“Oldukça... Avluela nerede?”</p>

  <p>Yukarıyı gösterdim. Gormon onaylarcasına başını salladı.</p>

  <p>“Ne buldun?” diye sordum.</p>

  <p>“Bu şehrin kesinlikle Roum olduğunu.”</p>

  <p>“Bundan zaten bir şüphe yoktu ki.”</p>

  <p>“Benim için vardı; ama şimdi kanıt buldum.”</p>

  <p>“Nasıl?”</p>

  <p>“Boyutkesesinin içinde. Bak!”</p>

  <p>Ceketinin cebinden boyutkesesini çıkardı, yanıma yere koydu, ellerini içine sokabileceği şekilde ağzını genişletti. Oflaya puflaya içinden ağır birşeyler –beyaz taştan birşeyler– şimdi görebildiğim kadarıyla eskimiş, boyuna paralel girintileri olan bir sütun çıkarmaya başladı.</p>

  <p>Gormon sevinçle, “Roum İmparatorluğu’na ait bir tapınaktan!” dedi.</p>

  <p>“Bunu almamalıydın.”</p>

  <p>“Bekle!” diye haykırdı ve bir kez daha boyutkesesine uzandı. İçinden bir avuç dolusu yuvarlak metal plaka çıkardı ve ayaklarımın dibine döktü. “Bozukluklar! Para! Bak İzleyici! Sezarların yüzleri!”</p>

  <p>“Kimin?”</p>

  <p>“Tarihöncesi hükümdarlarının. Önceki döngülerin tarihi hakkında hiç mi bir şey bilmiyorsun?”</p>

  <p>Onu merakla süzdüm. “Gormon, bir loncan olmadığını söylüyorsun. Şans eseri bir Anımsayıcı olup da bunu benden gizliyor olamazsın, değil mi?”</p>

  <p>“İzleyici, şu yüze bir bak. Herhangi bir loncaya ait olabilir miyim? Bir Değişken’i aralarına alırlar mı?”</p>

  <p>“Haklısın,” dedim; teninin altın rengi, kalın yağlı derisi, kırmızı gözbebekleri olan gözleri, çarpık ağzı bunu kanıtlıyordu. Gormon teratojenik ilaçlarla oluşturulmuştu; bir canavardı, kendi çapında yakışıklı, ama yine de bir canavar, insanoğlunun uygarlığının Üçüncü Döngüsündeki kural ve kanunların dışındaki bir Değişken’di. Değişkenlerin de bir loncası yoktu.</p>

  <p>Gormon, “Dahası var,” dedi. Boyutkesesinin kapasitesi sonsuzdu; gerekirse koca bir dünyanın içindekiler büzüşük gri ağzından tıkıştırılabilir, yine de insanın elinden büyük bir yer kaplamazdı. Gormon içinden makine parçaları, okuma makaraları, tarihöncesi bir alet olabilecek kahverengi metalden açısal bir şey, parlak camdan üç kare, beş tane kağıt –<i>kağıt!</i>– ve bir yığın başka tarihi eser çıkardı. “Gördün mü, İzleyici?” dedi. “Bayağı verimli bir gezi oldu! Üstelik sadece rasgele ganimet değil. Her şeyin kaydı alınmış, her şey sınıflandırılmış, bulunduğu katman, tahmini yaşı, toprak altındaki pozisyonu... Burada, Roum’da binlerce yıl elimizin altında.”</p>

  <p>Kuşkuyla, “Bütün bunları alman doğru bir şey mi?” diye sordum.</p>

  <p>“Neden olmasın? Onların yokluğunu kim hissedecek? Bu döngüdekilerden kim kendi tarihi ile ilgileniyor?”</p>

  <p>“Anımsayıcılar.”</p>

  <p>“İşlerini yapmak için onların katı cisimlere ihtiyaçları yok.”</p>

  <p>“Yine de, bütün bunları neden istiyorsun ki?”</p>

  <p>“İzleyici, geçmiş ilgimi çekiyor. Loncasız olsam da kendime ait bilimsel uğraşlarım var. Bu yanlış mı? Bir canavar bilgi de mi arayamaz?”</p>

  <p>“Tabii, tabii. Neyi istiyorsan onu ara. Gereksinimlerini bildiğin şekilde doyur. Burası Roum. Şafakla birlikte giriyoruz. Orada iş bulmayı umuyorum.”</p>

  <p>“Bu konuda biraz zorluk çekebilirsin.”</p>

  <p>“Nasıl yani?”</p>

  <p>“Kuşkusuz Roum’da pek çok İzleyici var. Hizmetlerine pek ihtiyaç olmayacak.”</p>

  <p>“O zaman Roum Prensi’nden yardım isterim,” dedim.</p>

  <p>“Roum Prensi sert, soğuk ve acımasız biri.”</p>

  <p>“Onu tanıyor musun?”</p>

  <p>Gormon omuz silkti. “Biraz.” Bulduğu eserleri tekrar boyutkesesine tıkıştırmaya başladı. “Onunla şansını denersin. Zaten başka bir şansın var mı?”</p>

  <p>“Aslında yok,” demem üzerine Gormon güldü; ben ise gülmüyordum.</p>

  <p>O kendini geçmişten talan ettiği oyuncaklarıyla meşgul ederken sözlerinin beni derin bir sıkıntı haline soktuğunu fark ettim. Bu loncasız kişi, değişime uğramış canavar, insana benzemeyen bu adam her şeyin sallantıda olduğu bir dünyada kendinden emin dolaşıyordu; nasıl bu kadar soğukkanlı, bu kadar basit bir şeymiş gibi davranabiliyordu ki? Felaket beklentisinden uzak yaşıyordu ve korktuğunu itiraf edenlerle de alay etmekten çekinmiyordu. Güneyde deniz kıyısındaki volkanın yamacına kurulu tarihi şehirde onunla karşılaşmamızdan beri dokuz gündür bizimle beraber yolculuk ediyordu. Bize katılmasını ben önermemiştim, o kendi kendini davet etmişti, ancak Avluela’nın hatırı için sesimi çıkarmamıştım. Yılın bu zamanları yollar karanlık ve soğuk olur, çeşit çeşit yaratık etrafta kol gezer, bu yüzden genç bir kızla beraber dolaşan yaşlı bir adamın yanlarına Gormon gibi iriyarı birini almaları akıllıca olurdu. Yine de kimi zaman bizimle hiç gelmemiş olmasını diliyordum. Bu da o anlardan biriydi.</p>

  <p>Yavaşça aletlerimin yanına doğru yürüdüm.</p>

  <p>Gormon sanki ilk kez fark ediyormuş gibi, “İzleyişini yarıda mı kestim?” dedi.</p>

  <p>Kibarca, “Evet,” dedim.</p>

  <p>“Özür dilerim. Haydi baştan başla. Seni rahat bırakırım,” dedi ve bana göz kamaştırıcı bir şekilde kocaman gülümsedi; öyle bir gülümseme ki sözlerinin küstahlığını yok edip gitti.</p>

  <p>Düğmelere dokundum, ellerimi kürelerin üzerine koydum, kadranları kontrol ettim; fakat İzleyiş durumuna geçmedim, Gormon’un varlığının hâlâ farkındaydım ve verdiği söze rağmen konsantrasyonumu bölerek bana tekrar acı dolu bir an yaşatmasından korkuyordum. Sonunda aletlerimden başımı çevirdim. Gormon yolun diğer ucunda, Avluela’yı görebilmek umuduyla gökyüzünü tarıyordu. Ona döndüğüm an beni fark etti.</p>

  <p>“Yanlış bir şey mi var, izleyici?”</p>

  <p>“Hayır, işimi yapmam için zaman pek uygun değil sadece. Bekleyeceğim.”</p>

  <p>“Bir şey sormak istiyorum,” dedi. “Dünya’nın düşmanları yıldızlardan gerçekten geldiklerinde aletlerin bunu sana söyleyecekler mi?”</p>

  <p>“Öyle olmasını umuyorum.”</p>

  <p>“Peki ya sonra?”</p>

  <p>“Sonra Koruyuculara haber veririm.”</p>

  <p>“Ondan sonra da hayatının amacı gerçekleşmiş olur.”</p>

  <p>“Belki de...” dedim.</p>

  <p>“Peki neden sizlerden bir lonca dolusu var? Neden İzleyişin yapıldığı tek bir merkez yok da oradan oraya dolaşan bir yığın gezgin İzleyiciye ihtiyaç duyuluyor?”</p>

  <p>“Ne kadar çok noktadan aranırsa,” dedim, “istilayı o kadar önceden haber alma şansımız olur.”</p>

  <p>“Öyleyse bir istilacı buradayken bile belli bir İzleyici aletlerini çalıştırıp hiçbir şey görmeyebilir.”</p>

  <p>“Bu mümkün. İşte bu yüzden gerekenden daha fazla çalışıyoruz.”</p>

  <p>Gormon, “Bazen fazla abarttığınızı düşünüyorum,” dedi ve güldü. “Gerçekten bir istilanın yaklaştığını düşünüyor musun?”</p>

  <p>Gergin bir şekilde, “Evet,” dedim, “yoksa tüm hayatımı boşa harcamışım demektir.”</p>

  <p>“Peki yıldızlardan gelenler Dünya’yı neden istesinler? Eski imparatorlukların yıkıntıları dışında bizim neyimiz var ki? Zavallı Roum’la ne yapacaklar? Ya Perris’le? Jorslem’le? Çürüyen şehirler! Aptal prensler! Haydi İzleyici, kabul et artık: İstila bir masaldan ibaret ve sen de o anlamsız ayinini günde dört kez tekrarlıyorsun. Ha?”</p>

  <p>“İzlemek benim bilim ve zanaatım. Seninkisi ise alay etmek. Herkesin bir uzmanlık dalı var.”</p>

  <p>Sahte bir tevazuyla, “Beni bağışla,” dedi. “Madem öyle, de İzleyişini yap.”</p>

  <p>“Ben de aynen öyle yapacağım.”</p>

  <p>Ne kadar sertçe olursa olsun hiçbir engellemeyle konsantrasyonumu bozmamaya kararlı bir şekilde hırsla aletlerime döndüm. Yıldızlar çıkmıştı; parlayan takımyıldızlara bir göz attım ve zihnim anında çeşit çeşit dünyayı gözden geçirdi. Haydi, İzleyiş başlasın, diye düşündüm. Yapılan alaylara kulaklarımızı tıkayıp işe koyulmanın zamanı geldi.</p>

  <p>Tam İzleyiş içine girdim.</p>

  <p>Tutamaklara yapışıp güç dalgasının içimden akıp geçmesine izin verdim. Zihnimi göklere yansıtıp düşman varlıklar aradım. Nasıl bir zevk! Nasıl inanılmaz bir görkem! Bu küçük gezegeni hiç terk etmemiş olan ben, uzay boşluğunun karanlığında dolaşıyor, bir yıldızdan kavrulan diğer bir yıldıza kayıyor, gezegenlerin topaç gibi döndüklerini görüyordum. Ben yolculuk ederken başka yüzler –kimisi gözsüz, kimi çok gözlü yüzler– bana bakıyor, elimin altındaki kalabalık galaksinin karmaşasını gösteriyordu. Muhtemel güç toplaşmalarını kontrol ettim. Madenleri ve askeri kampları inceledim. Aradım, yetişkin hayatımın her günü, günde dört kez yaptığım gibi, bize vaat edilen, zamanın hışmına uğramış dünyamızı ele geçirecekleri öngörülmüş olan istilacıları aradım.</p>

  <p>Hiçbir şey bulamadım; transımdan ter içinde ve bitmiş bir halde çıktığımda ise Avluela’nın alçalmakta olduğunu gördüm.</p>

  <p>Bir tüy gibi kondu yere. Gormon ona seslendi, o da çırılçıplak koştu, küçücük göğüsleri titriyordu, ufak tefek beden güçlü kollarla sarmalandı ve arzuyla değil, daha çok mutlulukla kucaklaştılar. Gormon onu bıraktığında bana döndü.</p>

  <p>Nefes nefese, “Roum,” dedi. “<i>Roum!</i>”</p>

  <p>“Gördün mü?”</p>

  <p>“Her şeyi! Binlerce insan! Işıklar! Caddeler! Bir pazar yeri! Birçok döngü yaşında eski püskü binalar! İzleyici, Roum o kadar muhteşem ki!”</p>

  <p>“Demek uçuşun bayağı iyi geçmiş,” dedim.</p>

  <p>“Bir mucize gibi!”</p>

  <p>“Yarın Roum’da yaşamaya gidiyoruz.”</p>

  <p>“Hayır, İzleyici, bu akşam, bu akşam gidelim!” Küçük bir kız gibi heyecanlı, yüzü ışıl ışıldı. “Sadece biraz daha yürümemiz gerekiyor! Bak, hemen oracıkta!”</p>

  <p>“Önce dinlenmemiz lazım,” dedim. “Roum’a yorgun argın girmek istemiyorum.”</p>

  <p>Avluela, “Gittiğimizde dinlenebiliriz,” diye cevap verdi. “Haydi! Toparlanın! İzleyişini gerçekleştirdin, öyle değil mi?”</p>

  <p>“Evet. Evet, ama...”</p>

  <p>“Haydi o zaman! Roum’a! Roum’a gidelim!”</p>

  <p>Yardım istercesine Gormon’a baktım. Gece olmuştu; kamp yapma ve birkaç saatlik uykumuzu alma zamanı gelmişti.</p>

  <p>İlk kez Gormon benim tarafımdaydı. Avluela’ya, “İzleyici haklı,” dedi. “Hepimizin biraz dinlenmeye ihtiyacı var. Şafakla birlikte Roum’a gireriz.”</p>

  <p>Avluela yüzünü astı. O an daha önce olduğundan daha da çocuksu görünüyordu. Kanatları düştü, az gelişmiş omuzları çöktü. Küskün bir şekilde kanatlarını sırtında birer yumru haline gelene kadar kapattı, yolun etrafına saçmış olduğu giysilerini toparladı. Biz kampı kurarken o da giyindi. Ben yiyecek tabletlerini herkese dağıttım, tulumlarımıza girdik; sıkıntı dolu bir uykuya daldım ve rüyamda Avluela’yı ufalanan ayın önünde, Gormon’u onun yanında uçarken gördüm. Şafaktan iki saat önce onlar daha hâlâ uyurken kalkıp günümün ilk İzleyişini gerçekleştirdim. Sonra onları da uyandırdım ve masallarda anlatılan o büyülü kente, Roum’a doğru yola çıktık.</p>
</body>
</html>