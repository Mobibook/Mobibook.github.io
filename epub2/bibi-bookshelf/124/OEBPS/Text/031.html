<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h4><p class="p10"><span class="t0"><b>8</b></span></p></h4>

  <p>Jorslem şehri Medit Gölü’nün kıyısından ciddi bir miktar içeride kalıyor, alçak, kayalık dağlar tarafından korunan serin bir yayla üzerinde bulunuyordu. Önceden görüntüsünü gayet iyi bildiğim altın şehri gözlerimle görmemden önceki tüm hayatım bir ön hazırlıktan başka bir şey değilmiş gibi geliyordu. Bundan dolayı uzaktan kuleleri ve duvarlarını gördüğümde huşu içinde kalmaktan çok evime dönmüş gibi hissetmiştim.</p>

  <p>Tepelerin etrafından dolaşan bir yoldan yürüyerek duvarları ustaca bloklar halinde koyu pembe ile altın rengi karışımı taşlardan yapılmış şehre ulaştık. Evler ve mabetler de aynı taştan yapılmıştı. Yolun iki yanını ağaç koruları çevreliyordu, üstelik yıldız ağaçları da değillerdi, dünyanın kendi ağaçlarıydı; ki Roum’dan, Perris’den daha önce kurulan, kökleri Birinci Döngü’nün derinliklerinde bulunan insanlığın en eski şehrine de bu yakışırdı.</p>

  <p>İşgalciler akıllı davranarak Jorslem’in idaresine karışmamışlardı. Şehir, Hacıların lonca üstadının yönetimi altında kalmıştı, bir işgalcinin bile lonca üstadından şehre giriş izni alması gerekiyordu. Tabii ki bu sadece bir formaliteydi; Hacı lonca üstadı, Anımsayıcıların rektörü ve benzer görevliler gibi aslında işgalcilerin istekleri doğrultusunda hareket eden bir kukladan başka bir şey değildi. Öte yandan bu acı gerçek gizli tutuluyordu. İşgalciler kutsal şehrimizi ayrı tutmuşlardı, bu yüzden biz de onların silahlı gruplar halinde Jorslem’in sokaklarında caka satmalarını izlemek zorunda kalmıyorduk.</p>

  <p>Dış duvar girişinde kapıyı koruyan Muhafızdan formalite icabı giriş izni istedik. Başka yerlerde genelde Muhafızlar işsiz kalmışken –ne de olsa yeni efendilerimizin emriyle diğer şehirler açık ilan edilmişti– bu adam tam lonca donanımını kuşanmış, işlemlerin eksiksiz bir şekilde tamamlanması için sakin bir şekilde ısrar ediyordu. Ben ve Olmayne’in Hacı olduğumuz için Jorslem’e otomatik olarak giriş iznimiz vardı, yine de adam maskelerimizi ve cüppelerimizi dürüst bir şekilde takındığımızın göstergesi olan yıldız taşlarımızı göstermemizi istedi, sonra de isimlerimizi loncanın kayıtlarından kontrol etmek için bir düşünce başlığı taktı. Bir süre sonra onay geldi. Yanımızdaki Cerrah’ın işi daha kolay bitmişti, çünkü daha Afreek’deyken erkenden giriş için başvurmuş, böylece kimliğinin doğrulanması için kısa bir süre geçtikten sonra içeri kabul edilmişti.</p>

  <p>Duvarların içindeki her şey tarih kokuyordu. Dünya’nın diğer şehirleri arasında en çok Jorslem Birinci Döngü mimarisini korumaktadır: Roum’daki gibi sadece birkaç yıkık sütun ve kemer değil, dünyanın geçirdiği devrimlerin hepsini görmüş koskoca sokaklar, kapalı çarşılar, kuleler, bulvarlar. Bir kez şehre girdikten sonra işte böyle hayret içinde arnavut kaldırımlı caddelerde, çocuklar ve dilencilerle dolu dar sokaklarda, baharat kokulu pazarlarda dolaştık. Bir saatlik bir geziden sonra artık kalacak bir yer bulmamız gerektiğine karar verdik ve Cerrahla ayrılma zamanımız geldi, çünkü onun Hacı misafirhanesinde kalması imkansızdı ve bizim başka bir yerde kalmamız pahalıya gelir ve aptalca olurdu. Daha önce yer ayırttığı bir hana kadar ona eşlik ettik. Bize yol arkadaşlığı ettiği için teşekkür ettim, o da aynı ciddiyetle bize teşekkür etti ve ileriki günlerde Jorslem’de görüşebilme umudu olduğunu söyledi. Sonra ben ve Olmayne ondan ayrıldık ve Hacıların ihtiyacını karşılayan çok sayıda yerden birinde odalar tuttuk.</p>

  <p>Şehrin varoluş amacı sadece Hacılara ve arada sırada gelen turistlere hizmet etmekti; Jorslem’in sokaklarındaki cüppeli Hacıların sayısı, Hind’deki Uçucular kadar çoktu, bu yüzden misafirhane oldukça büyüktü. Yerleştik ve bir süre dinlendik; sonra yemek yiyip doğuda Jorslem’in ortasında, en kutsal sayılan bölgeyi görebileceğimiz geniş bir sokakta yürümeye başladık. Yürüyerek bir saatten kısa bir sürede geçilebilecek kadar küçük olan bu en eski kısmın çevresi kendine ait yüksek duvarlarla çevrilidir. İçinde Dünya’nın eski dinlerinin; Hristanların, Yahdilerin, Mislamların mabetleri vardır. Hristanların tanrısının öldüğü söylenen yer de buradadır, fakat bu, büyük ihtimalle zaman içinde değişime uğramış bir söylentidir: Eğer öldüyse nasıl bir tanrı olabilirdi ki? Eski Şehir’in bir köşesinde yüksekçe bir noktada, Jorslem’in sıradan insanları tarafından dikkatle bakımı yapılan, Mislamlar için kutsal olan yaldızlı bir kubbe vardır. Bu yüksek noktanın biraz önünde ise Yahdilerin ibadet ettiği taş bir duvarın gri blokları bulunur. Bu şeyler bugüne kadar gelmişler, fakat arkalarındaki anlamlar kaybolmuştu. Anımsayıcılar arasındayken bana bir duvara ya da süslü bir kubbeye tapınmanın erdemini anlatabilecek tek bir alimle bile tanışmamıştım. Öte yandan eski kayıtlara göre bu Birinci Döngü inanışları büyük zenginliğe ve derinliğe sahipmiş.</p>

  <p>Eski Şehir’de, aynı zamanda da İkinci Döngü’den kalma, ben ve Olmayne için çok daha fazla önem taşıyan bir yer daha vardı. Karanlıkta kutsal bölgenin sınırlarından içeri bakarken Olmayne, “Yarın gençlik çeşmesine başvurumuzu yapmalıyız,” dedi.</p>

  <p>“Katılıyorum. Artık ben de fazla yaşlarımdan kurtulmak için sabırsızlanıyorum.”</p>

  <p>“Tomis, beni kabul ederler mi?”</p>

  <p>“Bu konuda tartışmanın bir anlamı yok,” dedim. “Yarın gideriz ve başvuru yaparız, sen de sorunun cevabını alırsın.”</p>

  <p>Başka birşeyler de söyledi, fakat ben hiçbir şey duymadım, çünkü tam o sırada üzerimden doğuya doğru giden üç Uçucu geçti. Bir erkek ve iki kadın; loncalarının âdetlerine göre çıplak uçuyorlardı; grubun ortasındaki Uçucu ince, narin bir kızdı, sadece kemikler ve kanatlardan oluşmuş gibi görünüyor, gökyüzüne alışkın olan kendi türü için bile olağanüstü bir zerafetle hareket ediyordu.</p>

  <p>Nefesim kesilmişti, “<i>Avluela!</i>” dedim.</p>

  <p>Uçucu üçlüsü Eski Şehrin duvarları arkasında kayboldu. Sersemlemiş, sarsılmıştım; dayanak olması için bir ağaca yaslandım ve nefesimi toplamaya çalıştım.</p>

  <p>Olmayne, “Tomis?” dedi. “Tomis, iyi misin?”</p>

  <p>“Onun Avluela olduğunu biliyorum. Hind’e geri döndüğünü söylemişlerdi, fakat hayır, o Avluela’ydı! Onu nasıl karıştırabilirim ki?”</p>

  <p>Olmayne soğuk bir şekilde, “Perris’den çıktığımızdan beri gördüğün her Uçucu için aynı şeyi söyledin,” dedi.</p>

  <p>“Bu sefer eminim! Buralarda bir düşünce başlığı olmalı. Bir an önce Uçucular Locası’yla bağlantı kurmalıyım!”</p>

  <p>Olmayne elini koluma koydu. “Geç oldu Tomis. Aptalca davranıyorsun. Senin bu sıska Uçucun için bütün bu telaş da neden? Senin için ne ifade ediyordu?”</p>

  <p>“O...”</p>

  <p>Duraksadım, kelimelere istediğim anlamı veremiyordum. Olmayne, kızla Agupt’tan ayrılışımın hikayesini, cinsel oruçlu yaşlı bir İzleyici olarak kız için nasıl bir baba sevgisi duymaya başladığımı, belki de nasıl daha güçlü birşeyler hissettiğimi, onu nasıl Değişken Gormon’a kaptırdığımı, onun da nasıl Roum Prensi’ne kaptırdığını biliyordu. Yine de Avluela benim için neydi? Neden sadece Avluela olması ihtimali olan birisi bile benim kafa karışıklığı nöbetlerine girmeme neden oluyordu? Karmakarışık düşüncelerim arasından imgeleri kovalıyordum, fakat hiçbir cevap bulamamıştım.</p>

  <p>Olmayne, “Gel hana geri dönelim ve dinlenelim,” dedi. “Yarın yenilenmeye başvuracağız.” Yine de önce bir düşünce başlığı buldum ve Uçucular Locası’yla bağlantı kurdum. Düşüncelerim korunan arayüzden geçerek lonca kayıtlarının tutulduğu depo beynine ulaştı; sorumu sordum ve istediğim yanıtı aldım. Uçuculardan Avluela şu anda gerçekten Jorslem’de bulunuyordu. “Ona bu mesajı iletin,” dedim. “Roum’da beraber olduğu İzleyici şu anda bir Hacı olarak burada ve yarın öğlen onunla gençlik çeşmesi mabedinin önünde buluşmak istiyor.”</p>

  <p>Bu işi de hallettikten sonra Olmayne ile beraber kaldığımız yere döndüm. Somurtkan ve ilgisizdi; odamda maskesini çıkardığında yüzü de sert görünüyordu. Kıskançlık mı? Evet. Olmayne için benim gibi yaşlı ve pörsümüş olanlar bile dahil bütün erkekler köleydi; başka bir kadının benim içimde böyle bir kıvılcımı ateşlemiş olmasından nefret ediyordu. Yıldız taşımı çıkardığımda, Olmayne bağlantı kurmak için önce bana katılmadı. Ancak ben ayine başladıktan sonra fikrini değiştirdi. Öte yandan o gece ben o kadar gergindim ki İrade ile birleşime ulaşamadım; o da bunu başaramadı; bu yüzden yarım saat boyunca birbirimizin asık yüzlerine bakıp durduk, denemekten vazgeçtik ve odalarımıza çekildik.</p>
</body>
</html>