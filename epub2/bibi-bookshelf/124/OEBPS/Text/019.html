<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h4><p class="p10"><span class="t0"><b>5</b></span></p></h4>

  <p>Bu arada Roum’un eski Prensi, yarı-sponsorumuz Anımsayıcı Elegro’nun misafirperverliğini ahlaksızca kötüye kullanıyordu. Neler olduğunun farkına varmalıydım, çünkü Prens’i tanıyor ve yapabileceklerini Perris’deki herhangi birinin bilebileceğinden çok daha iyi biliyordum; fakat arşivlerin arasında geçmişi öğrenmekle meşguldüm. Ben İkinci Döngü’nün protoplazma dosyaları ve rejenerasyon nodülleriyle, zaman rüzgarı pervaneleri ve fotonik akı sabitleyicileriyle uğraşırken Prens Enric, Anımsayıcı Olmayne’i baştan çıkarmaktaydı.</p>

  <p>Çoğu baştan çıkarmalar gibi bunda da iradeler pek zorlanmamıştı. Kocasına olan tavrı şefkatli fakat ezici olan Olmayne şehvetli bir kadındı. Elegro’yu açık açık işe yaramaz biri, bir beceriksiz olarak görüyordu; kibirinin ve sert çehresinin bile içindeki hırs eksikliğini gizleyemediği Elegro ise kadının onu hor görmesinden hoşnut gibi gözüküyordu. Nasıl bir evliliğe sahip olduklarını eleştirmek bana düşmezdi, fakat açık seçik meydanda olan şuydu ki daha güçlü olan kadındı ve yine açık seçik olarak beklentileri karşılanmıyordu.</p>

  <p>Peki, Olmayne loncasına alınmamız için bize niçin kefil olmuştu?</p>

  <p>Bunun nedeni tabii ki hırpani, yaşlı bir İzleyici için duyduğu herhangi bir his olamazdı. O İzleyicinin yol arkadaşı olarak gelen, garip şekilde güçlü bir sese sahip Hacı’yı daha yakından tanımak isteği olmalıydı. Demek Olmayne Prens Enric’i ta en başından çekici bulmuştu; tabii Prens’in de sunulan hediyeyi almak için pek bir teşvike ihtiyacı yoktu.</p>

  <p>Büyük ihtimalle biz Anımsayıcılar Evi’ne girdiğimiz andan itibaren sevgiliydiler.</p>

  <p>Ben kendi yoluma gittim, Elegro kendi yoluna, Olmayne ve Prens Enric kendilerininkine, yaz sonbahara döndü, sonbahar kışa. Kayıtları tutkulu bir sabırsızlıkla gün yüzüne çıkardım. Daha önce hiç bu kadar büyük bir ilgi, bu kadar yoğun bir merak duyduğumu hatırlamıyorum. Jorslem’e yapılan bir ziyaret olmadan gençleşmiştim. Prens’i pek sık görmüyordum, gördüğümde ise karşılaşmalarımız genelde sessizlik içinde kalıyordu; yaptıkları hakkında onu sorgulamak bana düşmezdi, o da gönüllü olarak bana bilgi vermeye pek niyetli değildi.</p>

  <p>Kimi zaman önceki hayatım, bir yerden diğerine seyahatlerim ve şimdi işgalcilerimizden birinin yanında olduğunu sandığım Uçucu Avluela hakkında düşünüyordum. Sahte görüntüsünden kurtulan Değişken Gormon H362’deki görüntüsüne büründüğüne göre şimdi kendine ne isim takmıştı? Dünyakralı Dokuz? Okyanuslordu Beş? İnsanüstü Üç? Ne olursa olsun Dünya’nın işgalinin başarısıyla gurur duyuyor olmalıydı.</p>

  <p>Kışın sonuna doğru Anımsayıcı Olmayne ile Roum’un Prensi Enric arasındaki ilişkiyi öğrendim. Önce çırak bölümlerinde fısıltılı dedikodular kulağıma erişti, sonra Elegro ve Olmayne etraftayken diğer Anımsayıcıların yüzlerindeki gülümsemeleri fark ettim, en sonunda da Prens ile Olmayne’in birbirlerine olan tavrı dikkatimi çekti. Apaçık ortadaydı. Birbirlerinin ellerine dokunuşları, sarf ettikleri anlamlı sözler... Bütün bunların başka nasıl bir anlamı olabilirdi ki?</p>

  <p>Anımsayıcılar arasında evlilik ciddi bir kurumdur. Uçucularda olduğu gibi, insan eşiyle hayatı boyunca beraber olur, Olmayne’in yapmakta olduğu gibi ihanet etmez. Diğer bir Anımsayıcı ile yapılan evlilikte –ki bu da bir zorunluluk olmamasına rağmen, loncanın âdetlerindendir–kurulan bağ daha da kutsal olur.</p>

  <p>Gerçeği öğrendiğinde Elegro nasıl bir intikam alacaktı acaba?</p>

  <p>Olay sonunda patladığında ben de tesadüfen orada bulunuyordum. Her şey, baharın ilk günlerinde bir gece başladı. Hafıza tanklarının derinliklerinde, kaydedildiğinden beri kimsenin bakmaya tenezzül etmediği verileri araştırdığım uzun ve zorlu bir çalışmaya girişmiştim; beynim imgelerle dolu bir şekilde, biraz hava almak için Perris’in ışıltılı gecesinin içine daldım. Senn boyunca yürüdüm; önüme, bana rüyalar aleminin sırlarını satmak isteyen bir Uyurgörür çıktı. Dünyevi zevk mabedinin önünde bağlılığını sunan bir Hacı gördüm. Üzerimden genç bir çift Uçucu geçti ve kendime acıdım. Gaz maskesi ve mücevherli gömleği olan bir uzaylı tarafından durduruldum; delik deşik kırmızı suratını benimkine yaklaştırıp burnuma varsanılar üfledi. Uzun süre sonra tekrar Anımsayıcılar Evi’ne dönmüştüm; iyi geceler dilemek üzere kefillerimin süitine gittim.</p>

  <p>Olmayne ve Elegro oradaydılar. Prens Enric de öyle. Olmayne kısa bir el hareketiyle beni içeri davet etti, fakat bunun dışında pek önemsemedi; diğerleri de öyle. Elegro o kadar gergin bir şekilde volta atıyor, o kadar sert dönüşler yapıyordu ki yerdeki kilimin hassas yaşam formları acı içinde kıvrılıp düzeliyorlardı. Elegro, “Bir Hacı!” diye bağırdı. “Pislik bir Satıcı olsaydı ancak küçük düşürücü olurdu... Fakat bir Hacı! Bu... canavarca!”</p>

  <p>Prens Enric kollarını kavuşturmuş, hareketsizdi. Hac maskesinin altında bir ifade yakalamanın olanağı yoktu, fakat tamamen sakin görünüyordu.</p>

  <p>Elegro, “Eşlenmenin kutsallığını bozduğunu inkar mı ediyorsun?” dedi.</p>

  <p>“Hiçbir şeyi inkar etmiyorum. Hiçbir şey öne sürmüyorum.”</p>

  <p>Elegro hızla eşine dönüp, “Peki ya sen?” dedi. “Doğru söyle, Olmayne! Hayatında bir kez doğruyu söyle! Sen ve bu Hacı hakkında anlatılan hikayeler için ne diyorsun?”</p>

  <p>Olmayne tatlı tatlı, “Ben hiçbir hikaye duymadım,” dedi.</p>

  <p>“Yatağını paylaştığıyla ilgili! Beraber tattığınız iksirle ilgili! Beraber zevkin doruklarına çıktığınızla ilgili!”</p>

  <p>Olmayne’in gülümsemesi yerli yerindeydi. Geniş yüzü sakin görünüyordu. Her zamankinden daha güzeldi sanki.</p>

  <p>Elegro şalının kenarlarını ızdırap içinde çekiştirdi. Sakallı sert yüzü öfke ve gazap içinde kararmıştı. Eli gömleğinin içine girdi, bir görüntü kapsülünün parlak minik boncuğuyla beraber çıktı; elindeki kapsülü suçlu çifte doğru uzattı.</p>

  <p>“Nefesimi neden tüketeyim ki?” diye sordu. “Her şey burada. Fotonik akıda kayıtlı. Gözaltındaydınız. Herhangi biriniz, üstelik de burada, birşeyleri gizleyebileceğinizi mi zannettiniz? Sen, Olmayne, bir Anımsayıcı, nasıl böyle bir şey düşünürsün?”</p>

  <p>Olmayne kapsüle sanki kurulu bir saatli bombaymışcasına uzaktan baktı. Tatsızca, “Bizi takip ettirmek tam da sana göre Elegro.” dedi. “Zevkin doruklarına ulaşırken bizi izlemekten haz mı aldın?”</p>

  <p>Adam, “Hayvan!” diye bağırdı.</p>

  <p>Kapsülü tekrar cebine attıktan sonra hareketsiz duran Prens’e doğru yürüdü. Elegro’nun yüzü haklı bir öfkeyle kızarmıştı. Prens’den bir kol boyu mesafede durup, soğuk bir sesle, “Bu saygısızlığının cezasını en ağır şekilde çekeceksin. Hacı cüppen alınacak ve canavarlar için ayrılmış olan seviyeye indirileceksin. İrade belanı versin!” dedi.</p>

  <p>Prens Enric, “Diline hakim ol,” diye cevapladı.</p>

  <p>Elegro artık köpürmüştü, “Dilime hakim mi olayım? Sen kimsin ki benimle bu şekilde konuşuyorsun? Evinde barındığı adamın karısına sulanan –kutsallığı iki kez çiğneyen– aynı anda hem dindarlık taslayan hem de yalanlar kusan bir Hacı?” Soğukluğundan eser kalmamıştı. Hakim olamadığı öfkesi yüzünden boş laflar savurarak içindeki zayıflığı gözler önüne seriyordu. Biz üçümüz de üzerimize gelen kelime seli karşısında donakalmıştık; en sonunda Anımsayıcı kendi öfkesine artık iyice kapılıp Prens’i omuzlarından yakalayarak kuvvetle sarsmaya başladığında kendimize geldik.</p>

  <p>Enric, “Pislik!” diye gürledi. “Sen bana dokunmaya cüret edemezsin!”</p>

  <p>Anımsayıcıyı göğsüne dayadığı yumruklarıyla iterek odanın diğer köşesine fırlattı. Elegro çözelti tezgahına çarparak bir dolu sulu kalıntıyı devirdi; ışıldayan bir sıvı barındıran üç şişenin içindekiler yerlere saçıldı, kilim buna karşılık acı içinde bir çığlık attı. Nefesi kesilen Elegro sersemlemişti, bir elini göğsüne götürdü ve yardım ararcasına bakındı.</p>

  <p>Elegro, hırıltıyla, “Fiziksel saldırı,” diye yanıt verdi. “Utanç verici bir suç!”</p>

  <p>Olmayne, kocasına hatırlattı, “İlk saldırıyı sen yaptın.”</p>

  <p>Titreyen parmağını Prens’e doğrultan Elegro, “Bu bağışlanamaz, Hacı!” dedi.</p>

  <p>Enric, “Artık bana Hacı deyip durma,” dedi. Elleri maskesinin ızgarasına doğru gitti. Olmayne, bir çığlık atarak onu engellemeye çalıştı; fakat Prens’in öfkesi sınır tanımadı. Maskeyi yere fırlattı; gri mekanik göz yuvarlakları hiddetini saklıyordu, bir atmacayı andıran, sert yüzü korkunç bir şekilde meydandaydı. Gökgürültüsü gibi bir sesle, “Ben Roum Prensi’yim,” diye duyurdu. “Diz çök ve önümde eğil! Diz çök ve önümde eğil! Üç secde ve beş baş eğiş; acele et Anımsayıcı!”</p>

  <p>Elegro bir anda çökmüş gibi göründü. İnanmaz gözlerle baktı, omuzları düştü ve birden karısını baştan çıkaran adamın önünde hürmet merasimini otomatik bir şekilde yerine getirdi. Roum’un düşüşünden beri Prens önceki statüsünü ilk kez kullanmıştı ve bundan aldığı zevk mahvolmuş yüzünden, hatta boş gözlerinin gururla parlıyor gibi görünmesinden açık seçik belli oluyordu.</p>

  <p>Prens emretti, “Dışarı! Bizi yalnız bırak!”</p>

  <p>Elegro arkasına bakmadan kaçtı.</p>

  <p>Sersemlemiş, hayretler içinde bakakalmıştım. Prens başını nazikçe bana doğru eğdi. “Eski dostum, lütfedip bizi biraz yalnız bırakabilir misin acaba?”</p>
</body>
</html>