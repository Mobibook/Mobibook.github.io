<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h4><p class="p10"><span class="t0"><b>13</b></span></p></h4>

  <p>Odada yalnız kaldım. Diğer herkes dağıldı. Avluela yukarı, sokağa çıktı. Ellerimi alete takılı yıldız taşları üzerine koydum ve onu sanki hemen yanımdaymış gibi gördüm. Uçmak için kendini hazırlıyordu. Önce kıyafetlerini çıkardı ve çıplak bedeni öğlen güneşi altında parladı. Ufak tefek vücudu inanılmaz narinlikte gözüküyordu; sert bir rüzgarda kırılabileceğini düşündüm. Sonra diz çöktü, başını eğdi ve ayinini gerçekleştirdi. Kendi kendine konuşuyordu, fakat Uçucuların yerden yükselmeden söyledikleri sözcükleri duyabiliyordum. Bu loncanın içinde her lonca birdi; birbirimizden hiçbir sırrımız, gizimiz yoktu. Bu yüzden onay için İrade’ye, destek için türünün geri kalanına yalvarırken benim dualarım da onunla birlikteydi.</p>

  <p>Ayağa kalktı ve kanatları açıldı. Jorslem sokaklarında çıplak bir uçucu görmenin garip bir tarafı olduğundan değil de güneş ışığı çok güçlü olduğu ve hafif renkler barındıran, neredeyse şeffaf kanatları bariz bir şekilde güneş rüzgarlarının basıncına dayanamayacak gece kanatları olduğu için, oradan geçenlerin birkaçı şaşkınlıkla baktı.</p>

  <p>Ona, “Seni seviyorum,” dedik ve ellerimiz kadife tenini okşadı.</p>

  <p>Burun delikleri haz içinde titredi. Küçük göğüs uçları uyarıldı. Kanatları artık tamamen açıktı ve güneş ışığı altında muhteşem bir şekilde parlıyorlardı.</p>

  <p>“Şimdi Agupt’a uçuyoruz,” diye mırıldandı. “Değişkenleri Arındırıp bizimle bir olmalarını sağlayacağız. Tomis, benimle gelecek misin?”</p>

  <p>“Seninle birlikte olacağım,” dedik ve yıldız taşlarını sıkıca tutup onun durduğu yerin hemen altındaki karanlık odada duran alet dolabımın üzerine eğildim. “Birlikte uçacağız Avluela.”</p>

  <p>“Öyleyse yukarı,” dedi ve dedik. “Yukarı.”</p>

  <p>Kanatları çırpındı, rüzgarı yakalamak için eğim kazandılar; ilk anda zorlandığını hissettik ve ihtiyacı olan gücü verdik; bizden gelen ve benim içimden ona akan gücü aldı ve yükseklere çıktık. Altın Jorslem’in kuleleri ve duvarları altımızda küçüldü, şehrin kendisi bile yeşil tepelerin arasında pembe bir noktacık haline geldi. Avluela’nın çırpan kanatları onu batıya, batan güneşe doğru, Agupt diyarına doğru hızla götürdü. Mutluluğu hepimizi sardı. “Her şeyin üzerinde, ne kadar muhteşem olduğunu görüyor musun Tomis? Bunu hissediyor musun?”</p>

  <p>“Hissediyorum,” diye fısıldadım. “Serin rüzgarın çıplak tenin üzerindeki esintisi... Saçlarımdaki rüzgar... Hava akımlarının üzerinde yüzüyor, süzülüyor, uçuyoruz; Avluela, uçuyoruz!”</p>

  <p>Agupt’a doğru. Günbatımına doğru.</p>

  <p>Aşağıda ışıldayan Medit Gölü’ne baktık. Uzakta bir yerlerde Kara Geçidi görünüyordu. Kuzeyde Eyrop. Güneyde Afreek. Çok ileride Dünya Okyanusu’nun ardında doğduğum yer vardı. Daha sonra Avluela ile birlikte uçarak oraya da gidecek, Dünya’nın değişiminin müjdesini götürecektim.</p>

  <p>İnsan bu yükseklikten dünyamızın gerçekten istila edilip edilmediğini anlayamıyordu. İnsan işgalcilerin kontrol noktalarını değil, sadece denizin ve toprağın renklerinin güzelliğini görüyordu.</p>

  <p>Bu kontrol noktalarının da artık ömrü kısaydı. İşgalcilerimizi işgal edecektik; silahlarla değil, sevgiyle; Dünya’nın Arınması evrensel bir boyuta ulaştıkça yeni özümüze gezegenimizi işgal eden varlıkları bile kabul edecektik.</p>

  <p>Avluela, “Bir gün yanımda uçacağını biliyordum, Tomis,” dedi.</p>

  <p>Kanatlarına karanlık odamın içinden yeni güç dalgaları gönderdim.</p>

  <p>Çölün üzerinde bir süre asılı kaldı. Eski Ameliyathane, Değişken mabedi yakında görüş alanına girecekti. Aşağı inmek zorunda olduğumuz için üzüntü duyuyordum. Sadece sonsuza kadar havada kalmak istiyordum, sadece ben ve Avluela.</p>

  <p>“Bu olacak Tomis, bu olacak!” dedi. “Artık bizi hiçbir şey ayıramaz! Tomis, buna inanıyorsun, öyle değil mi?”</p>

  <p>“Evet,” dedik. “Buna inanıyorum.” Böylece onu kararmakta olan gökyüzünden aşağı doğru yönlendirdik.</p>
</body>
</html>