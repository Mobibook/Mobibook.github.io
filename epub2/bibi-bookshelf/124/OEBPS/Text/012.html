<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h4><p class="p10"><span class="t0"><b>7</b></span></p></h4>

  <p>Dünya’nın son savaşı gelip çattığında tüm loncalar seferber edilecek, ama sadece izleyiciler muaf tutulacaklardı! Bu kadar uzun bir zaman boyunca sınırlarda bekleyenler asıl savaşta bir rol oynamayacaklardı; gerçek alarmın verilmesiyle bizim işimiz sona ermişti. Şimdi zaman Koruyucular loncasının maharetlerini göstermesi zamanıydı. Savaş sırasında yapılacakları yarım döngü boyunca planlamışlardı. Şimdi hangi stratejiler ortaya konulacaktı? Nasıl bir eylem planı izlenecekti?</p>

  <p>Benim tek derdim kraliyet misafirhanesine dönüp krizin sona ermesini orada beklemekti. Avluela’yı bulabilmek umutsuzca bir düşünceydi, o karmaşa ânı içinde, çıplak ve korunmasız bir şekilde avuçlarımın arasından kaymasına izin verdiğim için ne kadar dövünsem azdı. Nereye gidecekti? Onu kim koruyacaktı?</p>

  <p>El arabasını arkasından deli gibi sürüyen başka bir İzleyici neredeyse bana çarpıyordu. “Dikkat et!” diye bağırdım. Nefes nefese, sersemlemiş bir halde başını kaldırdı. “Doğru mu?” dedi, “Alarm?”</p>

  <p>“Duyamıyor musun?”</p>

  <p>“Evet, ama gerçek mi?”</p>

  <p>El arabasını gösterdim. “Nasıl kontrol edeceğini biliyorsun.”</p>

  <p>“Diyorlar ki alarmı veren adam dün hana alınmamış aptal ve sarhoş ihtiyarın tekiymiş.”</p>

  <p>“Bu doğru olabilir,” diye kabul ettim.</p>

  <p>“Ama... ama... alarm gerçekse...”</p>

  <p>Gülümseyerek, “Eğer öyleyse şimdi hepimiz dinlenebiliriz. Sana iyi günler, İzleyici.”</p>

  <p>Arkamdan, “El araban! El araban nerede!” diye bağırdı.</p>

  <p>Ben ise onu çoktan geçmiş, Roum İmparatorluğundan bir kalıntıya ait oyma bir sütuna doğru ilerliyordum.</p>

  <p>Sütunun üzerine tarihöncesi görüntüler oyulmuştu: savaşlar ve zaferler, zincire vurularak Roum caddelerinde utanç içinde dolaştırılan yabancı hükümdarlar, imparatorluğun ihtişamını selamlayan muzaffer kartallar. Taş sütunun önünde bir süre durup yeni edindiğim sükunetimle inceledim figürleri. Anımsayıcı Basil olarak tanıdığım ve çılgınca koşuşturan bir şekil bana doğru geldi; onu selamlayıp, “Tam zamanında! Bana bir iyilik yap ve bu figürleri açıkla, Anımsayıcı. Çok ilgimi çektiler ve merak ediyorum,” dedim.</p>

  <p>“Deli misin sen! Alarmı duymuyor musun?”</p>

  <p>“Alarmı ben verdim, Anımsayıcı.”</p>

  <p>“Kaç o zaman! İşgalciler geliyor! Savaşmamız lazım!”</p>

  <p>“Benim değil Basil. Benim işim bitti. Bana bu figürlerden bahset. Bu yenilmiş krallar, mahvolmuş imparatorlar... Ne de olsa senin yaşında bir adam savaşamaz.”</p>

  <p>“Genel seferberlik var!”</p>

  <p>“İzleyiciler dışında genel,” dedim. “Sadece bir dakika. İçimde geçmişe bir özlem doğdu. Gormon ortadan kayboldu; geçmiş döngülere rehberim ol.”</p>

  <p>Anımsayıcı başını iki yana çılgınca salladı, etrafımdan dolaşmaya, uzaklaşmaya çalıştı. Sıska kolunu yakalamak için bir hamle yaptım, fakat elimden kurtuldu ve yakaladığım koyu renk şal elimde kaldı. Uzaklaşmıştı, sokağın sonuna doğru gözden kaybolurken zayıf bacakları delice çalışıyordu. Omuz silktim ve beklenmedik şekilde elime geçen şalı inceledim. Parıldayan ince metal tellerle, insanın gözünü cezbedecek desenler oluşturacak şekilde örülmüştü: Her tel sanki örgünün içinde kayboluyor, sonra uzak şehirlerde ortaya çıkan kraliyet ailesinin üyeleri gibi en olmadık noktada tekrar beliriyordu. İşçilik muhteşemdi. Şalı öylesine omzuma koydum.</p>

  <p>Yürümeye devam ettim.</p>

  <p>Günün erken saatlerinde beni ortada bırakacak gibi görünen bacaklarım şimdi gayet iyi işliyordu. Kendimi gençleşmiş hissederek karmaşanın hakim olduğu şehrin içinden geçtim, yol seçimi konusunda hiçbir sorun yaşamadım. Nehre doğru gittim, karşıya geçtim, Tver’in diğer tarafında Prens’in sarayına doğru ilerledim. Gece artık daha da kararmıştı, ne de olsa seferberlik emirleri altında ışıkların çoğu söndürülmüştü. Arada sırada boğuk bir gümleme yukarıda, şehrin üzerine kara bulutlar çökmesine ve çoğu uzun mesafeli radarların engellenmesine neden olacak bir perdeleme bombasının patladığını haber veriyordu. Sokaklarda daha az yaya kalmıştı. Sirenler hâlâ çalıyordu. Binaların tepesinde savunma donanımları çalışmaya başlıyordu; ısınan savarların biplemelerini duyabiliyor, maksimum randıman için örümcek benzeri ayaklarını açarak birbirine bağlanan kulelerin tepelerindeki yükselticileri görebiliyordum. Artık bir işgalin gerçekten başladığı konusunda hiç şüphem kalmamıştı. Benim kendi aletlerim iç huzursuzluğum nedeniyle yanlış sonuç vermiş olabilirdi, fakat loncamın yüzlerce üyesinin ilk raporları doğrulaması olmadan seferberlikte bu kadar ileri gitmezlerdi.</p>

  <p>Saraya yaklaştığımda nefes nefese kalmış ve şalları arkalarından çırpınan bir çift Anımsayıcı bana doğru koştu. Bana anlamadığım bazı şeyler söylediler... sanırım Basil’in şalını giydiğim için loncalarının jargonuyla seslenmişlerdi. Cevap veremedim ve hâlâ birşeyler geveleyerek dibime kadar geldiler; sonra normal insanların diline dönüp, “Senin derdin ne? Herkes yerlerine! Kayıt almamız lazım! Yorum yapmamız lazım! Gözlem yapmamız lazım!”</p>

  <p>Kibarca, “Beni başkasıyla karıştırdınız,” dedim. “Bu şalı bana emanet eden biraderiniz Basil için şimdilik saklıyorum. Şu anda benim olmam gereken bir yer yok.”</p>

  <p>Aynı anda, “Bir İzleyici,” diye bağırdılar, bana ayrı ayrı küfürler savurup koşmaya devam ettiler. Bir kahkaha atıp saraya gittim.</p>

  <p>Kapılar açıktı. Dış kapıyı korumakla yükümlü olan nötraller aynen kapının hemen içinde duruyor olmaları gereken Listeleyiciler gibi yerlerinde değildiler. Dışarıdaki meydanda birikmiş dilenciler sığınmak için sarayın içine akın etmişler, bu da içeriyi mesken edinmiş lisanslı dilencileri kızdırmış, yeni gelenlerin üzerine beklenmedik bir güç ve hiddetle saldırmışlardı. Sakatların koltuk değneklerini sopa gibi kullanarak kavga ettiklerini, kör adamların garip bir şekilde etkin yumruklar attığını, yumuşak başlı tövbekarların hançerlerden sonik tabancalara kadar geniş bir yelpazede silahlar kullandığını gördüm. Kendimi bu utanç verici manzaradan mümkün olduğu kadar uzak tutarak sarayın iç bölgelerine geçtim ve küçük mabetlerin içine bir göz attım. İçeride Hacılar İradenin onları kutsaması için dualar ediyor, İletişimciler yaklaşan çatışmanın sonucu için ümitsizce ruhani yardım dileniyorlardı.</p>

  <p>Birden trompet sesleriyle birlikte, “Yol açın! Yol açın!” bağırışları duydum.</p>

  <p>İriyarı Uşaklardan oluşan bir sıra adam sarayın içine girdi, Prens’in apsisdeki özel bölümüne doğru gitti. Birkaç tanesi çılgınca tepinen, çırpınan, kanatları yarı açık bir şekil taşıyorlardı: Avluela! Ona seslendim, fakat sesim kargaşa içinde kayboldu, ona yetişmem de mümkün olmadı. Uşaklar beni kenara ittiler. Geçit alayı Prens’in odasına doğru gidip ortadan kayboldu. Küçük Uçucuyu son bir kez görme şansım oldu, onu esir alanların elinde ufacık ve soluk... sonra bir kez daha gitmişti.</p>

  <p>Uşakların arkasından şüphe içinde gitmekte olan beceriksiz bir nötrali yakaladım.</p>

  <p>“Uçucu! O neden getirildi buraya?”</p>

  <p>“Ha... ho... onlar...”</p>

  <p>“Konuş!”</p>

  <p>“Prens... onun kadını... savaş... arabasında... o... o... işgalciler...”</p>

  <p>Sarsak yaratığı kenara fırlattım ve apsise doğru koşturdum. Karşıma belki benim on katım yüksekliğinde pirinç bir duvar çıktı. Yumrukladım. “Avluela!” diye delice bağırdım. “Av-lu-ela!..”</p>

  <p>Ne uzaklaştırıldım, ne de içeri alındım. Görmezlikten geldiler. Sarayın batı kapısındaki şamata artık orta kısma ve koridorlara ulaşmıştı, paçavralar içindeki dilenciler bana doğru gelirken ani bir dönüş yapıp kendimi sarayın yan kapılarından birinden geçerken buldum.</p>

  <p>Misafirhaneye çıkan avluda hareketsiz, pasif duruyordum. Havada garip bir elektrik çıtırtısı oldu. Önce Roum’un savunma sistemlerinden birinin şehri saldırıdan korurken yaptığı bir şey zannettim, fakat bir an sonra, bunun aslında işgalcilerin gelişlerinin bir ön belirtisi olduğunu anlamıştım.</p>

  <p>Gökyüzünde yıldızgemileri ışıl ışıldı!</p>

  <p>İzleyişim sırasında algıladığımda sonsuz karanlığın üzerinde kara lekelerdi bunlar, ama şimdi güneşlerin parıltısıyla yanıyorlardı. Gökyüzü bir dizi parlak, sert, mücevherimsi küreyle süslendi; kesintisiz bir sıra halinde doğudan batıya dizildiler ve hep birden ortaya çıktıkları anda Dünya’nın fatihlerinin gelişini haber veren senfoninin ilk vuruşlarını duyar gibi oldum.</p>

  <p>Yıldızgemilerinin benden ne kadar yukarıda ve kaç tane oldukları, ya da tasarımlarının ayrıntıları hakkında bir fikrim yoktu. Bildiğim tek şey muazzam bir heybetle geldikleriydi ve eğer ben bir Koruyucu olsaydım tüm benliğim bu görüntü karşısında kuruyup giderdi.</p>

  <p>Rengarenk ışıklar gökyüzünde bir yandan bir yana gidip geldiler. Savaş sonunda başlamıştı. Bizim savaşçılarımızın yapmaya çalıştıklarını anlayamıyordum, ama zamanı kısalmış, yaşlı gezegenimizi sahiplenmek üzere gelmiş olanların manevraları karşısında da aynı derecede şaşırmıştım. Utanarak kendimi, sanki bu benim kavgam değilmişcesine, bu mücadelenin sadece dışında değil, aynı zamanda üzerinde de görüyordum. Avluela’nın yanımda olmasını istiyordum, ama o sarayın derinliklerinde bir yerde, Roum Prensi ile birlikteydi. Şu anda Gormon bile bir teselli olabilirdi... Değişken Gormon, casus Gormon, dünyamızın rezil haini Gormon.</p>

  <p>Yükseltilmiş, sağır edici sesler, “Roum Prensi’ne yol açın! Roum Prensi Koruyucuların başında anadünya için savaşmaya gidiyor!” diye bağırdılar.</p>

  <p>Saraydan bir gözyaşı damlası şeklinde, pırıl pırıl bir araç çıktı; –aracın parlak madeni tavanına, tüm halkın hükümdarlarını görüp yüreklenmeleri için, şeffaf bir perde takılmıştı. Roum Prensi, aracın kontrollerinin başında, genç ve zalim yüz hatları sabitleşmiş bir halde, dimdik oturuyordu ve hemen arkasında, Uçucu Avluela’nın bir imparatoriçe gibi giydirilmiş, narin biçimini seçebiliyordum. Kız trans halindeymiş gibiydi.</p>

  <p>Kraliyet savaş arabası gökyüzüne doğru yükseldi ve karanlıkta kayboldu.</p>

  <p>Başka bir araç daha ortaya çıkıp onu izlemiş gibi geldi bana; sonra Prens bir kez daha göründü, ikisi birbirlerinin etrafında dar çemberler çizmeye başladılar; belli ki savaşıyorlardı. Mavi kıvılcımlar bir bulut gibi sarmıştı onları ve ikisi birden daha da yükselip uzaklaştılar ve Roum tepelerinden birinin ardında görüş alanımdan çıktılar.</p>

  <p>Gezegenin dört bir yanında savaşılıyor muydu şimdi? Perris tehlikede miydi, ya da kutsal Jorslem, hata Kıyı Kıtalar’ın uykulu adaları? Yıldızgemileri her yeri sarmış mıydı? Bilmiyordum. Ben sadece Roum’un üzerindeki küçük bir alanda olup bitenlerin farkındaydım ve burada bile olayları belli belirsiz algılayabiliyor, yetersiz bilgi alıyordum. Gökyüzünde anlık ışık parlamaları olduğunda uçucu taburlarının geçtiğini görüyordum, sonra şehrin üzerine bir örtü örtülmüşcesine karanlık bir kez daha çöküyordu. Dev savunma makinelerimizin kulelerin tepelerinden düzensiz olarak ateş ettiklerini görebiliyordum, ama yukarıdakiler ne hasar görüyor, ne de yara alıyor, oldukları yerde duruyorlardı. Ayaklarımın altındaki avlu bomboştu, ama uzaklardan kuşların çığlıkları olabilecek kadar tiz, uğursuz ve korku dolu sesler geliyordu. Zaman zaman tüm şehri sarsan bir patlama sesi duyuluyordu. Yanımdan bir Uyurgörürler müfrezesi geçti; sarayın önündeki meydanda askeri görünüşlü bir ağı açmaya çalışan bir grup Şaklaban gözüme ilişti; parlayan bir başka ışıkla bir havasalının üzerinde süzülen, olup biteni hararetle not etmeye çalışan bir Anımsayıcı üçlüsü gördüm. Görünüşe göre –emin olamıyordum– Roum Prensi’nin aracı geri dönmüştü, gökyüzünde hızla giderken takipçisi de kuyruğundan ayrılmıyordu. İki küçük noktacık gözden kaybolurken, “Avluela,” diye fısıldadım. Yıldızgemileri yer birliklerini mi indiriyorlardı? Yörüngedeki parlak kürelerden döne döne çıkan enerji sütunları yeryüzüne dokunmak için mi iniyorlardı aşağıya? Prens Avluela’yı neden yakalamıştı? Gormon neredeydi? Koruyucularımız ne yapıyorlardı? Neden düşman gemileri gökyüzünden hâlâ silinip atılmamıştı?</p>

  <p>Avlunun tarihi taşlarına kök salmış gibi gece boyunca olup biten hakkında en ufak bir fikrim olmadan gezegenlerarası savaşı izledim.</p>

  <p>Şafak söktü. Solgun ışıklar kuleden kuleye sıçrıyordu. Ellerimi gözlerime götürdüm, ayakta uyumuş olmalıydım. Kendi kendime, belki de Uyurgörürler loncasına kayıt yaptırmalıyım, diye düşündüm. Omuzlarımdaki Anımsayıcı şalına dokundum, nasıl olup da üzerimde olduğunu bir an için merak ettim, fakat cevap kısa zamanda geldi.</p>

  <p>Gökyüzüne baktım.</p>

  <p>Yabancı yıldızgemileri gitmişti. Gördüğüm şey sadece griliğin arasından pembe pembe ışıkların belirdiği sıradan bir şafaktı. Birden el arabam için etrafıma bakınma ihtiyacı duydum, sonra artık İzleyiş yapmam gerekmediğini kendime hatırlatmam gerekti ve kendimi normalde böyle bir zamanda insanın hissetmeyeceği kadar boşlukta hissettim.</p>

  <p>Savaş bitmiş miydi?</p>

  <p>Düşman yenilmiş miydi?</p>

  <p>İşgalcilerin gemileri gökyüzünden silinmiş, Roum’un çevresinde darmadağın bir şekilde yatıyorlar mıydı?</p>

  <p>Sessizlik. Artık senfoniyi duyamıyordum. Sonra, o tüyler ürpertici sessizliği bozan yeni bir ses, şehrin sokaklarından geçen tekerlekli araçların sesi duyuldu ve görünmeyen müzisyen son bir nota çaldı. Derin ve kulaklarda çınlayan, sanki her bir tel aynı anda kopmuş gibi bir anda olmadık şekilde kesilen son bir nota.</p>

  <p>Genel duyuruların yapıldığı hoparlörlerden sade kelimeler döküldü.</p>

  <p>“Roum düştü. Roum düştü.”</p>
</body>
</html>