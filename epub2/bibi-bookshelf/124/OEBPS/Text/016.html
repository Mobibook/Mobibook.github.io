<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h4><p class="p10"><span class="t0"><b>2</b></span></p></h4>

  <p>Yazın bitimine doğru en sonunda Perris’e ulaştık. Yağmur altında, tarihi çınarların çevrelediği geniş bir yoldan yürüyerek güney kapısından şehre girdik. Rüzgar etrafımızdaki kuru yaprakları uçuşturuyordu. Bütün bir bahar ve yaz boyunca yaptığımız yürüyüş bizi sertleştirmişti, Roum’un işgal edildiği ve bizim de kaçtığımız o korkunç gece şimdi bir rüya gibi geliyor, Perris’in gri kuleleri yeni başlangıçları müjdeliyordu. Kendi kendimizi kandırmakta olduğumuzdan korkuyordum, ne de olsa gölgelerden başka bir şey görmeyen çökmüş bir Prens ve yaşını başını almış bir İzleyici için Dünya nasıl sürprizler barındırıyor olabilirdi ki?</p>

  <p>Roum’dan daha karanlık bir şehirdi. Kış ortasında dahi Roum açık bir gökyüzü ve pırıl pırıl güneş ışığına sahipti. Hem binalar hem de hava kasvetli görünüyor, şehrin üzerindeki kara bulutlar sanki hiç hareket etmiyorlardı. Şehir duvarları bile kül rengiydi ve en ufak bir parıltıları yoktu. Kapı ardına kadar açıktı. Kapının hemen yanında Muhafızların üniformasını kuşanmış bir adam pineklemekteydi. Yaklaşmamıza rağmen bizi durdurmak için en ufak bir harekette bulunmadı. Adamın yüzüne şaşkınlıkla baktım. Başını iki yana salladı.</p>

  <p>“Devam et, İzleyici.”</p>

  <p>“Kontrol edilmeden mi?”</p>

  <p>“Duymadın mı? Tüm şehirler altı gece önce açık ilan edildi. İşgalcilerin emri. Artık kapılar asla kapanmıyor. Muhafızların yarısı işsiz.”</p>

  <p>“İşgalcilerin düşman aradıklarını zannediyordum,” dedim. “...Eski soyluları.”</p>

  <p>“Her yerde kontrol noktaları var, ayrıca Muhafızları da kullanmıyorlar. Şehir açık. Devam edin. Devam edin.”</p>

  <p>İçeri girerken, “Öyleyse sen neden buradasın?” diye sordum.</p>

  <p>Muhafız, “Kırk yıldır burada görev yapıyordum,” dedi. “Nereye gidebilirim ki?”</p>

  <p>Üzüntüsünü paylaştığımı belirtecek bir hareket yaptım ve Prens’le birlikte şehre girdik.</p>

  <p>Prens, “Güney kapısından Perris’e beş kez girmiştim,” dedi. “Her seferinde savaş arabamın içinde, önümden yürüyen, gırtlaklarıyla müzik çalan Değişkenlerimle birlikte. Tarihi binaların arasından nehre doğru gider, oradan da Perris Kontu’nun sarayına geçerdik. Geceleyin etrafımızda Uçucular gösteri yapar, Perris Kulesi’nden ışık gösterileri yapılırken şehrin üzerinde uçan havasallarının üzerinde dans ederdik. Tabii bir de Perris’in kırmızı şarabı, iştah açıcı kıyafetleri içindeki kadınlar, pembe uçlu göğüsleri, tatlı kalçaları! Şarap içinde yüzerdik, İzleyici.” Belli belirsiz bir yeri gösterdi. “Şu Perris Kulesi mi?”</p>

  <p>“Sanırım şehrin atmosfer makinesinin enkazı,” dedim.</p>

  <p>“Bir atmosfer makinesi yüksekçe bir sütun olmalı. Benim gördüğüm şey ise aynen Perris Kulesi gibi geniş bir tabandan dar bir tepeye doğru çıkan yükseltiler.”</p>

  <p>Nazikçe, “Benim gördüğüm ise üst kısmı parçalanmış, en azından otuz adam boyunda düz bir sütun. Kulenin güney kapısına bu kadar yakın olmaması gerek, öyle değil mi?”</p>

  <p>Prens, “Hayır,” dedi ve bir lanet mırıldandı. “Pekala, atmosfer makinesi olsun. Bordo’nun gözleri o kadar da iyi çalışmıyormuş demek. Kendi kendimi kandırıyorum, İzleyici, kendi kendimi kandırıyorum. Bir düşünce başlığı bul da Kont’un kaçıp kaçmadığını öğren.”</p>

  <p>İkinci Döngü sırasında yeryüzünün üzerine keder bulutları çökmesine neden olan fantastik makineye bir süre daha bakakaldım. Neredeyse yağlı gibi görünen mermer kabuğunun altını, koca kıtaları batırmaya, bir zamanlar dağlık bir arazi olan ülkeleri evim dediğim adalar dizisine çevirmeye yetecek güçteki makinelerin iç organlarını görmeye çalıştım. Sonra arkamı dönüp bir düşünce başlığı buldum, Kont’u soruşturdum, beklediğim cevabı aldım ve kalabileceğimiz yerlerle ilgili bilgi topladım.</p>

  <p>Prens, “Evet?” dedi.</p>

  <p>“İşgal sırasında Perris Kontu oğullarıyla birlikte öldürülmüş. Hanedanı sona ermiş, unvanı iptal edilmiş, sarayı işgalciler tarafından müzeye çevrilmiş. Perris soylularının geri kalanı ya ölmüş, ya da kaçmış. İstersen sana Hacılar locasında bir yer ayarlayayım.”</p>

  <p>“Hayır. Beni de yanında Anımsayıcılara götür. “</p>

  <p>“Şimdi de o loncaya mı göz koydun?”</p>

  <p>Sabırsızca bir hareket yaptı. “Hayır, aptal!” dedi. “Arkadaşlarımın tümü de ortadan yok olmuşken, yabancı bir şehirde tek başıma kalmamı benden nasıl beklersin? Misafirhanelerinde gerçek Hacılara ne söyleyebilirim? Seninle kalacağım. Anımsayıcıların kör bir Hacıyı geri çevirmeleri çok zor.”</p>

  <p>Bana seçenek tanımamıştı. Böylece benimle birlikte Anımsayıcılar Evi’ne kadar geldi.</p>

  <p>Şehrin yarısını aşmak zorunda kalmıştık ve bu bize neredeyse bütün bir güne malolmuştu. Perris kargaşa içindeymiş gibi göründü bana. İşgalcilerin gelişi toplum yapımızı altüst etmişti ve yığınlarca insan, hatta koskoca loncalar işsiz güçsüz kalmıştı. Düzinelerce loncadaşımı gördüm... kimisi avadanlıklarını hâlâ beraberinde taşıyor, kimisi ise, tıpkı benim gibi, yükünden kurtulmuş, ellerini nereye koyacaklarını bilemeden sokaklarda dolaşıyordu. Loncadaşlarım somurtkan ve kof görünüyorlardı ve artık yapacak bir işleri kalmadığından çoğunun gözleri içkiden şişmişti. Koruyacak bir şey olmadığı için Muhafızlar ortalıkta moralsiz ve amaçsız dolaşıyorlardı ve Koruyucular da, savunma sona erdiğinden dolayı, şaşkınlık içinde ve yılgındı. Çevrede hiç Efendi ya da –tabii ki– Egemen göremiyordum, ama işsiz kalmış sürüyle Şaklaban, Müzisyen, Katip ve benzeri kraliyet görevlileri rasgele dolaşmaktaydılar. Bir de alışık oldukları gibi çalıştırılmadıkları için akılsız vücutları çaptan düşmüş yığınlarca nötral vardı. Sadece Satıcılarla Uyurgörürler her zamanki gibi devam ediyorlardı işlerine.</p>

  <p>İşgalcilerin gizlenmek gibi bir dertleri yoktu. Neredeyse dizlerine dek uzanan kollarıyla, ikili ve üçlü gruplar halinde dolaşıyorlardı sokaklarda. Gözkapakları ağırdı, burun delikleri filtre keseciklerinin ardına gizlenmişti, dudakları kalındı ve birleştikleri zaman aralarında bir çizgi bile kalmıyordu. Çoğu, bir çeşit askeri üniforma olduğunu sandığım zengin yeşil renkte tek tip giysiler giymişti –içlerinden birkaçı sırtlarına asılı halde, ağır görünüşlü, büyük bir olasılıkla savunma değil de gösteriş amaçlı, garip biçimde ilkel silahlar taşıyordu. Aramızda dolaşırken genelde rahat görünüyorlardı: Kendinden emin, mağrur, yendikleri halktan gelebilecek tacizleri umursamayan, güleryüzlü işgalciler. Yine de asla yalnız dolaşmamaları içten içe temkinli davrandıklarına işaret ediyordu. Varlıklarına, hatta Perris’in tarihi eserlerine fırlattıkları kibirli, sahiplenici bakışlara bile sinirlenmek gelmiyordu içimden; öte yandan tüm şekiller onun için açık gri fon üzerine koyu gri çizgiler olan Roum Prensi, yakınlıklarının farkına içgüdüsel olarak varıyor, tepkisini ani ve saldırgan nefeslerle belli ediyordu.</p>

  <p>Aynı zamanda, her zamankinden çok fazla sayıda, kimisi bizim havamızı soluyabilen, kimisi kafalarını saran küreler içinde, kimisi piramit şeklinde soluma aygıtları ya da basınç giysileri kullanan yüzlerce çeşit uzaylı da vardı. Dünya’da yabancılar görmek yeni bir şey değildi, tabii ki, ama sayılarındaki artış bile insanı hayrete düşürecek düzeydeydi. Her yerdeydiler... Dünya’nın eski dinlerine ait yapıları kolaçan ediyor, köşebaşlarında Satıcılardan Perris Kulesi’nin minyatürlerini satın alıyor, asma kaldırımların üst katlarına tehlikeli bir biçimde tırmanıyor, halen oturulmakta olan evlere burunlarını sokuyor, resim çekiyor, seyyar satıcılarla gizli kapaklı alışverişler yapıyor, Uçucular ve Uyurgörürlerle cilveleşiyor, lokantalarımızda hayatlarını tehlikeye atıyor, sürüler halinde oradan oraya geziyorlardı. Sanki işgalcilerimiz galaksilerin dört bir yanına haber salmışlardı: KADİM DÜNYA’YI ŞİMDİ GÖRÜNÜZ. YENİ İŞLETME ALTINDA!</p>

  <p>En azından dilencilerimiz işlerini ilerletmişti. Uzaylı hayırseverler Dünya dışından olanlara pek rağbet etmiyorlardı; fakat yerli oldukları pek anlaşılamayan Değişkenler dışındaki Dünyalılar epey iş yapıyorlardı. Reddedildikten sonra sinirlenen bu mutantlardan birkaçının daha şanslı olan diğer dilencileri dövdüklerini, bu sırada da fotoğrafçıların bu görüntüleri galaktik ev ziyaretlerinde göstermek üzere kaydettiklerini gördüm.</p>

  <p>Anımsayıcılar Evi’ne zamanında ulaştık.</p>

  <p>Tüm bir gezegenin tarihini koruyor olmasından beklenebileceği gibi görkemli bir binaydı. Kont’un neredeyse aynı kütledeki sarayının karşısında, Senn Nehri’nin güney kıyısında inanılmaz bir yüksekliğe ulaşıyordu. Kont’un evi, karışık tarzda dizilmiş gri taşları ve klasik Perris tarzında yeşil metal çatısı olan, belki Birinci Döngü’ye bile ait olabilecek, ciddi şekilde tarihi bir binayken Anımsayıcılar Evi, üzerinde insanlığın tarihi kayıtlı, tepesinden tabanına kadar helezon şeklinde inen cilalı metal ve yüzeyi pencerelerle delinmemiş bembeyaz bir kütleydi. Metalin üst kısımları boştu. Uzaktan bir şey okuyamıyordum; Anımsayıcıların Dünya’nın son yenilgisini kaydetme zahmetine girişip girişmediklerini merak ettim. Sonradan öğrendiğime göre bunu yapmamışlardı... Aslında hikaye İkinci Döngü’nün sonunda bitiyordu, bu da mutluluk verici bir şekilde anlatılmamış pek çok şey bırakıyordu.</p>

  <p>Gece yavaş yavaş çöküyordu. Yağmurun çiselediği gün boyunca o kadar kasvetli görünen Perris, Jorslem’den gençliği ve çekiciliği yenilenerek dönen yaşlı bir kadın gibi güzelliğe bürünüyordu. Şehrin ışıkları gri binaları büyülü bir şekilde aydınlatıyor, köşeleri yumuşatıyor, tarihin kirini pasını siliyor, çirkinliği şiire dönüştürüyordu. Kont’un sarayı, ortaya yayılmış çirkin bir kütleden bir masal şatosuna dönüşmüştü. Akşam karanlığının üzerinde spot ışıklarıyla aydınlatılan Perris Kulesi doğumuzda sıska, fakat zarif ve cezbedici bir örümcek gibi yükseliyordu. Anımsayıcılar Evi’nin beyazlığı şimdi dayanılmayacak kadar güzeldi ve etrafını saran tarih şeridi sanki artık dönerek tepeye kadar çıkmak yerine insanın kalbine işliyordu. Bu saatte Perris Uçucuları havada, ince kanatları aşağıdan gelen ışığı yakalamak için yere paralel, zarif bir dans gösterisi sunuyorlar, narin vücutları hafif bir sapmayla ufka doğru sürükleniyordu. Üyelerinden sadece hayattan zevk almalarını bekleyen bir loncanın üyeleri, Dünya’nın bu şanslı çocukları nasıl da uçuyorlardı! Yere bağlı bizler için mehtaplar gibi güzellik saçıyorlardı. Uzun kolları vücutlarına yapışık, nasıl yaptıklarını bilmediğim bir şekilde uçan işgalciler havadaki dansa katıldı. Uçucuların, aralarına katılan bu konukları hiç de yadırgamadıklarını, hatta danslarında yer açarak onları mutlulukla karşıladıklarını fark ettim.</p>

  <p>Daha yukarda, gökyüzünün arka planında, batıdan doğuya gökyüzünü kateden iki parlak ve boş sahte ay dönmekteydi; atmosferin orta kısımlarında bir Perris eğlencesi olduğunu zannettiğim insan yapısı ışıklar helezon şekilleri oluşturuyor, bulutların hemen altında havada asılı duran hoparlörlerden üzerimize ışıl ışıl bir müzik yağmuru yağdırılıyordu. Bir yerden kızların kahkahalarını duyuyor, burnuma köpüklü şarap kokusu geliyordu. Perris’in işgal altındaki hali böyleyse özgür Perris’in nasıl olabileceğini merak ettim.</p>

  <p>Prens hırçın bir şekilde, “Anımsayıcılar Evi’ne geldik mi?” diye sordu.</p>

  <p>“Evet, burası,” dedim. “Beyaz bir kule.”</p>

  <p>“Salak! Nasıl göründüğünü biliyorum. Karanlık çöktükten sonra görüşüm zorlaşıyor, şu bina mı?”</p>

  <p>“Kont’un sarayını gösteriyorsunuz majesteleri.”</p>

  <p>“O zaman şurası olmalı.”</p>

  <p>“Evet.”</p>

  <p>“Neden hâlâ içeri girmedik?”</p>

  <p>“Perris’i izliyorum,” dedim. “Daha önce böyle bir güzellikle karşılaşmamıştım. Roum da etkileyici, fakat başka bir yönden. Roum bir hükümdar ise, Perris bir metres olmalı.”</p>

  <p>“Şimdi de şiir okumaya başladın, seni moruk!”</p>

  <p>“Gençleştiğimi hissediyorum. Sokaklarda dans edebilirim. Şehir benim için şarkı söylüyor.”</p>

  <p>“Haydi, haydi. İçeri gir. Buraya Anımsayıcıları görmeye geldik. Şarkını sonra söylesin.”</p>

  <p>İçimi çektim ve onu koca binanın girişine yönlendirdim. Parlak siyah taşlarla döşenmiş bir yoldan geçtik ve beyaz ışık huzmeleri üzerimizde dolanıp bizi taradı, kaydetti. Beş adam genişliğinde ve on adam yüksekliğinde dev siyah bir kapının sadece bir göz aldatmacası olduğu ortaya çıktı; yaklaşırken derinliği olduğunu fark edip içindeki kemerli yapıyı gördüm ve bir yanılsama olduğunu anladım. İçinden geçerken hafif bir sıcaklık hissettim ve burnuma garip bir parfüm kokusu geldi.</p>

  <p>İç kısımda neredeyse Roum Prensi’nin sarayının içindeki koca hol kadar muazzam büyüklükte bir bekleme odası vardı. Her şey bembeyazdı ve taşlar her yeri ışık seli içinde bırakan bir iç ışıltıyla parlıyorlardı. Sağda ve soldaki ağır kapılar daha iç kanatlara açılıyorlardı. Gece çökmüş olmasına rağmen bekleme odasının arka tarafında, Anımsayıcılar loncasının ana dosyalarına ekranlar ve başlıklar aracılığıyla bağlanılabilen bilgi bankasının önünde bir kalabalık vardı. İlgiyle fark ettim ki buraya insanlığın geçmişi hakkında somlarla gelenlerin çoğu işgalcilerdi.</p>

  <p>Biz üzerinden geçerken yer karolarından gıcırtılar geldi.</p>

  <p>Asıl Anımsayıcılardan hiçbirini göremedim, bu yüzden veri bankası girişine gidip başıma bir düşünce başlığı geçirdim ve bağlı olduğu mumyalanmış beyne Roum’da kısa bir süre için tanıdığım Anımsayıcı Basil’i aradığımı belirttim.</p>

  <p>“Onunla ne işiniz var?”</p>

  <p>“Şalını getirdim. Roum’dan kaçarken bana emanet etmişti.”</p>

  <p>“Anımsayıcı Basil işgalcilerin izniyle araştırmasını tamamlamak için Roum’a döndü. Şalı alması için size loncanın başka bir üyesini gönderiyorum.”</p>

  <p>Uzun süre beklememiz gerekmedi. Bekleme odasının arka tarafına doğru bir yerde durduk ve öğrenecek çok şeyi olan işgalcilerin oluşturduğu manzara üzerine biraz kafa yordum. Kısa bir zaman sonra geniş omuzları üzerinde Anımsayıcıların törensel şalını taşıyan, iriyarı, asık yüzlü, benden birkaç yıl daha az yaşlı, fakat genç sayılmayacak bir adam geldi.</p>

  <p>Uğursuz bir sesle, “Ben Anımsayıcı Elegro’yum,” diye kendini tanıttı.</p>

  <p>“Size Basil’in şalını getirdim.”</p>

  <p>“Gelin. Beni takip edin.”</p>

  <p>Miller üzerinde dönen taş bir bloğun kayarak açıldığı belli belirsiz bir yerden çıkmıştı. Şimdi bir kez daha aynı hareketi yapıp hızla bir koridorda kayboldu. Ona bağırarak arkadaşımın kör olduğunu, onun hızına yetişemeyeceğini söyledim ve belirgin şekilde sabırsız görünen Anımsayıcı Elegro durdu. Aşağı sarkık dudakları seğirdi, parmaklarını gür siyah sakalına soktu. Ona yetiştiğimizde daha yavaş yürümeye başladı. Sonsuz gibi görünen koridorlar boyunca süren bir takipten sonra Elegro’nun kulenin tepelerinde bir yerdeki ikametgahına ulaştık.</p>

  <p>Oda karanlık sayılırdı, ekranlar, başlıklar, not almak için ekipman, ses kutuları ve bilimlerinin diğer aletleriyle döşenmişti. Duvarlarda, canlı olduğu az miktarda kıvrımı kalp atışı gibi ritmik bir şekilde dalgalanmasından anlaşılan mor-siyah renkli bir kumaş asılıydı. Uçan üç küre yeterli sayılamayacak kadar az ışık veriyordu.</p>

  <p>“Şal,” dedi.</p>

  <p>Şalı kesemin içinden çıkardım. Bir süre onu giymek hoşuma gitmişti –sonuçta Basil sokakta kaçarken onu ellerimin arasında bırakmıştı ve zorla almak gibi bir niyetim yoktu, fakat bu kayıp onu pek de etkilemişe benzemiyordu– ancak kısa bir süre sonra onu kaldırmıştım, çünkü İzleyici kıyafetleri giyen bir adamın Anımsayıcı şalı kuşanmış olması biraz garip kaçıyordu. Elegro şalı ters bir tavırla elimden aldı, açtı ve sanki bit arıyormuş gibi inceledi.</p>

  <p>“Bu elinize nasıl geçti?”</p>

  <p>“Tam işgal sırasında Basil ile yolda karşılaştık. Oldukça telaşlıydı. Onu sakinleştirmeye çalıştım, fakat elimde bu şalı bıraktı ve koşarak ayrıldı.”</p>

  <p>“O farklı bir hikaye anlattı.”</p>

  <p>“Onunla hikayelerimizin uyuşmamasına üzüldüm,” dedim.</p>

  <p>“Her neyse, sonuç olarak şalı getirdiniz. Haberi bu gece Roum’a ileteceğim. Getirdiğiniz için bir ödül bekliyor musunuz?”</p>

  <p>“Evet.”</p>

  <p>Canı sıkılan Elegro, “Ne gibi?” diye sordu.</p>

  <p>“Bir çırak olarak Anımsayıcılar arasına katılmak istiyorum.”</p>

  <p>İrkilmiş görünüyordu. “Fakat sizin bir loncanız var!”</p>

  <p>“Bugünlerde bir İzleyici olmak loncasız olmak demek. Ne için İzlemem gerekiyor? Verdiğim sözlerden artık bağımsızım.”</p>

  <p>“Doğru olabilir, fakat yeni bir loncaya katılmak için çok yaşlısınız.”</p>

  <p>“<i>O</i> kadar da değil.”</p>

  <p>“Bizimki zor bir iştir.”</p>

  <p>“Çok çalışmaya hazırım. Öğrenmek istiyorum. Bu ileri yaşımda içime merak doğdu.”</p>

  <p>“Buradaki arkadaşınız gibi bir Hacı olun, Dünya’yı görün.”</p>

  <p>“Dünya’yı zaten gördüm. Şimdi Anımsayıcılara katılıp geçmişi öğrenmek istiyorum.”</p>

  <p>“Aşağıdan istediğiniz bilgiyi alabilirsiniz. Bilgi bankalarımız size açıktır, İzleyici.”</p>

  <p>“Aynı şey değil. Kaydımı yapın.”</p>

  <p>Elegro, “Listeleyicilere katılın,” diye önerdi. “İş benzerdir, fakat aynı miktarda çalışma gerektirmez.”</p>

  <p>“Burada çırak olmayı talep ediyorum.”</p>

  <p>Elegro derin bir iç çekti. Parmaklarını çattı, dudaklarını büküp başını eğdi. Bu, onun için tamamen yeni bir şeydi. O kara kara düşünürken içeride bir kapı açıldı ve turkuvaz renkli küçük bir müzik küresini iki eliyle taşıyan bir Anımsayıcı kadın içeri girdi. Dört beş adım atıp durdu, Elegro’nun misafirleri olması onu belirgin bir biçimde şaşırtmıştı.</p>

  <p>Başını özür diler bir şekilde öne eğip, “Daha sonra gelirim,” dedi.</p>

  <p>Anımsayıcı, “Dur bir dakika,” dedi. Sonra bana ve Prens’e dönüp, “Eşim. Anımsayıcı Olmayne.” diye ekledi. Yine karısına dönerek “Bunlar Roum’dan yeni gelen yolcular. Basil’in şalını getirmişler. İzleyici şimdi loncamıza çıraklık başvurusu yapıyor. Ne önerirsin?” diye sordu.</p>

  <p>Anımsayıcı Olmayne’in beyaz alnı kırıştı. Siyah kristal bir vazonun içine elindeki müzik küresini bıraktı; kadın istemediği halde küre çalışmaya başlamıştı ve kapatılmadan önce bir düzine yumuşak notayı ortama bıraktı. Sonra kadın beni gözünde tarttı, ben de onu. Orta yaşlı olan kocasından belirgin bir şekilde gençti, hâlâ hayatının baharında gibi görünüyordu. Öte yandan bundan daha olgun olduğunu hissettiren garip bir güç havasına sahipti. Belki de, diye düşündüm, Jorslem’e gidip gençliğini tazelemiştir; fakat bu durumda eğer yaşın ona kazandırdığı görünüşe bir değer veriyor değilse kocasının da aynı şeyi yapmamış olması garipti. Kadın gerçekten çekiciydi. Büyük bir yüzü, geniş bir alnı, belirgin elmacık kemikleri, geniş, şehvetli bir ağzı, sivri bir çenesi vardı. Parlak siyah saçları teninin garip soluk rengiyle tezat oluşturuyordu. Eski çağlarda, ırkımızın daha farklı olduğu zamanlarda bunun daha sık görüldüğünü şimdi bilmeme rağmen böyle beyaz bir ten zamanımızda nadiren bulunur. Avluela, benim sevimli küçük Uçucum da benzeri bir siyah beyaz tezadını sergiliyordu fakat benzerlik ancak bununla sınırlıydı; Avluela baştan aşağı kırılganken Anımsayıcı Olmayne gücün ta kendisiydi. Uzun, narin boynunun altında düzgün omuzlara, dik göğüslere, sıkı bacaklara sahipti. Soylu bir duruşu vardı.</p>

  <p>Ben onun koyu renk bakışlarına zar zor karşılık verebilir hale gelene kadar uzun süre bizi inceledi. En sonunda, “İzleyici kendini bize katılabilecek kadar vasıflı görüyor mu?” diye sordu.</p>

  <p>Soru odanın içinde cevap vermeye niyetli herhangi birine sorulmuş gibi görünüyordu. Ben duraksadım, Elegro da benim gibi duraksadı; uzunca bir süre sonra cevap veren Roum Prensi oldu. Emreden tondaki sesiyle, “İzleyici loncanıza katılabilecek niteliğe sahiptir,” dedi.</p>

  <p>Olmayne, “Peki sen kimsin?” diye sordu.</p>

  <p>Prens anında daha uysal bir ses tonuna geçiverdi. “Zavallı kör bir Hacıyım hanımım, Roum’dan buraya kadar bu adamın eşliğinde yürüyerek geldim. Benim fikrimi soracak olursanız, onu çırak olarak almanız yararınıza olur.”</p>

  <p>Elegro, “Peki siz? Siz ne yapmak niyetindesiniz?” diye sordu.</p>

  <p>Prens, “Sadece buraya sığınmak. istiyorum,” dedi. “Dolaşmaktan yoruldum ve üzerinde düşünmem gereken pek çok konu var. Bana verebileceğiniz ufak tefek işleriniz olabilir. Yol arkadaşımdan ayrılmak beni oldukça üzer.”</p>

  <p>Olmayne bana dönüp, “Durumunuzu görüşeceğiz. Onaylanırsa testlere gireceksiniz. Ben sizin kefiliniz olacağım.”</p>

  <p>Şaşkınlık içinde kalan Elegro kendine hakim olamayıp, “Olmayne!” dedi.</p>

  <p>Kadın hepimize sakince gülümsedi.</p>

  <p>Aile içi bir tartışmanın sınırından dönülmüştü; neyse ki sorun büyümedi ve Anımsayıcılar bize konukseverliklerini gösterdiler, meyve suları, daha sert içecekler, gece yatacak bir yer sundular. Benim anormal başvurumu görüşmek için başka Anımsayıcılar çağrılırken biz akşam yemeğini süitlerinin bir bölümünde, onlardan ayrı yedik Prens garip bir rahatsızlık içindeydi; yemeğini çabucak bitirdi, bir şişe şarap devirdi, çatal bıçağını düşürdü, sanki beyninin kıvrımlarından birinin üzerindeki kaşıntıya ulaşmaya çalışıyor gibi gri metalik gözlerini parmaklayıp durdu.</p>

  <p>En sonunda, kısık ama ısrarcı bir sesle, “Kadını bana tarif et!” dedi.</p>

  <p>En berrak resmi çizebilmek için kelimelerimi süsleyip renklendirerek detaylı bir şekilde tarif ettim.</p>

  <p>“Güzel bir kadın diyorsun, öyle mi?”</p>

  <p>“Sanırım öyle. Biliyorsun ki insan benim yaşıma gelince güzelliğin tanımını hormonlarıyla değil de soyut kavramlarla yapıyor.”</p>

  <p>Prens, “Sesi beni tahrik ediyor,” dedi. “Güç sahibi. Bir kraliçe gibi. Güzel olmalı, eğer vücudu sesiyle örtüşmüyorsa ilahi adalet diye bir şey yok demektir.”</p>

  <p>Ağır ağır, “O,” dedim, “başka bir adamın karısı ve bize konukseverliğini gösteriyor.”</p>

  <p>Roum’da Prens’in tahtırevanının saraydan çıktığı ve Prens’in Avluela’yı gözüne kestirdiği o günü hatırladım. Onu yanına çağırtmış, perdenin arasından içeri alıp ondan faydalanmıştı. Bir Egemen daha alçak seviye insanlara böyle davranabilirdi, fakat bir Hacı bunu yapamazdı ve ben Prens Enric’in planlarından korkmaya başlamıştım. Tekrar gözlerini kurcaladı. Yüz kasları gerildi.</p>

  <p>“Onunla bir sorun çıkartmayacağına söz ver,” dedim.</p>

  <p>Ağzının kenarı sert bir cevabın başlangıcı olabilecek bir şekilde gerildi, fakat çabucak eski haline döndü. Kendini zorlayarak, “Beni yanlış tanımışsın, yaşlı adam. Konukseverliklerinin bize yüklediği sorumlulukları alacağım. Şimdi iyi bir adam ol da biraz daha şarap getir, ha?”</p>

  <p>Servis gözüne basıp ikinci bir şişe şarap aldım. Roum’daki sarı zımbırtıdan değil, sert kırmızı şaraptı. Bardaklara koydum, içtik; şişe çabucak boşaldı. Şişeyi polarizasyon çizgileri üzerinden tutup uygun şekilde çevirdim ve şişe bir baloncuk gibi patlayarak ortadan yok oldu. Kısa bir süre sonra Anımsayıcı Olmayne içeri girdi. Üzerindekileri değiştirmişti; önce kaba kumaşlı, mat renkli bir gündüz kıyafeti vardı, şimdi ise göğüslerini sıkıştıran tek parça kızıl bir elbise giymekteydi. Vücudunun tüm hatları ve bölgelerini ortaya seriyordu; bir göbeği olmasını şaşkınlıkla karşılamıştım. Karın bölgesinin aşağı doğru eğimini insanı tahrik etmek için o kadar iyi hesaplanmış bir şekilde kesiyordu ki neredeyse beni bile kışkırtacaktı.</p>

  <p>Halinden memnun bir şekilde, “Başvurun benim kefaletimle kabul edildi. Testler bu gece yapılacak. Eğer geçersen bizim bölümde işe başlayacaksın.” Gözleri birden haylazca parıldadı. Kısa bir aradan sonra “Bilmelisiniz ki kocam bundan hiç de memnun olmadı,” dedi, “fakat kocamın memnuniyetsizliği korkutucu bir şey değildir. Şimdi ikiniz de benimle gelin.”</p>

  <p>Ellerini uzatıp benim ve Prens’in ellerini tuttu. Parmakları soğuktu. İçim içime sığmıyordu; Jorslem’deki gençlik çeşmesinin sularına gerek bile olmadan içimde parıldayan bu yeni gençlik hissi yüzünden şaşkınlık içinde kalmıştım.</p>

  <p>Olmayne, “Gelin,” dedi ve bizi testin yapılacağı yere götürdü.</p>
</body>
</html>