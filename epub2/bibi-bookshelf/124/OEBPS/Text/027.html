<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h4><p class="p10"><span class="t0"><b>4</b></span></p></h4>

  <p>Geçitteki uzun ve tozlu yürüyüşümüzden sonra karşı taraftaki ilk gecemizde gölün yanındaki bir hana vardık. Neredeyse penceresiz, serin bir iç avlunun etrafında, beyaz badanalı, kare şeklinde bir binaydı. Müşterilerin çoğu Hacı gibi görünüyordu, fakat arada başka loncalardan olanlar, özellikle de Satıcılar ve Taşıyıcılar da vardı. Binanın köşesine yakın odalardan birinde bir Anımsayıcı kalıyordu. Olmayne adamı tanımamasına rağmen ondan uzak durdu, eski loncası ile ilgili anılarını canlandırmak istemiyordu.</p>

  <p>Burada yerleşmiş olanların arasında Değişken Bernalt da vardı. İşgalcilerin yeni kanunlarına göre Değişkenler artık sadece onların özel kullanımına ayrılmış olanlarda değil, istedikleri genel handa kalabiliyorlardı; yine de onu burada görmek biraz garipti. Koridorda karşılaştık. Bernalt sanki tekrar birşeyler söyleyecekmiş gibi hafifçe gülümsedi, fakat gülümsemesi ve gözlerinin parıltısı yok oldu. Onun arkadaşlığını kabul etmeye henüz hazır olmadığımı anlamış gibi görünüyordu. Belki de Hacıların kanunlarına göre loncasızlarla pek alışverişi olmaması gerektiğini hatırlamıştı. Bu kanun hâlâ geçerliydi.</p>

  <p>Ben ve Olmayne çorba ve yahniden oluşan yağlı bir yemek yedik. Yemekten sonra odasına çıktım ve iyi geceler diliyordum ki, “Bekle,” dedi. “İrade ile beraber bağlantı kuralım.”</p>

  <p>“Senin odana girerken görüldüm,” dedim. “Uzun süre kalırsam dedikodu olur.”</p>

  <p>“Öyleyse seninkine gidelim!”</p>

  <p>Olmayne koridoru kontrol etti. Tehlike yoktu: Bileğimden yakaladığı gibi hemen karşıdaki odama koştu. Yamuk kapıyı arkamızdan kapatarak mühürledi ve “Yıldız taşın!” dedi.</p>

  <p>Taşı cüppemdeki yerinden çıkardım, o da kendisininkini çıkardı, ellerimiz taşların üzerine kapandı.</p>

  <p>Hac yolculuğunun bu kısmında yıldız taşı büyük bir avuntu olmuştu. En son İzleyici transına girdiğimden beri pek çok mevsim geçmişti, fakat eski alışkanlıklarımdan hâlâ tam olarak kurtulabilmiş değildim; yıldız taşı, İzleyiş sırasında insanın duyduğu müthiş zevkin yerini alıyordu.</p>

  <p>Yıldız taşları dış dünyalardan birinden –hangisi olduğunu bilmiyorum– geliyordu ve ancak loncaya yapılan başvuru ile sonuç alınabiliyordu. İnsanın Hacı olup olamayacağına taş karar veriyordu; cüppeyi giymeye layık olmadığına karar verdiği insanların elini yakardı. Söylenene göre tek bir istisna olmadan, Hacılar loncasına üye olan herkes taş ona ilk verildiğinde bir rahatsızlık duyarmış.</p>

  <p>Olmayne “Seninkini verdiklerinde,” dedi, “endişelenmiş miydin?”</p>

  <p>“Tabii ki.”</p>

  <p>“Ben de.”</p>

  <p>Taşların varlıklarımızı ele geçirmesini bekledik. Benimkini sıkıca tuttum. Camdan daha pürüzsüz, karanlık ve parlak taş elimde bir buz topağı gibi ışıldıyordu ve İradenin gücüyle yavaş yavaş ahenk içine girdiğimi hissediyordum.</p>

  <p>Önce etrafımdakileri algılayışım güçlendi. Bu tarihi hanın duvarındaki her çatlak bana birer vadi gibi görünmeye, dışarıdaki rüzgarın hafif fısıltısı yüksek bir perdeden ulumaya başladı. Odadaki lambanın hafif ışığında renk tayfının ötesinde ışıklar gördüm.</p>

  <p>Yıldız taşının yaşattığı deneyim ile eski İzleyiş aletlerimin yaşattıkları tamamen farklıydı. O da insanın kendini yüceltmesiydi. İzleyiş içine girdiğimde Dünya üzerindeki varlığımdan ayrılıp sonsuz hızla sonsuz mesafede dolaşabiliyor, her şeyi algılayabiliyordum ve bu da bir insanın tanrısallığa en fazla yaklaşabileceği yerdi. Yıldız taşı İzleyici transıyla gelen kesin verilerden hiçbirini sağlamıyordu. Tam transtayken hiçbir şey göremiyor, hatta etrafımdakileri bile algılayamıyordum. Bildiğim tek şey, taşın etkisi altındayken benden büyük birşeylerle kucaklaşıyor, kainatın altyapısıyla bağlantı haline geçiyordum.</p>

  <p>İsterseniz buna İrade ile kurulan bağlantı deyin.</p>

  <p>Uzaklardan bir yerden Olmayne’in, “Bu taşlar hakkında bazı insanların dediklerine inanıyor musun?” dediğini duydum. “Hani şu İrade ile bağlantı diye bir şeyin olmadığı, sadece elektriksel bir aldanma yaşadığımız şeklinde olan.”</p>

  <p>“Bu konuda bir fikrim yok,” dedim. “Beni sebeplerden çok sonuçlar ilgilendiriyor.”</p>

  <p>Şüpheciler yıldız taşlarının insanın kendi beyin dalgalarını kendi zihnine geri çeviren yükseltici döngülerden başka bir şey olmadığını söylerler. Bu alaycıların dediklerine göre insanın bağlantı kurduğu muazzam varlık aslında Hacının kendi kafatasının içinde oluşan tek bir elektriksel sinyalin kendi üstüne eklenerek oluşturduğu gökgürültüsünden başka bir şey değildi. Belki de. Belki de.</p>

  <p>Olmayne taşını tutan elini uzattı. “Tomis, Anımsayıcılar arasındayken dinler tarihini incelemiş miydin?” diye sordu. “Tarihin başından beri insanlar sonsuzluk ile bir olmanın yollarını aramışlar. Çoğu din –hepsi değil– böyle ilahi bir birleşim umudu barındırıyormuş.”</p>

  <p>“Ayrıca ilaçlar da varmış,” diye mırıldandım.</p>

  <p>“Evet, bazı ilaçlar insana evrenle bir olma hissi yaşattığı için kullanılıyorlarmış. Bu yıldız taşları Tomis, bunlar insanlığın üzerindeki en büyük lanetlerden birine, her ruhun ayrı bir bedene hapsedilmesine karşı bulunan çareler arasında en sonuncusu. Birbirimizden ve İrade’den, evrendeki diğer çoğu ırkın katlanabileceğinden daha fazla ve korkunç bir şekilde yalıtılmışız. Bu, sadece insanlığa özgü bir şeymiş gibi gözüküyor.”</p>

  <p>Sesi fısıltı haline dönüştü ve anlaşılmaz olmaya başladı. Anımsayıcılar arasında edindiği bilgeliği aktarmaya, konuşmaya devam etti, fakat söylediklerine artık anlam veremiyordum. İzleyici eğitimimden dolayı İrade ile bağlantıyı her zaman ben daha hızlı kuruyordum ve bu yüzden genelde de son kelimeleri bir şey ifade etmiyordu.</p>

  <p>Diğer geceler gibi o gece de taşımı sımsıkı tuttum, ürpertiyi hissettim, gözlerimi kapattım, uzaklarda çalınan dev bir gongun sesini, bilinmeyen bir sahile vuran dalgaları, yabancı bir ormanda esen rüzgarın fısıltısını duydum. Çağrıldığımı hissettim. Yanıt verdim. Bağlantı kurdum. Kendimi İrade’ye teslim ettim.</p>

  <p>Geçmiş hayatımın katmanları arasında, gençliğim ve orta yaşlarım, yolculuklarım, eski aşklarım, acılarım, zevklerim, daha sonraki sorunlu yıllarım, ihanetlerim, yetersizliklerim, pişmanlıklarım, kusurlarım arasında dolaştım.</p>

  <p>Kendi kendimden kurtuldum. Varlığımdan sıyrıldım. Birleştim. Sadece yanımdaki Olmayne ile değil, Hind’in dağlarında, Arba’nın kumlarında dolaşan Hacılarla, Ais’de, Palash’da, Stralya’da bağlılıklarını sunan Hacılarla, bazılarının aylar, bazılarının yıllar süren, bazılarının da asla tamamlayamadığı yolculuklarla Jorslem’e giden binlerce Hacıyla bir oldum. İrade’ye karıştığımız o ânı hepsiyle birden paylaştım. Karanlık içinde ufukta beliren koyu mor bir ışıltı gördüm, büyüdü ve her yeri kaplayan kızıl bir aydınlığa dönüştü. Birleşimi tüm varlığımla kabul ederek, kirli, etin içinde hapsolmuş bir halde olmama rağmen içeri girdim ve kendimden kopmuş bu halimden başka bir şey istemedim.</p>

  <p>Böylece arındım.</p>

  <p>Böylece yalnız uyandım.</p>
</body>
</html>