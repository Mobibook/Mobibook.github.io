<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h4><p class="p10"><span class="t0"><b>2</b></span></p></h4>

  <p>Sabah güneşi, Dünya sanki daha dün yaratılmış gibi parlak ve acımasızdı. Bizim dışımızda yol boştu; insanlar alışkanlık ya da işleri nedeniyle benim gibi etrafta dolaşmıyorlarsa zaten yılın bu zamanı yola çıkmazlardı. Arada sırada Efendiler loncasından birilerine ait önüne bir dizi ifadesiz nötral koşulmuş savaş arabasına yol vermek için kenara çekiliyorduk. Günün ilk iki saatinde, Efendilerin gururlu hatlarını bizim gibi basit halktan gizlemek için hepsinin de her tarafı sıkı sıkı kapatılmış böyle dört araç yanımızdan geçti. Ürünle dolu birkaç yük arabası gördük ve üzerimizden birkaç tane havasalı süzüldü. Bunları saymazsak yol çoğu zaman tamamen bize aitti.</p>

  <p>Roum’un hemen dışında eski çağların izleri barınıyordu; ortalıkta duran sütunlar, hiçbir şeyi hiçbir yerden hiçbir yere aktaran kemerlerin ayakta kalan parçaları, artık yok olmuş bir mabedin kapıları. Bu gördüklerimiz Roum’un en eski hali olmasına rağmen üzerine yeni, en azından daha sonraki döngülerin binaları yapılmıştı: Köylü kulübeleri,. güç aktarıcılarının kubbeleri, yaşam kulelerinin iskeletleri. Nadiren tarihi bir havagemisinin yanmış gövdesiyle karşılaşıyorduk. Gormon her şeyi inceliyor, zaman zaman örnekler topluyordu. Avluela, gözleri fal taşı gibi açılmış, tek kelime etmeden bakıyordu. Önümüzde şehrin duvarları tüm heybetleri ile belirene kadar yürümeye devam ettik.</p>

  <p>Sıkı sıkıya birleştirilmiş parlak, mavi taşlardan yapılmış, yaklaşık sekiz adam yüksekliğindeydiler. Yol, duvarın altında kurulmuş bir kemerin içinden geçiyordu, kapılar açıktı. Biz kapılara yaklaşırken birisi bize doğru geldi; cüppeli, maskeli, alışılmışın ötesinde bir boya sahip, Hacılar loncasının kasvetli giysileri içinde bir adamdı. İnsan böyle birisinin yanına çağrılmadan gitmez. Hacı çağırdı.</p>

  <p>Maskesinin içinden, “Nereden?” diye sordu.</p>

  <p>“Güneyden. Bir süre Agupt’ta yaşadım, sonra Kara Geçidi’ni kullanarak Talya’ya geçtim,” diye cevapladım.</p>

  <p>“Nereye?”</p>

  <p>“Roum; bir süre için.”</p>

  <p>“İzleyiş nasıl gidiyor?”</p>

  <p>“Alışıldığı gibi.”</p>

  <p>Hacı, “Roum’da kalacak bir yeriniz var mı?” diye sordu.</p>

  <p>Hayır anlamında başımı salladım. “İrade’nin merhametli olmasını bekliyoruz.”</p>

  <p>Hacı ilgisiz bir şekilde, “İrade her zaman merhametli değildir,” dedi. “Ayrıca Roum’da İzleyicilere de pek ihtiyaç duyulmuyor. Neden bir Uçucu ile seyahat ediyorsun?”</p>

  <p>“Bana arkadaş olsun diye. Ayrıca o daha çok genç ve korunmaya ihtiyacı var.”</p>

  <p>“Diğeri kim?”</p>

  <p>“Onun loncası yok. O bir Değişken.”</p>

  <p>“Bunu görebiliyorum; neden sizinle beraber?”</p>

  <p>“Ben yaşlıyım, o da güçlü, bu yüzden de beraber yolculuk ediyoruz. Sen nereye, Hacı?”</p>

  <p>“Jorslem. Benim loncam için başka bir hedef olabilir mi?”</p>

  <p>Omuzlarımı silkerek bu noktayı kabul ettim.</p>

  <p>Hacı, “Neden benimle Jorslem’e gelmiyorsun,” dedi.</p>

  <p>“Şimdi yolum kuzeye doğru. Jorslem güneyde, Agupt yakınlarında kalıyor.”</p>

  <p>Hacı şaşırmış bir şekilde, “Yani Agupt’ta bulundun, ama Jorslem’e gitmedin mi?” diye sordu.</p>

  <p>“Evet. Jorslem’i görmem için zaman henüz uygun değildi.”</p>

  <p>“Şimdi gel. Yolda beraber yürürüz, İzleyici, beraber yürürüz ve eski günlerden, zamanın getireceklerinden bahsederiz, senin İzleyişlerine yardımcı olurum, sen de İrade ile bağlantı kurmama yardım edersin. Anlaştık mı?”</p>

  <p>Çok cazipti. Altın Jorslem’in kutsal binaları ve türbeleri, yaşlıların gençleştirildiği yenilenme mekanları, seyyar tapınakları, sivri kuleleri ile görüntüsü gözlerimin önünden geçti. Her ne kadar kendi alışkanlıklarına bağlı bir adam olsam da o anda içimden Roum’u boşverip Hacı ile beraber Jorslem’e gitmek geliyordu.</p>

  <p>“Ya arkadaşlarım...” dedim.</p>

  <p>“Onları boşver. Loncasızlarla yolculuk etmem yasak ve bir dişiyle de yolculuk etmek istemiyorum. Biz ikimiz, İzleyici, Jorslem’e beraber gideceğiz.”</p>

  <p>Bu resmi konuşmayı kenarda kaşları çatık bir şekilde dinleyen Avluela birden bana korku içinde bir bakış fırlattı.</p>

  <p>“Onları bırakmayacağım,” dedim.</p>

  <p>Hacı, “Öyleyse Jorslem’e yalnız başıma giderim,” dedi. Cüppesinin içinden kemikli, uzun parmaklı, düzgün ve beyaz bir el çıktı. Saygılı bir şekilde parmaklarımı onunkilere dokundurdum. Hacı, “İrade senin yanında olsun İzleyici dost,” dedi, “Jorslem’e ulaştığında beni bul.”</p>

  <p>Konuşmayı daha fazla sürdürmeden yoluna devam etti.</p>

  <p>Gormon, “Onunla giderdin, öyle değil mi?” dedi.</p>

  <p>“Bunu düşündüm.”</p>

  <p>“Jorslem’de burada olmayan ne bulabilirsin? Burası da orası gibi kutsal bir şehir. Burada biraz dinlenmelisin. Bugün daha fazla yürüyebilecek gibi görünmüyorsun.”</p>

  <p>“Haklı olabilirsin,” dedim ve kalan son enerjimle Roum kapılarına doğru seğirttim.</p>

  <p>Dikkatli gözler duvardaki gözetleme deliklerinden bizi izliyordu. Geçişin yaklaşık ortasına geldiğimizde çiçek bozuğu suratlı, gıdığı sarkmış, şişman bir Muhafız bizi durdurdu ve Roum’da ne işimiz olduğunu sordu. Ben loncamı ve amacımı belirttim, bunun üzerine adam iğrenmişcesine bir homurtu çıkardı.</p>

  <p>“Başka bir yere git, İzleyici! Burada sadece işe yarar insanlara ihtiyacımız var.”</p>

  <p>Hafifçe, “İzleyişin de faydaları vardır,” dedim.</p>

  <p>“Kuşkusuz, kuşkusuz...” Yan yan Avluela’ya baktı. “Bu kim? İzleyicilerin bekaret yemini ettiklerini sanıyordum.”</p>

  <p>“O sadece bir yol arkadaşı.”</p>

  <p>Muhafız bir kahkaha patlattı. “Bahse girerim sık sık gidip geldiğin bir yoldur! Hayır, pek bir şeye de benzemiyor. Kaç yaşında? On üç, on dört? Gel bakalım buraya çocuk. Gel de seni yasadışı maddeler için bir kontrolden geçirelim.” Elleri hızla kızın vücudunda dolaştı, göğüslerini ellerken kaşları çatıldı, omuzlarının arkasında büzülü kanatlarının oluşturduğu tepeciklere rastladığında ise kaşını kaldırdı. “Burada ne varmış? Ne varmış bakalım? Arkada önde olduğundan daha fazlası var! Bir Uçucusun ha? Bu çok pis bir iş, hain İzleyicilerle sürten Uçucular.” Kıkırdadı ve Avluela’nın vücuduna öyle bir şekilde el attı ki gözlerinde intikam ateşi yanan Gormon öfkeyle ileri atıldı. Neyse ki onu tam zamanında bileğinden yakalayarak tüm gücümle asıldım; böylece bir Muhafıza saldırarak her üçümüzü de mahvetmesine engel olabildim. Beni hırsla çekti, neredeyse yere düşürüyordu; fakat sonra sakinleşti, duruldu ve buz gibi gözlerle şişkonun Avluela üzerinde “yasadışı madde” aramasını bitirmesini izledi.</p>

  <p>Sonunda Muhafız nahoş bakışlarını Gormon’a çevirdi, “Sen nasıl bir yaratıksın öyle?” dedi.</p>

  <p>Gormon, sert bir şekilde, “Affınıza sığınarak, ben bir loncasızım,” dedi. “Teratojenik olarak üretilmiş önemsiz ve değersiz, yine de özgür ve Roum’a giriş arzusunda olan biriyim.”</p>

  <p>“Burada daha fazla canavara ihtiyacımız mı var?”</p>

  <p>“Az yerim ve çok çalışırım.”</p>

  <p>Muhafız, “Nötralize edilsen daha da fazla çalışırdın,” dedi.</p>

  <p>Gormon adama ters ters baktı. “Artık giriş için izin verecek misiniz?” diye sordum.</p>

  <p>“Bir saniye.” Muhafız başına bir düşünme kepi geçirdi ve hafıza tanklarına bir mesaj geçerken gözlerini kıstı. Bunu yaparken harcadığı çabayla yüzü gerildi, sonra rahatladı ve birkaç saniye sonra da cevap geldi. Biz yapılan işlemleri duyamıyorduk, ama yüzünde beliren düş kırıklığına bakılırsa Roum’a girişimizin engellenmesi için herhangi bir neden bulunamamıştı.</p>

  <p>“Haydi geçin,” dedi. “Üçünüz de... Çabuk olun!”</p>

  <p>Kapıyı geçtik.</p>

  <p>Gormon, “Bir yumrukta beynini duvara yapıştırabilirdim,” dedi.</p>

  <p>“... ve gece olmadan nötralize edilirdin. Biraz sabır ve işte Roum’a girdik.”</p>

  <p>“Ama Avluela’ya davranışı!...”</p>

  <p>“Ona karşı çok sahiplenici bir tavır alıyorsun,” dedim. “Unutma ki o bir Uçucu ve loncasızlarla cinsel anlamda bir ilişkiye giremez.”</p>

  <p>Gormon hamlemi görmezden geldi. “Beni, seni ettiğinden daha fazla tahrik etmiyor, İzleyici. Sadece ona o şekilde davranıldığını görmek bana acı veriyor. Beni tutmasaydın o adamı öldürürdüm.”</p>

  <p>Avluela, “Artık Roum’da olduğumuza göre; nerede kalacağız?” dedi.</p>

  <p>“Önce loncamın karargahını bulmalıyım,” dedim. “İzleyiciler Hanında kaydımı yaptırayım. Ondan sonra belki de Uçucular Locası’nı bulur orada birşeyler yeriz.”</p>

  <p>Gormon, “Sonra da,” dedi, “Loncasızlar çöplüğüne gider birkaç kuruş dileniriz.”</p>

  <p>Ona, “Bir Değişken olduğun için sana acıyorum,” dedim, “ama kendi kendine acımanın pek de zarif bir davranış olmadığını düşünüyorum. Haydi gel.”</p>

  <p>Kapıdan uzaklaşan taş döşeli, döne döne giden yoldan yukarı çıkarak, Roum’a girdik. Şehrin dış kısmındaydık, buradaki çok sayıda tek katlı gecekondu bile etraftaki savunma mekanizmalarının kapladıkları gereksiz hacimle boy ölçüşemezdi. Bir önceki gece dışarıdan gördüğümüz, on bin yıldan fazla bir süredir korunmuş tarihi Roum’un kalıntıları olan parlak kuleler, pazar yeri, üretim bölgesi, iletişim tepesi, İrade’ye adanmış tapınaklar, hafıza depoları, uyku sığınakları, dış dünya kerhaneleri, hükümet binaları ve çeşitli loncaların karargahları da içeride kendilerine bir yer bulmuşlardı.</p>

  <p>Bir köşede, kauçuk duvarları olan İkinci Döngü’ye ait eski bir binanın yanında, halka açık bir düşünce başlığı bulup alnıma yerleştirdim. Bir anda düşüncelerim hızla kablolardan geçip onları hafıza deposuna ait beyinlerden birine yönlendirecek arayüze ulaştılar. Arayüzü geçip koyu yeşil kutusunun içinde uçuk gri kıvrım kıvrım beynin kendisiyle karşılaştım. Bir zamanlar bir Anımsayıcının anlattığına göre, önceki döngülerde insanlar onların yerine düşünecek makineler yapmışlar, fakat bu makineler korkunç pahalı, inanılmaz büyükmüş ve deli gibi enerji harcıyorlarmış. Bu atalarımızın budalalıklarının en kötüsü değil; fakat ölüm hafıza depolarında kullanılmak üzere her gün binlercesini vücutlarından kurtarırken yapay bir beyin yapmanın nasıl bir amacı olabilir? Acaba onları kullanma bilgisinden mi yoksundular? Buna inanması güçtü.</p>

  <p>Beyne tanımlamamı verdim ve lonca hanının yerini sordum. Cevap anında geldi ve bir yanımda Avluela, diğer yanımda Gormon, ben ise aletlerimin durduğu el arabasını her zamanki gibi itekleyerek yola koyulduk.</p>

  <p>Şehir kalabalıktı. Böyle bir yığını ne sıcak, rehavet içindeki Agupt’ta, ne de kuzeye doğru olan yolculuğumun herhangi başka bir noktasında görmüştüm. Sokaklar maskeli ve gizemli Hacılarla doluydu. Acele içindeki Anımsayıcılar, suratsız Tüccarlar ve arada sırada da bir Efendinin tahtırevanı onların arasından zorla yol açarak ilerliyordu. Avluela birkaç tane Uçucu da gördü fakat arınma ayininden geçmeden önce onları selamlaması loncasının âdetlerince yasaktı. Ben de pek çok İzleyici gördüğümü, fakat hepsinin de bana kibirle ve hor görerek baktığını üzülerek söylemeliyim. Ayrıca epey Koruyucunun bulunduğunu ve Satıcılar, Uşaklar, İşçiler, Katipler, İletişimciler ve Taşıyıcılar gibi daha alt seviye loncaların da fazla fazla temsil ediliyor olduğunu fark ettim. Doğal olarak bir yığın nötral mütevazı işleriyle sessizce uğraşıyorlardı ve Dünya’nın somurtkan, yoksullukla cebelleşen insanlarıyla her ne yapılabilinirse onu yapmaya gelmiş, büyük ihtimalle çoğu turist olan farklı tipte pek çok Dünyadışı da sokakları dolduruyordu. Kalabalığın içinde göze batmamaya çalışarak aksak aksak gezinen pek çok Değişken de vardı; ama aralarından bir tanesinin bile başı yanımda yürüyen Gormon’unki kadar dik değildi. Türü içinde tekti; diğerleri alacalı ya da benekli, asimetrik, eksik ya da fazla uzva sahip, hayal gücünün sınırlarında binlerce farklı deformasyonu olan sürüngen, tıslayan, aksak, yamuk ya da yapışkan, yankesicilik yapan, organlarını satan, yağcı, insanların duygularını sömüren veya düzenbaz şeylerdi, fakat bir tanesinin bile kendini adamdan sayıyormuş gibi göğsü dik değildi.</p>

  <p>Beynin talimatları çok netti ve bir saatten kısa bir yürüyüş sonunda İzleyiciler hanına ulaştık. Gormon ve Avluela’yı dışarıda bırakıp el arabamı içeri sürdüm.</p>

  <p>Ana salonda loncamın belki de bir düzine üyesi tembellik yapıyorlardı. Geleneksel biçimde onları selamladım ve selamımı isteksizce aldılar. Dünya’nın güvenliği gibi bir sorumluluğu taşıyan muhafızlar bunlar mıydı? Zayıf, ahmaklar sürüsü!</p>

  <p>“Kaydımı nereye yapabilirim?” diye sordum.</p>

  <p>“Yeni misin? Nereden?”</p>

  <p>“Son kayıt yerim Agupt’tu.”</p>

  <p>“Orada kalmalıydın. Burada daha fazla İzleyiciye ihtiyaç yok.”</p>

  <p>Sorumu tekrarladım, “Kaydımı nereye yapabilirim?”</p>

  <p>Boş suratlı bir genç, salonun arka tarafındaki ekranı işaret etti. Ekranın yanına gidip parmak uçlarımı dokundurdum, sorgulandıktan sonra bir İzleyicinin han sınırları içinde olmak koşuluyla ancak başka bir İzleyiciye söyleyebileceği ismimi verdim. Loncadaki yüksek seviyesinin göstergesi olarak, İzleyici işareti sol değil de sağ yanağında olan, patlak gözlü bir adam açılan bir panelin arkasında belirdi ve ismimi söyleyip, “Roum’a gelmemeliydiniz,” dedi. “Kapasitenin zaten üzerindeyiz.”</p>

  <p>“Yine de kalacak bir yer ve iş talep ediyorum,” dedim..</p>

  <p>Adam, “Sizinki gibi bir mizah duygusuna sahip olan biri Şaklabanlar loncasında doğmalıymış,” dedi.</p>

  <p>“Bunun komik bir yanı yok.”</p>

  <p>“Loncamızın son oturumunda resmen ilan edildiği gibi bir hanın daha önce belirlenen kapasitesini aşması durumunda yeni misafirler yerleştirmesi gibi bir zorunluluğu artık yok. Size iyi günler dilerim.”</p>

  <p>Donakaldım. “Böyle bir uygulamadan benim haberim yok! Bu inanılmaz! Düşünsenize, bir lonca, kendi üyesini –üstelik ayakları nasır tutmuş bir üyesini– kendi hanından kovuyor! Benim yaşımda, Agupt’tan buraya Kara Geçidi’ni aşarak gelen ve Roum’da bir yabancı olan aç bir üyesini...”</p>

  <p>“Neden önceden başvurmadınız?”</p>

  <p>“Böyle bir şeyin gerekli olacağı aklımın ucundan bile geçmemişti.”</p>

  <p>“Yeni kurallar...”</p>

  <p>“Yeni kuralların canı cehenneme!” diye bağırdım. “Kalacak bir yer istiyorum! Sen daha doğmadan önce İzleyiş yapan birini geri Çevirmek...”</p>

  <p>“Sakin ol kardeşim, sakin ol.”</p>

  <p>“Eminim uyumam için gösterebileceğiniz bir köşe, yemem için ayırabileceğiniz birkaç kırıntı birşey vardır, öyle değil mi?”</p>

  <p>Sesimin tonu yaygaradan yalvarmaya değiştikçe, adamın yüz ifadesi de aldırmazlıktan küçümsemeye dönüşmüştü. “Hiç odamız yok. Hiç yiyeceğimiz yok. Bildiğiniz gibi loncamız için zaman kötü. Gereksiz bir lüks, İrade’nin kaynaklarının gereksiz tüketimi olarak görüldüğümüz için toptan kaldırılacağımız hakkında dedikodular var. Gücümüz son derece sınırlı. Roum’da olması gerektiğinden daha fazla İzleyici var ve zaten adam başına az yemek düşüyor; bir de sizi alırsak yiyecek miktarı daha da azalacak.”</p>

  <p>“Peki ben nereye gidebilirim? Ne yapabilirim?”</p>

  <p>Adam gayet yumuşak bir şekilde, “Benim tavsiyem,” dedi, “kendinizi Roum Prensi’nin merhametine teslim etmeniz yönündedir.”</p>
</body>
</html>