<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h4><p class="p10"><span class="t0"><b>3</b></span></p></h4>

  <p>Böylece Anımsayıcılar loncasına katıldım.</p>

  <p>Testler formalite icabıydı. Olmayne bizi muazzam kulenin tepesine yakın bir yerdeki yuvarlak bir odaya götürdü. Az bulunur rengarenk tahta kakmalı ve eğimli duvarlar, yerden yükselen ışıl ışıl banklar, ortada da insan boyunda, üzerine okunamayacak kadar küçük harfler işlenmiş bir helezon vardı. Odada tembellik eden yarım düzine kadar Anımsayıcı hırpani yaşlı bir İzleyiciye en ufak bir ilgi göstermiyordu. Orada olmalarının tek nedeni, İzleyiciye açıklanamaz şekilde kefil olan Olmayne’in hatırını kırmamaktı.</p>

  <p>Bana bir düşünce başlığı sunuldu. Başlığın içinden gelen gıcırtılı bir ses bana hayatımla ilgili bir düzine soru sordu ve her zamanki cevaplarımı kaydetti. Eski lonca üstadıma ulaşabilmeleri ve dürüstlüğümü kontrol edip oradaki bağlarımı koparmaları için lonca numaramı verdim. Normalde insan İzleyiciler loncasıyla bağlarını kopartamazdı, fakat bu aralar zaman pek normal sayılmazdı ve loncamın artık dağıldığını biliyordum.</p>

  <p>Bir saat içinde her şey bitmişti. Şalı omuzlarıma koyan, Olmayne’in kendisi olmuştu.</p>

  <p>“Uyuman için bizim süitimize yakın bir yer verilecek,” dedi. “İzleyici kıyafetlerini teslim etmen gerekecek, fakat arkadaşın Hacı giysilerini giymeye devam edebilir. Deneme süresinin ardından eğitimine başlanacak. Bu arada hafıza bankalarımıza tam bir giriş iznin olacak. Herhalde farkındasındır, loncaya tam olarak alınmadan önce on yıldan fazla bir süre geçebilir.</p>

  <p>“Bunun farkındayım,” dedim.</p>

  <p>Olmayne, “Bundan böyle adın Tomis olacak,” dedi. “Henüz Anımsayıcı Tomis değil, Anımsayıcılardan Tomis. Arada bir fark var. Daha önceki isminin artık bir önemi yok.”</p>

  <p>Prensle paylaşacağımız küçük odaya alındık. Mütevazı bir yerdi, fakat temizlenme için olanak, düşünce başlığı ve başka bilgi aygıtları için girişler ve bir yiyecek asansörü bulunduruyordu. Prens Enric odayı dolaşıp eşyalara dokundu, kafasında odanın haritasını çıkardı. O kontrolleri kurcaladıkça dolaplar, yataklar, koltuklar, depo üniteleri ve daha çeşit çeşit mobilya duvarların içinden çıkıp çıkıp tekrar içeri girdi. Sonunda tatmin olmuştu, artık daha fazla kurcalamadan bir yatak açtı ve ışıl ışıl bir örtü yığını yuvasından çıktı. Prens gerindi.</p>

  <p>“Anımsayıcılardan Tomis, sana sormak istediğim bir şey var.”</p>

  <p>“Evet?”</p>

  <p>“İçimi kemirip duran merakımı dindirmek için... Bir önceki yaşamında ismin neydi?”</p>

  <p>“Bunun artık bir önemi yok.”</p>

  <p>“Artık gizliliğini gerektiren hiçbir sözle bağlı değilsin. Buna rağmen mi direneceksin bana?”</p>

  <p>“Eski alışkanlıklara bağlıyım,” dedim. “Senin ömrünün iki katı bir süre boyunca kurallar haricinde asla ismimi söylememek için şartlandım.”</p>

  <p>“Şimdi söyle.”</p>

  <p>“Wuelling,” dedim.</p>

  <p>Bunu yaptığım için kendimi garip bir şekilde özgürleşmiş hissediyordum. Eski adım sanki dudaklarımın önünde havada asılı kaldı; sonra kafesinden kurtulmuş bir ziynet kuşu gibi hızla yükseldi, ani bir dönüş yaptı, bir duvara çarpıp hafif bir çınlamayla binlerce parçaya ayrıldı. Ürperdim; tekrar, “Wuelling,” dedim. “Benim adım Wuelling’di.”</p>

  <p>“Artık Wuelling değil.”</p>

  <p>“Anımsayıcılardan Tomis.”</p>

  <p>İkimiz de nefessiz kalana kadar güldük ve kör Prens ayağa kalkarak eliyle elime dostça vurdu; büyülü sözcükleri bir anda öğrendikten sonra aslında kelimelerin ne kadar da az bir gücü olduğunu fark eden küçük çocuklar gibi benim adımı, sonra onunkini, sonra yine benimkini tekrar tekrar bağırdık.</p>

  <p>Böylece Anımsayıcılar arasındaki yeni yaşamım başlamış oldu.</p>

  <p>Bir süre için Anımsayıcılar Evi’nden hiç ayrılmadım. Gündüzlerim de gecelerim de tamamen doluydu ve bu yüzden Perris’e yabancı kaldım.</p>

  <p>Onun zamanı tamamen dolu olmasa da Prens neredeyse sürekli olarak binadaydı; sadece sıkıldığı ya da öfkelendiği için dışarı çıkıyordu. Zaman zaman Anımsayıcı Olmayne de onunla birlikte giderdi, ya da tam tersi; böylece karanlığının içinde yalnız olması gerekmiyordu; fakat kimi zaman kör olsa dahi şehrin zorluklarıyla başa çıkabileceğini göstermek istercesine binayı tek başına terk ettiğinin de farkındaydım.</p>

  <p>Uyumadığım zamanlar şu işlerle uğraşıyordum:</p>

  <p class="p11">– Uyum çalışmaları</p>

  <p class="p12">– Çırakların günlük işleri</p>

  <p class="p12">– Özel araştırmalar</p>

  <p>Doğal olarak diğer çıraklardan oldukça yaşlı olduğum ortaya çıkmıştı. Çoğu daha çocuk yaşta, hatta başka Anımsayıcıların çocuklarıydı. Bana hayretle bakıyor, böyle bir ihtiyarın nasıl okul arkadaşlarından biri olabileceğini anlayamıyorlardı. Hayatlarının ortasında Anımsayışın davetini hisseden birkaç tane epey olgunlaşmış çırak da vardı, fakat hiçbirisinin yaşı benimkine yaklaşmıyordu bile. Bu yüzden eğitim arkadaşlarımla pek bir sosyal alışverişim olmadı.</p>

  <p>Her gün programın bir parçası olarak Dünya’nın geçmişini ortaya çıkarma yöntemlerini öğreniyorduk. Kazılardan elde edilen örneklerin incelendiği laboratuvarlar gösterildi; birkaç atomun bozunmasından kalıntıların yaşının belirlendiği detektörler gördüm; halka şeklinde bir aletten yayılan rengarenk ışık huzmeleri bir parça tahta kıymığının üzerinde dans edip onu kül haline getirerek sırlarını açığa çıkartırken hayretle izledim. Cansız şeylerden geçmişe ait görüntülerin çıkartıldığı işlemi gördüm. Nereye gidersek gidelim izimizi bırakıyoruz: ışık parçacıkları yüzümüzden sekiyor ve fotonik akım yüzünden ortamdaki cisimlere yapışıyorlar. Anımsayıcılar bu cisimleri inceleyerek görüntüleri ayıklayıp düzenliyor, onarıyorlar. Mavi bir sisin içinde yüzlerin –eski krallar ve lonca üstatlarının, kaybolmuş düklerin, tarihi zamanlara ait kahraman yüzlerinin– belirip kaybolduğu bir odaya girdim. Donuk gözlü teknisyenler tarihi bir avuç külden ayrıştırıyorlardı. Çöp yığınlarının devrimleri ve suikastleri, kültürel değişiklikleri, ahlaki değerlerin çöküşünü ortaya çıkardığını gördüm.</p>

  <p>Daha sonra bana kazı çalışmalarıyla ilgili yüzeysel bilgiler verildi. Kurnazca bir simülasyonla Afreek ve Ais’deki şehir yıkıntılarında Anımsayıcıların vakum çekirdekleriyle toprağı kazmaları gösterildi. Kayıp Kıtaların kalıntıları için yapılan denizaltı araştırması beni bile heyecanlandırdı; yeşil jelatinden yapılmış gibi duran damla şeklindeki araçlara binen Anımsayıcı ekipleri Dünya Okyanusu’nun derinliklerine, şimdi çamur kaplı düzlüklerin en dip kısımlarına önlerinde mor ışıktan mızraklarıyla daldılar, pisliğin ve yıkıntıların altında kalmış gerçekleri gün yüzüne çıkardılar. Hazırladıkları belki de en iyi uyum çalışmalarından biri, hepsi de birer kahraman olan Anımsayıcıların güney Afreek’de çıkardıkları atmosfer makinesinin filmi olmuştu. Muazzam aletin altına demirler yerleştirip dev vinçlerle çekmişlerdi; o kadar inanılmaz bir kazı çalışması olmuştu ki iş bittiğinde toprak çökmüş gibi görünüyordu. Uzmanlar şallarıyla birlikte makinenin açtığı deliğe girip nasıl dikildiği hakkında bilgi toplamaya çalışırken İkinci Döngü’nün en büyük budalalığı olan koca sütun havada asılı duruyordu. Gözlerim bu manzara karşısında fal taşı gibi açılmıştı.</p>

  <p>Bu çalışmalardan sonra her seferinde seçmiş olduğum lonca için duyduğum saygı biraz daha artıyordu. Karşılaştığım Anımsayıcıların her biri bana kibirli, burnu havada, fiyaka düşkünü tipler gibi gelmişti; bir tanesini bile cana yakın bulmuyordum. Öte yandan bütün parçalarının toplamından üstündür; Basil ve Elegro gibi o kadar boş, insani şeylerden o kadar uzak, o kadar ilgisiz adamları bile sonsuzluğun içinden parlak geçmişimizi geri almak için başlatılmış muazzam bir çalışmanın birer parçası olarak görüyordum. Kaybolmuş zamanlar için başlatılmış bu arayış muhteşemdi, ancak insanlığın önceki faaliyetleriyle kıyaslanabilirdi. Şu anımız ve geleceğimiz elimizden alındığına göre tüm gayretlerimizi yeterince dikkatli olursak kimsenin elimizden alamayacağı geçmişimize yöneltmemiz gerekiyordu.</p>

  <p>Bu çabanın her ayrıntısını, kazı alanında toplanan her toz zerreciğinden, laboratuvarda işlemlerden geçip incelenmelerine, üst seviye Anımsayıcılar tarafından bu binanın üst katlarında üstün gayretler sonucu sentezlenip yorumlanmalarına kadar her şeyi günler boyunca dikkatle izledim. En üst seviyedeki bu bilgelere kısa bir süre için göz atma fırsatım oldu: beyaz başları öne eğik, ince dudaklarından yorumlar ve fikirler, boş laflar ve düzeltmeler dökülen benim büyükbabam olabilecek yaşta pörsümüş ihtiyarlar. Fısıldananlara göre bazıları Jorslem’de iki üç kez yenilenmiş, artık uzun yıllarının sonlarındalarmış.</p>

  <p>Bir sonraki aşamada Anımsayıcıların bulgularını depoladığı ve meraklıların bilgi alabilecekleri hafıza bankaları tanıtıldı.</p>

  <p>Bir İzleyici olarak hafıza bankalarını ziyaret etmek için az bir merakım ve daha da az ilgim vardı. Daha önce kesinlikle böyle bir şey görmemiştim, çünkü Anımsayıcıların bankaları sırf üç beş beyinden oluşan depo üniteleri değil, seri halinde bağlanmış yüzlerce beyinden oluşan muazzam yapılardı. Bizi götürdükleri yer –daha sonra öğrendiğime göre binanın altındaki benzeri bir düzine yerden biri– derin fakat yüksek olmayan, beyin küvezlerinin arkalara doğru olan sıralar gölgeler içinde kaybolacak dokuzlu sıralar halinde dizildiği uzunca bir odaydı. Perspektif garip oyunlar oynayabiliyordu; beyaz küvezlerin görüntüsü başa çıkılamayacak kadar uçsuz bucaksız geliyordu, sıraların sayısı on da olabilirdi, elli de.</p>

  <p>“Bu beyinler eski Anımsayıcılara mı ait?” diye sordum.</p>

  <p>Rehber, “Bazıları öyle,” diye yanıtladı, “fakat sadece Anımsayıcıların kullanılması gibi bir gereklilik yok Herhangi normal bir insan beyni kullanılabilir; bir Uşağın bile inanamayacağınız kadar geniş bir depolama kapasitesi vardır. Kayıtlarımız için yedeklemeye ihtiyacımız yok, bu yüzden her bir beynin tam kapasitesini kullanabiliyoruz.”</p>

  <p>Hafıza depolarını korumak için konulmuş parlak kalın bloğun arkasını görmeye çalıştım. “Özel olarak bu odada ne kayıtlı?” diye sordum.</p>

  <p>“İkinci Döngü sırasında Afreek’de yaşamış olanların adları ve kişisel bilgilerinin bulabildiğimiz kadarı. Bir de, bu hücrelerin tamamı henüz dolmadığı için Kayıp Kıtalara ait bazı coğrafi ayrıntıları ve Kara Geçidi’nin yaratılmasıyla ilgili bilgileri geçici olarak burada saklıyoruz.”</p>

  <p>“Bu bilgiler geçici kayıtlardan sabit kayıtlara kolaylıkla geçirilebilir mi?” diye sordum.</p>

  <p>“Evet, kolaylıkla. Burada her şey elektromanyetiktir. Bilgiler yük birikimleri halinde saklanır; polarizasyonu basit bir şekilde değiştirerek istediğimiz bilgiyi bir beyinden diğerine aktarabiliriz.”</p>

  <p>“Ya elektrikler kesilirse?” diye sordum. “Yedekleme yapmadığınızı söylediniz. Bir kaza sonucu veri kaybına uğrama ihtimali hiç yok mu?”</p>

  <p>Rehber, yumuşak bir şekilde “Hiç,” dedi. “Acil durumlarda devreye girip gücün devamlılığını sağlayacak aygıtlarımız var. Ayrıca depo birimlerinde organik maddeler kullanarak en iyi güvenlik tedbirini almış oluyoruz: Güç kesilse bile beyinler içlerindeki bilgiyi korumaya devam edeceklerdir. Böyle bir durumda içlerindeki bilgiyi tekrar toparlamak zor, fakat imkansız olmayacaktır.”</p>

  <p>“İşgal sırasında,” diye sordum, “herhangi bir sorunla karşılaşıldı mı?”</p>

  <p>“İşimizi kendi çıkarları doğrultusunda gören İşgalcilerin koruması altındayız.”</p>

  <p>Bundan kısa bir süre sonra biz çıraklara, toplanan Anımsayıcılar genel kurulunu lonca evinin balkonlarından birinden izlememiz izni verilmişti; aralarında Elegro ve Olmayne de bulunan lonca üyeleri, omuzlarında şalları tüm haşmetleriyle altımızda duruyorlardı. Çetin ve hakim bir figür çizen Anımsayıcılardan Rektör Kenishal, üzerinde helezon işareti bulunan bir kürsüdeydi, hemen yanında ise Dünya’yı ele geçiren ırkın mensubu, daha da dikkati çeken bir kişi duruyordu. Kenishal kısa konuştu. Her yerde olabilecek yöneticiler gibi basmakalıp sözlerle başlayıp loncayı başarılı çalışmaları için tebrik ederek kendi kendini övdü; fakat sesinin tınısı bile kelimelerinin boşluğunu gizleyemiyordu. Daha sonra işgalciyi tanıttı.</p>

  <p>Uzaylı kollarını açtı; salonun duvarına değecek gibi görünüyorlardı.</p>

  <p>Yavaşça, “Benim adım İnsanyönetici Yedi,” dedi. “Perris valisi ve Anımsayıcılar loncası sorumlusuyum. Bugün burada bulunma nedenim görevde bulunan geçici hükümetin son kararını açıklamaktır. Siz Anımsayıcılar işinizi yapmakta tamamen özgürsünüz. Bu gezegen ya da geçmişi ortaya çıkarmanıza yardım edecek herhangi başka bir gezegen üzerinde istediğiniz bölgeye geçiş hakkınız var. İşgalin örgütlenmesiyle ilgili olanlar hariç her türlü dosyaya erişiminiz devam ediyor. Rektör Kenishal’ın da belirttiği gibi şu anki çalışmalarınız için zaten diğer dosyaların bir önemi yok; bu yüzden, bir sorun çıkacağını zannetmiyorum. Şu anda görevde bulunan bizler loncanızın yaptığı işlerin öneminin farkındayız. Gezegenin tarihi büyük değer taşıyor ve bu yüzden çalışmalarınızın devam etmesini istiyoruz.”</p>

  <p>Yanımdaki Roum Prensi ters ters, “Dünya’yı daha turistik bir yer yapabilmek için,” dedi.</p>

  <p>İnsanyönetici Yedi devam etti, “Rektör’ün belirtmemi istediği bir şey daha var: Gezegeninizin işgal altındaki durumu göz önüne alındığında, yönetimde birtakım değişikliklerin söz konusu olması gerekiyor. Önceleri aranızda çıkacak herhangi bir problem loncanızın kendi mahkemelerince çözülüyordu ve en yüksek temyiz kararı Rektör Kenishal’a bağlı durumdaydı. İdarenin etkili işleyebilmesi için bizim otoritemizin loncanızın kararları üzerinde olması gerekiyor. Bu yüzden Rektör artık kendi yetkilerinin dışında olduğuna inandığı davaları bize havale edecek.”</p>

  <p>Anımsayıcılar hayretle bakakaldı. Aşağıda duruşlar birden değişti ve anlamlı bakışmalar oldu.</p>

  <p>Yakınımda bir çırak, “Rektör görevden çekiliyor!” dedi.</p>

  <p>Bir başkası sertçe, “Aptal! Başka şansı var mı?” diye fısıldadı.</p>

  <p>Toplantı karmaşa içinde dağıldı. Koridorlara dağılan Anımsayıcılar el kol hareketleri ile birbirleriyle tartışıyor, olayları değerlendirip seslerini yükseltiyorlardı. Şal sahibi muhteremlerden biri o kadar sarsılmıştı ki kalabalığa rağmen pervasızca yere çöküp dengeleyici hareketler yapmaya başlamıştı. Yere düşüp ezilmesinden çekindiğim için Prens’i korumaya çalıştım, fakat kalabalık bizi birbirimizden ayırdı ve dakikalarca onu gözden kaybettim. Tekrar gözüme iliştiğinde Anımsayıcı Olmayne ile beraberdi. Kadının yüzü kızarmış, gözleri pırıl pırıldı; hızlı hızlı konuşuyor, Prens de dinliyordu. Desteğe ihtiyacı varmış gibi kadının koluna girmişti.</p>
</body>
</html>