<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h4><p class="p10"><span class="t0"><b>3</b></span></p></h4>

  <p>Olanları dışarıda anlattığımda Gormon gülmekten iki büklüm oldu ve öyle kahkahalara boğuldu ki yüz çizgileri kıpkırmızı kesildi. “Roum Prensi’nin merhameti!” diye tekrarlıyordu. “Roum Prensi’nin.... merhameti!”</p>

  <p>Oldukça soğuk bir şekilde, “Şanssızların yerel yöneticinin yardımını istemesi âdettendir,” dedim.</p>

  <p>Gormon, “Roum Prensi merhamet nedir bilmez,” dedi. “Roum Prensi insana açlığını hafifletmek için kendi kollarını bacaklarını yedirtir!” Avluela, “Belki de,” diye araya girdi, “gidip Uçucular Locası’nı bulmalıyız. Bizi orada beslerler.”</p>

  <p>“Gormon’u değil,” dedim. “Birbirimize karşı bir sorumluluğumuz var.”</p>

  <p>“Biz de ona yemek taşırız.”</p>

  <p>“Yine de önce sarayı ziyaret etmemiz konusunda ısrar ediyorum,” dedim. “Önce durumumuzu tam olarak bir kavrayalım, sonra gerekirse birşeyler uydururuz.”</p>

  <p>Avluela sonunda razı oldu ve şehri ayıran nehrin diğer yanında, sütunlarla çevrili geniş bir meydanın arkasındaki dev binaya, Roum Prensi’nin sarayına doğru yola çıktık. Meydana girdiğimizde kimisi Dünya’da doğmuş bile olmayan pek çok dilenci tarafından karşılandık; içlerinden dokunaçları olan, buruşuk ve burunsuz bir yüze sahip biri bana sokulup Gormon onu ittirene kadar sadaka dilendi; kısa bir süre sonra en az onun kadar garip başka bir tanesi, uzuvlarına dizilmiş gözleri, derisinde ışıldayan gözenekleriyle bacaklarıma yapışıp İrade’nin adına merhamet dilendi. El arabamı gösterip, “Ben sadece zavallı bir İzleyiciyim,” dedim, “buraya ben de merhamet dilenmeye geldim.” Öte yandan yaratık inatçıydı, düştüğü bahtsızlıkları boğuk, fısıltılı bir sesle dile getirmeyi bırakmadı ve sonunda Gormon’un tiksintiyle bakmasına rağmen yaratığın göğsü üzerindeki çekmecemsi keseye birkaç yemek tableti koydum. Daha sonra kendimize bir yol açarak sarayın kapılarına doğru ilerledik. Sütunlu girişte çok daha korkunç bir manzara bizi bekliyordu: hassas uzuvları bükülmüş ve burkulmuş, ciddi bir şekilde hasar görmüş bir kanadı yarı açık, diğeri hiç olmayan yaralı bir Uçucu. Ona ait olmayan bir isimle Avluela’ya seslendi, ona doğru koşup kızcağızın bacaklarındaki pantolonun sırılsıklam olup matlaşmasına yetecek kadar çok gözyaşı döktü. “Yalvarırım locaya kabulüm için bana kefil olun,” diyordu. “Sakat olduğum için beni kabul etmediler, fakat eğer siz bana kefil olursanız...” Avluela kendisinin de buradaki locanın yabancısı olduğunu, bu yüzden yapabileceği bir şey olmadığını söyledi, fakat yıkılmış Uçucu yine de onu bırakmadı. Sonunda Gormon onu kuru bir kemik torbasını kaldırır gibi rahat bir şekilde, fakat mümkün olduğu kadar nazikçe kaldırıp kenara koydu. Sütunlu girişe sonunda erişebildiğimizde bize ne istediğimizi sorup çabucak bir sonraki aşamaya geçiren yumuşak yüzlü bir nötral üçlüsü tarafından karşılandık. Bir sonraki aşama yaşlı bir çift Listeleyiciydi. Bir ağızdan konuşarak bizi sorguya çektiler.</p>

  <p>“Görüşme talep edecektik,” dedim. “Bir merhamet meselesi.”</p>

  <p>Sağdaki Listeleyici “Görüşme günü bundan dört gün sonra,” dedi. “İsimlerinizi listeye ekleriz.”</p>

  <p>Avluela, “Bizim yatacak bir yerimiz yok!” diye atıldı. “Biz açız! Bizim...”</p>

  <p>Onu susturdum. Bu arada Gormon boyutkesesini karıştırıyordu. Elinde parlak şeyler belirdi, belli ki bunlar üzerlerine sivri burunlu sakallı yüzler basılmış altınlardı... ölümsüz maden! Onları harabeleri dolaşırken bulmuştu. Birini bizi reddeden Listeleyicinin önüne attı. Adam parayı yere düşmeden kaptı, parmağıyla üzerini silip cüppesinin kıvrımlarından birinin içine bıraktı. Diğer Listeleyici umutla baktı. Gormon gülümseyerek ona da parasını verdi.</p>

  <p>“Belki de,” dedim, “içeride özel bir görüşme ayarlayabiliriz.”</p>

  <p>Listeleyicilerden biri, “Belki de bu mümkün olabilir,” dedi. “Geçin bakalım.”</p>

  <p>Böylece binanın orta kısmına geçtik ve yankı yapan duvarların arasından aşağıda, apsisteki korunaklı taht odasının önündeki geniş geçide gözlerimiz takıldı. Burada ellerinde onlara miras kalan özel lisansları olan başka dilenciler de vardı. Ayrıca sıra sıra Hacı, İletişimci, Anımsayıcı, Müzisyen, Katip ve Listeleyici de burada bekliyordu. Kulağıma dua mırıltıları, burnuma baharatlı bir tütsü kokusu geldi; ayaklarımı bastığım yerin altındaki gongların titreşimlerini hissettim. Bina, önceki döngülerde zamanın dinlerinden birinin –Gormon’un (Bir kez daha kendisinin Değişken olarak gizlenen bir Anımsayıcı olduğundan şüphe etmeme neden olacak şekilde) söylediğine göre Hristanların– bir mabediymiş, sanırım bu yüzden Roum’un laik yönetiminin merkezi olmasına rağmen hâlâ kutsal havasının bir kısmını koruyordu. İyi de, Prens’i nasıl görecektik? Sol tarafıma doğru baktığımda önünde Tüccarların ve Topraksahiplerinin sıralanmış olduğu şatafatlı bir mabet gördüm. İçeri bir göz attığımda sorgu masasının üzerindeki üç kuru kafa –hafıza bankası girişi– ve yanlarında duran iriyarı katip dikkatimi çekti. Gormon ve Avluela’ya beni geçitte beklemelerini söyleyerek sıraya girdim.</p>

  <p>&nbsp;Sıra yavaş ilerliyordu; sorgu masasına ulaştığımda neredeyse bir saat geçmişti. Kuru kafalar gözlerini bana dikmişti, besleyici ve koruyucu sıvılar kaynamış kemikleri içinde fokurduyordu, milyarlarca sinaptik bağlantıları artık eşi benzeri olmayan hafıza üniteleri olarak çalışan, ölü fakat hâlâ işlevsel beyinlerinin ihtiyaç duyduğu bakımı sağlıyordu. Katip sırada bir İzleyicinin bulunmasından dehşete düşmüş gibiydi, fakat onun konuşmasına izin vermeden atıldım. “Bir yabancı olarak Prens’in merhametini talep etmek için geldim. Ben ve yol arkadaşlarımın kalacak bir yeri yok. Kendi loncam beni yüz üstü bıraktı. Şimdi ne yapmam gerekiyor? Bir görüşme ayarlayabilmenin yolu nedir?”</p>

  <p>“Dört gün sonra gel.”</p>

  <p>“Dört günden fazladır yollarda yattım. Şimdi ise daha rahat dinlenebilmeliyim.”</p>

  <p>“Genel bir han...”</p>

  <p>“Benim bir loncam var!” diye karşı çıktım. “Loncamın burada bir hanı olduğu için genel hanlar beni kabul etmeyeceklerdir, öte yandan loncam da yeni bir uygulama yüzünden beni kabul etmiyor... demek istediğimi anlatabildim mi?”</p>

  <p>Katip, bıkkın bir sesle “Özel bir görüşme için başvuruda bulunabilirsiniz. Reddedilecektir, fakat yine de başvuru yapmanız mümkün,” dedi.</p>

  <p>“Nereye?”</p>

  <p>“İşte buraya. Görüşme amacınızı tam olarak yazın.”</p>

  <p>Genel unvanımı kullanarak kendimi kuru kafalara tanıttım, iki yoldaşımın isimlerini, pozisyonlarını belirtip durumu açıkladım. Bütün bunlar kayıt edilip şehrin herhangi başka bir yerindeki beyinlere iletildi. Sonunda işim bittiğinde, katip, “Başvurunuz onaylanırsa haber verilecektir,” dedi.</p>

  <p>“Bu arada nerede kalmalıyım?”</p>

  <p>“Benim önerim saraya yakın bir yer olmasıdır.”</p>

  <p>Anlamıştım. Meydanı dolduran bahtsızlar ordusuna katılmamız gerekecekti. Kim bilir kaç tanesi Prens’le özel bir görüşme istemişti ve aylar, belki de yıllardır hâlâ huzuruna çıkmayı bekliyorlardı. Taşların üzerinde uyuyup, birkaç kırıntı için dilenmek, aptalca bir umutla yaşamak!</p>

  <p>Öte yandan tüm seçeneklerim tükenmişti. Avluela ve Gormon’un yanına dönüp durumu açıkladım ve başka herhangi bir konaklama ihtimalinin peşinden koşmamızı önerdim. Loncasız olduğundan Gormon, onun gibilere uygun herhangi pis bir genel handa kalabilirdi; Avluela büyük ihtimalle kendi loncasının hanında yer bulacaktı; bir tek ben sokaklarda yatmak zorunda kalacaktım... üstelik bu ilk kez de olmuyordu. Yine de ayrılmamız gerekmeyeceğini ümit ediyordum. Bir izleyici için garip bir düşünce olmasına rağmen üçümüzü artık bir aile gibi görmeye başlamıştım.</p>

  <p>Çıkışa doğru ilerlerken saatim izleyiş zamanının geldiğini haber verdi. Gereken her yer ve zamanda izleyişimi yapabilmem benim zorunluluk ve ayrıcalığımdı; bu yüzden durdum, arabayı kurup aletlerimi çalıştırdım. Gormon ve Avluela yanımda beklediler. Saraya girip çıkanların yüzlerinde yer yer yılışık gülümsemeler, hatta açık açık alaylar belirdi; İzleyiş pek saygıdeğer bir iş sayılmıyordu, çünkü o kadar uzun zamandır izlememize rağmen kehanetteki düşman asla gelmemişti. Diğerlerine saçma gelse de herkesin bir görevi vardı. Kimisi için boş bir ayinden ibaret olan şey, diğerleri için hayatının işi olabiliyordu. İnatla kendimi İzleyiş durumuna soktum. Dünya gözlerimin önünden akıp gitti, gökyüzünün derinliklerine daldım. İçime tekrar o tanıdık zevk doldu, tanıdık ve kimisi de o kadar tanıdık olmayan yerleri kontrol ettim, zihnim galaksilerin arasında çılgınca dolaştı. Bir donanma toplanıyor muydu? Dünya’nın fethi için birlikler hazırlanıyor muydu? Günde dört kez izliyordum, loncamın diğer üyeleri gibi... Herkesin izleyiş zamanı biraz farklıydı, böylece tetikte bir zihnin nöbette olmadığı tek bir an bile geçmiyordu. Bunun aptalca bir hırs olduğuna inanmıyorum.</p>

  <p>Transımdan çıktığımda küstah bir ses, “...yol açın! Roum Prensi’ne yol açın!” diye bağırıyordu.</p>

  <p>Gözlerimi kırpıştırdım, başımı salladım ve konsantrasyonumun kalan son parçalarını zihnimden uzaklaştırmaya çalıştım. Bir alay nötral tarafından taşınan yaldızlı bir tahtırevan sarayın arka tarafından çıkmış, tam benim üzerime doğru geliyordu. Efendiler loncasına ait göz alıcı maskeler takmış dört adam tahtırevanın yanlarından yürüyor, önlerinden ise tıknaz ve bodur, boğazları kurbağalarınkini andıracak şekilde değişmiş bir Değişkenler üçlüsü görkemli borazan sesleri çıkararak yol açıyordu. Bu kadar yetenekli olmalarına rağmen Prens’in Değişkenleri işe almış olması bana çok garip gelmişti.</p>

  <p>El arabam bu görkemli geçidin yolunu tıkamıştı, bu yüzden derhal arabayı kapatıp onlar üzerimden geçmeden kenara çekilmeye çalıştım. İleri yaşım ve paniğim yüzünden parmaklarım titriyor, aletleri doğru düzgün kapatamıyordum. Ben gitgide artan bir sakarlıkla çabalarken kasıla kasıla yürüyen Değişkenler o kadar yaklaştı ki sesleri insanı sağır edici bir yüksekliğe ulaştı, Gormon’un bana yardım etmeye çalışması ise aletlere loncamın üyelerinden başkasının dokunmasının yasak olması nedeniyle ona hiddetle tıslamama neden oldu. Onu iterek uzaklaştırdım ve bir anda öncü nötraller ellerinde parlayan kırbaçlarıyla beni yoldan uzaklaştırmak için üzerime çullandılar. “İrade adına,” diye bağırdım, “ben bir İzleyiciyim!”</p>

  <p>Buna karşılık gelen cevap derin, sakin ve etkileyiciydi: “Bırakın onu. O bir İzleyici.”</p>

  <p>Tüm hareketler durdu. Roum Prensi konuşmuştu.</p>

  <p>Nötraller geri çekildiler. Değişkenler müziği kesti. Taşıyanlar, tahtırevanı yavaşça yere bıraktılar. Avluela, Gormon ve benim dışında Kafilenin orta kısmındaki herkes geri çekildi. Tahtırevan’ın donuk donuk parıldayan perdeleri aralandı. Efendilerden ikisi aceleyle ilerleyip hükümdarlarına yardım etmek için ellerini ses kalkanının içine soktular. Kalkan bir mırıltıyla yok oldu.</p>

  <p>Roum Prensi ortaya çıktı.</p>

  <p>O kadar gençti ki! Saçları koyu renk ve gürdü ve yüzünde tek kırışık olmayan bir çocuktan farkı yoktu. Yine de, hükmetmek için doğmuştu ve bütün gençliğine rağmen daha önce gördüğüm herkesten daha güçlü bir hakimiyet havası vardı. Dudakları ince ve sımsıkı kapalı, aşağı doğru kıvrık burnu sert ve saldırgan duruyordu; soğuk ve derin gözleri sonsuz birer çukur gibiydi. Egemenler loncasının süslü giysilerini giyiyor, yanağında ise Koruyucular loncasının çift çizgili haçı bulunuyor ve boynunda Anımsayıcıların koyu renkli şalını taşıyordu. Bir Egemen istediği kadar çok loncaya üye olabilirdi ve aynı zamanda da bir koruyucu olmaması garip kaçardı; fakat Prens’in bir yandan da Anımsayıcı olması beni şaşırtmıştı. Bu, normalde şiddete yönelenlere uygun bir lonca değildi.</p>

  <p>Bana kayıtsızca bakıp, “İzleyiş için garip bir yer seçmişsin, yaşlı adam,” dedi.</p>

  <p>“Yeri zaman seçti efendim,” diye yanıtladım. “Buradaydım ve görevim beni buna zorladı. Sizin geleceğinizi bilemezdim.”</p>

  <p>“İzleyişinde hiç düşman buldun mu?”</p>

  <p>“Hayır efendim, hiç.”</p>

  <p>Tam şansımı denemek, Prens’in beklenmedik ortaya çıkışını lehime çevirmek için yardımını istemek üzereydim ki benim üzerimdeki ilgisi biten bir mumun ışığı gibi söndü; ben de bana bakmazken ona hitap edecek cüreti bulamadım. Uzunca bir an için gözleri Gormon’a dikildi, kaşlarını çatıp çenesini ovuşturdu. Sonra bakışları Avluela’nın üzerine geldi. Gözleri parıldadı. Çenesinin etrafındaki kaslar seğirdi. Narin burun delikleri genişledi. Eliyle işaret ederek, “Buraya gel, küçük Uçucu,” dedi. “Bu İzleyicinin dostu musun?”</p>

  <p>Kız korkudan donakalmış bir şekilde başıyla onayladı.</p>

  <p>Prens elini uzatıp onu yakaladı; bir anda Avluela&nbsp; tahtırevan’ın üzerine doğru yükselmeye başladı ve yüzünde neredeyse oyunlardaki kötü adamları andıracak kadar hain bir gülümsemeyle prens kızı perdenin arasından içeri aldı. Anında bir çift Efendi ses kalkanını tekrar çalıştırdı, fakat geçit devam etmedi. Ben sessiz, kalakaldım. Yanımda, Gormon donakalmış, güçlü vücudu kaskatı kesilmişti. El arabamı daha az dikkat çekecek bir yere sürdüm. Uzun dakikalar geçti. Prens’in maiyeti sessiz, gözlerini tahtırevandan çevirmişlerdi.</p>

  <p>Uzun bir süre sonra perde tekrar aralandı. Avluela güçlükle dışarı çıktı, yüzü sararmış, gözleri kırpışıyordu. Sersemlemiş gibiydi. Yanaklarında boncuk boncuk terler parıldıyordu. Neredeyse düşüyordu ki, bir nötral onu yakalayıp yer seviyesine indirdi. Ceketinin altındaki kanatları hafif açılmış, ona kambur bir görüntü vermişlerdi. Bu, büyük duygusal bir ızdırap içinde olduğunun işaretiydi. Tek bir kelime etmeden, ayaklarını sürüyerek zar zor yanımıza geldi; bana bir bakış fırlatıp kendini Gormon’un koca göğsüne bıraktı.</p>

  <p>Taşıyıcılar tahtırevanı yukarı kaldırdılar. Roum Prensi, sarayını terk etti.</p>

  <p>Gittiğinde boğuk bir sesle kekeleyerek, “Prens, bize kraliyet misafirhanesinde konaklama izni verdi!” dedi.</p>
</body>
</html>