<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h4><p class="p10"><span class="t0"><b>4</b></span></p></h4>

  <p>Uyum çalışmalarının ön safhası bittikten sonra basit görevler verildi. En çok da daha önceki zamanlarda makinelerin yaptığı işler: Örneğin hafıza depolarının beyin kavanozlarına besin girişi yapan hatların kontrolü. Her gün birkaç saat denetim panellerinin olduğu dar koridorlarda yürüyüp tıkanan hatları arıyordum. Tasarım öyle yapılmıştı ki hatlardan biri tıkandığında hattın bulunduğu şeffaf tüp içinde gerginliği belirten bir desen oluşuyor ve polarize ışıklar denetimi yapanın sorunu kolayca bulabilmesi için bu deseni aydınlatıyordu. Bu mütevazı görevi yerine getiriyor ve arada sırada bir tıkanıklık buluyor, bunun yanında çıraklık seviyeme uygun benzeri ufak tefek işler de yapıyordum.</p>

  <p>Bunlarla beraber, gezegenimin geçmişinde olup bitenlerle ilgili kendi araştırmamı yapma fırsatım da oluyordu.</p>

  <p>İnsan bazen elindeki şeylerin değerini kaybettikten sonra fark ediyor. Hayatım boyunca bir izleyici olarak görev yaptım, Dünya’nın olası işgalini önceden haber verebilmek için uğraştım, öte yandan bizi kimin ya da neden işgal etmek isteyebileceği konusunu hiç merak etmedim. Hayatım boyunca Dünya’nın benim doğduğum Üçüncü Döngü günlerinden daha ihtişamlı günleri olduğunu bildim, fakat o günlerin nasıl olduğunu, ya da şu anki zavallı halimizin nedenini araştırmadım. Ancak işgalcilerin yıldızgemileri gökyüzünde belirdiğinde birden kaybolmuş geçmiş için bir açlık hissettim. Şimdi ise ben, Anımsayıcılardan Tomis, çırakların en yaşlısı, kayıp zamanın arşivlerinde dolaşıyorum.</p>

  <p>Her vatandaşın başına bir düşünce başlığı geçirip Anımsayıcılardan istediği bilgiyi talep etme hakkı vardır. Hiçbir şey gizli değildir; fakat Anımsayıcılar herhangi bir yardım teklifinde bulunmazlar; nasıl soracağınızı, yani tam olarak ne sorduğunuzu bilmelisiniz. Tek tek aradığınız gerçekleri bulmalısınız. Bu diyelim Agupt’taki uzun dönem iklim değişiklikleri, kristalleşme hastalığının belirtileri ya da loncalardan birinin imtiyaz sınırları ile ilgili bilgi arayan biri için faydalı olabilir; fakat daha büyük çaplı sorularla gelen bir adam için kesinlikle zorluk çıkarır. Sadece bir başlangıç yapmak için bile insanın belki bin soru sorması gerekecektir. Bu kadar yüksek bir fiyatı ise pek az kişi ödemeye niyet edebilir.</p>

  <p>Bir Anımsayıcı çırağı olarak tüm verilere erişimim vardı. Daha da önemlisi listelere de erişimim vardı. Listeleyiciler Anımsayıcıların bir alt loncasıydı, çoğu zaman ellerinden geçen bilgiler hakkında en ufak bir fikri olmayan hamalların oluşturduğu angarya loncası. Zahmetlerinin karşılığı büyük loncaya fayda sağlıyordu, fakat listeler herkese açık değildi. Onlar olmadan da insanın herhangi bir araştırmayla başa çıkabilmesinin yolu yoktu.</p>

  <p>Bu bilgiye ulaşmamın ayrıntılarından, iç içe geçmiş koridorlarda bir oraya bir buraya geçerek harcadığım saatlerden, aldığım ret cevaplarından, şaşkınlıklarım veya aklımı kurcalayan şeylerden bahsetmek istemiyorum. Hiçbir şeyden haberi olmayan bir çaylak olarak şakacıların merhametine kalmıştım ve pek çok çırak arkadaşım, hatta bir iki lonca üyesi tarafından bile sırf zevk için yanlış yönlendirildim. Bütün bunlara rağmen izlemem gereken yolları, soru dizileri hazırlama yöntemlerini, gerçek insanın suratında patlayana kadar referansları yukarıya ve daha yukarıya doğru takip etmeyi öğrendim. Üstün bir zekayla değil de ısrarcılığımla Anımsayıcıların dosyalarından insanoğlunun düşüşüyle ilgili tutarlı bir hikaye oluşturmayı başardım.</p>

  <p>Şöyle ki:</p>

  <p>Çağlar önce Dünya’daki yaşam vahşi ve ilkeldi. Bu döneme Birinci Döngü diyoruz. Uygarlıktan önce, insanların korunamadığı ve kıllı olduğu, taş aletler kullanıp mağaralarda yaşadığı zamanlardan bahsetmiyorum. Birinci Döngü’nün başlangıcı, insanın bilgiyi kaydetmeye ve çevresini kontrol etmeye başladığı zaman olarak belirlenmiştir. Bu Agupt ve Sümir’de olmuştu. Kayıtlarımıza göre Birinci Döngü yaklaşık 40.000 yıl önce başlamıştı; tabii İkinci Döngü’nün sonunda yıl uzunluğu değişmişti ve daha önceki dönemlerde Dünyamızın Güneş’in etrafında ne kadar zamanda döndüğüne dair bir bilgi bulabilmiş değiliz, bu yüzden sözü edilen sürenin gerçek boyutunu bilemiyoruz. Büyük ihtimalle eskiden yıllar şu anda olduğundan daha uzundu.</p>

  <p>Birinci Döngü Roum İmparatorluğu’nun ve Jorslem’in ilk zamanlarının çağıydı. Eyrop, Ais ve Afreek’in büyük bir bölümü uygarlığa ulaştıktan çok sonra bile ilkel kalmıştı. Batıda, Dünya Okyanusu’nun büyük bir kısmı iki kıta tarafından işgal edilmişti, bu kıtalar da vahşileri barındırıyordu.</p>

  <p>Anlaşılana göre bu Döngü’de insanlık dünya dışı varlıklar ya da diğer yıldızlarla henüz bağlantı kurmamıştı. Böyle bir yalnızlığın anlaşılması zor, fakat durum buydu. İnsanoğlu ateş yakmak dışında herhangi bir şekilde ışık yaratamıyor, hastalıklarını iyileştiremiyor, yenilenemiyordu. Rahatlıktan yoksun, sert bir basitlik içindeki karanlık zamanlardı. Ölüm erken geliyordu; insanın ancak birkaç çocuk yapabilecek zamanı oluyor, zaten onlardan biri de gidiyordu. İnsan korkuyla, fakat daha çok gerçek olmayan şeylerin korkusuyla yaşıyordu.</p>

  <p>Böyle bir çağ insanı irkiltmeye yetiyor. Öte yandan muhteşem şehirler, Roum, Perris, Atin, Jorslem Birinci Döngü’de kurulmuş, muhteşem işler başarılmıştı. İnsan ister istemez böyle bir soya, makineleri olmayan, okuma yazma bilmeyen, –kuşkusuz– kötü kokan fakat bir yandan da çevreleri ile barışık, hatta onun bir anlamda efendisi olmayı başarmış atalara hayran oluyor.</p>

  <p>Birinci Döngü boyunca savaş ve keder hüküm sürmüştü. Yokoluş ve yaratım neredeyse aynı anda oluyordu. İnsanlığın muhteşem şehirleri alevler içinde kalıyor, kargaşa düzeni sürekli tehdit ediyordu. İnsanlar böyle koşullara nasıl binlerce yıl boyunca dayanmış olabilirlerdi ki?</p>

  <p>Birinci Döngü’nün sonlarına doğru ilkellik neredeyse tamamen yok olmuştu. Sonunda güç kaynakları insanlığın emrine girmiş, gerçek ulaşım şekilleri ortaya çıkmış, uzun mesafelerle iletişim mümkün olmuş, kısa bir zaman içinde yapılan pek çok buluş Dünya’yı değiştirmişti. Savaş yöntemleri de diğer yönlerdeki teknolojik gelişimle paralel ilerlemiş, fakat pek çok kez ucundan dönülse de toptan bir felaket meydana gelmesi önlenmişti. Kayıp kıtaların ve Stralya’nın kolonizasyonu da Güneş sistemimizdeki diğer gezegenlerle kurulan ilk temas da bu döngünün sonlarına doğru olmuştu.</p>

  <p>Birinci Döngü’den İkinci’ye geçiş noktası insanoğlunun gezegenlerdeki akıllı canlılarla ilk temasının olduğu zaman olarak belirlenmiştir. Anımsayıcıların şu anki inancına göre bu Birinci Döngü insanlarının elektronik ve nükleer enerjiyi kullanmayı öğrenmesinin ardından elli nesilden de kısa bir süre sonra olmuş. Buna göre diyebiliriz ki Dünya’nın ilk sahipleri ilkellikten sonra galaksinin geri kalanıyla doğrudan temas kurmuşlar, ya da belki de aradaki uçurumu birkaç hızlı adımda geçmişlerdi.</p>

  <p>Bu da gurur verici bir şey. Birinci Döngü engellere rağmen harikaydı; İkinci Döngü ise engel tanımamış ve mucizelere imza atmıştı.</p>

  <p>Bu devirde insanlık yıldızlara, yıldızlar da insanlığa yayıldı. Dünya her tür gezegenin malları için bir Pazar durumuna gelmişti. Her yerde harikalar vardı. İnsan yüzyıllarca yaşayabilirdi; gözler, kalpler, ciğerler, böbrekler çorap değiştirir gibi değiştirilebiliyordu; hava temiz ve herkesin karnı toktu, savaşlar unutulmuştu. Her tür makine insanlığın hizmetindeydi. Makineler de yeterli olmamış, İkinci Döngü halkı makine olan insanlar, ya da insan olan makineler üretmişlerdi: genetik olarak insan olan, fakat yapay olarak dünyaya getirilen ve ilaçlarla sürekli bilgi depolanması, hafızasının olması engellenen yaratıklar. Bizim nötrallerimize benzeyen bu yaratıklar normal bir insanın bir günde yapabileceği şeyleri yapıyor, fakat insan ruhunun işareti olan kalıcı deneyimler, hatıralar, beklentiler edinemiyordu. Böyle milyonlarca “pek de insan olmayan”, yaratık, hayattaki sıkıcı işleri üzerlerine alıp gerçek insanları ışıltılı birer yaşam için özgürleştiriyorlardı. Bu gibi alt insanlardan sonra beyinleri biyokimyasal olarak geliştirilen, bir zamanlar kapasitelerinin üzerinde olan işleri yapabilecek süper hayvanlar da üretilmişti: İnekler, fareler, kediler ve köpekler işe koşulmuş, kimi primatlar eskiden insanlara verilen işleri yapmaya başlamıştı. Böylece çevresini sömüren insanoğlu Dünya’da cenneti yaratmayı başarmıştı.</p>

  <p>İnsan ruhu bilinen en yüksek noktasına ulaşmıştı. Şairler, ve bilimadamları görkemli eserler ürettiler. Işıl ışıl şehirler dünyayı süslüyordu. Nüfus inanılmaz artmıştı, fakat herkes için bol bol yer vardı ve kaynak sıkıntısı yoktu. Ne kadar uçuk olursa olsun, insan her isteğine ulaşabiliyordu; insan ırkının çeşitliliğini artırmak için genetik cerrahi, mutasyona ve deformasyona neden olan ilaçlarla ilgili pek çok deney yapılıyordu. Yine de bizim döngümüzde olduğu kadar farklı çeşitlere ulaşılmamıştı.</p>

  <p>Akla gelebilecek her türlü ihtiyacı karşılayan görkemli uzay istasyonları gökyüzünü süslüyordu. Anımsayıcılar arasında fonksiyonel mi estetik amaçlı mı olduklarına dair bir görüş birliği olmasa da, iki yeni ay da bu sırada inşa edilmişti. Bazı Anımsayıcı grupları döngünün sonuna doğru yaşanan jeofiziksel karmaşayla ortaya çıktıklarını iddia etse de, her akşam gökyüzünde beliren ışık oyunlarının da aynı dönemde yerleştirildiği sanılıyor.</p>

  <p>Ne olursa olsun, yaşanabilecek en iyi zamanlardan biriydi.</p>

  <p>Dünya dışı canlılar arasında, “Dünya’yı görmeden ölme,” diye bir slogan çıkmıştı. Galaktik tura çıkan hiç kimse bu mucizeler gezegenini es geçmeyi göze alamıyordu. Biz de yabancıları bağrımıza basıyor, paralarını ve iltifatlarını kabul ediyor, onları istedikleri şekilde rahat ettiriyor ve ihtişamımızı gururla sergiliyorduk.</p>

  <p>Roum Prensi’nin de doğrulayabileceği gibi, aşağılanmak güçlülerin kaderidir ve bir de insan ne kadar çok yükselirse, düşüşü de o kadar sert olur. Benim anlayışımın alamadığı boyutta binlerce yıllık bir ihtişamdan sonra İkinci Döngü’nün şanslı insanları olmadık bir taşı kaldırdılar ve biri aşırı kibirden diğeri kendine fazla güvenden kaynaklanan iki hata yaptılar. Dünya, hâlâ bu iki hatanın bedelini ödüyor.</p>

  <p>İlkinin sonuçları yavaş yavaş ortaya çıktı. Galaksinin diğer akıllı canlılarına karşı Dünya’nın tutumu İkinci Döngü sırasında önce saygıdan eş tutmaya, sonra da onları hor görmeye doğru değişmişti. Dünya, döngünün başlarında birbirleriyle uzun bir süredir temas halinde olan ileri uygarlıklarla dolu bir galaksiye açılmıştı. Bu insanlık için derin bir travmaya da neden olabilirdi, fakat tam tersine, saldırgan bir gelişme ve ilerleme hırsına yol açtı. Böylece kısa süre içinde Dünyalılar diğerlerini önce kendilerine eş, sonra da Dünya’daki ilerleme devam ettikçe, aşağı görmeye başladılar. Bu da her zamanki gibi daha geri olanları hor görme eğilimiyle sonuçlandı.</p>

  <p>Bundan sonra da Dünya üzerinde, daha aşağı ırkları incelemek için “araştırma merkezleri” kurulması fikri ortaya atıldı. Bu merkezler ırkların doğal ortamlarını sağlayacak ve onların yaşam döngülerini incelemek isteyen araştırmacılara açık olacaktı; fakat gerekli örnekleri toplamanın ve barındırmanın masrafını karşılamak için kısa bir zaman içinde merkezlerin eğlence amaçlı olarak halka açılması gerekti. Bu sözde bilimsel merkezler aslında diğer akıllı canlıların bulunduğu hayvanat bahçeleriydi.</p>

  <p>Başlangıçta sadece gerçekten yabancı, insanların fizyolojik ve biyolojik standartlarından o kadar ayrı örnekler toplanıyordu ki onları “birey” olarak görme riski son derece azdı. Normalde akıllı canlıların tutsak edilmesine karşı olabilecek birinin yüksek basınç altındaki metan gazı tankında yaşayan çok uzuvlu bir yaratık için tepki vermesi pek olası değildi. Metan içinde yaşayan bu canlı eğer ki çevresine bağlı karmaşık bir uygarlık sergiliyorsa, bu sefer de onun bu garip uygarlığını incelemek için dünya üzerinde benzer bir çevre yaratmanın daha da önemli olduğu savı ortaya çıkıyordu. Bu yüzden ilk merkezler sadece en garipleri barındırıyordu. Toplayıcıların da sınırları vardı; sadece henüz uzay yolculuğu yapmayan türlerden örnek alınıyordu. Dünya’nın ekonomisinin bağımlı olduğu galaktik turistlerden birinin bir akrabasının kaçırılanlar arasında olması pek iyi bir etki bırakmazdı.</p>

  <p>İlk merkezlerin başarısı diğerlerinin oluşmasını teşvik etti. Sınırlamalar bu sefer yumuşatıldı; artık sadece tamamen yabancı ve iğrenç yaratıklar değil, diplomatik olarak protesto edebilecek durumda olmayan her türden örnekler bulunabiliyordu. Atalarımızın küstahlıkları arttıkça sınırlamalar daha da azaldı ve en sonunda kimisi bizimkinden daha eski ve daha karmaşık uygarlıklara sahip binlerce gezegenden Dünya üzerinde örnekler bulunmaya başladı.</p>

  <p>Anımsayıcıların arşivleri merkezlerimizin büyümesinin evrenin pek çok köşesinde çalkalanmalara neden olduğunu gösteriyor. Yağmacı, hırsız ve korsan olarak adlandırılmışız; akıllı canlıların haklarını ahlaksızca çiğnememizi eleştiren komiteler kurulmuş; diğer gezegenlere yolculuk eden Dünyalılar merkezlerdeki tutsakların salıverilmesini talep eden uzaylı kalabalıklar tarafından zaman zaman kuşatılmış. Öte yandan, bu protestocular azınlıkta kalmış, çoğu galaktik canlı merkezlerimiz hakkında rahatsızlık duymasına rağmen sessizliğini korumuş. Böyle merkezlerin barbarca olduklarını düşünmelerine rağmen Dünya’yı ziyaret ettiklerinde uğramayı ihmal etmemişler. Ne de olsa başka nerede birkaç gün içinde evrenin dört bir yanından gelen yüzlerce yaşam formunu bir arada bulabilirlerdi ki? Merkezlerimiz çok ilgi çekmiş, kainatın harikalarından biri haline gelmiş. Gizliden gizliye komplolar kuran galaksideki komşularımız tutsakları izlemenin keyfini yaşayabilmek için temel kavramın ahlak dışılığını görmezden gelmiş.</p>

  <p>Anımsayıcıların merkezlerinden birinde bir hafıza bankası girişi var. Loncanın sahip olduğu en eski görsel verilerden biri ve ben de ancak Anımsayıcı Olmayne’in özel olarak araya girmesiyle büyük zorluklar çekerek ulaşabildim. En yüksek çözünürlükte çift filtre kullanılmasına rağmen sahne ancak bulanık bir şekilde görülebiliyor; fakat olan biten yeterince açık. Şeffaf bir maddeden yapılmış bir ara bölmenin arkasında adsız bir dünyadan elli kadar canlı var. Koyu mavi renkte piramit şeklinde gövdeleri, her köşede pembe görsel organları var; kısa, kalın bacaklar üzerinde yürüyorlar; yan yüzlerinin her birinden birer çift kol çıkıyor. Dünya dışı varlıkların duyguları hakkında yorum yapmak pek akıllıca olmasa da, insan bu canlıların derin bir umutsuzluk içinde olduklarını hissedebilirdi. Ortamlarının kasvetli yeşil atmosferi içinde yavaş yavaş, uyuşmuş gibi cansız bir şekilde hareket ediyorlardı. Birkaçı iletişim olması gereken bir şekilde uçlarını birbirlerine değdiriyordu. Biri yeni ölmüş görünüyordu. İkisi devrilmiş oyuncaklar gibi yere eğilmiş, kolları dua ediyorlarmış gibi hareketler yapıyordu. Kederli bir sahneydi. Daha sonra binanın unutulmuş köşelerinde benzer başka kayıtlara da rastladım. Bana çok şey öğrettiler.</p>

  <p>Dünya’nın bu zalimliği bilim adına yapması kurbanlar dışında herkese mantıklı ve doğal gelene kadar binden fazla İkinci Döngü yılı için bu merkezler kontrolsüzce büyümeye devam etti. Sonra, daha önce insanoğlu tarafından ziyaret edilmemiş uzak bir gezegende, belki ancak insanlığın Birinci Döngü’deki haliyle kıyaslanabilecek, gelişmemiş canlılar bulundu. Bu canlılar insanı andırıyorlardı, kesinlikle akıl sahibi ve çok vahşiydiler. Bir toplama ekibi, birkaç Dünyalı yaşamı pahasına bu insanlardan küçük bir koloni ele geçirmeyi başardı ve bir merkeze yerleştirilmek üzere Dünya’ya gönderdi.</p>

  <p>Bu, İkinci Döngü’nün iki ölümcül hatasından biriydi.</p>

  <p>Kaçırılmanın meydana geldiği sırada bu dünyanın –ki kayıtlarda ismi geçmiyor, sadece H362 olarak bahsediliyor– sahipleri protesto edecek ya da karşı çıkacak bir konumda değillerdi; fakat kısa bir süre sonra Dünya’ya karşı birleşen bazı diğer gezegenlerden elçiler tarafından ziyaret edildiler. Bu elçilerin yardımıyla H362’dekiler insanlarının geri verilmesini talep ettiler. Dünya, merkezlerdeki diğer canlılara göz yumulmasını örnek göstererek bunu reddetti. Bunun ardından uzun görüşmeler yapıldı, fakat sonunda Dünya bu şekilde davranma hakkını tekrar tasdik ettirmiş oldu.</p>

  <p>H362’nin insanları tehditlerle cevap verdiler. “Bir gün,” dediler, “sizi buna pişman edeceğiz. Gezegeninizi işgal edip ele geçireceğiz, merkezlerdeki tüm canlıları serbest bırakacağız ve Dünya’yı kendi sakinleri için dev bir merkeze dönüştüreceğiz.”</p>

  <p>O günkü şartlar altında bu oldukça komik görünüyordu.</p>

  <p>Takip eden binyıllar içinde H362’nin kızgın sakinlerinden pek fazla bir haber alınamadı. Evrenin onların bulunduğu kısmında hızla gelişiyorlar, fakat Dünya için bir tehdit oluşturacak hale gelmeleri her hesaba göre en azından çağlar süreceği için göz ardı ediliyorlardı. İnsan hâlâ mızrak kullanan birinden nasıl korkabilirdi ki?</p>

  <p>Dünya yeni bir meydan okumada daha bulundu: Gezegen ikliminin tam kontrolü.</p>

  <p>Birinci Döngü’den beri hava durumu küçük ölçeklerde değiştirilebiliyordu. Sisler dağıtılabiliyor, yağmur yüklü bulutların yağmuru bırakması, dolunun daha az zarar verici olması sağlanabiliyordu. Kutuplardaki buzların azaltılması ve çöllerin yaşama elverişli hale getirilebilmesi için bazı adımlar atılmıştı, fakat bütün bunlar tamamıyla yereldi ve birkaç istisna dışında uzun süreli sonuçlar vermiyorlardı.</p>

  <p>Bu İkinci Döngü gayretinin içeriği yerkürenin dört bir yanında yüzden fazla noktada dikilecek muazzam sütunlardı. Bu sütunların yüksekliğini bilemiyoruz, çünkü hiçbirisi sağlam kalmadı ve sütunlarla ilgili bilgiler de kayboldu, fakat daha önce yapılan binaların en yükseklerine denk oldukları, ya da daha yüksek oldukları, belki de üç kilometrelik yüksekliklere eriştikleri düşünülüyor. Bu sütunların içinde başka şeylerle birlikte Dünya’nın manyetik kutuplarının polarizasyonunu da değiştirebilecek şekilde tasarlanmış aletler bulunuyordu.</p>

  <p>Anladığımıza göre Atmosfer makinelerinin amacı gezegenin coğrafyasını, dikkatle hazırlanmış bir plan doğrultusunda, Dünya Okyanusu dediğimiz su kütlesini büyük parçalara ayıracak şekilde değiştirmekti. Birbirlerine bağlı olmalarına rağmen, bu küçük okyanuslar kendi içlerinde bireysel varlıklar göstereceklerdi, çünkü sınırları Dünya Okyanusu’nun geri kalanından kara kütleleriyle ayrılmış olacaktı. Örneğin kuzey kutbu bölgesinde, Ais Kayıp Kıtalar’ın (Usa-Amrik olarak bilinen) kuzey kısmı ile batıdan birleşecek ve Usa-Amrik’in doğuda Eyrop’a yaklaştığı yerde kutup sularının Kayıp Kıtaları çevreleyen daha sıcak sularla karışabilmesi için ancak dar aralıklar bırakılacaktı.</p>

  <p>Manyetik güçleri değiştirmenin sonucu olarak Dünya yörüngesinde bir sapma olacak, bu da kuzeydeki buzları parçalayarak soğuk suların başka yerlerden gelen daha sıcak sularla kaynaşmalarına neden olacaktı. Kuzey buzlarını ortadan kaldırıp kuzey denizinin buharlaşmasını sağlayarak bu bölgedeki yağış yüklü bulut miktarı artırılacaktı. Bu bulutların kar olarak tekrar kuzeye inmelerinin önlenmesi için bulutları sıcak bölgelere iten batı rüzgarlarının düzenini değiştirecek diğer manipülasyonlar da yapılacaktı. Oluşturulacak doğal bir döngü sayesinde kutuplardaki bulutlar gerekli neme sahip olmayan güney bölgelerine yağmur bırakacaktı.</p>

  <p>Planın bundan çok daha fazlası vardı. Ayrıntılarla ilgili pek bir bilgi yok. Karaları yukarı ya da aşağı alarak okyanus akıntılarının yönünü değiştirme projeleri ya da tropik bölgelerden kutuplara yansıtma önerileri ve daha pek çok ayarlama yapılmış. Ayrıntıların pek bir önemi yok. Bizim için önemli olan, bu devasa planın sonuçları.</p>

  <p>Yüzyıllarca süren hazırlıktan ve insanlık tarihinin herhangi bir projesinden daha fazla kaynak ve efor tükettikten sonra atmosfer makineleri çalıştırıldı.</p>

  <p>Sonuç tam bir yıkımdı.</p>

  <p>Feci planın gezegende yaptığı değişiklikler sonunda coğrafi kutuplar kaymış, tüm kuzey yarımkürede uzunca bir süre buzul çağı hüküm sürmüş, Usa-Amrik ve komşusu Sud-Amrik beklenmedik şekilde batmış, Afreek ve Eyrop’u birleştiren Kara Geçidi ortaya çıkmış, insanlık neredeyse yok olmuştu. Bu büyük değişiklikler hızlı olmamıştı. Görünen o ki ilk birkaç yüzyıl proje sorunsuz ilerlemiş, kutup buzulları erimiş, okyanusun belli noktalarına yerleştirilen füzyon kaynatıcıları –pratikte küçük güneşler– sayesinde sularda meydana gelen yükselmeler ile başa çıkılmıştı. Atmosfer makinelerinin dünyanın kabuğu üzerinde arkitektonik değişimlere neden olduğu ancak yavaş yavaş ortaya çıkmıştı. İklim değişikliklerinin aksine bunlar geri çevrilebilir etkiler değildi.</p>

  <p>Bitmeyen kuraklıkları şiddetli fırtınaların izlediği bir zamandı; yüzlerce milyon yaşam kaybedilmiş, haberleşme ağları kesilmiş, panik içindeki insanlar toplu halde lanetlenmiş kıtalardan göç etmeye çalışmışlardı. Kaos galip gelmişti. İkinci Döngü’nün görkemli uygarlığı parçalandı. Uzaylıların tutulduğu merkezler yok oldu.</p>

  <p>Nüfusundan kalanları kurtarabilmek için galaksinin en güçlü ırkları gezegenimize el koydu. Dünya’nın yörüngesi üzerindeki sallantısını sabitleyebilmek için enerji sütunları diktiler; yerküre üzerindeki sarsıntılarla henüz yok olmamış atmosfer makinelerini söktüler; açları doyurup çıplakları giydirdiler, yeniden yapılanma için kredi açtılar. Bizim için bu zaman, toplumun tüm yapılarının ve geleneklerinin yok olduğu Büyük Yıkım olarak bilinir. Artık kendi gezegenimizin hakimi olmayan bizler, yabancıların yardımını kabul edip önlerinde zavallı bir şekilde eğilmiştik.</p>

  <p>Yine de, hâlâ eskisi gibi bir ırk olduğumuzdan, ayağa kalkmayı başardık. Gezegenimizin sermayesini israf etmiştik ve artık asla iflas etmiş fakirlerden başka bir şey olamazdık, buna rağmen bu sefer daha mütevazı bir şekilde Üçüncü Döngü’müze girdik. Eski günlerimizdeki bilimsel tekniklerin bazılarına hâlâ sahiptik. Genelde başka ilkelere göre çalışanları ise değiştirmek gerekti. Topluma düzen getirebilmek için loncalar kuruldu: Egemenler, Efendiler, Tüccarlar ve diğerleri. Anımsayıcılar geçmişten kurtarabildiklerini kurtarmak için ter döktüler.</p>

  <p>Kurtarıcılarımıza olan borcumuz inanılmaz boyuttaydı. İflas ettiğimiz için bu borçları ödememizin bir yolu yoktu; borçlarımızın affedilmesini, alacaklıların haklarından vazgeçmelerini umuyorduk. Beklenmedik bir müdahale olduğunda görüşmeler de bu yönde sürmekteydi. H362 sakinleri Dünya’dan alacaklıların oluşturduğu komiteye masraflarını karşılamayı önerdi; karşılık olarak ise Dünya’nın tüm mal varlığının ve haklarının H362’ye devredilmesi koşulunu öne sürmüşlerdi.</p>

  <p>Anlaşma yapıldı.</p>

  <p>Anlaşma sonucu H362 artık kendini Dünyamızın sahibi olarak görüyordu. Evrenin geri kalanına haklarını ileri bir tarihte alacakları duyurusu yapıldı. Bu da mantıklıydı, çünkü H362 yıldızlararası yolculuk yapacak teknolojiye hâlâ sahip değildi. Buna rağmen H362 iflastan sonra satın aldığı Dünya’nın mal varlığının yasal sahibi olmuştu.</p>

  <p>Herkes bunun, H362’nin, uzun zaman önce toplama ekibinin verdiği zarara karşılık “Dünya’yı dev bir merkeze çevirme” tehdidini gerçekleştirme şekli olduğunun farkındaydı.</p>

  <p>Dünya’daki Üçüncü Döngü toplumu, halen korumakta olduğu loncaların sert bir şekilde katmanlaşmasıyla oluşan bir düzen oturttu. Dünyamız artık ne kadar ufak olursa olsun hiçbir tehlikeyi küçümsemeyen, ağzı bir kere yanmış bir gezegen olduğundan H362’nin tehdidi ciddiye alındı ve saldırganlar için gökyüzünü tarayan İzleyiciler loncası kuruldu. Koruyucular ve diğerleri de peşinden geldi. Özellikle kendi soylarını devam ettirebilen Uçucuların, artık kendilerinden pek haber alınamayan ve Uçuculara paralel bir lonca olan Yüzücülerin ve genetik özellikleri oldukça hatalı, sorun çıkarmaya meyilli ve ne yapacakları belli olmayan Değişkenler gibi birkaç farklı türün ortaya çıktığı Büyülü Yıllar sırasında ufak tefek yollarla eski hayal gücümüzü tekrar gösterdik.</p>

  <p>İzleyiciler izledi, Egemenler yönetti, Uçucular uçtu. Yıllar boyunca Eyrop’ta ve Ais’de, Stralya’da, Afreek’de, Kayıp Kıtalar Usa-Amrik ve Sud-Amrik’in kalıntıları olan adalarda hayat devam etti. H362’nin yemini mitolojiye dönüştü, fakat yine de nöbette kaldık. Bu arada evrenin diğer ucundaki düşmanlarımız güç topladı, bir zamanlar İkinci Döngü’de sahip olduğumuz kudrete benzer bir kudret edindiler. Akrabalarının merkezlerimizde tutsak edildiği günleri asla unutmadılar.</p>

  <p>Bir dehşet gecesinde geldiler bize. Artık efendilerimiz onlardı, verdikleri sözü tuttular, haklarını aldılar.</p>

  <p>Kendimi Anımsayıcıların topladığı bilgiler arasına gömdüğüm sırada bütün bunları ve çok daha fazlasını öğrendim.</p>
</body>
</html>