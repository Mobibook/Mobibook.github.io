<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h4><p class="p10"><span class="t0"><b>11</b></span></p></h4>

  <p>Avluela gençlik çeşmesi mabedindeki odama geldi, fakat ilk karşılaşmamızda ikimiz de korktuk. Giydiği ceket büzülmüş kanatlarını ortada bırakıyordu; kanatlar ise pek kontrol altında gözükmüyorlardı, sinirli sinirli çırpışıyorlar, küçük bir miktar açılmaya başlıyorlar, zar gibi dokuları hafif vuruşlar halinde genişliyordu. Gözleri büyük ve ciddiydi, yüzü her zamankinden bile daha ince ve sivri gözüküyordu. Uzun süre sessizlik içinde birbirimize baktık; içim ısındı, gözlerim karardı; on yıllardır benim üzerimde etki etmemiş iç kuvvetlerin çalkantısını hissedebiliyordum, fakat bu kuvvetleri içtenlikle kabul etsem de onlardan korkuyordum.</p>

  <p>Sonunda, “Tomis?” dedi ve ben başımla onayladım.</p>

  <p>Omuzlarıma, kollarıma, dudaklarıma dokundu. Ben de parmaklarımı dirseklerine, yanlarına, çekinerek göğüslerinin alçak tepelerine dokundurdum. Gözlerini kaybetmiş insanlar gibi birbirimizi dokunarak tanıyorduk. Birbirimize yabancıydık. Onun tanıdığı ve belki de sevdiği pörsümüş eski İzleyici gitmiş, önümüzdeki elli ya da daha fazla yıl için sürgün edilmişti ve onun yerinde şimdi esrarengiz bir şekilde değişmiş, tanınmayan, bilinmeyen bir adam oturuyordu. Eski İzleyici onun için bir baba gibi olmuştu, bu loncasız genç Tomis’in ne olması gerekiyordu? O benim için neydi, artık kızım değil miydi? Kendi kendimi tanıyamıyordum. Kendi diri ve düzgün tenime yabancıydım. Şimdi vücudumda hareket etmeye başlayan sıvılardan, artık unutmuş olduğum şişkinlik ve çarpıntılardan aklım karışmış ve haz duyuyordum.</p>

  <p>“Gözlerin aynı,” dedi. “Seni ne zaman olsa gözlerinden tanırım.”</p>

  <p>“Bu kadar ay boyunca neler yaptın Avluela?”</p>

  <p>“Her gece uçtum. Agupt’a ve Afreek’in derinliklerine uçtum. Sonra geri döndüm ve Stanbool’a uçtum. Karanlık olduğunda yükseliyorum. Tomis, biliyor musun, ancak orada, yukarıda bir yerlerde olduğumda kendimi gerçekten canlıymış gibi hissedebiliyorum.”</p>

  <p>“Sen Uçuculardansın. Böyle hissetmek senin loncanın doğasında var.”</p>

  <p>“Bir gün yan yana uçacağız Tomis.”</p>

  <p>Buna bir kahkaha attım. “Eski Ameliyathaneler artık kapandı Avluela. Burada harika işler yapıyorlar, fakat beni bir Uçucuya çevirebileceklerini sanmam. Bunun için insan kanatlı doğmalı.”</p>

  <p>“İnsanın uçmak için kanatlara ihtiyacı yoktur.”</p>

  <p>“Biliyorum. İşgalciler kanatlar olmadan da kendilerini yukarı kaldırabiliyorlar. Roum’un düşüşünden bir gün sonra seni –Gormon’la beraber– yukarıda uçarken görmüştüm,” dedim ve başımı iki yana salladım, “ama ben bir işgalci de değilim.”</p>

  <p>“Benimle birlikte uçacaksın Tomis. Beraber havalanacağız, üstelik kanatlarım ancak gece kanatları olmasına rağmen sadece geceleyin de değil. Parlak güneş ışığı altında beraber süzüleceğiz.”</p>

  <p>Hayali hoşuma gitmişti. Onu kollarıma aldım, kendi vücudum yepyeni bir sıcaklıkla kavrulurken onunki benimkine yaslanmış, soğuk ve narindi. Bir süre uçmaktan bahsetmedik, öte yandan onun bana şu anda sunduğu şeyi almaktan çekiniyor, onu sadece okşamakla yetinmekten mutluluk duyuyordum. İnsan tek bir hamlede uyanamaz.</p>

  <p>Daha sonra koridorlarda yanımızdan geçen henüz yenilenmiş diğerlerinin arasından, çatısı kış güneşini içeri veren merkezi odaya yürüdük ve birbirimizi değişen soluk ışık altında tekrar inceledik, yürümeye ve konuşmaya devam ettik. Tüm gücümü henüz toparlayamadığım için onun koluna yaslanıyordum, bu yüzden bir anlamda bazı şeyler eskisi gibiydi; kız, titrek yaşlı adamın yürümesine yardım ediyordu. Bana odama kadar eşlik etti; ona, “Yenilenmemden önce bir Arındırıcılar loncasından bahsetmiştin. Ben...”</p>

  <p>“Bunun için daha sonra zaman olacak,” dedi.</p>

  <p>Odamda birbirimize sarıldık ve yenilenmeyle gelen ateşin içimde birden harlandığını hissettim, öyle ki, soğuk, narin bedenini yakıp kül etmesinden korktum; fakat bu ateş kül eden bir ateş değildi, sadece başkalarının içindeki tamamlayıcısını ateşliyordu. Zevkin doruklarında kanatları açıldı ve ipek gibi yumuşaklıklarının içinde kayboldum. Ben de kendimi hazzın taşkın seline bıraktım; bir daha asla onun koluna yaslanmam gerekmeyeceğini anladım.</p>

  <p>Artık birbirimize yabancı değildik, birbirimizin yanında korku duymuyorduk. Her gün egzersiz zamanımda yanıma geliyor, ben de adımlarımı onun adımlarına uydurarak yürüyüşler yapıyordum. İçimizdeki ateş de daha güçlü ve daha parlak yanıyordu.</p>

  <p>Talmit de sık sık benimle birlikteydi. Yenilenmiş vücudumu kullanma sanatını gösteriyor, başarılı bir şekilde gençliğime alışmama yardım ediyordu. Bir kez daha Olmayne’i görme davetini reddettim. Bir gün geri dönüşün artık sona erdiğini söyledi. Bunun için üzüntü değil, sadece kısa zamanda geçen garip bir boşluk hissettim.</p>

  <p>Yenileyici, “Yakında buradan çıkacaksın,” dedi. “Buna hazır mısın?”</p>

  <p>“Sanırım.”</p>

  <p>“Bu mabetten çıktıktan sonraki hedefin hakkında düşünme fırsatın oldu mu?”</p>

  <p>“Biliyorum, yeni bir lonca bulmam gerekiyor.”</p>

  <p>“Pek çok lonca seni kabul edecektir, Tomis. Hangisini istiyorsun?”</p>

  <p>“İnsanlığa faydamın en çok dokunabileceği loncayı,” dedim. “İrade’ye bir yaşam borcum var.”</p>

  <p>Talmit, “Uçucu kız senin önündeki ihtimallerden bahsetti mi?”</p>

  <p>“Yeni kurulmuş bir loncadan bahsetti.”</p>

  <p>“Bir isim verdi mi?”</p>

  <p>“Arındırıcılar loncası.”</p>

  <p>“Hakkında ne biliyorsun?”</p>

  <p>“Çok az şey,” dedim.</p>

  <p>“Daha fazlasını öğrenmek ister misin?”</p>

  <p>“Daha fazlası varsa, evet.”</p>

  <p>Talmit, “Ben Arındırıcılar loncasındanım,” dedi. “Aynı şekilde, Uçucu Avluela da öyle.”</p>

  <p>“İkinizin de zaten loncaları var! Nasıl bir loncadan fazlasına üye olabilirsiniz ki? Sadece Egemenlerin böyle bir özgürlüğü vardır, onlar da...”</p>

  <p>“Tomis, Arındırıcılar loncası, bütün diğer loncalardan üye kabul eder. Üstün bir loncadır, aynı Egemenler loncasının bir zamanlar olduğu gibi. Üyeleri arasında Anımsayıcılar ve Katipler, Listeleyiciler, Uşaklar, Uçucular, Topraksahipleri, Uyurgörürler, Cerrahlar, Şaklabanlar, Tüccarlar, Satıcılar var. Ayrıca Değişken üyeler de var ve...”</p>

  <p>Şaşkınlık içinde, “Değişkenler mi?” dedim. “Kanunen onlar tüm loncaların dışındadır! Nasıl olur da bir lonca Değişkenleri kabul eder?”</p>

  <p>“Bu, Arındırıcılar loncası. Değişkenler bile arınmayı hak ederler Tomis.”</p>

  <p>Dersimi aldım ve “Evet, Değişkenler bile,” dedim. “Öte yandan, böyle bir lonca oldukça garip!”</p>

  <p>“Değişkenleri bağrına basan bir loncayı küçümser misin?”</p>

  <p>“Böyle bir lonca kavramını anlamayı zor buluyorum.”</p>

  <p>“Zamanı geldiğinde anlayacaksın.”</p>

  <p>“Zamanı ne zaman?”</p>

  <p>Talmit, “Burayı terk ettiğin gün,” dedi.</p>

  <p>Kısa zamanda o gün olmuştu. Avluela beni almaya geldi. Yenilenme ayinini tamamlamak için çekingen bir şekilde Jorslem’in baharı içine adım attım. Talmit, Avluela’ya bana nasıl rehberlik edeceği konusunda talimat verdi. Kız, beni şehrin içinden geçirip için kutsal yerlere, ibadet edebilmem için tek tek her mabede götürdü. Yahdilerin duvarında ve Mislamların yaldızlı kubbesinin önünde diz çöktüm, sonra pazar yerinin içinden şehrin aşağı bölümüne giderek Hristanların tanrısının öldüğü söylenen yeri çevreleyen karanlık, kötü görünüşlü binaya, oradan da Bilgelik Kaynağı’na ve İrade’nin Çeşmesi’ne gittim; en sonunda da Hacılar loncasının evine giderek maskem, cüppelerim ve yıldız taşını teslim ettim ve Eski Şehrin duvarına gittim. Bu yerlerin her birinde uzun süredir söylemeyi beklediğim sözlerle kendimi İrade’ye adadım. Hacılar ve Jorslem’in sıradan vatandaşları saygılı bir mesafede bekliyorlardı; daha yeni yenilenmiş olduğumu biliyorlar, bu yüzden gençleşmiş bedenimden yayılan enerjilerin onlara iyi şans getireceğini umuyorlardı. En sonunda yükümlülüklerim tamamlanmıştı. Tamamen sağlıklı, özgür bir adamdım, artık istediğim yaşamı seçebilirdim.</p>

  <p>Avluela, “Şimdi benimle Arındırıcılara gelecek misin?” diye sordu.</p>

  <p>“Onları nerede bulacağız? Jorslem’de mi?”</p>

  <p>“Evet, Jorslem’de. Seni üyeliğe kabul etmek için bir saat içinde bir toplantı yapılacak.”</p>

  <p>Elbisesinin içinden küçük ve parlak bir şey çıkardı; şaşkınlık içinde bu şeyin bir yıldız taşı olduğunu fark ettim. “Onunla ne yapıyorsun?” diye sordum. “Sadece Hacılar...”</p>

  <p>Yıldız taşını tutan elini bana uzattı ve, “Elini benimkinin üzerine koy,” dedi.</p>

  <p>Dediğini yaptım. Konsantre olurken bir an için, minik yüzü kırıştı. Sonra rahatladı. Yıldız taşını kaldırdı.</p>

  <p>“Avluela, sen ne?...”</p>

  <p>Sakin bir şekilde, “Loncaya gönderdiğim bir sinyal,” dedi. “Yolda olduğuna göre onların artık toplanması için...”</p>

  <p>“O taşı da nereden buldun?”</p>

  <p>“Benimle gel,” dedi. “Ah Tomis, keşke oraya kadar uçabilseydik. Neyse ki uzak değil. Gençlik çeşmesi mabedinin neredeyse yanında sayılır. Gel Tomis, gel!”</p>
</body>
</html>