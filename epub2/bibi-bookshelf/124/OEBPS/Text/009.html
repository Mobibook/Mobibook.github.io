<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h4><p class="p10"><span class="t0"><b>4</b></span></p></h4>

  <p>Misafirhane çalışanları tabii ki bize inanmadılar.</p>

  <p>Sarayın arka tarafında, kar çiçekleri ve eğreltiotu filizleri arasındaki kraliyet misafirhanesinde Prens’in konukları ağırlanırdı. Genelde Efendiler, arada sırada da bir Egemen böyle bir misafirhanenin konuğu olur, bazen araştırma gezisindeki çok önemli bir Anımsayıcı için bir göz oda hazırlanır, ya da stratejik planları tartışmaya gelen yüksek mevki sahibi bir Koruyucu için yer ayrılırdı. Kraliyet misafirhanesinde bir uçucuyu barındırmak oldukça tuhaf, bir İzleyicinin ağırlanması düşük ihtimal, bir Değişken ya da loncasız başka birinin bulunması ise mantık sınırları dışındaydı. Bu yüzden, kendimizi tanıttığımızda Uşaklar önce yaptığımızı düşündükleri şakaya güldüler, sonra sinirlendiler, en sonunda da aşağılamaya başladılar. “Defolun buradan!” diye bağırdılar. “Aşağılık it sürüsü!”</p>

  <p>Avluela sakin bir sesle, “Prens bize burada konaklama izni verdi ve bu yüzden siz bizi reddedemezsiniz,” dedi.</p>

  <p>“Haydi! Haydi!”</p>

  <p>Çarpık dişli bir Uşak Gormon’un loncasızlığı hakkında ağır sözler savurarak çıkardığı sinir-copunu suratına doğru salladı. Copun acı dokunuşuna aldırmayan Gormon aleti adamın elinden kaptığı gibi karnına tekmeyi bastı; adam da iki büklüm yere yapışıp midesindekileri boşalttı. Bir anda misafirhanenin içinden bir ordu dolusu Uşak dışarı döküldü. Gormon bir diğer Uşağı havaya kaldırarak adamları darmadağın edecek şekilde gelenlerin ortasına fırlattı. Vahşi çığlıklar ve nefretle savrulan küfürler misafirhanenin yaşlı Katibinin dikkatini çekti; adam kapıya çıkıp önce sessizliği sağladı, sonra da bizi sorguya çekti. Avluela hikayeyi anlattığında, “Bunu kolayca kontrol edebiliriz,” dedi. Küçümseyici bir bakışla Uşaklardan birine, “Listeleyicilere bir haberci gönderin. Çabuk!” diye ekledi.</p>

  <p>Kısa bir süre sonra kargaşa dağılmış, biz de içeri kabul edilmiştik. Hepimize ayrı ayrı fakat yan yana odalar verildi. Hayatımda hiç böyle bir lüks görmemiştim, göreceğimi de sanmam. Odalar yüksek tavanlı ve genişti. Mahremiyeti korumak için girişlerde insanın kendi vücut ısısına duyarlı diyafram kapılar vardı. Işıklar en ufak bir harekete duyarlıydı, ne de olsa duvarlardaki apliklere ve tavana asılı kürelere yuvalanmış Parlakyıldız dünyalarından getirilen dikensi köle ışıklar böyle emirlere uymayı acı çekerek öğrenmişlerdi. Pencereler içeridekinin isteğine göre beliriyor ya da ortadan kalkıyorlardı; kullanılmadıkları zaman ise hislere yarı-duyarlı dünya dışı tül şeritleriyle gizleniyorlardı. Bu şeritler yalnızca dekoratif olmakla kalmıyor, aynı zamanda da seçilen desene göre belirlenen hoş kokular yayılmasına neden oluyorlardı. Odalarda ana hafıza bankalarına bağlı bireysel bir düşünce başlığı vardı. Gerektiğinde Uşakları, Listeleyicileri ya da müzisyenleri çağırmak için gerekli bağlantılar da aynı düşünce başlığıyla sağlanabiliyordu. Tabii ki benim loncamdan bir kişi başka insanları bu şekilde kullanıp kızgın bakışlarını çekebilecek kadar kendini alçaltamaz; zaten onlara pek ihtiyacım da yoktu.</p>

  <p>Böyle bir şatafatı sağlamak için Prens’in tahtırevanının içinde neler geçmiş olabileceğini Avluela’ya sormadım. Aynen, zorla bastırdığı öfkesiyle benim küçük, narin Uçucuma itiraf edilmemiş sevgisini belli eden Gormon gibi, ben de olanları tahmin edebiliyordum.</p>

  <p>Yerleştik. El arabamı pencerenin yanına çekip tül perdeyle örttüm ve bir sonraki İzleyişim için hazır bir halde bıraktım. Duvarlardan huzur verici şarkılar gelirken ben de vücudumu kirden arındırdım. Daha sonra odama Avluela geldi, gevşeyip rahatladı, yanıma oturdu ve yaşadıklarımız hakkında konuştuk. Gormon saatlerce ortalıkta gözükmedi. Ortamı fazla seçkin bulup misafirhaneden toptan ayrılarak kendi loncasız benzerlerinin yanına dönmüş olabileceğini düşünmeye başlamıştım; fakat hava kararmaya başladığı sırada Avluela ile Roum’un üzerinde beliren yıldızları seyretmek için misafirhanenin tecrit edilmiş bahçesine çıktığımızda Gormon’un bir rampanın üzerinde olduğunu gördük. Yanında Anımsayıcıların şalını taşıyan uzun boylu, sıska bir adam vardı ve alçak sesle konuşuyorlardı.</p>

  <p>Gormon bana döndü ve “İzleyici, gel de yeni dostumla tanış,” dedi.</p>

  <p>Sıska adam şalına dokundu. Duvardan soyulmuş bir fresk kadar ince bir sesle, “Ben Anımsayıcı Basil,” dedi. “Roum’un gizemlerini araştırmak için Perris’den geldim. Burada uzun yıllar kalacağım.”</p>

  <p>Gormon, “Anımsayıcının ilginç hikayeleri var,” dedi. “Loncasının önde gelenlerinden biri. Siz geldiğinizde bana geçmişi ortaya çıkarma yöntemlerinden bahsediyordu. Üçüncü Döngü’de yığılan toprağın altına kadar bir çukur kazıyorlar ve vakum çekirdeği kullanarak toprak moleküllerini ayrıştırıp tarihöncesi katmanları ortaya çıkarıyorlar.”</p>

  <p>Basil, “Roum İmparatorluğu dehlizleri, Büyük Yıkım’a ait harabeler, İkinci Döngü’nün sonlarına doğru beyaz metal üzerine yazılmış kitaplar bulduk.” dedi. “Bütün bulgular inceleme, listeleme ve çözümleme için Perris’e gönderilir, sonra da geri gelirler. Geçmiş ilgini çekiyor mu, İzleyici?”</p>

  <p>“Bir miktar.” Gülümsedim. “Buradaki Değişken geçmişe benden çok daha fazla ilgi duyuyor. Bazen onun samimiyetinden kuşkulanıyorum; kılık değiştirmiş bir Anımsayıcıyı tanırdınız değil mi?”</p>

  <p>Basil Gormon’u dikkatle inceledi; gözleri garip vücut şekline ve aşırı kaslı yapısına uzun süre takıldı. En sonunda, “O bir Anımsayıcı değil,” dedi, “fakat geçmiş çağlara aşırı bir ilgisi olduğunu ben de kabul ediyorum. Bazı derin konularla ilgili sorular sordu.”</p>

  <p>“Ne gibi?”</p>

  <p>“Loncaların nasıl ortaya çıktığı gibi, kendi kendilerine üreyebilen ilk gerçek Uçucu ırkını üreten genetik cerrahın ismi gibi, ya da neden Değişkenlerin olduğu ve bunun gerçekten de İradenin bir laneti olup olmadığı gibi sorular.”</p>

  <p>“Peki sizin bu sorulara cevaplarınız var mı?”</p>

  <p>Basil, “Bazıları için evet,” dedi, “bazıları için.”</p>

  <p>“Mesela loncaların ortaya çıkışı?”</p>

  <p>Anımsayıcı, “Loncaların kuruluş amacı yenilmiş ve çökmüş bir topluma anlam ve altyapı kazandırmaktı,” dedi. “İkinci Döngü’nün sonunda her şey karmaşa içindeydi. Hiç kimse toplumdaki yerini ya da amacını bilmiyordu. Mağrur yabancılar bizim dünyamızda bize değersiz varlıklar gibi davranıyorlardı. Herkesin diğerlerinin yanındaki yerini bilebilmesi için sabit bakış açıları oluşturulması gerekiyordu. Böylece ilk loncalar oluştu: Egemenler, Efendiler, Tüccarlar, Topraksahipleri, Satıcılar ve Uşaklar. Daha sonra Katipler, Müzisyenler, Şaklabanlar ve Taşıyıcılar oluştu. Bütün bunlar için Listeleyiciler gerekti, daha sonra da İzleyiciler ve Koruyucular. Büyülü Yıllar sırasında Değişkenler ve Uçucular oluştu, böylece o loncalar da eklendi, en sonunda da loncasızlar yani nötraller oluşturuldu, böylece...”</p>

  <p>Avluela, “Fakat Değişkenler de loncasızdır!” diye atıldı.</p>

  <p>Anımsayıcı Avluela’yı ilk kez fark etti. “Kimsin sen, kızım?”</p>

  <p>“Uçuculardan Avluela. Bu İzleyici ve Değişkenle birlikte yolculuk ediyorum.”</p>

  <p>Basil, “Buradaki Değişkene anlattığım gibi, eskiden onun türü de loncalıydı. Bin yıl kadar önce haysiyetsiz bir Değişken grubunun Jorslem’in kutsal yerlerini ele geçirme girişiminin ardından Egemenler Konseyi’nin kararıyla lonca dağıtıldı. O günden beri Değişkenler loncasız, ancak nötrallerin üzerinde yer alırlar.”</p>

  <p>“İşte bunu bilmiyordum,” dedim.</p>

  <p>Basil kendini beğenmiş bir şekilde, “Sen bir Anımsayıcı değilsin,” dedi, “geçmişi ortaya çıkarmak bizim işimiz.”</p>

  <p>“Doğru. Doğru.”</p>

  <p>Gormon, “Peki, ya bugün? Bugün kaç lonca var?”</p>

  <p>Bu soruyu beklemeyen Basil burun büktü, “En azından yüz tane olmalı. Bazıları oldukça küçük, bazıları sadece yerel. Ben sadece ilk loncalar ve onların hemen ardılları ile ilgileniyorum; son birkaç yüzyılda olan biten başkalarının alanına giriyor. Senin için bir araştırma yaptırmamı ister misin?”</p>

  <p>Gormon, “Gerek yok,” dedi, “öylesine sordum.”</p>

  <p>Anımsayıcı, “Merakın oldukça iyi gelişmiş,” dedi.</p>

  <p>“Dünyayı ve içindeki her şeyi büyüleyici buluyorum. Bu bir günah mı?”</p>

  <p>Basil, “Sadece garip,” dedi. “Loncasızlar kendi ufuklarının ötesine nadiren bakarlar.”</p>

  <p>Bir Uşak belirdi. Korkuyla karışık bir küçümseme ifadesiyle Avluela’nın önünde diz çöktü ve “Prens geri döndü,” dedi “şu anda Sarayda sizi yanında görmek istiyor.”</p>

  <p>Avluela’nın gözleri dehşetle doldu; reddetmesi gibi bir ihtimal yoktu. Uşağa, “Seninle birlikte gitmem mi gerekiyor?” diye sordu.</p>

  <p>“Lütfen. Giydirilip kokularla bezenmeniz gerekiyor. Ayrıca yanına gittiğinizde kanatlarınızın açık olmasını istiyor.”</p>

  <p>Avluela onaylar şekilde başını salladı ve Uşağı takip etti.</p>

  <p>Bir süre daha rampanın üzerinde kaldık; Anımsayıcı Basil Roum’un eski günlerinden bahsetti, ben dinledim, Gormon’un gözleri ise karanlığa daldı. Sonunda konuşmaktan boğazı kuruyan Anımsayıcı iznimizi isteyerek ağırbaşlı bir şekilde uzaklaştı. Az sonra altımızda kalan avluda bir kapı açıldı ve içeriden Avluela çıktı; sanki Uçuculardan değil de Uyurgörürlerden biriymişçesine yürüyordu. Transparan kumaşların altındaki narin vücudu yıldızların ışığı altında ölü gibi beyaz parlıyordu. Kanatları açıktı ve ağır yürek çırpınışları gibi yavaş yavaş titreşiyordu. Her bir kolundan birer Uşak tutmuş, sanki o gerçek bir kadın değil de bir hayalden ibaretmiş gibi onu saraya götürüyorlardı.</p>

  <p>Gormon, “Uç Avluela uç!” diye gürledi. “Kaçabiliyorken kaç!”</p>

  <p>Avluela sarayın yan girişlerinden birinde kayboldu.</p>

  <p>Değişken bana baktı. “Bize kalacak yer sağlamak için kendini prense sattı.”</p>

  <p>“Öyle görünüyor.”</p>

  <p>“O sarayı yerle bir edebilirim!”</p>

  <p>“Onu seviyor musun?”</p>

  <p>“Belli olmuyor mu?”</p>

  <p>“Kendine gel,” dedim. “Sıradışı bir adamsın, fakat yine de bir Uçucu sana göre değil. Özellikle de Roum Prensi’nin yatağını paylaşan bir Uçucu.”</p>

  <p>“Daha önce benim kollarımdaydı.”</p>

  <p>Neye uğradığımı şaşırmıştım. “Onunla beraber mi oldun?”</p>

  <p>Üzgün üzgün gülümseyerek, “Bir kereden fazla,” dedi. “Doruğa ulaştığında kanatları fırtınada kalmış yapraklar gibi çılgınca çırpınıyor.”</p>

  <p>Aşağıdaki avluya düşmemek için rampanın korkuluklarını yakalamak zorunda kaldım. Yukarıdaki yıldızlar başımın etrafında dönmeye, yaşlı ay ve ifadesiz iki yol arkadaşı aşağı yukarı sallanmaya başladı. Bu duygularımın nedenini bile anlamadığım halde belirgin bir şekilde sarsılmıştım. Gormon’un genel bir kanunu çiğnemiş olmasına duyduğum öfke miydi? Avluela için duyduğumu sandığım babalık hislerinin bir sonucu muydu? Yoksa arzularımın ötesinde olmamasına rağmen kapasitemin üzerinde olan bir günah işlediği için Gormon’u kıskanmam mıydı?</p>

  <p>“Bunun için beynini kızartabilirler. Ruhunu parça parça edebilirler. Üstelik şimdi beni de bir suç ortağı yaptın,” dedim.</p>

  <p>“Ne olmuş? Prens emrediyor ve alıyor... fakat birileri ondan önce davranmış. Bunu birisine söylemem gerekiyordu.”</p>

  <p>“Yeter. Yeter artık.”</p>

  <p>“Onu tekrar görebilecek miyiz?”</p>

  <p>“Prens kadınlarından çabuk sıkılır. Birkaç gün, belki de tek bir gece sonra... onu fırlatıp bize geri atacaktır. Belki de o zaman misafirhaneyi de terk etmemiz gerekecek.” İçimi çektim. “En azından hak ettiğimizden birkaç gece fazla bir süre için kullanmış olacağız.”</p>

  <p>Gormon, “Ondan sonra nereye gideceksin?” diye sordu.</p>

  <p>“Bir süre daha Roum’da kalırım.”</p>

  <p>“Sokaklarda yatma pahasına mı? Burada İzleyicilere pek ihtiyaç duyulmuyor gibi.”</p>

  <p>“Başa çıkabilirim,” dedim. “Sonra da Perris’e gitmeyi düşünüyorum.”</p>

  <p>“Anımsayıcılardan bilgi almak için mi?”</p>

  <p>“Perris’i görmek için. Ya sen? Roum’da ne yapmak istiyorsun?”</p>

  <p>“Avluela.”</p>

  <p>“Kes şu konuyu!”</p>

  <p>“Pekala,” dedi; gülümsemesi acı doluydu. “Yine de Prens’in onunla işi bitene kadar burada kalacağım. Daha sonra o tekrar benim olacak ve bir yolunu bulacağız. Loncasızlar becerikli olur. Öyle olmaları gerekir. Belki bir süre Roum’da kalacak bir yer buluruz, sonra da senin peşinden Perris’e geliriz. Tabii canavarlar ve kafir Uçucular ile birlikte yolculuk yapmaya bir itirazın yoksa.”</p>

  <p>Omuz silktim, “Zamanı gelince düşünürüz.”</p>

  <p>“Daha önce hiç bir Değişken ile arkadaş olmuş muydun?”</p>

  <p>“Sık sık değil. Uzun süreli de değil.”</p>

  <p>“Onur duydum.” Parmaklarını korkuluğun üzerinde tıkırdattı. “Beni uzaklaştırma İzleyici, seninle birlikte kalmak istememin bir nedeni var.”</p>

  <p>“Ne gibi?”</p>

  <p>“Aletlerin Dünya işgalinin başladığını söylediklerinde yüzünün alacağı şekli görmek.”</p>

  <p>Omuzlarımın çökmesine engel olmadım, “Bu durumda uzun bir süre yanımda kalacaksın demektir.”</p>

  <p>“Bir işgalin yaklaştığına inanmıyor musun?”</p>

  <p>“Bir gün evet, fakat yakında değil.”</p>

  <p>Gormon kıkırdadı. “Yanılıyorsun. Neredeyse başladı.”</p>

  <p>“Komik değil.”</p>

  <p>“Ne oldu İzleyici? İnancını mı kaybettin? Bin yıldır bu biliniyor: Başka bir ırk gözünü Dünya’ya dikmiş, üstelik anlaşmalarla ele geçirmiş. Bir gün sahibi oldukları şeyi almak için gelecekler. Bütün bunlar ta İkinci Döngü’nün sonunda belirlenmişti.”</p>

  <p>“Bir Anımsayıcı olmamama rağmen bunları ben de biliyorum.” Sonra ona döndüm ve asla yüksek sesle söyleyeceğimi düşünmediğim şeyler söyledim. “Senin yaşının iki katı zamandır kulağımı yıldızlara çevirdim ve İzleyişimi yaptım Değişken. Bu kadar çok tekrarlanan bir şey genelde anlamını yitirir. Kendi ismini on bin kez tekrarlarsan boş bir ses gibi gelecektir. Yıllarca izledim, üstelik işimi de iyi yaptım, fakat zaman zaman gece karanlığında boşu boşuna İzlediğimi, hayatımı boşa harcadığımı düşündüm. İzleyişin verdiği bir haz var, fakat belki de gerçek bir amacı yok.”</p>

  <p>Eli bileğimi kavradı. “Senin itirafın da benimki kadar sarsıcı. İnancını koru İzleyici. İşgal yaklaşıyor!”</p>

  <p>“Nasıl bilebilirsin ki?”</p>

  <p>“Loncasızların da bazı becerileri vardır.”</p>

  <p>Bu konuşma beni huzursuz etmeye başlamıştı. “Loncasız olmak acı verici bir şey mi?” diye sordum.</p>

  <p>“İnsan alışıyor. Ayrıca statü kaybını telafi edecek bazı özgürlükler sağlıyor. Mesela herkesle istediğim gibi konuşabiliyorum.”</p>

  <p>“Fark ettim.”</p>

  <p>“Özgürce hareket ediyorum. Yiyecekler kurtlu, kalacak yerler kötü olmasına rağmen yiyecek ve kalacak yer sorunum hiç olmuyor. Bütün yasaklara rağmen kadınlar için çekiciyim. Belki de yasaklar yüzünden. Hırslarım yok.”</p>

  <p>“Derecenin üzerine hiç yükselmek istemedin mi?”</p>

  <p>“Asla.”</p>

  <p>“Bir Anımsayıcı olarak daha mutlu olabilirdin.”</p>

  <p>“Şimdi de mutluyum. Bir Anımsayıcının zevklerini tatmama rağmen sorumluluklarını üstlenmem gerekmiyor.”</p>

  <p>“Ne kadar da kendini beğenmişsin!” diye bağırdım. “Loncasızlığı bir erdeme çevirmek!”</p>

  <p>“İnsan İrade’nin yükünü başka nasıl kaldırabilir ki?” Saraya doğru baktı. “Acizler güçlenir. Güçlüler alaşağı olur. Bunu bir kehanet olarak gör İzleyici: Şehvetli Prens yaz gelmeden hayatı daha fazla tanımış olacak. Avluela’yı aldığı için onun gözlerini çıkaracağım!”</p>

  <p>“Ağır laflar. Bu gece bahsettiğin şeyin adı ihanet.”</p>

  <p>“Bu bir kehanet.”</p>

  <p>“Onun yanına bile yaklaşamazsın,” dedim. Sonra bu aptalca konuşmayı ciddiye aldığım için rahatsız olup ekledim: “Ayrıca neden onu suçluyorsun ki? O sadece prenslerin hep yaptığı şeyi yapıyor. Ona gittiği için kızı suçla. Reddedebilirdi.”</p>

  <p>“Evet ve kanatlarını kaybederdi. Ya da ölürdü. Hayır, onun bir seçeneği yoktu. Benim var!” Bir anda Değişken uzun tırnaklı, çift eklemli işaret ve başparmaklarını yukarı kaldırıp havadaki hayali bir çift göze soktu. “Bekle,” dedi, “bekle ve gör!”</p>

  <p>Bahçede iki Zamanustası belirdi, aletlerini kurup yarının şeklini okuyacakları ince mumları yaktılar. Solgun dumanın iğrenç kokusu burun deliklerimi doldurdu. Artık Değişkenle konuşmaya devam etme isteğimi kaybetmiştim.</p>

  <p>“Geç oldu,” dedim. “dinlenmeye ihtiyacım var, yakında İzleyişimi de yapmalıyım.”</p>

  <p>Gormon, “İyi İzle,” dedi.</p>
</body>
</html>