<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h4><p class="p10"><span class="t0"><b>12</b></span></p></h4>

  <p>Odada hiç ışık yoktu. Avluela beni yeraltının karanlıklarına sokmuş, Arındırıcıların lonca evine geldiğimizi söylemiş ve beni yalnız başıma bırakmıştı. “Kıpırdama,” diye uyarmayı da ihmal etmemişti.</p>

  <p>Odada etrafımda başkalarının da olduğunu hissediyordum; fakat hiçbir şey duymadım ya da görmedim.</p>

  <p>Avluela, “Ellerini uzat,” dedi. “Ne hissediyorsun?”</p>

  <p>Büyük ihtimalle metal bir ayağın üzerinde duran küçük bir dolaba dokunmuştum. Ön kısmında tanıdık göstergeler ve kollar vardı. Dolabın üst kısmından çıkan kolları el yordamıyla buldum. Bir anda sanki tüm yenilenmem, hatta Dünya’nın işgali bile geri çevrilmişti: Yeniden bir İzleyiciydim, bu da İzleyici aletleriydi!</p>

  <p>“Bu bir zamanlar benim olan dolap değil,” dedim, “fakat ondan çok da farklı sayılmaz.”</p>

  <p>“Yeteneğini kaybetmedin, değil mi Tomis?”</p>

  <p>“Hâlâ benimle beraber olduğunu düşünüyorum.”</p>

  <p>Avluela, “Öyleyse aleti kullan,” dedi. “Bir kez daha İzle ve bana ne gördüğünü söyle.”</p>

  <p>Mutluluk içinde ve kolayca eski tavrımı takındım. Ön ayinleri hızla tamamladım ve zihnimi kuşku ve engellerden arındırdım. Kendimi İzleyiş ruhu içine sokmam şaşırtıcı derecede kolay oldu; Dünya’nın düştüğü günden beri bunu denememiştim, yine de sanki eski günlerden daha çabuk İzleyiş hali içine girebilmişim gibi geldi.</p>

  <p>Kolları avuçladım. Ne kadar da gariptiler. Alışık olduğum şekilde sona ermiyorlardı; daha çok, her kolun ucuna soğuk ve sert bir şey takılmış gibiydi. Belki bir çeşit taş. Fark ettim ki hatta büyük ihtimalle bir yıldız taşı. Avuçlarım iki soğuk taş üzerine kapandı. Bir an için endişe, hatta bir korku duydum. Sonra gerekli sükunete tekrar eriştim, ruhum önümde duran alete hücum etti ve İzlemeye başladım.</p>

  <p>İzleyişim sırasında eski günlerde olduğu gibi yıldızlara gitmedim. Algılama olduğu halde algılayışım sadece etrafımla sınırlıydı. Vücudum iki büklüm, transta, gözlerim kapalı uzandım ve önce Avluela’ya ulaştım; bana yakındı, neredeyse dibimdeydi. Onu açık seçik görüyordum. Gülümsedi, başıyla onayladı; gözleri ışıl ışıldı.</p>

  <p>– Seni seviyorum.</p>

  <p>– Evet, Tomis. Artık her zaman birlikte olacağız.</p>

  <p>– Daha önce başka bir insana kendimi hiç bu kadar yakın hissetmemiştim.</p>

  <p>– Biz bu loncada her zaman, herkese yakınız. Biz Arındırıcılarız Tomis. Biz yeniyiz. Dünya daha önce böyle bir şey görmemişti.</p>

  <p>– Avluela, seninle nasıl konuşuyorum?</p>

  <p>– Makine aracılığıyla benimle zihnin konuşuyor. Bir gün, makineye de ihtiyacımız kalmayacak.</p>

  <p>–O gün birlikte uçabilecek miyiz?</p>

  <p>– Çok daha önce Tomis, çok daha önce.</p>

  <p>Ellerimdeki yıldız taşları ısındılar. Artık aleti açık seçik algılayabiliyordum: Kolların ucuna takılmış yıldız taşları gibi bazı değişiklikler yapılmış bir İzleyici dolabı. Avluela’nın ötesine baktığımda başka yüzler, tanıdığım yüzler gördüm. Yenileyici Talmit’in sert çehresi solumdaydı. Jorslem’e beraber geldiğim Cerrah onun hemen yanında, Değişken Bernalt’ın dibinde duruyordu; artık Nayrub’un bu insanlarının neden kutsal şehre geldiklerini biliyordum. Diğerlerini tanıyamadım, fakat aralarında iki Uçucu, şalını kavramış bir Anımsayıcı, kadın bir Uşak ve başkaları vardı. Hepsini bir iç ışık sayesinde görüyordum, çünkü oda ilk geldiğim zamanki kadar karanlıktı. Onları sadece görmekle de kalmıyordum, aynı zamanda zihnim zihinlerine dokunuyordu.</p>

  <p>İlk dokunduğum zihin Bernalt’ınkiydi. Kolayca fakat korkuyla dokundum zihnine, sonra geri çekildim, tekrar dokundum. Beni selamladı ve içtenlikle karşıladı. O an fark ettim ki ne zaman bir Değişkeni kendi kardeşimi gördüğüm şekilde görürüm, ne zaman tüm Dünya bunu yapabilecek hale gelir, işte o zaman çok aradığımız arınmaya ulaşabiliriz. Tek bir vücut olmadığımız takdirde cezamızın sonlandırılmasına nasıl hak kazanabilirdik ki?</p>

  <p>Bernalt’ın zihnine girmeyi denedim, fakat korkuyordum. Değişkenler hakkında kaçınılmaz şekilde hissettiğimiz o zavallı küçümsemeyi, önyargıları, o acınası şartlı refleksi nasıl gizleyebilirdim ki?</p>

  <p>“Hiçbir şeyi gizleme,” dedi. “Bunlar benim için gizli şeyler değil. Onları serbest bırak ki bana katılabilesin.”</p>

  <p>Mücadele ettim. Şeytanları kovdum. Değişken mabedinin önünde, Bernalt’ın bizi kurtardığı zaman, ona bizimle seyahat etmesini önerdiğim anı hatırlamaya çalıştım. Onun için ne hissetmiştim? Bir an için bile olsa onu kardeşim olarak görmüş müydüm?</p>

  <p>O anki şükran ve dostluk hislerimi yoğunlaştırdım. O hislerimin büyüyüp alev almasını, boş kibir ve küçümseme hislerimi altetmesini sağladım; garip Değişken yüzeyinin altındaki insan ruhunu gördüm, o yüzeyin altına geçtim ve arınmaya giden yolu buldum. Beni kendi zihnine çekti.</p>

  <p>Bernalt ile bir oldum ve o da beni loncasına kaydetti. Artık ben de Arındırıcılardandım.</p>

  <p>Zihnimin içinde bir ses gümbürdedi; duyduğum şey Talmit’in gür sesi mi, Cerrahın iğneleyici konuşması mı, Bernalt’ın kontrollü mırıldanmaları mı, yoksa Avluela’nın yumuşak fısıltısı mı anlayamadım, çünkü bu ses onların ve diğerlerinin hepsinin birden sesiydi:</p>

  <p>“Tüm insanlık loncamıza üye olduğu gün artık işgal altında olmayacağız. Her birimiz diğerinin bir parçası olduğu gün artık çektiğimiz acılar sona erecek. İşgalcilerimize karşı koymamıza gerek yok, çünkü her birimizin Arınmış olduğu gün, onları da aramıza alacağız. Bir zamanlar İzleyici Wuelling olan Tomis, katıl bize.”</p>

  <p>Böylece katıldım.</p>

  <p>Böylece Cerrah ve Uçucu ve Yenileyici ve Değişken ve Uşak ve diğerleri oldum. Böylece onlar ben oldular. Böylece ellerim yıldız taşlarını tuttuğu sürece tek bir ruh ve tek bir zihin olduk. Bu, bir Hacının kendisini İrade’ye istemsizce gömdüğü bir bağlantı değil, daha büyük bir bağımlılık içinde kişisel bağımsızlıkların korunduğu, birey ile bireyin birleşmesiydi. İzleyişin sağladığı keskin algı gücünün İrade ile bağlantı sırasında edinilen daha büyük bir varlığın içine gömülme duygusunun birleşimiydi ve o an biliyordum ki bu Dünya üzerinde tamamen yeni bir şeydi. Sadece yeni bir loncanın kurulması değil, insan varlığının tamamen yeni bir evreye geçmesi, yenilgiye uğramış bu gezegende Dördüncü Döngü’nün doğumuydu.</p>

  <p>Ses, “Tomis, öncelikle en çok ihtiyaç duyanları Arındıracağız,” dedi. “Agupt’a, zavallı Değişkenlerin tapındıkları tarihi binanın olduğu çöle gideceğiz ve onları içimize alıp tekrar temiz olmalarını sağlayacağız. Sonra batıya, kristallenme hastalığının pençesinde kıvranan bir köye gidip köylülerin ruhlarına uzanacak ve onları işkenceden kurtaracağız; kristallenme son bulacak ve vücutları iyileşecek. Sonra Agupt’u aşacak, Dünya’nın tüm topraklarına ulaşacak ve loncasız olanları, umutsuz olanları, yarınları olmayanları bulacağız ve onlara bir amaç ve yaşam sunacağız ve bir gün gelecek, Dünya üzerindeki herkes Arınmış olacak.”</p>

  <p>Gözlerimin önüne değişmiş bir gezegen hayali serdiler; sert yüzlü işgalciler uysal bir şekilde bize teslim oluyorlar ve istilanın ortasında yeşeriveren bu yeni şeyin bir parçası olabilmek için yalvarıyorlardı. Gözlerimin önüne tarihi günahlarından arınmış olan bir Dünya hayali sermişlerdi.</p>

  <p>Sonra kavradığım makineden artık ellerimi çekme vaktinin geldiğini hissettim ve ellerimi çektim.</p>

  <p>Hayal yok oldu. Işıltı soldu. Yine de artık kafamın içinde yalnız değildim, çünkü bir bağlantı hâlâ korunmuştu ve oda artık karanlık değildi.</p>

  <p>“Bu nasıl oldu?” diye sordum. “Bütün bunlar ne zaman başladı?”</p>

  <p>Talmit, “İşgalden sonraki günlerde,” dedi, “kendi kendimize neden bu kadar çabuk yenildiğimizi ve bir zamanlar olduğumuzdan daha yüce bir yere nasıl gelebileceğimizi sorduk. Loncalarımızın yaşamlarımıza yeteri kadar iyi bir yapı kazandırmış olduğunu, arınmaya giden yolun daha sıkı bir birleşimden geçmesi gerektiğini gördük. Yıldız taşlarımız, İzleyici aletleri vardı; bize düşen tek şey de onları birleştirmekti.”</p>

  <p>Cerrah, “Tomis, sen bizim için önemlisin,” dedi, “çünkü zihnini ileri sürmeyi anlıyorsun. Eski İzleyiciler arıyoruz. Onlar loncamızın çekirdekleri. Bir zamanlar ruhun insanlığın düşmanlarını aramak için yıldızlarda geziniyordu, şimdi ise insanlığı bir araya getirmek için Dünya’da gezinecek.”</p>

  <p>Avluela, “Uçmama yardım edeceksin Tomis,” dedi, “hatta gün ışığı altında bile. Yanımda uçuyor olacaksın.”</p>

  <p>“Ne zaman yola çıkıyorsun?” diye sordum.</p>

  <p>“Şimdi,” dedi. “Sunacağımız şeyi sunmak için Agupt’a, Değişkenlerin tapınağına gidiyorum. Hepimiz bana güç vermek için birleşeceğiz Tomis; o güç de senin içinden geçerek bana ulaşacak.” Elleri ellerime dokundu. Dudakları dudaklarıma değdi. “Dünya’daki yaşam tekrar başlıyor, bu anda, bu yıl, bu yeni döngüde. Ah Tomis, yeniden doğduk!”</p>
</body>
</html>