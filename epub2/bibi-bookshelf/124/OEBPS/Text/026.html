<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h4><p class="p10"><span class="t0"><b>3</b></span></p></h4>

  <p>O gün Kara Geçidi açılmıştı; biz de Talya’dan Afreek’e geçmekte olan kalabalığa karıştık. Bana çok daha uzun gelmesine rağmen bir yıl önce, Agupt’tan Roum’a giderken Kara Geçidi’nden diğer yönde bir kez geçmiştim, bu ikinci olacaktı.</p>

  <p>Eyrop’dan gelen Hacıların Jorslem’e gitmek için önlerinde iki yol vardır. Kuzey yolunu takip etmek için Talya’nın doğusundaki Karanlık Topraklar’dan geçilir, Stanbool’da sala binilir, daha sonra da Ais’in batı ucu takip edilerek Jorslem’e varılır. Dünya’nın en büyük şehirlerinden bir tek Stanbool’u ziyaret etmediğim için benim tercih edeceğim yol bu olurdu; fakat Anımsayıcı olduğu zamanlarda Olmayne orada araştırma amaçlı olarak bulunmuştu ve pek sevmemişti. Bu yüzden biz Kara Geçidi’nden Afreek’e geçip büyük Medit Gölü’nün kıyısından devamla, Abran Çölü’nün kenarlarını takip ederek Jorslem’e ulaşan güney yolunu izlemiştik.</p>

  <p>Gerçek bir Hacı sadece yürüyerek yol alır. Bu, Olmayne’e çok cazip gelen bir fikir değildi, bu yüzden çoğu zaman yürüyor olsak da sık sık araç da kullanıyorduk. Taşıtlara el koymak konusunda kesinlikle arsızdı. Daha yolculuğumuzun ikinci gününde kıyı şeridine doğru gitmekte olan zengin bir Tüccarın arabasına binmiştik; adamın şatafatlı arabasına başkalarını almak gibi bir niyeti aslında yoktu; fakat maskenin cinsiyetsiz ızgarasından gelmesine rağmen Olmayne’in derin, müzikal sesine karşı koyamamıştı.</p>

  <p>Tüccar fiyakalı yolculuk ediyordu. Onun için işgal, hatta Üçüncü Döngü’nün uzun yüzyılları sırasındaki gerileme hiç yaşanmamış gibiydi. Kendi kendine giden arabası dört adam boyunda ve beş kişiyi rahat ettirebilecek kadar genişti; içinde yolculuk edenleri dış dünyadan bir rahim gibi koruyordu. Hiç penceresi yoktu, sadece istenildiğinde açılan ve dışarıda olan biteni gösteren ekranlar vardı. Sıcaklık belirlenen standartların dışına asla çıkmıyordu. Likörler ve daha sert içecekler akan musluklar, yiyecek tabletleri vardı; aracın içindekiler yolun bozukluğundan basınç yastıkları sayesinde etkilenmiyorlardı. Aydınlatma için Tüccar’ın isteğine bağlı olarak çalışan bir köle ışığı vardı. Koltuğun yanında bir düşünce başlığı duruyordu, fakat Tüccarın arabasının derinliklerinde bir yerde özel kullanımı için turşulanmış bir beyin mi tuttuğunu yoksa geçtiği şehirlerdeki hafıza bankalarıyla uzaktan bir çeşit bağlantı kurmaktan mı hoşlandığını asla öğrenemedim.</p>

  <p>Görkemli ve kalıplı bir adamdı, açıkça kendine dikkat ediyordu. Bronz teni, güzelce yağlanarak arkaya doğru taranmış siyah gür saçları, dikkatle bakan gözleri vardı; ortam üzerinde sahip olduğu kontrolden ve yalnızlığından zevk alıyordu. Öğrendiğimize göre başka dünyalardan yiyecek maddeleri getiriyor, yıldızlardan gelen lezzetleri bizim fakir üreticilerimize pazarlıyordu. Şimdi de Çan gezegenlerinden birinden yeni gelmiş uyuşturucu böcek kargosunu incelemek üzere Marsay’e gidiyordu.</p>

  <p>Şaşkınlığımızı fark etmiş olacak ki, “Arabayı sevdiniz mi?” diye sordu. Kendini evinde hissetmek konusunda bir sorun yaşamayan Olmayne o sırada elmaslarla işlenmiş kalın iç kaplamaya belirgin bir hayret içinde bakıyordu. Adam sözüne devam etti: “Eskiden Perris Kontu’nun malıymış. Evet, doğru duydunuz. Kont’un kendisinin. Biliyorsunuz, şimdi sarayını bir müzeye çevirdiler.”</p>

  <p>Olmayne yumuşakça, “Evet,” dedi.</p>

  <p>“Bu, onun savaş arabasıydı. Müzenin bir parçası olması gerekiyordu, fakat ben onu ahlaksız bir işgalciden satın aldım. Aralarında ahlaksız olanlar da olduğunu bilmiyordunuz, öyle değil mi?” Arabanın hassas iç döşemesi kuvvetli kahkahasını onaylamayarak irkildi. “Bu adam Vali’nin erkek arkadaşıydı. Evet, aralarında onlardan da var. Anlarsınız ya, Balıklar gezegeninde yetişen, cinsel gücü artıracak bir çeşit kök arıyordu; buradaki tüm stokların benim elimden geçtiğini öğrenmiş, böylece bir küçük anlaşma yaptık. Tabii ki arabayı biraz modifiye etmem gerekti. Kont, ön tarafta dört nötral tutarmış ve motoru doğrudan onların metabolizmalarına bağlarmış; araç sıcaklık farkları sayesinde hareket ediyormuş. Eğer bir kontsan bir arabaya enerji sağlamak için uygun bir yol, fakat bir yılda tükettiği nötral sayısı epey fazla, bu yüzden eğer ben böyle bir şey denemiş olsaydım mevkimin sınırlarını bayağı zorlamış olurdum. Ayrıca başım işgalcilerle de derde girebilirdi. Böylece bu bölmeyi söktürerek yerine uzun ömürlü araç pillerinden taktırdım –gerçekten kurnazca bir işti– ve işte buradasınız. Burada olduğunuz için şanslısınız. Sadece Hacı olduğunuz için. Normalde kıskanacakları için insanları içeri almam, kıskanç insanlar hayattan birşeyler edinebilmiş adamlar için tehlikelidirler. Öte yandan, İrade sizi bana getirdi. Demek Jorslem’e gidiyorsunuz ha?”</p>

  <p>Olmayne, “Evet,” dedi.</p>

  <p>“Ben de, fakat henüz değil! Sadece henüz değil!” Adam göbeğini ovuşturdu. “Zamanı geldiğinde, yenilenme için kendimi hazır hissettiğimde orada olacağıma sizi temin ederim; fakat İrade izin verirse buna daha çok var! İkiniz uzun süreden beri mi Hac yolculuğundasınız?”</p>

  <p>Olmayne, “Hayır,” dedi.</p>

  <p>“Sanırım pek çok kişi işgalden sonra Hac yolculuğuna çıktı. Eh, onları suçlamıyorum. Değişen zamanlara herkes başka bir şekilde ayak uydurur. Yahu, sizde de Hacıların taşıdığı o küçük taşlardan var mı?”</p>

  <p>Olmayne, “Evet,” dedi.</p>

  <p>“Bir göz atmama izin verir misiniz? Hep ilgimi çekmişlerdir. Karayıldız dünyalarından bir tüccar vardı –derisi ıslak katrana benzeyen piç kurusunun tekiydi– o şeylerden bana on kental satmayı önermişti. Gerçek olduklarını, aynı Hacıların yaptığı gibi İrade ile bağlantı kurdurduğunu söylemişti. Ona hayır dedim, İrade’ye oyun olmaz. Bazı şeyler kâr için bile yapılmaz. Sonradan üzüldüm ama, birini keşke anı olarak saklasaydım. Hiç dokunma fırsatım olmadı.” Olmayne’e elini uzattı. “Görebilir miyim?”</p>

  <p>“Başkalarının yıldız taşına dokunmasına izin veremeyiz,” dedim.</p>

  <p>“Bana izin verdiğinizi kimseye söylemem!”</p>

  <p>“Bu yasak.”</p>

  <p>“Bakın, burası özel bir yer, Dünya üzerinde olabilecek en özel...”</p>

  <p>“Lütfen. Bizden istediğiniz şey imkansız.”</p>

  <p>Adamın yüzü karardı, bir an için arabayı durdurup bizden dışarı çıkmamızı isteyeceğini düşündüm, ki bu durumda da pek üzülmezdim. Elim kesemin içinde duran ve Hac yolculuğumuzun başında verilmiş soğuk yıldız taşına gitti. Parmaklarımın dokunuşu İrade ile bağlantı yaptığımız transın titreşimlerini hissetmeme ve keyifle ürpermeme neden oldu. Ona dokunmaması lazımdı. Neyse ki olay daha fazla büyümedi.</p>

  <p>Bizi deneyip karşı çıktığımızı gören Tüccar daha fazla ısrar etmedi.</p>

  <p>Marsay’e doğru yolumuza devam ettik.</p>

  <p>Sevilesi bir adam değildi, fakat genel bir etkileyiciliği vardı ve sözlerinden nadiren rahatsız oluyorduk. Hayatının büyük bir kısmını Anımsayıcılar Evi’nin parlak korunağı altında geçirmiş olan Olmayne ise zaten müşkülpesent bir insandı, bu yüzden adamı benim bulduğumdan daha çekilmez buldu; benim hoşgörüsüzlüklerim bir ömür boyu süren yolculuklar sırasında güzelce körelmişti. Öte yandan, serveti ve nüfusundan, çeşit çeşit dünyalarda onu bekleyen kadınlardan bahsettiğinde, evlerini ve ganimetlerini sayıp onun fikrini almak isteyen lonca üstatları, eskiden arkadaş olduğu Efendiler ve Egemenler hakkında böbürlendiğinde Olmayne bile etkilenmişti. Neredeyse sürekli kendisinden, nadiren bizden bahsediyordu; bu yüzden de müteşekkirdik. Bir kez nasıl olup da bir erkek ile bir kadın Hacının beraber yolculuk yaptıklarını sorarak sevgili olmamız gerektiğini ima etti, fakat biz bu durumun gerçekten biraz garip olduğunu kabul ederek başka bir konu açtık; sanırım cinsel orucumuzu bozmadığımıza ikna olmuştu. Müstehcen şeyler düşünmesi ne beni, sanırım ne de Olmayne’i rahatsız etmezdi. Bizim sırtımızda taşıdığımız daha ağır suçlar vardı.</p>

  <p>Bizim Tüccar’ın yaşamı gezegenin işgali sonucu kıskanılacak bir şekilde aynı kalmıştı: Her zamanki gibi zengin, rahat, hareket etmekte özgürdü. Yine de o bile zaman zaman işgalcilerin varlığından rahatsızlık duyuyordu, ki bunu da Marsay’in hemen dışındaki bir kontrol noktasında durdurulduğumuzda fark ettik.</p>

  <p>Gözcü kameralar geldiğimizi fark etmişler, ağ fırlatıcılarına bir sinyal vermişler, altın renkli bir ağ yolun bir ucundan diğerine birden yoktan var olmuştu. Yer aracının detektörleri ağı fark etmiş ve anında arabayı durdurmuşlardı. Ekranlar arabanın etrafında bir düzine soluk renkli insan şekli gösteriyordu.</p>

  <p>Olmayne, “Haydutlar mı?” diye sordu.</p>

  <p>Tüccar, “Daha kötü,” dedi. “Hainler.” Yüzünü astı ve iletişim borusuna, “Ne var?” dedi.</p>

  <p>“Denetim için dışarı çıkın.”</p>

  <p>“Kimin emriyle?”</p>

  <p>Cevap geldi, “Marsay Valisi’nin.”</p>

  <p>Görülebilecek en iğrenç manzaralardan biriydi: İşgalciler için yol kesen insanlar. Öte yandan onların emrinde memuriyete girmemiz kaçınılmazdı, çünkü özellikle de eskiden savunmayla ilgili loncalarda çalışanlar için iş azdı. Tüccar arabanın kapılarını açmak için karmaşık işlemlere başladı. Yüzü öfkeyle kızarmıştı, fakat kontrol noktasındaki ağı geçemediği için kendine hakim oluyordu. Bize, “Silahlıyım,” diye fısıldadı. “İçeride bekleyin, korkacak bir şey yok.”</p>

  <p>Dışarı çıktı ve yoldaki muhafızlarla uzun uzun tartışmaya başladı; içeriden hiçbir ses duyamıyorduk. Bir noktadan sonra işler içinden çıkılamaz bir hale gelmiş olmalı ki daha yüksek bir otoriteye başvurulmasına gerek duyulmuştu, çünkü birden üç tane işgalci belirdi ve kiralık işbirlikçileri bir el hareketiyle uzaklaştırdılar, Tüccarın etrafını sardılar. Tüccarın tavırları o anda değişti; yüzü kurnaz ve kaypak bir hal aldı, elleri zarif hareketler yapıyor, gözleri parlıyordu. Üç sorgucuyu arabaya getirdi, açtı ve içindeki yolcuları, bizi gösterdi. İşgalciler böyle refah içinde iki Hacı görmekten hayrete düşmüşlerdi, fakat bizden dışarı çıkmamızı istemediler. Biraz daha konuştuktan sonra Tüccar tekrar yanımıza geldi ve arabayı mühürledi; ağ ortadan kalktı, Marsay’e doğru yolumuza devam ettik.</p>

  <p>Araba hızlanırken adam küfürler mırıldandı ve “Şu uzun kollu pisliklerle nasıl başa çıkılır biliyor musunuz?” dedi. “Tek ihtiyacınız olan düzenli örgütlenme. Kanlı bir gece: her on Dünyalı bir işgalci için sorumlu olsun, hepsini hallederiz.”</p>

  <p>“Neden şimdiye kadar kimse böyle bir manevra düzenlemedi?” diye sordum.</p>

  <p>“Bu iş Koruyucuların işi, onların yarısı öldü, diğer yarısı da <i>onlar</i> için çalışıyor. Bir karşı hareket planlamak benim işim değil. Yine de yapılması gereken şey bu. Gerilla tarzı: arkalarından gizlice yaklaşıp bıçağı sokuvermek. Çabucak. Birinci Döngü yöntemleri; hâlâ etkililer.”</p>

  <p>Olmayne, huysuzca, “Başka işgalciler gelecektir,” dedi.</p>

  <p>“Onlara da aynı şeyi yaparız!”</p>

  <p>Olmayne bu sefer, “Ateşe ateşle karşılık verirler. Dünyamızı yok ederler,” dedi.</p>

  <p>Tüccar, “Bu işgalciler uygar olduklarını, en azından bizden daha uygar olduklarını iddia ediyorlar,” diye yanıtladı. “Böyle bir barbarlık milyonlarca dünya üzerinde adlarını kötüye çıkarır. Hayır, ateşle yaklaşmazlar. Sadece tekrar tekrar bizi ele geçirip o kadar çok adam kaybetmekten sıkılıp vazgeçerler. Böylece giderler ve biz de özgür oluruz.”</p>

  <p>“Tarihi suçlarımızdan aklanmadan,” dedim.</p>

  <p>“Ne dedin yaşlı adam? Ne dedin?”</p>

  <p>“Boşver.”</p>

  <p>“Sanırım ikinizden biri onlara karşı koymamız halinde bize katılmaz, değil mi?”</p>

  <p>Ben, “Önceki hayatımda bir İzleyiciydim ve hayatımı bu gezegenin onlara karşı korunmasına adamıştım. Onları senden fazla sevmiyorum ve gittiklerini görmeyi senden daha az istemiyorum; fakat bahsettiğin plan sadece uygulamada problemler çıkarmaz, aynı zamanda da ahlaki olarak yanlış. Basit, kanlı bir karşı koyma İrade’nin bizler için hazırlamış olduğu plana karşı gelmek olur. Özgürlüğümüzü daha asil bir şekilde kazanmalıyız. Şu anda geçmekte olduğumuz sınavın çıkış yolu boğaz kesmede ustalaşmak değil.”</p>

  <p>Bana aşağılar gibi baktı. “Hatırlamam gerekirdi. Hacılarla konuşuyorum. Pekala. Söylediklerimin hepsini unutun. Zaten ciddi değildim. Kim bilir, belki de dünyayı şimdiki haliyle seviyorsunuzdur.”</p>

  <p>“Sevmiyorum,” dedim.</p>

  <p>Olmayne’e bir bakış attı. Ben de... Benim işgalcilerle zaten kendime düşen işbirliğini yaptığımı söylemesinden korkuyordum. Neyse ki Olmayne bu konuda sessiz kaldı. Kara Geçidi’nde sabrının taştığı ve vicdanımı kullanarak bana işkence ettiği o mutsuz güne kadar birkaç ay daha sessiz kalmaya devam edecekti.</p>

  <p>Marsay’de velinimetimizden ayrıldık, geceyi bir Hacı misafirhanesinde geçirdik ve ertesi sabah sahilden yürüyerek yola çıktık. Ben ve Olmayne, işgalci kaynayan güzel topraklarda böylece yolculuk ettik. Kimi zaman yürüdük, kimi zaman bir köylünün yük arabasına bindik, hatta bir keresinde geziye çıkmış işgalcilerin konukları bile olduk Talya’ya gittiğimizde Roum için geniş bir zaman ayırdık ve güneye doğru devam ettik. Bundan sonra Kara Geçidi’ne vardık, yoldan çevrildik, düşmanca ağız dalaşımızı yaşadık ve birbirinden gölle ayrılmış kıtaları, kumlu toprakların ince geçidinden geçtik. Sonunda Afreek’deydik.</p>
</body>
</html>