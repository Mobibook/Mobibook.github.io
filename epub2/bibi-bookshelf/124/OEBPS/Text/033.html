<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h4><p class="p10"><span class="t0"><b>10</b></span></p></h4>

  <p>Yenileyici Talmit beni kapıda karşıladı ve yeşil karolar döşenmiş bir koridordan ilk yenilenme tankına götürdü. “Hacı Olmayne,” dedi, “yenilenme için hak kazanmış ve bugünün ilerleyen saatlerinde buraya gelecek.” Bu, önümdeki uzunca bir süre için başka bir insanın başından geçenlerle ilgili duyduğum en son şeydi. Talmit, beni küçük, alçak tavanlı ve rutubetli bir odaya soktu, oda loş köle ışıklarıyla aydınlatılmıştı ve içeride hafif bir ezilmiş ölüm çiçeği filizi kokusu vardı. Cüppem ve maskem benden alındı, başıma yeşil-altın rengi yumuşak metalden yapılmış bir bone takıp akım verdiler; Yenileyici boneyi çıkardığında saçlarım gitmiş, kafam karo döşeli duvarlar kadar parlak bir hale gelmişti. Talmit, “Bu, elektrotların takılmasını kolaylaştırıyor,” diye açıkladı. “Şimdi tanka girebilirsin.”</p>

  <p>Aslında dar bir küvetten başka bir şey olmayan tankın önünde kolaylık sağlaması için üzerinden yürüdüğüm hafif bir rampa vardı. Ayağımın altında ılık ve yumuşak bir çamur olduğunu hissettim, Talmit de bunu başıyla onayladı ve yenilenmemi sağlayacak hücre bölünmesini tetikleyecek radyasyonlu yenileyici çamur olduğunu söyledi; ben de kabul ettim. Tankın içine bulundurduğu mor sıvının üzerinde sadece başım kalacak şekilde uzandım. Çamur, yorgun vücudumu sarıp okşamaya başladı. Üzerimde Talmit belirdi, elinde karmakarışık bakır tellere benzeyen bir şey vardı, fakat kel kafama bastırdığında tellerin her biri kendi yerlerini biliyormuşcasına açıldı, uçları tenimin altına girdi ve kemiğin altına gömülerek buruşuk gri maddenin içinde kayboldu. Ben hafif bir karıncalanma dışında hiçbir şey hissetmedim. Talmit, “Elektrotlar,” diye açıklamaya başladı, “beynindeki yaşlanma merkezlerini buluyorlar; biz de normal bozulma süreçlerini tersine çeviren sinyaller gönderiyoruz, böylece beyninin zamanın akışı hakkındaki algısı tersine çevrilmiş oluyor. Bu yüzden vücudun yenilenme tankının vereceği uyarıları daha iyi algılayacak. Gözlerini kapat.” Yüzüme bir solunum maskesi taktı. Beni hafifçe iterek başımın tankın kenarından kayıp ortasına doğru sürüklenmeme neden oldu. Sıcaklık arttı. Hafif bir fokurdama sesi duyuyordum. Kükürtlü siyah baloncukların çamurun içinden çıktığını ve benim üzerinde yüzdüğüm sıvının içinden geçtiğini, sıvının çamur rengine büründüğünü hayal ettim. Akıntısız bir denizin üzerinde yatıyordum, arada sırada elektrotlardan geçen bir akımı beynimdeki gıdıklanma sayesinde belli belirsiz fark ediyordum; artık çamurun ve amniyotik bir sıvı bile olabilecek bir şeyin içinde gömülüydüm. Uzaklardan bir yerden Yenileyici Talmit’in beni gençleşmeye çağıran, bana on yıllar hediye eden, zamanı benim için geri saran sesi geliyordu. Ağzımda tuzlu bir tat vardı. Dünya Okyanusu’nu tekrar geçiyordum, korsanlar saldırmıştı, İzleme aletlerimi onların darbelerinden korumaya çalışıyordum. Tekrar Agupt güneşi altındaydım, Avluela’yla ilk kez karşılaşıyordum. Bir kez daha Palash’da yaşadım. Kayıp Kıtalar’ın bir zamanlar Usa-Amrik olan batı adalarında doğduğum yere geri döndüm. İkinci bir kez Roum’un düşüşünü izledim. Yumuşayan beynimin içinde anı parçaları yüzüyordu. Bir sıra yoktu, olaylar mantıklı bir şekilde devam etmiyordu. Bir çocuktum. Yorgun bir antikaydım. Anımsayıcıların yanındaydım. Uyurgörürleri ziyaret ediyordum. Roum Prensi’nin Dijon’da bir Mucitten göz satın almaya çalışmasını izliyordum. Perris Valisi ile pazarlık ediyordum. Aletlerimin kollarını tutup İzleyiş içine giriyordum. Uzak bir dünyadan gelmiş tatlı şeyler yiyor; Palash’da bahar kokusunu ciğerlerime çekiyor; yaşlı bir adamın kendine özel sonbaharında titriyor; kabaran bir denizde yüzüyordum, kaygısız ve neşeliydim; şarkı söyledim; ağladım; dürtülerime karşı koydum; dürtülerimle hareket ettim; Olmayne’le tartıştım; Avluela’ya sarıldım; gündüzlerin ve gecelerin birbiri ardına yanıp sönmelerine tanık oldum; bütün bunlar olurken biyolojik saatim garip ritimlerde ters dönüyor ve hızlanıyordu. Hayaller etrafımı sardı. Gökten ateş yağdı; zaman her yönde akmaya başladı; önce minicik, sonra dev gibi. oldum. Kızıl ve turkuvaz tonlarda konuşan sesler duydum. Dağların tepesine keskin bir müzik yağdı. Kalp atışlarımın sesi sert ve kızgındı. Beyin pistonumun vuruşları arasında, o tekrar tekrar yerine otururken kollarımı mümkün olduğunca az yer kaplamak için iki yanımda tutarak hapis kaldım. Yıldızlar koşuşturdu, büzüldü ve eridiler. Avluela yumuşak sesiyle, “Kendi yaptığımız iyi işlerde değil, İrade’nin hoşgörülü, cömert darbeleriyle ikinci bir gençliğe hak kazanıyoruz,” dedi. Olmayne, “Ne kadar da zarif oldum!” dedi. Talmit, “Algıdaki bu titreşimler sadece yaşlanma sürecinin kalbinde yatan kendi kendini yok etme isteğinin bozunmasını ifade ediyor,” dedi. Gormon, “Titreşimlerin böyle algılanması sadece kalbin içindeki bozunma isteğinin kendi kendine yok olmasını ifade ediyor,” dedi. Vali İnsanyönetici Yedi, “Biz, sizin kendinizi temizlemenizde bir araç olmak için bu dünyaya gönderildik,” dedi. Dünyasahibi Ondokuz, “Sizinle aynı fikirde olmadığımı belirtmem lazım. Dünya’nın kaderiyle bizimkinin kesişmesi tamamen rastlantısaldır,” dedi. Gözkapaklarım taşlaştı. Ciğerlerimi oluşturan küçük yaratıklar çiçek açmaya başladı. Derim soyularak kemiklerime bağlı kaslarımı ortaya çıkardı. Olmayne, “Gözeneklerim kapanıyor. Vücudum gerginleşiyor. Göğüslerim küçülüyor,” dedi. Avluela, “Daha sonra bizimle birlikte uçacaksın,” dedi. Roum Prensi elleriyle gözlerini kapadı. Roum’un kuleleri güneş rüzgarları altında sallandı. Oradan geçen bir Anımsayıcının şalını kaptım. Perris sokaklarında Şaklabanlar ağlıyordu. Talmit, “Artık uyan Tomis,” dedi. “Haydi kalk. Gözlerini aç.”</p>

  <p>“Tekrar gencim,” dedim.</p>

  <p>“Yenilenmen daha yeni başladı,” dedi.</p>

  <p>Artık hareket edemiyordum. Yardımcılar beni yakalayıp gözenekli sargılarla sarmaladılar, beni tekerlekli bir sedyeye yatırıp daha büyük, içinde pek çok insanın bulunduğu ikinci bir tanka götürdüler, içerideki insanların her biri kendi hayal alemlerindeydi. Kel kafaları elektrotlarla süslenmiş, gözleri pembe bantlarla kapatılmış, kolları göğüslerinin üzerinde huzurlu bir şekilde kavuşturulmuştu. Bu tanka da girdim, şimdi hayaller yoktu, sadece rüyalarla bölünmeyen uzun bir uyku vardı. Bu sefer telaşlı seslerle uyandım ve kendimi dar bir kanaldan ayaklarım önde kapalı bir tanka doğru giderken buldum. Sıvıyı soluduğum, ve günah katmanlarının ruhumdan tek tek ayıklandığı bu tankta bir dakikadan biraz fazla zaman kaybettim, fakat bir yüzyıldan biraz az zaman kazandım. Elleri soyma bıçaklarını kontrol eden eldivenlerin içindeki cerrahlar uzaktan çalışıyorlar, minik bıçakların darbe üstüne darbeleriyle beni günahlarımdan arındırıyor, suçluluk duygusu, pişmanlık, üzüntü, kıskançlık ve öfke, hırs, şehvet ve sabırsızlığı kesip atıyorlardı.</p>

  <p>Benimle işleri bittiğinde tankın kapağını açıp beni dışarı çıkardılar. Yalnız başıma ayakta duramıyordum. Uzuvlarıma kaslarımı ovan ve masaj yapan, tekrar çalışmalarını sağlayacak aletler taktılar. Tekrar yürüyordum. Çıplak vücuduma baktım, güçlü, gergin ve hayat doluydu. Talmit yanıma geldi ve kendimi görebilmem için bir avuç dolusu ayna tozunu havaya fırlattı; minik parçacıklar yoğunlaştığında parıldayan aksimi dikkatle inceledim.</p>

  <p>“Hayır,” dedim. “Yüzü yanlış yapmışsınız. Ben böyle değildim. Burun daha uzundu, dudaklar bu kadar dolgun, saçlar bu kadar koyu bir siyah değildi...”</p>

  <p>“Tomis, senin İzleyiciler loncasındaki kayıtlarından hareket ettik. Eski haline kendi hafızanın fark edebildiğinden daha çok benziyorsun.”</p>

  <p>“Bu olabilir mi?”</p>

  <p>“Eğer istersen seni gerçeğe göre değil de kendi hatırladığına göre şekillendirebiliriz, fakat bu, anlamsız bir iş olur ve çok fazla zaman alır.”</p>

  <p>“Hayır,” dedim. “O kadar da önemli değil.”</p>

  <p>Benimle hemfikirdi. Daha sonra dediğine göre yeni halime alışana kadar bir süre daha gençlik çeşmesi mabedinde kalmam gerekiyormuş. Hacı statüm yenilenmemle birlikte sona ermişti, artık bir bağlantım olmadığı için giymem için loncasızların niteliksiz kıyafetlerinden verdiler; mabetten dışarı çıktıktan sonra beni kabul edecek istediğim loncaya başvurabilirdim. Giyinirken Talmit’e, “Yenilenmem ne kadar sürdü?” diye sordum. “Buraya geldiğinde yazdı. Şimdi kış. Hızlı çalışmıyoruz,” diye yanıtladı.</p>

  <p>“Peki yol arkadaşım Olmayne’in durumu nasıl?”</p>

  <p>“Onun üzerinde başarılı olamadık.”</p>

  <p>“Anlamadım.”</p>

  <p>Talmit, “Onu görmek ister misin?” diye sordu.</p>

  <p>Beni Olmayne’in odasına götüreceğini düşünerek, “Evet,” dedim; fakat bunun yerine beni Olmayne’in tankına götürdü. Ben bir rampanın üzerinden mühürlü tanka bakarken Talmit bir fiber teleskopu gösterdi, teleskopun deliğine gözümü dayadım ve Olmayne’i gördüm. Ya da sanırım Olmayne olmasına inanmamı bekledikleri insanı gördüm. On bir yaşlarında çıplak, pürüzsüz tenli ve göğüsleri olmayan bir kız çocuğu tankın içinde kıvrılmış yatıyor, dizleri karnına çekilmiş, başparmakları ağzındaydı. Önce anlayamadım. Sonra çocuk hareket etti ve tanıdığım soylu Olmayne’in hatlarını fark ettim: geniş ağız, güçlü çene, çıkık, sert elmacık kemikleri. İçimde bir dehşet fırtınası koptu ve Talmit’e, “Bu da nedir?” dedim.</p>

  <p>“Tomis, ruh çok fazla kirli olduğunda onu temizlemek için çok derinlere dalmamız gerekir. Senin Olmayne de zor bir vakaydı. Onun için bir girişimde bile bulunmamamız gerekirdi, fakat ısrarcıydı ve başarılı olabileceğimize dair belirtiler vardı. Seninde görebileceğin üzere anlaşılan o ki belirtiler yanlışmış.”</p>

  <p>“Ona ne oldu?”</p>

  <p>Talmit, “Biz içindeki zehiri yok edemeden önce yenilenme geri dönülemez bir aşamaya geçti,” dedi.</p>

  <p>“Çok mu ileri gittiniz? Onu fazla mı gençleştirdiniz?”</p>

  <p>“Evet. Senin de gördüğün gibi.”</p>

  <p>“Şimdi ne yapacaksınız? Neden onu oradan çıkartıp tekrar büyümesine izin vermiyorsunuz?”</p>

  <p>“Tomis, daha dikkatli dinlemelisin. Yenilenmenin <i>geri çevrilemez</i> hale geldiğini söyledim.”</p>

  <p>“<i>Geri çevrilemez</i> mi?”</p>

  <p>“Çocukluk hayalleri içinde kaybolmuş. Gün be gün gençleşiyor. Vücudunun saati kontrolsüz bir şekilde dönmeye başladı. Vücudu küçülüyor, beyni yumuşuyor. Yakında bir bebek olacak. Asla uyanamayacak.”</p>

  <p>“Sonunda...” Bakışlarımı çevirdim. “En sonunda ne olacak? Tankın içinde birbirinden ayrılan bir sperm ve yumurta mı?”</p>

  <p>“Geriye dönüş o kadar ileri gitmez. Bebekliği sırasında ölecek. Bu şekilde çok kişiyi kaybediyoruz.”</p>

  <p>“Yenilenmenin riskleri olduğundan bahsetmişti,” dedim.</p>

  <p>“Yine de onu kabul etmemiz için ısrar etti. Tomis, onun ruhu karanlıktı. Sadece kendi için yaşıyordu. Jorslem’e arınmak için gelmişti, şimdi arınmış oldu ve İrade ile barıştı. Onu seviyor muydun?”</p>

  <p>“Asla. Bir an için bile sevmedim.”</p>

  <p>“O zaman kaybettiğin şey ne?”</p>

  <p>“Bilmiyorum, belki de geçmişimden bir bağ.” Gözümü tekrar teleskopa dayadım ve Olmayne’e baktım. Şimdi masumdu, tekrar bir bakireydi, cinsiyetsiz, arınmış. İrade ile barışmış. Garip bir şekilde değişmiş, fakat yine de tanıdık olan yüzünde rüyalarının bir yansımasını aradım. Çaresizce gençliğe yuvarlanırken başına neler geldiğinin farkında mıydı acaba? Yaşamının ellerinden kayıp gittiğini hissettiğinde ızdırap ve hüsran içinde çığlıklar atmış mıydı? Bu istenmeyen saflığın içine gömülmeden önce eski otoriter Olmayne’in son bir çıkışı olmuş muydu? Tankın içindeki çocuk gülümsüyordu. Küçük esnek beden açıldı, sonra tekrar, bu sefer daha da sıkı bir yumak haline geldi. Olmayne İrade ile barışmıştı. Birden, sanki Talmit tekrar havaya ayna tozu serpmiş gibi kendi kendime baktım ve benim için yapılanı gördüm. Daha önceki şansımı harcadığımdan daha iyi bir şekilde harcamam koşuluyla ikinci bir şans tanınmıştı, ikinci bir yaşam şansı. Kendimi önemsiz hissettim ve İrade’ye hizmete adamaya karar verdim; Dünya Okyanusu’nun kabaran gelgitleri gibi dev dalgalar halinde gelen bir neşeye boğuldum ve Olmayne’e veda ederek Talmit’den beni buradan çıkarmasını rica ettim.</p>
</body>
</html>