<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h4><p class="p10"><span class="t0"><b>1</b></span></p></h4>

  <p>Eski bir Prensle yolculuk etmek kolay bir iş değildir. Gözlerini kaybetmişti, fakat gururu olduğu yerde duruyordu; kör olmak ona alçakgönüllülüğü öğretememişti. Hacı maskesi takıyor, Hacı cüppesi giyiyordu, fakat incelikten haberi ve ruhunda dindarlıktan eser yoktu. Maskesinin ardında o hâlâ Roum Prensi’ydi.</p>

  <p>Baharın ilk habercileriyle birlikte Perris’e giden yolu aşarken tüm maiyeti artık bendim. Onu doğru yollara sokuyor, bir emriyle onu öykülerimle eğlendiriyor, zaman zaman ortaya çıkan somurtkanlıkları geçene kadar ona bakıcılık yapıyordum. Bütün bunlara karşılık olarak ise düzenli yemek yeme güvencesi dışında çok az şey alabiliyordum. Kimse bir Hacıdan yiyeceği esirgemezdi; yolumuzun üzerine çıkan köylerde kaldığımız hanlarda ben de onun yol arkadaşı olduğum için besleniyordum. Yolculuğumuzun başında bir kez hataya düşüp hancıya kibirli bir şekilde, “Uşağıma da yiyecek birşeyler verin!” demişti. Kör Prens adamın yüzündeki şaşkın inanmazlık ifadesini görmemişti –bir Hacının uşaklarla ne işi olurdu ki?– fakat ben hancıya gülümsemiş, göz kırpıp işaret parmağımla şakağıma bir iki vurmuştum; böylece adam olayı anlamış ve ikimize de daha fazla soru sormadan yiyecek vermişti. Sonradan Prens’e hatasını anlattım ve bu olaydan sonra benden yol arkadaşı olarak bahsetti; yine de onun beni uşaktan başka bir şey olarak görmediğini biliyordum.</p>

  <p>Hava genelde açıktı. Kış biterken Eyrop ısınıyordu. Roum’un hemen dışı İkinci Döngü’nün şaşalı günleri sırasında getirtilen, mavi yaprakları Eyrop’un hafif kışına dayanabilen yıldız ağaçları ile bezenmiş olsa da, yolların kenarında söğüt ve kavaklar yeşermeye başlamıştı. Kuşlar da kış için gittikleri Afreek’den dönüyorlardı. Üzerimizden geçen kuşlar şarkı söylüyor, dünyanın hakimlerinin değişmesini kendi aralarında tartışıyorlardı. Bir sabah Prens, “Benimle alay ediyorlar,” dedi. “Benim için şakıyorlar, onların parıltısını görmem için bana meydan okuyorlar!”</p>

  <p>Evet, morali bozuktu, bunun için iyi bir nedeni de vardı. O kadar çok şeye sahipken o kadar çok şey yitirmişti ki matem tutması için epey nedeni vardı. Benim için Dünya’nın yenilgisi alışkanlıklarımın sona ermesinden fazla bir anlam ifade etmiyordu. Bunun dışında her şey aşağı yukarı aynıydı: Artık İzlemem gerekmiyordu, fakat şimdiki gibi bir yol arkadaşım olsa bile hâlâ dünyayı yalnız başıma dolaşıyordum.</p>

  <p>Prens’in neden kör edildiğini bilip bilmediğini merak ettim. Zafer anında Gormon’un Prens’e bir kadın için olan kıskançlık kadar basit bir nedenin gözlerine malolduğunu anlatıp anlatmadığını...</p>

  <p>Gormon, “Sen Avluela’yı çaldın,” demiş olabilirdi. “Küçük bir Uçucuyu gözüne kestirdin, seni eğlendirebileceğini düşündün. Dedin ki, gel bakalım kızım, yatağıma gel. Onu bir insan olarak görmedin. Başkasını tercih etmek isteyeceğini düşünmedin. Sadece Roum Prensi nasıl düşünürse öyle düşündün... bencilce! Al bakalım Prens!”</p>

  <p>...ve uzun parmakların hızlı bir hareketiyle gelen karanlık...</p>

  <p>Sormaya, asla cüret edemedim. İçimde bu eski hükümdar için hiç olmazsa o kadar korku kalmıştı. Sanki sıradan bir yol arkadaşıymış gibi mahremiyetini bozmak, hatalarıyla ilgili bir muhabbet konusu açmak... Hayır, bunu yapamazdım. Sadece bana bir şey sorulduğunda konuştum. Bana bu emredildiğinde sohbet ettim. Bunun dışında soyluların yanında bulunan herhangi iyi bir sıradan vatandaş gibi sessizliğimi korudum.</p>

  <p>Her gün Roum Prensi’nin artık soylu olmadığını hatırlatacak şeyler yaşıyorduk.</p>

  <p>Tepemizden bazen havasallarının ya da başka savaş arabalarının içinde, bazen de kendi güçleriyle uçan işgalciler geçiyordu. Trafik yoğundu. Yeni gezegenlerinin envanterini çıkarıyorlardı. Gölgeleri üzerimizden geçiyordu, minik güneş tutulmaları, yukarı, yani efendilerimize bakıp garip bir şekilde hiddet değil de sadece Dünya’nın uzun süren uykusuz geceleri bittiği için bir rahatlama duyuyordum. Prens için ise durum farklıydı. Üzerimizden işgalcilerin geçtiği her sefer bir şekilde farkındaymış gibi görünüyor, yumruklarını sıkıyor, kaşlarını çatıp lanet okuyordu. Acaba optik sinirleri gölgelerin hareketini bir şekilde algılayabilir miydi? Yoksa bir duyusunu kaybetmesi diğerlerinin gelişip havasallarının fark edilemeyecek mırıltısını duyabilmesini, ya da uçan işgalcilerin ten kokularını alabilmesini sağlıyor olabilir miydi? Sormadım. Zaten çok az şey soruyordum.</p>

  <p>Bazı geceler, uyuduğumu düşündüğü zamanlarda ağlıyordu. O zaman ona acıyordum. Sonuç olarak elindekileri kaybetmek için çok gençti. İşte o karanlık saatlerde bir Prens’in ağlamasının bile normal insanlardan farklı olduğunu öğrendim. O kızgın, sinirli, meydan okuyan bir tarzda ağlıyordu; fakat ağlıyordu işte.</p>

  <p>Çoğu zaman acılara katlanabiliyormuş gibi, kayıplarını kabullenmiş gibi geliyordu. Yanımda yürürken her adımı onu büyük Roum şehrinden uzaklaştırıp Perris’e yaklaştırmasına rağmen adımları canlı ve istekli görünüyordu. Bununla birlikte, zaman zaman da sanki maskesinin ızgarasından içeriye bakıp büzüşmüş ruhunu görebiliyormuşum gibi geliyordu. Bastırılmış öfkesi ufak tefek çıkışlar yapmasına neden oluyordu. Yaşımla, düşük statümle, bütün hayatım boyunca İzlediğim işgal artık geldiği için hayatımın anlamını yitirmesiyle dalga geçiyor, benimle oynuyordu.</p>

  <p>“Bana ismini söyle, İzleyici!”</p>

  <p>“Bu yasaktır majesteleri.”</p>

  <p>“Eski kurallar yürürlükten kalktı. Haydi ama, aylarca yan yana yürüyeceğiz. Bütün bu zaman boyunca sana İzleyici dememi beklemiyorsun ya?”</p>

  <p>“Loncamın âdetleri böyle.”</p>

  <p>“Benimkinin âdetleri de,” dedi, “emir verip verdiğim emirlere uyulduğunu görmek. Şimdi ismin!”</p>

  <p>“Egemenler loncasından biri bile önemli bir neden ve bir lonca üstadının yazılı izni olmadan bir İzleyicinin ismini öğrenemez.”</p>

  <p>Yere tükürdü. “Ben bu haldeyken bana karşı gelmek için nasıl bir çakal olmalısın bilmem ki! Sarayımda olsaydık buna asla cüret edemezdin!”</p>

  <p>“Sarayınızda olsaydık majesteleri, maiyetinizin önünde asla. bana böyle haksızca bir şey emretmezdiniz. Egemenlerin de uyması gereken kurallar vardır. Bunlardan biri de daha aşağı loncaların âdetlerine saygı göstermektir.”</p>

  <p>Prens, “Bir de bana hikaye anlatıyor,” dedi. Yolun kenarında kendini sinirle yere attı. Çayırlı yokuşa doğru gerinip yıldız ağaçlarından birine dokundu, keskin yapraklardan bir sıra kopartıp avucunun içinde sıktı, oldukça acı verecek bir şekilde eline batmış olmalıydılar. Yanında duruyordum. O sabah gördüğümüz ilk araç, büyük bir kara taşıtı gürültüyle yanımızdan geçti. İçinde işgalciler vardı. Bazıları bize el salladı. Uzun bir süre sonra Prens daha alçak, neredeyse pohpohlayıcı bir ses tonuyla, “Benim adım Enric,” dedi. “Şimdi seninkini söyle.”</p>

  <p>“Size yalvarıyorum beni bundan azat edin majesteleri.”</p>

  <p>“Ama benim ismimi öğrendin! Benim de ismimi söylemem seninki kadar yasak.”</p>

  <p>Sertçe, “Ben sormadım,” dedim.</p>

  <p>Sonuç olarak ismimi vermedim. Gücü olmayan bir Prens’e böyle bir bilgiyi vermeyi reddetmek oldukça küçük bir zaferdi, fakat bunun acısını belki bin şekilde çıkardı. Israr etti, ikna etmeye çalıştı, alay etti, küfredip azarladı. Loncamı horgören şeyler söyledi. Metal maskesini yağladım; göz çukurlarına merhem sürdüm; hatırlamak bile istemeyeceğim kadar utanç verici başka şeyler de yaptım. Böylece birbirine karşı nefret dolu, fakat ihtiyaçlar ve yoldaşların karşılıklı yükümlülükleriyle bağlı yaşlı boş bir adamla boşlukta kalmış genç bir adam olarak Perris’e olan yolumuza devam ettik.</p>

  <p>Zor bir dönemdi. İşgal altındaki Dünya’yı tekrar ele geçirme planları kurarken ulaştığı sonsuz mutluluk halinden, işgalin bir son olduğunu fark ettiği anlarda düştüğü cehennem çukurlarına dek, ruh halinin sürekli değişmesiyle başa çıkmam gerekiyordu. Zaman zaman hâlâ Roum Prensi gibi davrandığı, kutsal bir adama yaraşmayacak şekilde insanlara emirler yağdırıp, hatta onları tokatladığı köylerde, onu kendi aceleciliğinden korumam gerekiyordu. Daha da kötüsü onun şehvetini de doyurmam, karanlıkta Hacı olduğunu iddia eden bir adama yanaştıklarının farkında olmayan kadınları onun için satın almam gerekiyordu. Bir Hacı olarak ancak bir sahtekardı, Hacıların İrade ile bağlantı kurdukları yıldıztaşı yoktu. Bir şekilde onun karşılaştığı her türlü sorunun hakkından gelmesini sağlıyordum. Bir keresinde yolda başka bir Hacıyla, gerçek bir Hacıyla bile karşılaşmıştık. Tartışmaya meraklı, aşılması zor, teolojik safsatalarla dolu bir adamdı. Prens’e, “Gel de seninle İrade’nin içkinliği hakkında konuşalım,” demişti; o öğleden sonra sabrı zorlanmış olan Prens ise ağza alınmayacak bir cevap vermişti. Gizlice kraliyet inciğine bir tekme savurup şaşkınlık içindeki Hacıya, “Arkadaşımız bu gün pek iyi değil. Dün akşam İrade ile kurduğu bağlantı sırasında aklını başından alan bir vahiy indi. Yalvarırım kendine gelene kadar kutsal şeylerden bahsetmeyin,” demiştim.</p>

  <p>Yolculuğumuzla bunun gibi doğaçlamalarla başa çıkabildim.</p>

  <p>Havalar ısındıkça Prens’in tutumu yumuşadı. Belki de yaşadığı felaketle yavaş yavaş uzlaşıyor, ya da büyük ihtimalle değişen varlığıyla barışmanın yollarını ışığa hasret kafasının içinde öğreniyordu. Aşağılanmasıyla, düşüşüyle ilgili neredeyse boş boş, kendi kendine konuşuyordu. Bir zamanlar sahip olduğu kudretten bahsediyor, fakat bunu tekrar ele geçirmekle ilgili boş hayallere kapılmadığını söylüyordu. Servetinden, kadınlarından, mücevherlerinden, garip makinelerinden, Değişkenleri, Müzisyenleri ve Uşaklarından, onun karşısında diz çöken Efendilerden ve hatta Egemenlerden bahsediyordu. Herhangi bir anda ondan hoşlandığımı söyleyemem, fakat en azından bu gibi zamanlarda duygusuz bir maskenin altında acı çekmekte olan bir insanı görebiliyordum.</p>

  <p>Hatta beni bir insan olarak görmeye bile başlamıştı. Eminim bu onun için çok zor olmuştu.</p>

  <p>Bir gün, “Güçlü olmanın derdi de bu işte, İzleyici,” dedi. “İnsanı başkalarından kopartıyor. İnsanlar cisimlere dönüşüyor. Örneğin sen. Benim için sen etrafta dolaşıp muhtemel işgalcileri izleyen bir makineden başka bir şey değildin. Sanırım rüyaların, hırsların, kızgınlıkların ve benzeri pek çok şey vardı, fakat ben seni lonca işlevin dışında hiçbir varlığı olmayan pörsümüş yaşlı bir adam olarak görüyordum. Şimdi ise hiçbir şey görmeyerek daha fazlasını görebiliyorum.”</p>

  <p>“Ne görüyorsun?”</p>

  <p>“Bir zamanlar sen de gençtin, İzleyici. Sevdiğin bir kasaban, bir ailen vardı. Hatta bir kız. Bir lonca seçtin ya da senin için seçildi, çıraklığa alındın, uğraştın, başın ağrıdı, miden kasıldı, bütün bunların anlamını, nedenini düşündüğün karanlık zamanlar oldu. Bizi, Efendileri, Egemenleri kuyrukluyıldız gibi yanından geçerken gördün. Şimdi ise yan yanayız, kader ağları Perris yolunda bizi bir araya getirdi. Şu anda hangimiz daha mutlu?”</p>

  <p>“Ben mutluluk ya da hüznün ötesindeyim,” dedim.</p>

  <p>“Bu doğru mu? Sence doğru mu? Yoksa arkasına saklanmayı tercih ettiğin bir sözden mi ibaret? Sana soruyorum İzleyici: Loncanın evlenmeni yasakladığını biliyorum, fakat hiç âşık oldun mu?”</p>

  <p>“Zaman zaman.”</p>

  <p>“Bunun da mı ötesindesin?”</p>

  <p>Kaçamak bir şekilde, “Yaşlandım artık,” dedim.</p>

  <p>“Yine de sevebilirsin. Sevebilirsin. Loncana verdiğin sözler artık geçerli değil, öyle değil mi? Bir eşin olabilir.”</p>

  <p>Bir kahkaha attım, “Beni kim ister ki?”</p>

  <p>“Öyle deme. O kadar da yaşlı değilsin. Çoğuna göre avantajın var. Dünya’yı görmüşsün, onu anlıyorsun. Perris’de neden sana uygun bir kadın...” Duraksadı. “Hâlâ verdiğin sözlerle bağlanmışken hiç içinden geldiği oldu mu?”</p>

  <p>Tam o sırada üzerimizden bir Uçucu geçti. Gökyüzünde hâlâ kanatlarına bastıran biraz ışık kaldığı için zorlanarak uçan orta yaşlı bir kadındı. Birden mideme bir kasılma geldi ve Prens’e: Evet, evet içimden geldi, kısa süre önce bir Uçucu vardı, bir kız, bir çocuk, Avluela; hiç dokunmadığım halde onu kendi tarzımla seviyordum, hâlâ da seviyorum, demek istedim.</p>

  <p>Prens Enric’e hiçbir şey söylemedim.</p>

  <p>Yine de o Uçucuya bakakaldım; kanatları olduğu için benden daha özgürdü ve ben, o ılık ilkbahar akşamında etrafımı saran ıssızlığın ürpertisini duydum.</p>

  <p>Prens, “Perris çok uzakta mı?” diye sordu.</p>

  <p>“Yürüyeceğiz ve bir gün varacağız.”</p>

  <p>“Peki ya sonra?”</p>

  <p>“Benim için Anımsayıcılar loncasında çıraklık ve yeni bir hayat. Ya sen?”</p>

  <p>“Orada dostlar bulmayı umuyorum,” dedi.</p>

  <p>Her gün uzun saatler boyunca yürüdük. Yanımızdan geçerken durup bizi de almayı teklif edenler oldu, fakat kontrol noktalarında işgalciler Prens gibi soylular için denetim yaptıkları için her seferinde reddettik. Karlar altında, tepesinde fırtınalar esen dağları delen kilometreler uzunluğunda bir tünelden geçtik; çiftçilikle uğraşan köylülerin olduğu ovalara girdik ve ayaklarımızı yeni uyanan nehirlerde dinlendirdik. Tüm haşmetiyle yaz geldi. Dünya üzerinde geziyorduk, fakat ona ait değildik; işgal ile ilgili herhangi bir habere kulak asmıyorduk, fakat işgalciler Dünya’yı açıkça tam olarak ele geçirmişlerdi. Küçük araçlar içinde her yerde dolaşıyor, artık onların olan gezegeni inceliyorlardı.</p>

  <p>Her zaman olduğu gibi yine hoş olmayan şeyler dahil Prens’in her dediğini yapıyor; hayatını daha katlanılabilir bir hale getirmeye çalışıyordum. Hükmettiği tek şey işe yaramaz yaşlı bir İzleyici olsa da hâlâ bir hükümdar olduğunu hissettiriyordum. Aynı zamanda kendini bir Hacı olarak daha iyi nasıl gösterebileceğini de öğretiyordum. Bildiğim az miktarda şeyle ona duruşlar, sözler, dualar öğrettim. Yönetimi sırasında İrade ile pek bağlantı kurmadığı her halinden belliydi. Şimdi ise samimiyetsizce, kamuflajının bir parçası olmasına rağmen inanç onun işiydi.</p>

  <p>Dijon adlı bir kasabada, “Burada göz satın alacağım,” dedi.</p>

  <p>Gerçek gözler değildi. Böyle protezler yapmanın sırrı İkinci Döngü’yle birlikte kaybolmuştu. Daha şanslı yıldızlar arasında her şeyin bir bedeli olabilirdi, fakat bizim Dünyamız kainatın unutulmuş bir köşesinde kalmıştı. Prens işgalden birkaç gün önce görüşünü yeniden kazanmak için oralara gidebilirdi, fakat şimdi elindekilerin en iyisi ancak aydınlıkla karanlığı ayırt edebilecek bir şeydi. Bu bile şu anda kullandığı ve yoluna çıkan engelleri haber veren reflektörden daha iyiydi, temel bir görüş yeteneği verecekti. Peki Dijon’da gerekli hünere sahip bir zanaatkar bulabileceğini nereden biliyordu? Ayrıca ödemeyi neyle yapmayı düşünüyordu?</p>

  <p>“Buradaki adam katiplerimden birinin kardeşi. Kendisi Mucitler loncasından; Roum’dayken sık sık onun işlerinden satın alırdım. Onda benim için gözler olmalı.”</p>

  <p>“Ya ücret?”</p>

  <p>“Kaynaktan tamamen yoksun sayılmam.”</p>

  <p>Eğri büğrü mantar meşeleriyle kaplı bir yerde durduk ve Prens cüppesinin önünü açtı. Baldırında etli bir yeri göstererek, “Acil durumlar için bir kaynak taşıyorum. Bana bıçağını ver!” dedi. Bıçağı ona uzattım, kabzasını yakalayıp soğuk, parlak ışık demetini dışarı çıkartan düğmeye bastı. Sol eliyle baldırını yoklayıp tam noktayı buldu, iki parmağı arasında deriyi gerip yaklaşık beş santimetre uzunluğunda cerrahi bir kesik açtı. Kan ya da acı duyduğuna dair bir işaret yoktu. Ben hayret içinde izlerken parmaklarını kesikten içeri soktu, genişletti, sanki bir çuvalmış gibi elini içine soktu. Bıçağımı önüme fırlattı.</p>

  <p>Baldırından hazineler döküldü.</p>

  <p>“Dikkat et de hiçbir şey kaybolmasın,” diye emretti.</p>

  <p>Uzay kökenli pırıl pırıl yedi mücevher, sanat eseri küçük bir gökyüzü küresi, döngüler öncesi Roum İmparatorluğuna ait beş altın para, üzerinde parlayan bir yarı yaşam kütlesi olan bir yüzük, bir şişe dolusu bilinmeyen bir parfüm, pahalı metal ve ağaçlardan yapılmış minyatür müzik aletleri, sekiz tane soylu görünüşlü adam heykeli ve daha pek çok şey çimenlere saçıldı. Bütün bu harikaları göz kamaştırıcı bir yığın haline getirdim.</p>

  <p>Prens soğuk bir şekilde, “Bir boyutkesesi,” dedi. “Zamanında hünerli bir Cerrah etimin içine yerleştirmişti. Sarayı aceleyle terk etmem gerekecek bir kriz anının gelmesinden korkuyordum. İçine tıkıştırabileceğimi tıkıştırdım; bunların geldiği yerde daha çok var. Haydi, haydi söyle dışarı neler çıktı?”</p>

  <p>Tamı tamına her şeyi saydım. Sonuna kadar saydıklarımı gergin bir şekilde dinledi, dışarı çıkan şeylerin hepsini ezbere bildiğinden ve sadece beni sınamak istediğinden emindim. Saymayı bitirdiğimde onaylarcasına başını salladı, memnun olmuştu. “Küreyi al,” dedi, “bir de yüzükle en parlak mücevherlerin ikisini. Onları kesene sakla. Diğerleri geri gidiyor.” Kesiğin ağzını genişletti ve ben de tek tek her şeyi içeri, başka bir boyuttaki muhteşem arkadaşlarının arasına katıldıkları, ağzı Prens’in içine yerleştirilmiş yere koydum. Sarayın içindekilerin yarısını baldırında dolaştırıyor olabilirdi. Sonunda kesiğin iki yanını birbirine bastırdı ve yara gözlerimin önünde hiçbir iz bırakmadan iyileşti. Önünü tekrar kapattı.</p>

  <p>Kasabada Mucit Bordo’nun dükkanını çabucak bulduk. Çilli, sakalı ağarmış, kaba, yassı bir burnu ve bir gözünde tiki olan bodur bir adam olmasına rağmen elleri bir kadın eli gibi narindi. Dükkanı küçük pencereli, tozlu tahta rafları olan karanlık bir yerdi; bina on bin yaşında bile olabilirdi. Vitrinlerde birkaç zarif şey vardı. Mallarının çoğu vitrinde değildi. Bir İzleyici ile Hacının dükkanına gelmiş olmasından dolayı şaşkın, bizi ihtiyatla izliyordu.</p>

  <p>Prens’in beni dürtmesiyle, “Arkadaşımın gözlere ihtiyacı var,” dedim.</p>

  <p>“Böyle bir aygıt yapıyorum, evet; fakat oldukça pahalı ve hazırlanması aylarca sürüyor. Herhangi bir Hacının tüm varlığı karşılamaya yetmez.”</p>

  <p>Mücevherlerden birini tezgaha koydum. “Varlık konusunu dert etmeyin.”</p>

  <p>Bordo açıkça afallamış şekilde mücevheri kaptı, evirdi çevirdi, içinde yanan yabancı ateşleri gördü.</p>

  <p>“Eğer yapraklar dökülürken gelirseniz...”</p>

  <p>“Depoda hiç göz yok mu?” diye sordum.</p>

  <p>Gülümsedi. “Böyle şeyler için pek fazla talep almıyoruz. Depomuz küçük.”</p>

  <p>Gökyüzü küresini de çıkardım. Bordo bunun bir usta işi olduğunu hemen anladı ve ağzı bir karış açık kaldı. Küreyi eline aldı, diğer eliyle sakalını sıvazlıyordu. Küreye âşık olmasına yetecek bir süre onda kalmasına izin verdim, sonra geri alıp, “Sonbahar çok uzak bir tarih. Başka bir yere gitmemiz gerekecek, belki Perris.” Prens’in kolunu yakaladım ve ağır ağır kapıya doğru ilerledik.</p>

  <p>Bordo, “Durun!” diye bağırdı. “En azından izin verin de bir bakayım! Belki kenarda köşede bir çift...” dedi ve arka duvara monte edilmiş boyutkeselerini deli gibi karıştırmaya başladı.</p>

  <p>Tabii ki deposunda bir çift göz vardı, fiyat konusunda biraz pazarlık ettik ve sonunda küre, yüzük ve bir mücevherde anlaştık. Tüm işlem sırasında Prens sessiz kaldı. Hemen takılması için ısrar ettim ve Bordo bunu heyecanla onaylayarak dükkanını kapattı, başına bir düşünce başlığı geçirip soluk benizli bir Cerrahı çağırttı. Kısa süre sonra ameliyatın ön hazırlıkları başlamıştı. Prens mühürlü ve steril bir odada, bir şiltenin üzerinde yatıyordu. Reflektörünü ve maskesini çıkardı; keskin hatları ortaya çıktığında, pek çok kez sarayına gelmiş olan Bordo, gözlerine inanmaz bir şekilde kalakaldı ve birşeyler söylemeye başlamıştı ki ayağım sertçe onunkinin üzerine indi. Bordo söyleyeceklerini yuttu ve hiçbir şeyden habersiz olan Cerrah sakin sakin boş çukurları temizlemeye başladı.</p>

  <p>Yeni gözleri gerçek gözlerden küçük, enine çiziklerle kesilmiş inci grisi kürelerdi. İçlerindeki mekanizma neydi bilmiyorum, fakat arkalarından çıkan altın rengi bağlantılar sinirlerle birleşiyordu. Prens işlemin başlarında uyudu, Bordo cerraha yardım etti, ben de nöbet tuttum. Sonra onu uyandırmak gerekti. Önce yüzü acıyla buruştu, fakat o kadar hızlı bir şekilde üstesinden geldi ki bu kararlılık ifadesi karşısında Bordo sessizce şükretti.</p>

  <p>Cerrah, “Buraya biraz ışık,” dedi.</p>

  <p>Bordo havada süzülen bir küreyi yaklaştırdı. “Evet, evet farkı görebiliyorum,” dedi Prens.</p>

  <p>“Testler yapmamız, ayarlamamız gerekiyor,” dedi Cerrah.</p>

  <p>Bordo dışarı çıktı, ben de peşinden. Adamın yüzü korkudan yemyeşil kesilmiş, titriyordu.</p>

  <p>“Bizi şimdi öldürecek misiniz?” diye sordu.</p>

  <p>“Tabii ki hayır.”</p>

  <p>“Ama onun kim olduğunu...”</p>

  <p>“Zavallı bir Hacı olduğunu fark ettin,” dedim, “yolculuğu sırasında korkunç bir şanssızlık yaşamış zavallı bir Hacı. Bundan fazlası ya da başka bir şey değil.”</p>

  <p>Bir süre Bordo’nun mallarını inceledim. Sonra Cerrah ile hastası dışarı çıktılar. Prens’in göz çukurlarında artık sıkı durmalarını sağlamak için etraflarına sahte et doldurulmuş inci gibi kürecikler vardı. Kirpiklerinin altındaki o ölü şeylerle insandan çok bir makineye benziyor, başını oradan oraya çevirdikçe kürelerin üzerindeki yarıklar sessizce, sinsice genişliyor, daralıyor, tekrar genişliyordu. “Bakın,” dedi ve odanın diğer yanına yürüdü; eşyaları gösteriyor, hatta ne olduklarını söylüyordu. Kalın bir perdenin arkasından bakıyormuş gibi hissettiğinin farkındaydım, fakat en azından artık bu şekilde de olsa görebiliyordu. Tekrar maskesini taktı ve gece çökmeden Dijon’dan ayrıldık.</p>

  <p>Prens havalarda uçuyordu; fakat kafasında taşıdığı şeyler Gormon’un ondan aldıklarının yerine asla geçemezdi; kısa zaman içinde bunun farkına vardı. O gece bir Hacılar hanının çürük karyolalarında yatarken Prens sözsüz hiddet çığlıkları atıyor, bir gerçek ve iki sahte ayın değişen ışıkları altında görebildiğim kadarıyla kolları ileri doğru uzanıyor, parmakları kıvrılıyor, elleri pençe haline gelip hayali düşmanlara vuruyor, tekrar tekrar vuruyordu.</p>
</body>
</html>