<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h4><p class="p10"><span class="t0"><b>2</b></span></p></h4>

  <p>Olmayne’in gaddarlığını benim üzerimde ilk kullanışı Kara Geçidi’ne Talya tarafından yaklaştığımız sırada oldu. Aslında yaratılışı itibariyle gaddardı, Perris’de bunun kanıtını yeteri kadar görmüştüm; öte yandan aylardır Hacıydık, Perris’den doğuya, dağların üzerinden, Talya boyunca güneye yolculuk etmiştik ve pençelerini göstermemişti... Şu âna kadar.</p>

  <p>Olay Afreek’den gelmekte olan işgalciler tarafından durdurulmamızdı. İşgal altındaki Dünya’nın gururlu efendileri, uzun boylu ve sert yüzleri olan belki yirmi tane işgalci vardı. Kendi üretimleri, kalın kum rengi lastikleri ve küçük pencereleri olan, uzun, ince ve yumuşak hatlı bir aracın içinde yolculuk ediyorlardı. Aracı uzaktan görebiliyorduk, arkasından toz kaldırarak bize doğru yaklaşıyordu.</p>

  <p>Yılın sıcak bir zamanıydı. Gökyüzü bile kum rengine bürünmüş, ısı katman katman parıldıyor, turkuvaz ve altın renkli korkunç enerji akıntıları seçiliyordu.</p>

  <p>Yolun kenarında belki elli kişiydik; önümüzde Afreek, arkamızda Talya toprakları yatıyordu. Karmaşık bir gruptuk: Ben ve Olmayne gibi kutsal Jorslem’e gitmekte olan Hacıların yanı sıra hayatta bir amaçları olmadığından kıtadan kıtaya gezen yersiz yurtsuz erkek ve kadınlar da vardı. Kalabalığın içinde beş eski İzleyici, birkaç tane Listeleyici, bir Muhafız, bir çift İletişimci, bir Katip, hatta bir iki Değişken gözüme çarptı. Her zamanki gibi kenara çekilerek yolu işgalcilere bıraktık.</p>

  <p>Kara Geçidi geniş değildir, yol herhangi bir anda aşırı kullanıma izin vermez. Yine de normal zamanlarda geçiş aynı anda iki yönde de olur. Bugün burada, işgalciler bu kadar yakınımızdayken ileri gitmeye korkuyorduk, bu yüzden bir araya gelip fatihlerimizin yaklaşmasını bekledik.</p>

  <p>Değişkenlerden biri grubundan ayrılıp bana doğru geldi. Irkının geri kalanına göre ufak tefekti, öte yandan omuzları genişti; mizacına göre teni aşırı açık renk, gözleri büyük ve çevreleri yeşildi. Saçları öbek öbek, burnu neredeyse yok gibiydi, burun delikleri bu yüzden üstdudağından çıkmış gibi bir havası vardı. Bütün bunlara rağmen çoğu Değişkenlerden çok daha normal gözüküyordu. Bakışları sakindi fakat, gizli ve garip bir acıma duygusu barındırdığı izlenimi veriyordu.</p>

  <p>Rüzgar fısıltısından biraz yüksek bir sesle, “Çok zaman kaybeder miyiz dersiniz, Hacılar?” diye sordu.</p>

  <p>“Efendilerimiz geçmemize izin verene kadar bekleyeceğiz. Başka seçeneğimiz var mı?” dedim.</p>

  <p>“Yok dostum, yok...”</p>

  <p>Bu <i>dostum</i> lafı üzerine Olmayne dişlerinin arasından tısladı ve ufak Değişken’e bir bakış fırlattı. Adam Olmayne’e döndü ve birden yanaklarının derisinin altında beliren altı paralel kırmızı çizgi kızgın olduğunu belli etti. Öte yandan açık açık verdiği tek tepki nazikçe eğilmek oldu. “Kendimi tanıtayım. Ben Bernalt, doğal olarak loncasızım. Afreek’in derinliklerindeki Nayrub’un bir yerlisiyim. Sizin isimlerinizi sormuyorum, Hacılar. Jorslem’e mi gidiyorsunuz?”</p>

  <p>Olmayne arkasını dönerken ben, “Evet,” dedim. “Ya sen? Yolculuklarından sonra Nayrub’a mı dönüyorsun?”</p>

  <p>Bernalt, “Hayır,” dedi. “Ben de Jorslem’e gidiyorum.”</p>

  <p>Birden adamdan soğudum, tatlı diline karşı olan ilk izlenimim yok oldu. Yol arkadaşı olarak daha önce de –sahte olsa da– bir Değişkenle birlikte olmuştum; o da etkileyiciydi, fakat onun gibi birini artık istemiyordum. Sinirli ve gergin bir şekilde, “Bir Değişkenin Jorslem’de ne işi olduğunu sorabilir miyim?”</p>

  <p>Sesimdeki soğukluğu fark etmişti, büyük gözleri kederlendi. “Size hatırlatırım, bizim de kutsal şehri ziyaret etme hakkımız var. Bizim türümüzün bile. Bundan bin yıl önceki gibi, loncasızlığa mahkum edilmeden önce yaptığımız gibi yenilenme mabedini yine ele geçireceğimizden mi korkuyorsunuz?” Sert bir kahkaha attı. “Kimseye zararım dokunmaz, Hacı, yüzüm korkunç olabilir, fakat tehlikeli değilim.” Saygı ifade eden bir hareket yaptı ve diğer Değişkenlerin yanına döndü.</p>

  <p>Olmayne tepesi atmış bir şekilde baktı bana.</p>

  <p>“Neden böyle garip yaratıklarla konuşuyorsun?”</p>

  <p>“Bana yaklaşan oydu. Adam sadece arkadaşça davranıyordu. Burada hepimiz beraberiz, Olmayne ve...”</p>

  <p>“<i>Adam</i> mı? <i>Adam</i> mı! Bir Değişkeni adamdan mı sayıyorsun?”</p>

  <p>“Olmayne, onlar da insan.”</p>

  <p>“Sadece ucu ucuna. Tomis, bu canavarlardan nefret ediyorum. Yanıma yaklaştıklarında bile etim çekiliyor. Yapabilsem hepsini bu dünyadan sürgün ederdim!”</p>

  <p>“Bir Anımsayıcının sahip olması gereken yüce hoşgörü nerede?”</p>

  <p>Sesimdeki alay onu çileden çıkardı. “Değişkenleri sevmemiz gerekmiyor, Tomis. Onlar bu gezegenin üzerindeki lanetlerden biri... İnsanlığın adi bir kopyası, doğruluğun ve güzelliğin düşmanları. Onlardan tiksiniyorum!”</p>

  <p>Bu düşünce şekli sadece ona özgü değildi. Öte yandan acımasızlığı yüzünden Olmayne ile tartışacak vaktim yoktu, işgalcilerin aracı yaklaşıyordu. O geçtikten sonra yolculuğumuza devam edebileceğimizi umuyordum. Araç yavaşladı ve durdu, içinden birkaç tane işgalci çıktı. Ağır adımlarla bize doğru geldiler, uzun kolları yanlarından halat gibi sarkıyordu.</p>

  <p>Aralarından birisi, “Burada lider kim?” diye sordu.</p>

  <p>Kimse bir yanıt vermedi, ne de olsa birbirimizden bağımsız olarak yolculuk ediyorduk.</p>

  <p>Kısa süre sonra, işgalci sabırsızca, “Lider yok mu? Yok mu? Pekala öyleyse hepiniz dinleyin. Yolun boşaltılması gerek. Bir konvoy geçecek. Palerm’e geri gidin ve yarını bekleyin.” dedi.</p>

  <p>Katip söze başlayacak oldu: “Fakat benim Agupt’a yetişmem...”</p>

  <p>İşgalci, “Kara Geçidi bugün için kapatıldı,” dedi. “Palerm’e geri dönün.”</p>

  <p>Sesi sakindi. İşgalciler asla dediği dedik, zorba tavırlar sergilemiyorlardı. Durumu sağlamların özgüvenine sahiptiler.</p>

  <p>Gıdığı sarkmış olan katip ürperdi ve başka bir şey söylemedi.</p>

  <p>Yolun kenarında duran başkaları da buna karşı çıkmak istiyor gibiydiler. Muhafız arkasını dönüp yere tükürdü. Dağılmış Koruyucular loncasının işaretini gururla yanağında taşıyan bir adam yumruğunu sıktı, açıkça içinde yükselen öfkeyi bastırmaya çalışıyordu. Değişkenler aralarında fısıldaştılar. Bernalt bana acı acı gülümsedi ve napalım dermiş gibi omuz silkti.</p>

  <p>Palerm’e geri dönmek? Bu sıcakta bir günlük yürüyüşü çöpe atmak? Ne için? Ne için?</p>

  <p>Şimdi kırıcı olma sırası Olmayne’deydi. Alçak bir sesle, “Tomis, onlara Perris Valisi için çalıştığını söyle de ikimizin geçmesine izin versinler,” dedi.</p>

  <p>Karanlık gözleri horgörü ve alayla doluydu.</p>

  <p>Sanki üzerime on yıllık bir yük yüklemiş gibi düştü omuzlarım. “Neden böyle bir şey söyledin?” diye sordum.</p>

  <p>“Sıcak. Yoruldum. Bizi Palerm’e geri göndermeleri aptalca.”</p>

  <p>“Sana katılıyorum, fakat bu konuda yapabileceğimiz bir şey yok. Neden beni kırmaya çalışıyorsun?”</p>

  <p>“Gerçek bu kadar mı acı veriyor?”</p>

  <p>“Ben bir işbirlikçi değilim Olmayne.”</p>

  <p>Bir kahkaha attı. “Bunu ne kadar da rahat söylüyorsun; ama öylesin Tomis, öylesin! Belgeleri onlara sattın!”</p>

  <p>“Prens’i, senin sevgilini kurtarmak için,” diye hatırlattım.</p>

  <p>“Yine de işgalcilerle bir anlaşma yaptın. Nedeni ne olursa olsun gerçekler ortada.”</p>

  <p>“Olmayne, kes şunu.”</p>

  <p>“Şimdi de bana emir mi veriyorsun?”</p>

  <p>“Olmayne...”</p>

  <p>“Git onlara, Tomis. Kim olduğunu söyle, ilerlememiz için izin versinler.”</p>

  <p>“Yolda konvoy üzerimizden geçer. Ayrıca benim işgalciler üzerinde hiçbir etkim yok. Ben Valinin adamı değilim.”</p>

  <p>“Palerm’e dönmektense ölürüm daha iyi!”</p>

  <p>Usanmış bir şekilde, “Öl o zaman,” dedim ve sırtımı döndüm.</p>

  <p>“Hain! Seni kalleş ve yaşlı aptal! Korkak!”</p>

  <p>Onu duymazdan geldim, fakat sözleri içimi kavuruyordu. Söylediklerinde doğru olmayan bir şey yoktu, sadece çok acımasızdılar. İşgalcilerle anlaşma <i>yapmıştım</i>, çatısı altına sığındığım loncaya ihanet <i>etmiştim</i>, Dünya’nın işgalinin karşısında yapabileceğimiz tek şey olan sessiz protestoyu <i>bozmuştum</i>. Hepsi doğruydu; yine de bana bunları söylemesi haksızlıktı. Güvenlerini kırdığımda vatanperverlik gibi yüce konuları düşünmemiştim, bağlılık duyduğum bir adamı kurtarmaya çalışıyordum, sadece, ayrıca adam onun âşık olduğu adamdı. Olmayne’in sırf yolun tozuna toprağına ve sıcağa duyduğu öfke yüzünden şimdi beni hainlikle suçlaması, vicdanımı kullanarak bana eziyet etmesi tiksindiriciydi.</p>

  <p>Öte yandan bu kadın kendi kocasını soğukkanlılıkla öldürmüştü, neden ufak meselelerde de acımasız olmasındı ki?</p>

  <p>İşgalcilerin istediği gibi oldu, yoldan ayrılıp sıcaktan kavrulan bir kasaba olan kasvetli ve uyuşuk Palerm’e geri döndük. Kasaba o akşam üzerimizden bizi teselli etmek içinmiş gibi formasyon halinde geçen beş Uçucu tarafından ziyaret edildi; ayın gözükmediği akşam boyunca ruh gibi, narin üç erkek ve beş kadın gökyüzünü bir o yana, bir bu yana geçtiler. Ruhum bedenimden ayrılıp onlara katılmış gibi hissedene kadar bir saatten uzun bir süre onları izledim. Işıl ışıl kanatları yıldızların ışığını pek kesmiyor, kolları iki yanlarına yapışmış, bacakları birleşik, sırtları hafif kıvrık, keskin hatları olan soluk renkli vücutları gökyüzünde zarif yaylar çiziyordu. Bu beşlinin görüntüsü bana yine Avluela’yı hatırlatmış ve beni karmaşık duygular içinde bırakmıştı.</p>

  <p>Uçucular son geçişlerini yaptılar ve artık gitmişlerdi. Kısa bir süre sonra yalancı aylar doğdu. Misafirhaneye döndüm ve çok geçmeden Olmayne odama girmek için izin istedi.</p>

  <p>Pişman görünüyordu. Yanında büyük ihtimalle çok pahalıya patlamış, Talya değil de dış dünyalardan biri yapımı, kısa, sekizgen bir şişe içinde yeşil şarap vardı.</p>

  <p>“Tomis, beni affedebilecek misin?” diye sordu. “İşte. Bu şarapları sevdiğini biliyorum.”</p>

  <p>“Daha önce o sözleri duymamış olup, şimdi bu şarabın olmamasını tercih ederdim,” dedim.</p>

  <p>“Sıcakta sabrım çabuk taşıyor. Özür dilerim, Tomis. Patavatsız ve aptalca konuştum.”</p>

  <p>Onu affettim ve daha pürüzsüz bir yolculuk geçirebilme ümidiyle şarabın büyük bir kısmını içtik; sonra da Olmayne yakındaki kendi odasına uyumaya gitti. Hacılar cinsel oruç tutsalar gerektir... Ha Olmayne gibi bir kadının benim gibi yaşlı bir fosille yatağını paylaşacağından değil ya; en azından loncamızın emirleri böyle bir konunun tartışmaya açılmasına bile engel oluyordu.</p>

  <p>Uzun süre suçluluk duygusunun ağırlığı altında uyanık kaldım. Sabırsızlığı ve öfkesi içinde, Olmayne beni en hassas noktamdan vurmuştu: Ben insanlığa ihanet etmiştim. Neredeyse şafak sökene kadar bu sorunlarla uğraştım durdum.</p>

  <p>– Ne yapmıştım?</p>

  <p><i>İşgalcilerimize belli bir belgeyi göstermiştim.</i></p>

  <p>– İşgalcilerin belge üzerinde ahlaki bir hakları var mıydı?</p>

  <p><i>Atalarımızın elinde gördükleri utanç verici muameleyi anlatıyordu.</i></p>

  <p>– O zaman belgeyi onlara vermenin nesi yanlıştı?</p>

  <p><i>Ahlaki olarak üstün olsalar da insan onu işgal edenlere yardım etmez.</i></p>

  <p>– Küçük bir ihanet önemli bir şey midir?</p>

  <p><i>İhanetin küçüğü olmaz.</i></p>

  <p>– Belki de durumun karmaşıklığı incelenmeli. Düşmana duyduğum sevgiyle değil, bir arkadaşa yardım etmek amacıyla hareket etmiştim.</p>

  <p><i>Yine de düşmanla işbirliği yaptım.</i></p>

  <p>–Kendi kendimi bu kadar yıpratmam bir işe yaramıyor.</p>

  <p><i>Yine de suçumu biliyorum. Utancım büyük.</i></p>

  <p>Bütün geceyi böyle beyhude geçirdim. En sonunda gün ışıdığında kalkıp gökyüzüne baktım ve Hac yolculuğumun sonunda Jorslem’deki yenilenme mabedinin sularında ruhumun affedilmesi için İrade’ye yalvardım. Sonra Olmayne’i uyandırmaya gittim.</p>
</body>
</html>