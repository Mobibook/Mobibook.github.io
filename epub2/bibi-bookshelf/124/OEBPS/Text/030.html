<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h4><p class="p10"><span class="t0"><b>7</b></span></p></h4>

  <p>Konuya bir daha dönmenin yolu yoktu. Yemek masasında felsefi bir tartışmayı sürdürmek pek kolay bir iş değildir, ayrıca ev sahibimiz de Dünya’nın olası yazgısının analizini yapıyor olmamızdan pek rahat değildi. İşgalci kısa zamanda Olmayne’in Hacı olmadan önce bir Anımsayıcı olduğunu keşfetti ve ilgisini ona yöneltti, tarihimiz ve eski şiirler hakkında sorular sordu. Olmayne onu pençesine alan sessizlikten yavaş yavaş kurtuldu ve uzun uzun Perris’deki araştırmalarından bahsetti. Gizli tarihimiz hakkında bildiği pek çok şeyi anlattı, Dünyasahibi Ondokuz da zaman zaman akıllıca ve konu üzerinde bilgi sahibi olduğunu gösteren sorular soruyordu. Bu arada biz de belki de bizi Perris’den Marsay’e götüren o duyarsız şişman Tüccar’ın çeşit çeşit dünyalardan ithal ettiği lezzetlerle karnımızı doyurduk. Villa serin, Uşaklar ilgiliydi; salgının pençesindeki köy şimdi bizden o kadar uzaktı ki başka bir galakside olsa bile bir şey değişmezdi.</p>

  <p>Sabah villadan ayrılırken Cerrah Hac yolculuğumuza katılmak için izin istedi. “Burada artık yapabileceğim bir şey kalmadı,” demişti. “Hastalık ilk çıktığı sırada Nayrub’daki evimden ayrılıp gelmiştim, günlerdir buradayım, tedaviden çok teselli işine yarıyorum tabii ki. Şimdi ise Jorslem’e çağırıldım; ama eğer yol arkadaşı edinmeniz yasaksa...”</p>

  <p>“Elbette bizimle gelebilirsiniz,” dedim.</p>

  <p>Cerrah, “Bir yol arkadaşımız daha olacak,” diye belirtti.</p>

  <p>Villada karşılaştığımız üçüncü kişiyi kastediyordu: Dünya dışı bir canlı, henüz yanımızda tek bir kelime etmemiş olan bir muamma. Bu varlık insandan biraz uzun, yassı bir örümceğe benziyordu ve yere dik olmayan bir üç ayağın üzerinde duruyordu. Altın Sarmal’dan geliyordu; derisi pürüzlü ve renk olarak parlak kırmızıydı, sivri kafasının üç yanından aşağı doğru sıra halinde camsı oval gözleri vardı. Daha önce hiç böyle bir yaratık görmemiştim. Cerrahın dediğine göre Dünya’ya veri toplama göreviyle gönderilmişti ve şimdiden Ais ve Stralya’nın büyük kısmını gezmişti. Bu sırada Medit Gölü’nün kıyısındaki toprakları geziyordu, Jorslem’i de gördükten sonra Eyrop’un büyük şehirlerine doğru yola çıkacaktı. Ciddiyeti, aralıksız izlemesi, çok sayıdaki gözünü ne bir kez olsun kırpması, ne de o gözlerin gördükleri hakkında tek biz söz söylemesi canlı bir yaratıktan çok garip bir makineyi, bir hafıza bankası için veri girişini andırmasına neden oluyordu. Öte yandan, bizimle birlikte kutsal şehre gelmesine izin verilebilecek kadar zararsızdı.</p>

  <p>Cerrah, bizim önümüzden yalnız başına yola koyulan Değişken dostuna veda etti, sonra da kristallenmiş köye son bir ziyarette bulundu. Biz onunla gitmedik, ne de olsa bunun bir anlamı olmayacaktı. Geri döndüğünde yüzü asıktı. “Dört yeni vaka,” dedi. “Tüm köy yok olacak. Daha önce Dünya üzerinde hiç böyle yoğunlaşmış bir salgın görülmemişti.”</p>

  <p>“O zaman bu yeni bir şey mi?” diye sordum. “Her yere yayılacak mı?”</p>

  <p>“Kim bilir? Komşu köylerde kimse yakalanmamış. Her zamanki şekilde yayılmıyor: tek bir köy tamamen yıkıma uğramış, başka hiçbir yerde sorun yok. İnsanlar bunun ne olduğunu bilmedikleri günahlarına karşı ilahi bir ceza olduğunu düşünüyorlar.”</p>

  <p>“İradenin gazabını bu kadar sert bir şekilde üzerlerine çekmek için köylüler ne yapmış olabilir ki?” diye sordum.</p>

  <p>Cerrah, “Onlar da aynı soruyu soruyorlar,” dedi.</p>

  <p>Olmayne, “Eğer yeni vakalar varsa, dünkü ziyaretimiz işe yaramamış demektir. Hayatlarımızı tehlikeye attık, yine de onlara bir faydamız olmadı,” dedi.</p>

  <p>Cerrah, “Yanlış,” dedi. “Siz geldiğinizde bu vakalar zaten kuluçka safhasındaydı. Hastalığın hâlâ sağlıklı olanlara sıçramamasını umuyoruz.”</p>

  <p>Bunu söylerken nedense kendinden pek emin görünmüyordu.</p>

  <p>Olmayne gün be gün kendi üzerinde hastalığın belirtilerini aradı, fakat hiçbiri çıkmadı. Bu yüzden Cerrahın da epey başını ağrıttı, teninin üzerindeki gerçek ya da hayal ürünü lekeler hakkında düşüncelerini almak için onu rahatsız etti, yanağındaki noktacığın kristallenme belirtisi olup olmadığını sormak için onun yanında maskesini çıkartarak utandırdı.</p>

  <p>Yanımızdaki uzaylı bizimle birlikte yürüyen kocaman bir sıfırdan başka bir şey değilken, Cerrah kültürlü, bilgili ve sabırlı bir adam olduğu için Olmayne’in yaptıklarına kibarca katlandı. Afreek’in yerlisiydi ve iyileştirme bir aile geleneği olduğu için babası sayesinde doğduğundan beri loncasına bağlıydı. Çok seyahat ettiği için Dünya’nın çoğunu görmüş ve gördüklerinin pek azını unutmuştu. Roum ve Perris, Stralya’nın buz çiçeği tarlaları, hatta Kayıp Kıtalar’ın benim doğum yerim olan batı adaları hakkında bile bizimle sohbet ediyordu. Yıldız taşları ve etkileri hakkında nazikçe sorular soruyordu –taşı bir kez denemek için yanıp tutuştuğunu görebiliyordum, fakat tabii bu kendini Hacı ilan etmemiş olanlar için yasaktı –eski yaşantımda bir İzleyici olduğumu öğrendiğinde ise gökyüzünü taradığım aletler hakkında pek çok soru sordu. Algılayışımın nasıl gerçekleştiği ve ne algıladığımı merak ediyordu. Ona bu konuda söyleyebileceğim her şeyi söyledim, öte yandan aslında ben de çok az şey biliyordum.</p>

  <p>Genelde göl kıyısındaki yeşil ve bereketli şeritten yolculuk ediyorduk, fakat bir kez Cerrahın ısrarı üzerine ilginç olacağını söylediği bir yeri görmek için çölün içine daldık. Bize ne olduğunu söylemiyordu. Bu noktada artık kiralanmış üstü açık arabalarla yolculuk etmeye başlamıştık, sert rüzgarlar yüzümüze kum çarpıyordu. Uzaylının gözlerine zaman zaman kum kaçtığını ve birkaç saniyede bir gözlerini mavi göz yaşı selleriyle nasıl etkili bir şekilde temizlediğini gördüm. Ne zaman rüzgar çıksa, geri kalan bizler, kıyafetlerimizin arasına gömülüyor, başlarımızı eğiyorduk.</p>

  <p>En sonunda Cerrah, “İşte geldik,” dedi. “Burayı ilk ziyaret edişim uzun zaman önce babamla yolculuk ederken olmuştu. İçeri gireceğiz ve sen –eski Anımsayıcı– bize nerede olduğumuzu söyleyeceksin.”</p>

  <p>Beyaz camdan tuğlalarla yapılmış iki katlı bir binaydı. Kapılar kilitli gibi görünüyordu, fakat hafifçe itildiğinde açıldılar. İçeri girdiğimiz anda ışıklar ortalığı aydınlattı.</p>

  <p>İnce bir kum tabakasının kapladığı ve üzerlerinde aletler olan masalar dizilmişti. Hiçbir şeyin ne olduğunu anlayamıyordum. İçine insan eli girebilecek şekilde aletler vardı; garip metal eldivenlerden çıkan bağlantılar ışıldayan kapalı dolaplara gidiyordu ve aynalar bu dolapların içindeki görüntüleri tepedeki dev ekranlara yansıtıyorlardı. Cerrah eldivenleri ellerine taktı ve parmaklarını oynattı; ekranlar aydınlandı ve hafif yaylar çizen minik iğnecikler gördüm. Bilinmeyen sıvılar damlatan başka makinelerin yanına gitti, müzik notalarının çıkmasına neden olan küçük düğmelere bastı; efendilerinin geri dönmesini bekleyen ve hâlâ çalışır durumda olan bir harikalar laboratuvarının içinde rahatça dolaşıyordu.</p>

  <p>Olmayne kendinden geçmişti, Cerrahla birlikte sıraları dolaşıyor, her şeye dokunuyordu.</p>

  <p>En sonunda Cerrah, “Evet, Anımsayıcı,” dedi. “Nedir bu?”</p>

  <p>Olmayne alçak bir sesle cevap verdi: “Bir Ameliyathane,” dedi. “Büyülü Yıllar’a ait bir Ameliyathane!”</p>

  <p>“Mükemmel! Kesinlikle doğru!” Birden garip bir şekilde heyecanlanmıştı. “Burada muhteşem canavarlar üretebiliriz! Mucizeler gerçekleştirebiliriz! Uçucular, Yüzücüler, Değişkenler, Bükücüler, Yanıcılar, Tırmanıcılar... kendi loncanızı yaratın, insanı kendi isteklerinize göre şekillendirin! Burası orasıydı!”</p>

  <p>Olmayne, “Bu Ameliyathaneler bana anlatılmıştı. Sadece altı tanesi ayakta kalmış, öyle değil mi? Biri kuzey Eyrop’ta, biri Palash’da, biri burada, biri Afreek’in derinliklerinde epey güneyde, biri batı Ais’de...” dedi ve durakladı.</p>

  <p>Cerrah, “En büyüğü de Hind’de!” diye sözünü bitirdi.</p>

  <p>“Tabii ya, Hind! Uçucuların anavatanı!”</p>

  <p>Hayranlıkları bulaşıcıydı. “İnsanların şekilleri burada mı değiştiriliyordu? Nasıl?” diye sordum.</p>

  <p>Cerrah omuz silkti, “Bu sanat şimdi kayıp,” dedi. “Büyülü Yıllar uzun zaman önceydi yaşlı adam.”</p>

  <p>“Evet, evet, biliyorum; ama eğer aletler hâlâ çalışıyorsa o zaman tahmin ederek...”</p>

  <p>Cerrah, “Bu bıçaklarla,” dedi, “doğmamışların dokusunu yarıyorduk, insan tohumunu düzenliyorduk. Cerrah ellerini buraya yerleştiriyor –işlemi yönetmek için– ve kuvözün içindeki bıçaklar işi yapıyorlardı. Bundan Uçucular ve diğerleri doğdu. Kendi kendilerine çoğalabiliyorlardı. Bugün bazılarının soyu artık tükenmiş, fakat bizim Uçucularımız ve Değişkenlerimiz kalıtımlarını böyle yerlere borçlu. Tabii Değişkenler Cerrahların hatalarıydı, yaşamalarına izin verilmemesi gerekiyordu.”</p>

  <p>“Ben bu canavarların daha rahimdeyken teratojenik ilaçlar verilmesi sonucu oluştuğunu sanıyordum,” dedim. “Şimdi ise Değişkenlerin Cerrahlar tarafından yapıldığını söylüyorsunuz. Hangisi doğru?”</p>

  <p>“İkisi de,” diye yanıtladı. “Bugün var olan bütün Değişkenler Büyülü Yıllar sırasında Cerrahların yaptığı hataların soyudur. Bu mutsuz gruptaki anneler daha pazarlanabilir olması için karınlarındaki çocukların canavarlıklarını ilaçlar vererek artırmışlardı. Anlayacağınız, dostlarımız sadece görünüş olarak değil, başka yönlerden de çirkin bir grup. Loncalarının dağıtılmasına ve toplumdan atılmalarına şaşmamak lazım. Biz...”</p>

  <p>Havada parlak bir şey uçtu ve yüzünü kılpayı ıskaladı. Hemen yere yatıp bize de bağırarak saklanacak bir yerler bulmamızı söyledi. Yere yatarken başka bir mızrağın daha bize doğru uçtuğunu gördüm. Uzaylı, olan biten her şeyi hâlâ ona kalan bir anlık zaman içinde dahi tepkisizce inceliyordu. Bir an sonra mızrak onun vücudunun üst kısmına yakın bir yerden vurmuş ve anında ikiye bölmüştü. Başka mızraklar da savruldu, arkamızdaki duvara çarptılar. Saldırganlarımızı görüyordum: Bir grup vahşi, korkunç Değişken. Biz silahsızdık. Bize doğru yaklaşıyorlardı. Kendimi ölmeye hazırladım.</p>

  <p>Bir ses kapı eşiğinden bağırdı: Değişkenlerin kendi aralarında konuştukları dilin kalın ve yabancı kelimelerini kullanan tanıdık bir ses. Saldırı anında kesildi. Bizim için tehdit oluşturanlar kapıya geri döndüler. Değişken Bernalt içeri girdi. “Aracınızı gördüm,” dedi. “Burada ve tehlike içinde olabileceğinizi düşündüm. Anlaşılan tam zamanında gelmişim.”</p>

  <p>Cerrah, “Tam değil,” dedi. Yerde yatan, artık onun için yapılacak bir şey kalmamış uzaylıyı kastediyordu. “Bu saldırı neden?”</p>

  <p>Bernalt bir el hareketi yaptı, “Onlar size anlatacaklar.”</p>

  <p>Bizi pusuya düşüren beş Değişkene bakıyorduk. Ne Bernalt gibi eğitim görmüş uygar sınıftandılar, ne de herhangi iki tanesinin şekilleri birbirini tutuyordu; her biri insan şeklinin bozuk bir taklidiydi, birinin çenesinden sicimsi parçalar sarkıyordu, birinin yüzü niteliksiz bir boşluktu, diğerinin kulakları dev kepçelerdi ve bunun gibi özellikler taşıyorlardı. Bize en yakında duran, derisinin üzerinde binlerce küçük çıkıntı olan biri neden saldırıya uğradığımızı açıkladı. Kaba bir Agupt lehçesiyle Değişkenlerin bir tapınağının kutsallığına hakaret ettiğimizi söyledi. “Biz Jorslem’den uzak duruyoruz,” dedi. “Sizin neden buraya gelmeniz gerekiyor ki?”</p>

  <p>Tabii ki haklıydı. Yapabileceğimiz kadar içtenlikle özür diledik ve Cerrah burayı uzun süre önce ziyaret ettiğini, o zaman bir tapınak olmadığını söyledi. Buranın sadece son yıllarda bir mabet olarak kullanılmaya başlandığını kabul eden Değişkeni bu biraz sakinleştirmişti. Olmayne göğüsleri arasında asılı olan boyutkesesini açıp Perris’den getirdiğimiz hazinenin bir parçası olan birkaç tane altın para verdiğinde daha da sakinleşti. Şekilsiz garip yaratıklar bununla tatmin olmuşlardı ve binayı terk etmemize izin verdiler. Ölü uzaylıyı da yanımızda götürürdük, fakat Değişkenlerle yaptığımız konuşma sırasında ceset neredeyse yok olmuş, arkasında kumlu tabanın üzerinde ancak nerede öldüğünü anlamamıza yetecek gri bir iz bırakmıştı. Cerrah, “Bir ölüm enzimi,” diye açıklamıştı. “Yaşamsal işlevlerin durmasıyla tetiklenmiş olmalı.”</p>

  <p>Dışarı çıktığımızda bu çölde yaşayan Değişkenler topluluğunun başka üyeleri de binanın çevresinde dolanıyordu. Her renk ve sertlikte derileri olan, yüz hatları tamamen rastlantısal dağılım gösteren, organların ve vücut donatılarının yerleri konmamda genetik doğaçlamalar yapılmış tam bir karabasanlar kabilesiydi. Onların bir kardeşi olmasına rağmen Bernalt bile şekilleri karşısında dehşete düşmüş gibi görünüyordu. Ona saygıyla bakıyorlardı. Bizi gördüklerinde bazıları bellerinde asılı mızraklara uzandılar, fakat Bernalt’ın sert bir emriyle sorun çıkması engellendi.</p>

  <p>Bernalt, “Maruz kaldığınız muamele ve uzaylının ölümü için üzgünüm; fakat tabii siz de kabul edersiniz ki geri kalmış ve vahşi insanların kutsal saydığı bir yere girmek tehlikeli bir iştir.”</p>

  <p>Cerrah, “Bunun hakkında en ufak bir fikrimiz yoktu,” dedi. “Asla içeri girmezdik, tabii eğer... “</p>

  <p>“Tabii. Tabii.” Bernalt’ın yumuşak, uygar sesinde patronluk taslama havası mı vardı? “Pekala, size tekrar iyi yolculuklar dilerim.”</p>

  <p>Birden, “Hayır. Bizimle birlikte Jorslem’e gel! Aynı yere ayrı ayrı gitmemiz çok saçma!” diye çıkıştım.</p>

  <p>Olmayne’in nefesi kesildi. Cerrah bile şaşırmış görünüyordu. Bernalt, “Unut bunu dostum, Hacıların loncasızlarla birlikte yolculuk etmesi uygun olmaz. Zaten benim de burada olma nedenim mabede ibadet etmek, bu da biraz vaktimi alacak. Sizi geciktirmek istemem.” Eli benimkine uzandı. Sonra yanımızdan ayrılıp tarihi Ameliyathaneye girdi. Değişken dostları da yığınlar halinde onun peşinden gittiler. Bu inceliği için Bernalt’a müteşekkirdim, sırf içimden geldiği için teklif ettiğim yol arkadaşlığı, samimi olsam da onun için kabul edilmesi imkansız bir şeydi.</p>

  <p>Arabalarımıza bindik. Bir anda berbat bir ses geldi: Hangisi olduğunu düşünmek bile istemediğim bir tanrıya adanmış uyumsuz bir Değişken ilahisi, söyleyenler kadar biçimsiz bir gıcırtı, bir sürtünme sesi.</p>

  <p>Olmayne, “Hayvanlar,” diye mırıldandı. “Kutsal bir mabet! Bir Değişken tapınağı! Ne kadar tiksindirici! Hepimizi öldürmüş olabilirlerdi, Tomis. Böyle canavarların nasıl bir dini olabilir ki?”</p>

  <p>Cevap vermedim. Cerrah üzgün bir şekilde Olmayne’e baktı ve sanki Hacı olduğunu söyleyen bir insandan bu denli az merhamet görmek onu rahatsız etmişcesine başını salladı.</p>

  <p>“Onlar da insan,” dedi.</p>

  <p>Yolumuzun üzerinde bir sonraki kasabada yıldızlardan gelmiş olan canlının ölümünü işgalci otoritelere haber verdik. Sonra biz hayatta kalan üç kişi, üzgün ve sessiz bir şekilde kıyının artık doğuya değil de kuzeye doğru gittiği yolu takip ettik. Uyuşuk Agupt’u artık arkamızda bırakıyor ve kutsal Jorslem’in bulunduğu toprakların sınırlarına giriyorduk.</p>
</body>
</html>