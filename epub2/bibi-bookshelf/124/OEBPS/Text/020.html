<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h4><p class="p10"><span class="t0"><b>6</b></span></p></h4>

  <p>Zayıf bir insan beklenmedik bir saldırıyla bozguna uğratılabilir, fakat daha sonra durur, düşünür ve planlar kurar. Anımsayıcı Elegro için de durum aynen böyle gelişmişti. Roum Prensi’nin maskesinin düşmesiyle süitinden kovulan adam, bir kez Prens’in dehşetli varlığından kurtulduktan sonra sakinleşmiş ve dalavereler planlamaya başlamıştı. Aynı gecenin ilerleyen saatlerinde kendi uyku bölmeme yatmış ve bir uyku ilacı alıp almamayı düşünürken Elegro beni binanın alt katlarındaki kendi araştırma hücresine çağırtmıştı.</p>

  <p>Loncasına ait çeşitli alet edevatın arasında oturuyordu: makaralar ve çıkrıklar, veri tabakaları, kapsüller, başlıklar, birbirlerine seri bağlanmış bir kurukafalar dörtlüsü, bir dizi ekran, helezon şeklinde bir süs, kısacası, bilgi toplayıcıların tüm sembolleri. Elinde bulut dünyalarından birinden gelmiş, gerginliği insanın ruhundan çektikçe içi bulutlanan stres emici bir kristal vardı. Sanki onu korkudan altına yaparken gören ben değilmişim gibi sert ve otoriter bir hava takınmıştı.</p>

  <p>“Perris’e geldiğinizde bu adamın gerçek kimliğini biliyor muydun?” diye sordu.</p>

  <p>“Evet.”</p>

  <p>“Bundan hiç bahsetmedin.”</p>

  <p>“Hiç sorulmadı.”</p>

  <p>“Bilmeden bir Egemen’e yataklık etmemize neden olarak hepimizi ne gibi bir tehlikeye attığının farkında mısın?”</p>

  <p>“Bizler Dünyalıyız,” dedim. “Hepimiz Egemenlerin hükmü altında değil miyiz?”</p>

  <p>“Fetihten sonra hayır. İşgalcilerin emirlerine göre eski hükümetler dağıtıldı ve liderler görüldükleri yerde tutuklanacaklar.”</p>

  <p>“Böyle bir emre tabii ki karşı gelmeliyiz!”</p>

  <p>Anımsayıcı Elegro kuşku dolu bakışlarla beni süzdü. “Bir Anımsayıcının işi politikayla mı uğraşmaktır? Tomis, biz görevde olan hükümete bağlıyız, hangisi ya da her nasıl göreve gelmiş olursa olsun. Burada direniş örgütlenmesi yapmıyoruz.”</p>

  <p>“Anlıyorum.”</p>

  <p>“İşte bu yüzden bir an önce bu tehlikeli kaçaktan kurtulmalıyız. Tomis, karargahlarına gidip İnsanyönetici Yedi’ye Roum Prensi’ni yakaladığımızı ve alınması için burada tutacağımızı söylemelisin.”</p>

  <p>Şaşkınlık içinde, “Ben mi gitmeliyim?” dedim. “Gecenin köründe neden yaşlı bir adamı haberci olarak gönderiyorsunuz ki? Sıradan bir düşünce başlığı iletimi yeterli olacaktır!”</p>

  <p>“Çok riskli. Düşünce başlığıyla yapılan iletişimi yabancılar izleyebilir. Bu olayın yayılması loncamız için iyi olmaz. Kişisel olarak iletilmesi gerek.”</p>

  <p>“Ama bunun için önemsiz bir çırağı seçmeniz... garip geldi.”</p>

  <p>Elegro, “Şu anda bunu yalnızca biz ikimiz biliyoruz,” dedi. “Ben gitmeyeceğim. Bu yüzden sen gitmelisin.”</p>

  <p>“Kim olduğumu bile bilmiyorlar; bu durumda İnsanyönetici Yedi’yle görüşmem imkansız.”</p>

  <p>“Yardımcılarına Roum Prensi’nin yakalanmasıyla ilgili bilgi getirdiğini söyle. O zaman kulak verilir.”</p>

  <p>“Sizin isminizi de verecek miyim?”</p>

  <p>“Gerekirse. Prens’in bana ait olan kısımda karımın yardımıyla tutulduğunu söylersin.”</p>

  <p>Az kalsın buna gülmekten kendimi alamayacaktım. Fakat onu boynuzlayan adamı ihbar etmeye bile bizzat gitmeyen korkak Anımsayıcı karşısında kendimi tuttum.</p>

  <p>“En sonunda,” dedim, “Prens ne yaptığımızı mutlaka fark edecektir. Bu kadar uzun bir süre yol arkadaşım olan birine ihanet etmemi istemeniz yanlış değil mi?”</p>

  <p>“Bunun ihanetle bir ilgisi yok. Hükümete olan yükümlülükle ilgili.”</p>

  <p>“Bu hükümete herhangi bir yükümlülük duymuyorum. Ben kendimi Egemenler loncasına bağlı hissediyorum. Bu yüzden zor zamanında Roum Prensi’ne yardım etmiştim.”</p>

  <p>Elegro, “Bu yüzden,” dedi, “senin hayatın da tehlikede olabilir. Tek kurtuluşun hatanı kabul edip tutuklanmasına yardım etmen. Şimdi git.”</p>

  <p>Uzun ve sabırlı hayatım boyunca daha önce kimseden o an Anımsayıcı Elegro’dan ettiğim kadar şiddetle nefret etmemiştim.</p>

  <p>Öte yandan hiçbirisi de hoş olmayan çok az seçeneğim vardı. Elegro düşmanının cezalandırılmasını istiyordu, ama onu kendisi ihbar edecek cesarete sahip değildi; bu yüzden koruyup kolladığım, kendimi sorumlu hissettiğim birini işgalci otoritelere benim teslim etmem gerekiyordu. Eğer reddedersem, Prens’in Roum’dan kaçmasına yardım ettiğim gerekçesiyle cezalandırılmam için beni kendi elleriyle işgalcilere teslim edebilir, ya da loncanın iç mekanizmalarını kullanarak benden intikam alabilirdi. Diğer yandan, Elegro’ya itaat etmem halinde vicdanım beni sonsuza kadar rahat bırakmaz, ayrıca Egemenlerin tekrar başa geçmesi gibi bir durum söz konusu olursa cevap vermem gereken çok fazla şey çıkardı.</p>

  <p>Böyle ihtimalleri değerlendirirken Anımsayıcı Elegro’nun sadakatsiz karısına ve onun zayıf kocasına lanetler okudum.</p>

  <p>Bocalıyordum. Doğrusu Elegro’nun ikna yeteneği epey güçlüydü; beni gizli dosyalara izinsiz girmek ve tehlikeli bir kaçağın lonca çevresine sokulması gibi suçlamalarla tehdit ediyordu. Beni bilgi havuzundan sonsuza kadar koparabilirdi. Nadiren öc almaktan bahsediyordu.</p>

  <p>Sonunda işgalcilerin karargahına gidip istediğini yapacağımı söyledim. O âna kadar kafamda Elegro’nun beni etmeye zorladığı ihanetin etkisini –umarım– ters çevirecek başka bir ihanet tasarlamıştım.</p>

  <p>Binadan ayrıldığımda şafak yaklaşmıştı. Hava tatlı ve yumuşaktı, Perris’in sokakları üzerinde hafif bir sis örtüsü vardı. Aylardan hiçbiri görünürde değildi. Kendi kendime yaşlı bir Anımsayıcıya kimsenin zarar vermeyeceğini tekrar etmeme rağmen ıssız sokaklarda kendimi rahatsız hissediyordum; sadece küçük bir bıçağım vardı ve haydutlardan korkuyordum.</p>

  <p>Yolum yaya rampalarından birinin üzerinden geçiyordu. Dik yokuşu tırmanırken epey zorlandım, fakat doğru kata eriştiğimde artık sık aralıklarla devriye noktaları ve gece gezinen başkaları da olduğu için daha güvendeydim. Giysisinin Altından uzaylı hatları fark edilen, beyaz saten kumaştan bir şey giymiş hayalet benzeri bir şekil gördüm: reankarnasyonun âdetten olduğu, hiç kimsenin kendi vücudu içinde olmadığı Boğa gezegeninin hayaletimsi bir sakini. Bir Kuğu gezegeninden üç dişi bana kıkırdayarak çiftleşme zamanlarının geldiğini, onların türlerinin erkeklerinden görüp görmediğimi sordu. Beni gözleriyle tartıp soyulmaya değer bir şeyim olmadığına karar verirlerken alacalı gerdanları sallanan ve parlak derileri tehlike işaretleri gibi parıldayan bir çift Değişkenin yanından geçtim.</p>

  <p>En sonunda Perris Valisi’nin bulunduğu güdük sekizgen binaya ulaştım.</p>

  <p>Binanın korunması ancak vasattı. İşgalciler onlara bir karşı saldırı düzenleyemeyeceğimizden oldukça emindi, büyük ihtimalle bu konuda haklıydılar; bir gecede ele geçirilebilen bir gezegenden daha sonra da önemli sayılabilecek bir direnç göstermesi beklenemezdi. Binanın çevresinde koruyucu bir tarayıcının soluk ışıltısı seçilebiliyordu. Havada ozon kokusu vardı. Yolun karşısındaki geniş meydanda Tüccarlar sabahki pazar için mallarını hazırlıyor; iriyarı Uşaklar baharat varilleri boşaltıyor; sıra sıra Nötraller kara sosis yığınlarını taşıyordu. Tarayıcı ışının altından geçtim ve bir İşgalci beni durdurdu.</p>

  <p>İnsanyönetici Yedi için acil haberlerim olduğundan bahsettim ve inanılmayacak kadar kısa süren formalitelerden sonra Vali’nin huzuruna çıkartıldım.</p>

  <p>İşgalci, ofisini basit ama iyi bir şekilde dekore etmişti. Tamamen Dünya yapımı objeler kullanılmıştı; Afreek dokuması bir perde, tarihöncesi Agupt’tan beyaz mermer bir çift çömlek, eski Roum yapımı mermer bir heykel, boynunu eğmiş birçok çiçeğin durduğu koyu renk bir Talya vazosu. Duyduğuma göre işgalciler daha çok gece saatlerinde çalışıyorlarmış; bu yüzden, ben girdiğimde de birkaç tane mesaj küpüyle meşgul olması beni şaşırtmamıştı. Kısa bir süre sonra başını kaldırdı ve “Ne var, yaşlı adam? Kaçak bir Egemenle ilgili bu fasa fiso da nedir?” diye sordu.</p>

  <p>“Roum Prensi,” dedim. “Yerini biliyorum.”</p>

  <p>Bir anda soğuk gözleri ilgiyle parladı. Çok parmaklı elini, üzerinde loncalarımızın, Taşıyıcıların, Anımsayıcıların, Koruyucular ve Şaklabanlarla birlikte pek çok diğer loncanın ambleminin durduğu masanın üzerinde gezdirdi. “Devam et,” dedi.</p>

  <p>“Prens, şu anda şehirde. Belli bir yerde bulunuyor ve kaçma şansı yok.”</p>

  <p>“Sen de yerini bana söylemek için geldin öyle mi?”</p>

  <p>“Hayır,” dedim. “Özgürlüğünü satın almak için.”</p>

  <p>İnsanyönetici Yedi’nin aklı karışmış görünüyordu. “Zaman zaman insanlar beni şaşırtıyor. Bu kaçak Egemeni yakaladığını söylüyorsun, ben de bize satmak istediğini varsayıyorum; fakat sen onu satın almak istediğini söylüyorsun. Neden bize geldin ki? Bu bir şaka falan mı?”</p>

  <p>“Açıklama yapmama izin verecek misiniz?”</p>

  <p>Ben Roum’dan buraya kör Prens ile yaptığım yolculuğu, Anımsayıcılar Evi’ne varışımızı, Prens’in Olmayne’i ayartışını ve Elegro’nun intikam için içinde tüten zavallı ateşi anlatırken o ayna gibi parlayan masasının üzerine tünemiş halde beni dinledi. İşgalcilere zorlama altında geldiğimi, Prens’e ihanet etmek gibi bir niyetimin aslında olmadığını da açık seçik belirttim. Sonra, “Sizin tüm Egemenlerin cezalandırılması için bir kanun çıkardığınızın farkındayım. Öte yandan o, özgürlüğü için zaten yüksek bir bedel ödedi. Anımsayıcılara Roum Prensi’nin affedildiğini belirtmenizi ve onun bir Hacı olarak Jorslem’e gitmesine izin vermenizi istiyorum. Böylece Elegro onun üzerindeki gücünü kaybedecektir.”</p>

  <p>İnsanyönetici Yedi, “Prens’in affedilmesine karşılık,” dedi, “bize ne öneriyorsun?”</p>

  <p>“Anımsayıcıların hafıza bankalarında bir araştırma yaptım.”</p>

  <p>“...ve?”</p>

  <p>“İnsanlarınızın aradığı şeyi buldum.”</p>

  <p>İnsanyönetici Yedi beni dikkatle inceledi. “Bizim ne aradığımız konusunda nasıl bir fikre sahip olabilirsin ki?”</p>

  <p>Sessizce, “Anımsayıcılar Evi’nin en ücra köşesinde,” dedim, “atalarınızın Dünya üzerinde tutsakken yaşadıkları merkezin bir kaydı var. Çektikleri acılar detaylı bir şekilde görünüyor. H362 tarafından Dünya’nın işgalinin haklı çıkarılması için mükemmel bir kanıt.”</p>

  <p>“İmkansız! Böyle bir belge yok!”</p>

  <p>İşgalcinin tepkisinin yoğunluğu doğru noktaya parmak bastığımı gösteriyordu.</p>

  <p>Devam etti: “Dosyalarınızı ayrıntılı bir şekilde inceledik. Merkezlerdeki yaşamı gösteren sadece bir kayıt var, o da bizim insanlarımızı göstermiyor. Büyük ihtimalle Çapa dünyalarından, insansı olmayan, piramit şeklide canlıları gösteriyor.”</p>

  <p>“Onu ben de gördüm,” dedim. “Başkaları da var. Geçmişte yaptığımız adaletsizlikleri görme açlığımla saatlerce yaptığım araştırmalar sırasında rastladım.”</p>

  <p>“Listeler...”</p>

  <p>“... Bazen eksik olabiliyor. Bu kayda kazara rastladım. Orada olduğundan anımsayıcıların bile haberi yok. Yerini size söyleyebilirim... yalnız, Roum Prensi’ni rahat bırakmanız koşuluyla.”</p>

  <p>Vali bir an için sessizliğe gömüldü. Uzunca bir sürenin ardından, “Beni şaşırtıyorsun.” dedi. Bir alçak mı, yoksa erdemlerin en yükseğine sahip olan bir adam mı olduğunu anlayamadım.”</p>

  <p>“Gerçek sadakatin ne olduğunu biliyorum.”</p>

  <p>“Öte yandan loncanın sırlarına ihanet etmen...”</p>

  <p>“Ben bir Anımsayıcı değil, sadece eskiden İzleyici olan bir çırağım. Boynuzlanmış bir salağın isteği üzerine Prens’e zarar vermenize izin veremem. Prens şimdi onun ellerinde, onu kurtarabilecek bir tek siz varsınız. Bu yüzden size bu belgeyi sunmam gerekiyor.”</p>

  <p>“Anımsayıcıların bizim elimize geçmemesi için listelerinden dikkatle sildikleri belgeyi.”</p>

  <p>“Anımsayıcıların dikkatsizlik sonucu kaybedip unuttukları belgeyi.”</p>

  <p>İnsanyönetici Yedi, “Bundan kuşkuluyum,” dedi. “Anımsayıcılar dikkatsiz bir grup değildir. O kaydı gizlediler; bize teslim ederek Dünyana ihanet etmiyor musun? Nefret edilen düşmanın işbirlikçisi olmuyor musun?”</p>

  <p>Omuz silktim. “Ben Roum Prensi’ni özgür bırakmaya çalışıyorum. Bunun dışındaki herhangi bir şey benim için önemli değil. Bağışlanma karşılığında belgenin yeri sizindir.”</p>

  <p>İşgalcinin yüzünde gülümseme olabilecek bir mimik belirdi. “Eski Egemenler loncası üyelerinin ortalıkta dolaşması bizim çıkarlarımıza pek uymuyor. Sizin durumunuz da şu anda belirsiz, anlıyorsunuz, değil mi? Belgenin yerini sizden zorla alabilirim... üstelik prens de elimde olur.”</p>

  <p>“Bunu yapabilirsiniz,” dedim. “Bu riski göze alıyorum. Sadece tarihi bir suçun cezasını vermek için gelen insanlardan temel bir miktar onur bekliyorum. Sizin ellerinizdeyim, belgenin yeri de almanız için aklımda duruyor.”</p>

  <p>İşgalci bu sefer kesinlikle keyifle güldü.</p>

  <p>“Bir dakika,” dedi. Sarı bir iletişim cihazına kendi dilinde birşeyler söyledi ve kısa bir süre sonra onun ırkından bir başkası ofise girdi. Benimle birlikte dolaşırken üzerindeki süslü püslü maskesini giymemiş olsa bile sözde Değişken Gormon’u hemen tanıdım. Irkının ikircikli gülümseyişini sundu ve “Seni selamlarım, İzleyici,” dedi.</p>

  <p>“Ben de seni, Gormon.”</p>

  <p>“Benim ismim artık Zaferbenim Onüç.”</p>

  <p>“Ben de artık Anımsayıcılardan Tomis’im,” dedim.</p>

  <p>İnsanyönetici Yedi, “İkiniz ne zaman böyle dost oldunuz?” diye sordu.</p>

  <p>Zaferbenim Onüç, “Fetih sırasında,” dedi. “İleri keşif görevimi yaparken Talya’da bu adamla karşılaştım ve onunla birlikte Roum’a gittim. Aslında dost sayılmazdık, daha çok yol arkadaşıydık.”</p>

  <p>Birden ürperdim. “Uçucu Avluela nerede?”</p>

  <p>Geçiştirircesine, “Sanırım Pars’da,” dedi. “Hind’e, insanlarının arasına dönmekten bahsediyordu.”</p>

  <p>“Demek onu kısa bir süre için sevdin?”</p>

  <p>İşgalci, “Sevgiliden çok yol arkadaşıydık,” dedi. “Bizim için geçici bir şeydi.”</p>

  <p>“Belki senin için,” dedim.</p>

  <p>“Bizim için.”</p>

  <p>“Bir adamın gözlerini bu geçici şey için mi çaldın?”</p>

  <p>Bir zamanlar Gormon olan, omuz silkti. “Bunu gururlu bir yaratığa gurur hakkında bir ders vermek için yaptım.”</p>

  <p>“Zamanında nedeninin kıskançlık olduğunu söylemiştin,” diye hatırlattım. “Aşk ile hareket ettiğini ileri sürüyordun.”</p>

  <p>Zaferbenim Onüç’ün bana ilgisi azalmış gibiydi. İnsanyönetici Yedi’ye döndü ve “Bu adam neden burada? Beni neden çağırttınız?” diye sordu.</p>

  <p>İnsanyönetici Yedi, “Roum Prensi şu anda Perris’de,” dedi.</p>

  <p>Zaferbenim Onüç birden şaşırmıştı.</p>

  <p>İnsanyönetici Yedi devam etti: “Şu anda kendisi Anımsayıcıların bir tutsağı. Bu adam garip bir pazarlık yapmak istiyor. Sen Prens’i hepimizden iyi tanıyorsun, bu yüzden senin fikrini almak istiyorum.”</p>

  <p>Vali durumu kısaca özetledi. Bir zamanlar Gormon olan şahıs, düşünceli bir şekilde, hiçbir şey söylemeden dinledi. Sonunda İnsanyönetici Yedi, “Şimdi sorunumuz şu: Hakları elinden alınmış bir Egemeni affetmeli miyiz?”</p>

  <p>Zaferbenim Onüç, “O kör,” dedi. “Gücünü kaybetmiş. Takipçileri dağınık. Hâlâ savaşma ruhunu koruyor olabilir, fakat bizim için bir tehlike oluşturmuyor. Bence anlaşmayı kabul edelim.”</p>

  <p>İnsanyönetici Yedi, “Bir Egemenin tutuklanmadan muaf tutulmasının çıkaracağı idari birtakım problemler olacaktır,” diye belirtti. “Yine de kabul ediyorum. Anlaşmanın şartlarını onaylıyoruz.” Bana döndü ve, “Şimdi, istediğimiz belgenin yerini söyle.”</p>

  <p>Sakin bir ses tonuyla, “Önce Roum Prensi’nin serbest kalmasını ayarlayın,” dedim.</p>

  <p>İki işgalci de durumdan eğleniyor gibiydiler. İnsanyönetici Yedi, “Yeterince makul,” dedi. “Yalnız bir sorun daha var: Sözünü tutacağını nereden bilebiliriz? Bizim Prensi serbest bırakmakla meşgul olduğumuz önümüzdeki bir saat boyunca başına bir şey gelebilir.”</p>

  <p>Zaferbenim Onüç söze karıştı: “Bir öneri,” dedi. “Bu, karşılıklı güven meselesi olmaktan çok bir zamanlama meselesi. Tomis, neden belgenin yerini altı saatlik bir erteleme küpüne kaydetmiyorsun? Önümüzdeki altı saat içinde –başka herhangi biri değil– sadece Roum Prensi’nin emri doğrultusunda içindeki bilgiyi vermesi için ayarlayabiliriz. Bu zamana kadar Prens’i bulup serbest bırakamamışsak küp kendi kendini imha eder. Prens’i serbest bırakmayı başarırsak bu arada sana bir şey olmuş olsa dahi bize bilgiyi verecektir.”</p>

  <p>“Tüm olasılıkları düşünüyorsunuz,” dedim.</p>

  <p>İnsanyönetici Yedi, “Anlaştık mı?” diye sordu.</p>

  <p>“Evet,” dedim, “anlaştık.”</p>

  <p>Bana bir küp getirdiler ve beni bir gizlilik perdesi altına yerleştirdiler, böylece küpün parlak yüzeyine bulduğum belgenin raf numarasını ve gerekli denklemleri yazdım. Bir an sonra, küp tersyüz oldu ve sahip olduğu bilgi, derinliklerinde kayboldu. Küpü onlara verdim.</p>

  <p>İşte böylece şehvet düşkünü kör bir Prens’e sadakatim yüzünden Dünyalı mirasıma ihanet edip işgalcilerimize yardım etmiş oldum.</p>
</body>
</html>