<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h4><p class="p10"><span class="t0"><b>8</b></span></p></h4>

  <p>Kraliyet misafirhanesinde kimse yoktu. Nötraller ve hizmetçi loncalarındakiler kaçmışlardı. Koruyucular, Efendiler ve Egemenler savaşta onurlu bir şekilde ölmüş olmalıydılar. Ne Anımsayıcı Basil, ne de arkadaşları vardı ortada. Odama gittim, temizlendim, birşeyler yiyip kendime geldim; birkaç parça eşyamı toparlayıp kısa süre için tattığım lükse veda ettim. Roum’u ziyaret etmek için bu kadar kısa bir zamanım olduğuna üzülüyordum, fakat en azından Gormon mükemmel bir rehber olmuştu ve oldukça fazla şey görmüştüm.</p>

  <p>Şimdi ayrılma zamanıydı.</p>

  <p>İşgal altındaki bir şehirde kalmak mantıklı değilmiş gibi görünmüştü. Odamdaki düşünce başlığı sorgulamaya yanıt vermiyordu, bu yüzden ne buradaki ne de başka yerlerdeki yenilginin boyutunu öğrenmem mümkün olmuştu, ama açık olan şuydu ki Roum’un yönetimi artık insanların elinde değildi ve ben de bir an önce ayrılmak istiyordum. Aklıma Roum’a girişimiz sırasında uzun boylu Hacı’nın önerdiği gibi Jorslem’e gitme fikri geldi; fakat sonra vazgeçtim ve batıya, daha yakın olmasının yanı sıra Anımsayıcıların karargahı konumunda olan Perris’e doğru bir yol izlemeye karar verdim. Benim mesleğim yok olmuştu, fakat Dünya’nın işgal altındaki bu ilk sabahında kendimi alçakgönüllülükle Anımsayıcıların emrine sunmak ve onlarla birlikte bugünden daha parlak olan geçmişimizle ilgili bilgi toplamak için ani ve karşı konulmaz bir istek duymaya başlamıştım.</p>

  <p>Öğleye doğru misafirhaneden ayrıldım. Önce kapıları hâlâ ardına kadar açık olan saraya gittim. Her yerde dilenciler yatıyordu, kimi ilaç almış, kimi uyuyor, çoğu ölüydü; vahşi ölüm şekillerinden anladığım kadarıyla çıkan panikle birbirlerini çılgınca öldürmüşlerdi. Ümidini yitirmiş gibi gözüken bir Listeleyici, mabedin içindeki üç kuru kafanın yanına çökmüştü. Ben içeri girerken, “İşe yaramaz. Beyinler cevap vermiyor,” dedi.</p>

  <p>“Roum Prensi ne oldu?”</p>

  <p>“Öldü. İşgalciler onu düşürdüler.”</p>

  <p>“Yanında genç bir uçucu vardı. O kıza ne olduğunu biliyor musun?”</p>

  <p>“Hayır. Sanırım ölmüştür.”</p>

  <p>“Ya şehir?”</p>

  <p>“Düştü. Her yerde işgalciler var.”</p>

  <p>“Katliam mı?”</p>

  <p>Listeleyici, “Talan bile yok,” dedi. “Çok nazikler. Bizi <i>ele geçirdiler.</i>”</p>

  <p>“Sadece Roum’da mı yoksa her yerde durum aynı mı?”</p>

  <p>Adam omuz silkti. Öne arkaya ritmik bir şekilde sallanmaya başladı. Onu kendi haline bırakıp sarayın içlerine doğru yürüdüm. Beni şaşırtacak şekilde Prens’e ait bölümler mühürlenmemişti. İçeri girdim; perdelerin, mobilyaların, ışıkların görkemi karşısında huşu içinde kaldım. Odadan odaya geçtim ve en sonunda yatak örtüsü başka bir yıldızın gezegenlerinden gelmiş bir çift kabuklunun eti olan kraliyet yatağının bulunduğu odaya ulaştım ve kabuk benim için açılırken Roum Prensi’nin yatmış olduğu sonsuz yumuşaklıkta örtülere dokundum ve Avluela’nın da burada yatmış olduğu aklıma geldi; daha genç bir adam olsaydım orada ağlardım.</p>

  <p>Saraydan çıktım ve Perris’e olan yolculuğuma başlamak için meydanı geçtim.</p>

  <p>Uzaklaşırken, ilk kez işgalcilere gözüm ilişti. Yabancı görünüşlü bir araç meydanın yanına yanaştı ve içinden on kadar şekil indi. Neredeyse insan gibiydiler. Gormon gibi geniş göğüslü ve uzun boyluydular, sadece kollarının aşırı uzunluğu onların uzaylı olduklarını kesin olarak belirtiyordu. Derileri garip bir yapıya sahipti ve eğer daha yakında olsaydım eminim ki insansı olmayan gözler, dudaklar, burun delikleri görecektim. Beni hiç önemsemeden ve Gormon’u hatırlatan garip, geniş adımlarla meydanı geçip saraya girdiler. Ne saldırgandılar, ne de çalımlı.</p>

  <p>Turistti bunlar. Görkemli Roum yabancılar üzerindeki çekiciliğini bir kez daha ortaya koymuştu.</p>

  <p>Yeni efendilerimizi eğlentileriyle baş başa bırakarak şehrin dış kısımlarına doğru yürüdüm. Sonsuz bir kışın ıssızlığı ruhuma işledi: Roum düştüğü için üzülüyor muydum? Yoksa Avluela için yas mı tutuyordum? Yoksa başıma gelen şey şimdi art arda üç İzleyişi kaçırdığım için bir bağımlı gibi bırakmakta zorlanmam mıydı?</p>

  <p>Bunların hepsi birden bana acı veriyordu. En çok da sonuncusu.</p>

  <p>Ben şehrin kapılarına doğru yürürken sokaklarda kimse yoktu. Roumluların saklanmasına neden olan şeyin yeni efendilere duyulan korku olduğunu sanıyordum. Arada sırada yabancı araçlardan bir ikisi yanımdan geçiyordu; fakat bana bulaşan olmadı. Akşama doğru şehrin batı kapısına ulaştım. Kapı, üzerinde koyu yeşil taçları olan ağaçlarla kaplı hafif eğimli tepeciği gözlerimin önüne serecek şekilde ardına kadar açıktı. Dışarı çıktım ve kapıdan kısa bir mesafe ötede yavaş yavaş şehirden uzaklaşmakta olan bir Hacı gördüm.</p>

  <p>Ona kolayca yetiştim.</p>

  <p>Korkak, emin olmayan adımları bana garip gelmişti, çünkü kalın kahverengi cüppesi bile vücudunun gücünü ve gençliğini saklamaya yetmiyordu; dimdik duruyordu, omuzları yukarıda ve sırtı dikti; buna rağmen yaşlı bir adam gibi zorlanarak yürüyordu. Yanına gidip kukuletasının altına baktığımda bunun nedenini fark ettim; her Hacının kullandığı maskesine, körlerin önlerindeki engelleri fark etmek için kullandıkları cinsten bir reflektör bağlanmıştı. Varlığımın farkına vardı ve, “Ben kör bir Hacıyım. Bana zarar vermezsiniz umarım,” dedi.</p>

  <p>Ses bir Hacının sesi değildi. Buyurucu, sert ve güçlüydü.</p>

  <p>“Kimseye zarar vermek gibi bir niyetim yok,” diye cevapladım. “Ben geçtiğimiz akşam işini kaybetmiş bir İzleyiciyim.”</p>

  <p>“Geçtiğimiz akşam pek çok iş kaybedildi, İzleyici.”</p>

  <p>“Tabii ki bir Hacınınki dışında.”</p>

  <p>“Evet,” dedi, “bir Hacınınki dışında.”</p>

  <p>“Nereye gidiyorsun?”</p>

  <p>“Roum’dan uzağa.”</p>

  <p>“Belli bir hedefin yok mu?”</p>

  <p>Hacı, “Hayır,” dedi. “Yok. Amaçsızca dolaşacağım.”</p>

  <p>“Belki de beraber dolaşmalıyız,” dedim, ne de olsa bir Hacıyla beraber dolaşmanın iyi şans getireceğine inanılır; ayrıca Uçucum ve Değişkenim olmadığı için diğer türlü yalnız yolculuk etmem gerekecekti. “Ben Perris’e gidiyorum. Gelir misin?”</p>

  <p>Acı acı, “Başka herhangi bir yerden farkı yok,” dedi. “Evet. Beraber Perris’e gideceğiz. Bir İzleyicinin Perris’de ne işi var?”</p>

  <p>“Bir İzleyicinin artık hiçbir yerde işi yok. Perris’e, hizmetlerimi Anımsayıcılara sunmak için gidiyorum.”</p>

  <p>“Ah,” dedi. “Ben o loncaya da üyeydim, tabii yalnızca onur üyesi.”</p>

  <p>“Dünya artık düştüğü için, gururlu olduğu dönemleri hakkında birşeyler öğrenmek istiyorum.”</p>

  <p>“Sadece Roum değil, tüm Dünya mı düştü?”</p>

  <p>“Sanırım,” dedim.</p>

  <p>Hacı, “Ah,” dedi. “Ah!”</p>

  <p>Sustu ve yolumuza devam ettik. Koluna girdim ve yalpalamayı kesti, genç bir adamın çevik adımlarıyla yürümeye başladı. Zaman zaman oflama ya da bir iç çekiş olabilecek sesler çıkarıyordu. Hacla ilgili sorular sorduğumda ya dolaylı cevaplar veriyor, ya da cevap vermekten kaçınıyordu. Roum’dan bir saatlik mesafede ormanların içine ulaştığımızda birden, “Bu maske bana acı veriyor. Ayarlamam için yardım edebilir misin?” diye sordu.</p>

  <p>Maskeyi çıkarmaya başladığı için şaşkınlık içindeydim. Bir Hacının yüzünü göstermesi yasak olduğu için donakalmıştım. Yoksa benim görebildiğimi unutmuş muydu?</p>

  <p>Maske tam çıktığı sırada, “Bu hoşuna gitmeyecek,” dedi.</p>

  <p>Bronz ızgara alnından ayrıldığında ilk önce herhangi bir cerrahın bıçağı değil, büyük ihtimalle bir çift parmak tarafından yeni oyulmuş gözler, sonra sivri burnu, en sonunda da Roum Prensi’ne ait gergin dudakları gördüm.</p>

  <p>“Majesteleri!” diye haykırdım.</p>

  <p>Yanaklarından aşağı süzülmüş kan çoktan pıhtılaşmıştı. Taze oyukların çevresine merhem sürülmüştü. Sanırım pek acı duymuyordu, yeşil merhem acısını almış olmalıydı; fakat benim içimden fışkıran acı gerçek ve güçlüydü.</p>

  <p>“Artık majeste falan değil,” dedi. “Şu maske için bana yardım et!” maskeyi uzatan eli titriyordu. “Şu kenarlarının genişletilmesi gerek. Acımasızca eziyor yanaklarımı. İşte... İşte böyle...”</p>

  <p>Mahvolmuş yüzünü uzun süre görmek zorunda kalmamak için ayarlamaları çabucak yaptım.</p>

  <p>Maskeyi tekrar taktı. “Ben artık bir Hacıyım,” dedi. “Roum’un artık bir Prens’i yok. Arzu ediyorsan bana ihanet et İzleyici; ya da Perris’e gitmeme yardım et. Eğer ki bir gün eski gücüme kavuşursam iyi ödüllendirilirsin.”</p>

  <p>“Ben bir hain değilim,” dedim.</p>

  <p>Sessizlik içinde yürüdük. Böyle bir adama havadan sudan bahsedecek halim yoktu. Perris’e kadar kasvetli bir yolculuk olacaktı, fakat artık onun rehberliğini üstlenmiştim. Gormon’u ve verdiği sözleri ne kadar iyi tuttuğunu düşündüm. Avluela’yı da düşündüm ve belki yüz kez eski Prens’e yanındaki Uçucunun yenilgi akşamındaki akıbetini soracak gibi olsam da bunu yapmadım.</p>

  <p>Alacakaranlık çökmüştü, fakat güneş hâlâ batıda altın rengi parlıyordu. Üzerimizden bir gölge geçtiğinde birden durup şaşkınlık içinde bakakaldım.</p>

  <p>Avluela üzerimizden geçiyordu. Teni günbatımının renklerini yansıtıyor, kanatları renk tayfının her bir üyesinin en canlı hallerini barındırıyordu ve ardına kadar açıktı. Şimdiden yerden belki yüz adam boyu yüksekteydi ve tırmanmaya devam ediyordu. Onun için ağaçların arasında bir noktacık olmalıydım.</p>

  <p>Prens, “Ne oldu?” diye sordu. “Ne gördün?”</p>

  <p>“Hiç.”</p>

  <p>“Bana ne gördüğünü söyle!”</p>

  <p>Onu kandıramazdım. “Bir Uçucu majesteleri. Yükseklerde uçan zayıf bir kız.”</p>

  <p>“Demek gece çöktü ha.”</p>

  <p>“Hayır,” dedim. “Güneş hâlâ ufkun üzerinde.”</p>

  <p>“Bu nasıl olabilir ki? Kızın ancak gece kanatları olabilir. Güneşin onu yere savurması gerek.”</p>

  <p>Duraksadım. Avluela’nın sadece gece kanatları olmasına rağmen nasıl uçtuğunu açıklayamazdım. Roum Prensi’ne işgalcilerden Gormon’un onun yanında kanatsız ve zahmetsizce uçtuğunu, narin omuzlarına kolunu dolamış olduğunu, onu destekleyip dengesini koruması, güneş rüzgarlarının basıncına karşı koyması için yardım ettiğini açıklayamazdım. Ona son kadınıyla beraber baş düşmanının üzerinden geçtiğini söyleyemezdim.</p>

  <p>“Evet?” diye sordu. “Nasıl oluyor da gündüz vakti uçabiliyor?”</p>

  <p>“Bilmiyorum,” dedim. “Benim için tam bir muamma. Bugünlerde anlayamadığım pek çok şey oluyor.”</p>

  <p>Prens bunu kabul etmişe benziyordu. “Evet, İzleyici. Hiçbirimizin anlayamadığı pek çok şey.”</p>

  <p>Tekrar sessizliğe büründü. Avluela’ya seslenmek için yanıp tutuşuyordum, fakat beni duyamayacağını biliyordum, bu yüzden günbatımına, Perris’e doğru yürümeye devam ettim ve kör Prens’e de yol gösterdim. Gormon ve Avluela üzerimizden hızla geçip günün son ışıklarıyla birlikte gözden kayboldular.</p>
</body>
</html>