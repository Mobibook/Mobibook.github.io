<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h4><p class="p10"><span class="t0"><b>6</b></span></p></h4>

  <p>Şaşkınlıktan uyuşmuş halde, el arabamla birlikte kaçtım o ışıltılı küreden ve aniden soğuğa ve karanlığa bürünmüş sokağa çıktım. Kış nedeniyle gece hızlı gelmişti, neredeyse dokuzuncu saat olmuştu, İzleyiş zamanı bir kez daha yaklaşıyordu.</p>

  <p>Gormon’un alayı beynimde zonkluyordu. Her şeyi ayarlamıştı: Bizi Gerçeğin Ağzı’na yöneltmiş; benden kaybettiğim inancım hakkında, Avluela’dan ise farklı şekilde bir itiraf kopartmıştı, açıklaması gerekmeyen bilgileri acımasızca anlatmış, beni derinden yaralayacağını hesapladığı şeyler söylemişti.</p>

  <p>Gerçeğin Ağzı bir kandırmaca mıydı? Gormon’un hem yalan söylemesi hem de sağlam kalması mümkün olabilir miydi?</p>

  <p>Görevlerimi ilk aldığımdan beri bir kez bile bana verilen zaman dışında bir an İzleyiş yapmamıştım. O an gerçeklerin dağılmakta olduğu bir andı, dokuzuncu saatin gelmesini bekleyemezdim; rüzgarlı sokakta dizlerimin üzerine çöküp el arabamı açtım, aletlerimi hazırladım ve bir yüzücü gibi İzleyişe daldım.</p>

  <p>Yükseltilmiş bilincim yıldızlara yöneldi.</p>

  <p>Tanrısal bir şekilde sonsuzluğu kapladım. Güneş fırtınalarının gücünü hissettim, fakat ben basıncın yıkıcı etkisiyle fırlatılacak bir Uçucu değildim, kızgın ışık parçacıklarının ulaşamayacağı kadar uzağa, Güneş’in egemenliğinden sonraki karanlığın içine doğru yoluma devam ettim. Orada karşıma başka, daha farklı bir basınç darbesi çıktı.</p>

  <p>Yaklaşan yıldızgemileri!</p>

  <p>Zavallı dünyamıza turist getiren gemiler değil. Kayıtlı ticari kargo gemileri değil, yıldızlararası buharları toplayan çöpçü gemileri değil, hiperbolik yörüngelerindeki tatil gemileri değil...</p>

  <p>Bunlar, karanlık, yabancı, tehlikeli savaş gemileriydi. Sayılarını kestiremiyordum; sadece pek çok ışık hızıyla Dünya’ya yönelmiş olduklarını biliyordum. Önlerinde saptırılmış enerjilerden oluşan bir koni vardı, aynı koni bir gece önce hissettiğim, duyduğum aletlerimin içinden beynimde patlayan, gergin desenlerin üzerinde oynaştığı bir prizma, bir kristal gibi beni içine alıyordu.</p>

  <p>Bütün hayatım boyunca bunun için İzlemiştim.</p>

  <p>Bunu hissetmek için eğitilmiştim. Asla hissedememem için dua etmiştim, boşluğun içindeyken hissetmek istemiştim, sonra da ona inancımı kaybetmiştim. Şimdi ise Değişken Gormon’un inceliği sayesinde Gerçeğin Ağzı’nın hemen önünde soğuk bir Roum sokağında diz çökmüş, zamanımdan erken İzleyerek, onu sonunda hissedebilmiştim.</p>

  <p>Eğitimi sırasında bir İzleyiciye hislerini iyice kontrol eder etmez alarm verebilmesi için İzleyişten derhal çıkması öğretilir. Ben de buna uydum ve bir kanaldan ötekine geçerek kontrolümü yaptım, yine de inanılmaz bir hızla Dünya’ya yaklaşan o lanet olasıca muazzam güç hissi kaybolmadı.</p>

  <p>Ya kandırılmıştım, ya da işgal başlamıştı; ne olursa olsun alarm verebilmek için transtan çıkamıyordum.</p>

  <p>Saatler gibi gelen bir süre için duyumsal verileri sevgiyle içtim, oyalandım. Aletlerimi kurcaladım, inancımı kesinlikle onaylayacak şekilde onları kuruttum. Hayati zamanı boşa harcadığım için kendi kendimi uyardım, alarm vermek kucaklamam gereken kaderimdi.</p>

  <p>Sonunda İzleyişimden ayrılıp koruduğum dünyaya geri döndüm.</p>

  <p>Avluela yanımdaydı, korkmuş, sersemlemişti; yumruklarını ısırıyor, gözleri boş bakıyordu.</p>

  <p>“İzleyici! İzleyici beni duyuyor musun? Neler oluyor? Ne olacak?”</p>

  <p>“İşgal,” dedim. “Ne kadardır transtayım?”</p>

  <p>“Yaklaşık yarım dakikadır. Bilmiyorum. Gözlerin kapalıydı. Öldün zannettim.”</p>

  <p>“Gormon doğru söylüyordu! <i>İşgal</i> neredeyse başladı. O nerede? Nereye gitti?”</p>

  <p>Avluela, “Biz Ağız’ın olduğu yerden çıkarken ortadan kayboldu,” diye fısıldadı. “İzleyici, korkuyorum. Etrafımda her şey yıkılıyormuş gibi geliyor. Uçmam gerek... Yerde daha fazla kalamam!”</p>

  <p>Ona doğru atılıp kolunu ıskalarken, “Bekle,” dedim. “Şimdi gitme. Önce alarm vermem gerekiyor, sonra...”</p>

  <p>O ise elbiselerini çıkarmaya başlamıştı bile. Etrafımızda olup biteceklerden habersiz insanlar koşuştururken o beline kadar çıplak kalmış, soluk vücudu ay ışığında parlıyordu. Avluela’nın yanımda kalmasını istiyordum, fakat alarm vermekte daha fazla gecikemezdim, ona arkamı dönüp arabama yöneldim.</p>

  <p>Sanki uzun süredir özlemini duyduğum bir–şeylerin neden olduğu bir rüyadaymışcasına elim hiç kullanmadığım, Dünya çapında Koruyuculara genel alarm verecek küreye gitti.</p>

  <p>Alarm zaten verilmiş olabilir miydi? Başka bir İzleyici benim hissettiğim şeyi hissetmiş, şaşkınlıktan ve kuşku yüzünden benden daha az donakalmış olduğu için İzleyicinin son görevini yerine getirmiş olabilir miydi?</p>

  <p>Hayır. Hayır. Öyle olsaydı şehrin üzerinde yörüngede olan hoparlörlerden siren seslerini duyuyor olmam gerekirdi.</p>

  <p>Küreye dokundum. Gözucuyla Avluela’yı gördüm; tüm fazlalıklarından kurtulmuş, sözlerini söylemek için diz çökmüş, kanatlarını güçle dolduruyordu.</p>

  <p>Kuvvetli, tek bir hamleyle alarmı çalıştırdım.</p>

  <p>O anda bize doğru gelen iriyarı bir şekil dikkatimi çekti. Aletlerimin başından kalkıp ona doğru uzanırken, Gormon, diye düşündüm; onu yakalamak istedim, yakalayıp sıkıca tutmak; fakat gelen Gormon. değildi, yufka yüzlü, işgüzar bir Uşaktı. Avluela’ya, “Sakin ol Uçucu,” dedi, “kanatlarını indir, Roum Prensi seni huzuruna çıkartmam için beni gönderdi.”</p>

  <p>Adam onunla boğuşmaya başladı. Kızın küçük göğüsleri inip kalkıyor, gözleri ateş kusuyordu.</p>

  <p>“Bırak beni! Uçmam gerek!”</p>

  <p>Avluela’yı kocaman kolları içine alan Uşak, “Roum Prensi seni çağırtıyor,” dedi.</p>

  <p>“Roum Prensi’nin bu akşam uğraşması gereken başka sorunlar olacak,” dedim. “Kıza zaman ayıramaz.”</p>

  <p>Daha konuşurken gökyüzünden siren sesleri gelmeye başladı.</p>

  <p>Uşak kızı bıraktı. Bir an için ağzı hareketlendi; İradenin onu koruması için gerekli işaretlerden birini yaptı; yukarı bakıp homurdandı, “Alarm! Kim alarm verdi? Sen mi, yaşlı İzleyici?”</p>

  <p>Sokaklarda şekiller delice koşuşturmaya başladılar.</p>

  <p>Kurtulan Avluela, koşarak yanımdan geçti, kanatları sadece yarı açıktı, boğuşma sırasında büzülmüşlerdi. Sirenlerin korkunç seslerinin arasında genel hoparlörlerden savunma ve güvenlikle ilgili mesajlar yayımlanıyordu. Uzun boylu, yanağında Koruyucular loncasının işareti olan bir adam koşarak yanıma geldi, anlaşılamayacak kadar alakasız şeyler söyleyip yine koşarak ortadan kayboldu. Dünya çılgına dönmüşe benziyordu.</p>

  <p>Sakin kalan bir tek ben vardım. İşgalcilerin simsiyah gemilerini şimdiden şehrin kuleleri üzerinde görmeyi bekleyerek gökyüzüne baktım; fakat uçan gece ışıkları ve insanın gökyüzünde görmeyi normal olarak bekleyeceği diğer şeylerden başka bir şey göremedim.</p>

  <p>“Gormon?” diye bağırdım, “Avluela?”</p>

  <p>Yapayalnızdım.</p>

  <p>İçime garip bir boşluk hissi doldu. Alarm vermiştim, işgalciler yoldaydılar, işimi kaybetmiştim. Artık İzleyicilere ihtiyaç yoktu. Bunca yıldır yoldaşım olan yıpranmış el arabasına neredeyse sevgiyle dokundum. Parmaklarımı lekelenmiş ve çukurlaşmış parçaları üzerinde dolaştırdım; sonra gözlerimi çevirdim, el arabasız, yükümlülükleri olmayan, hayatı bir anda anlam bulmuş ve onu aynı anda kaybetmiş bir adam olarak karanlık sokaklara daldım. Çevremde kargaşa vardı.</p>
</body>
</html>