<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <link rel="stylesheet" type="text/css" href="../Styles/igormrdn.css"/>
  <title></title>
</head>

<body>
  <h4><p class="p10"><span class="t0"><b>9</b></span></p></h4>

  <p>İnsan gençlik çeşmesi mabedine yalnız başına gitmelidir. Şafakla beraber uyandım, kısa ve daha başarılı bir bağlantı kurduktan sonra kahvaltı etmeden ve yanımda Olmayne olmadan yola koyuldum. Yarım saat içinde Eski Şehir’in altın duvarlarının yanına varmış, bundan bir saat sonra ise iç şehrin karmaşık sokaklarından geçişimi tamamlamıştım. Tarihöncesi Yahdileri için o kadar önemli olan gri duvarın yanından geçerek yüksek noktaya çıktım; kaybolmuş Mislamların yaldızlı kubbesinin yakınından geçtim ve sola dönerek sabahın bu erken saatinde bile gençlik çeşmesi mabedine doğru akın eden Hacıların arasına katıldım.</p>

  <p>Yenilenme işlemi o dönemde bulunduğu için, mabet, İkinci Döngü’den kalma bir binadır; o çağın tüm bilimleri arasından sadece yenilenme zamanımıza neredeyse o zamanlarda uygulandığı şekliyle ulaşabilmiştir. Ayakta kalan az miktarda diğer İkinci Döngü binaları gibi gençlik çeşmesi mabedi de mimari olarak oldukça sade görünüşlü, yumuşak hatlı ve zariftir. Köşeleri oldukça zekice tasarlanmış, yüzeyleri düzgün olan binanın hiç penceresi ya da dış süsleri yoktur. Pek çok kapısı vardır. Binanın en doğu ucundaki girişin önünde sıraya girdim ve bir saat içinde içeri kabul edildim.</p>

  <p>Girişten hemen sonra Yenileyiciler loncasının yeşil cüppeli bir üyesi –ki bu loncaya ait gördüğüm ilk üyeydi– beni karşıladı. Yenileyiciler hayatlarını Jorslem’de kalıp yenilenme için başkalarına yardım etmeye adayan Hacılar arasından seçilir. Loncaları Hacılar loncasıyla aynı idare altındadır, iki loncanın da kaderini aynı lonca üstadı belirler; hatta kıyafetler bile renkleri dışında birbirinin aynıdır. Pratikte Hacılar ve Yenileyiciler tek bir loncadan olup aynı bağlantının farklı evrelerini temsil etmektedirler. Öte yandan keskin bir sınır hep çizilir.</p>

  <p>Yenileyicinin sesi keyifli ve şendi. “Bu mabede hoşgeldin, Hacı. Kimsin ve nereden geliyorsun?”</p>

  <p>“Ben Hacı Tomis’im. Bundan önce Anımsayıcılardan Tomis olarak anılıyordum, ondan önce de Wuelling ismi ile doğmuş olan bir İzleyiciydim. Evim Kayıp Kıtalar’dadır, fakat Hac yolculuğumdan önce ve sonra uzun bir zamandır yollardayım.”</p>

  <p>“Buraya ne için geldin?”</p>

  <p>“Yenilenme. Arınma.”</p>

  <p>Yenileyici, “İrade isteklerini sana bağışlasın,” dedi. “Benimle gel.”</p>

  <p>Az ışıklandırılmış dar bir koridordan küçük bir hücreye alındım. Yenileyici maskemi çıkarmamı, bağlantı haline geçmemi ve beklememi söyledi. Kendimi bronz ızgaradan kurtardım ve yıldız taşımı sıkıca kavradım. Bağlantının tanıdık hisleri bedenimi kapladı, fakat İrade ile bir birleşme yaşamadım, bunun yerine beynimde bir başka insanoğlu ile belirgin bir bağlantı kurulduğunu hissettim. Şaşırmış olduğum halde buna karşı koymadım.</p>

  <p>Birşeyler ruhumu taradı. Sanki bir incelemeden geçiyormuşcasına, her şey hücremin tabanına serilmişti: yaptığım bencillik ve korkaklıklar, hatalarım ve zayıflıklarım, şüphelerim, umutsuzluklarım, hepsinin üzerinde yaptığım şeylerin en utanç vericisi, işgalci derebeyine Anımsayıcıların belgesini satmam. Bütün bunlara baktım ve yenilenmeye layık olmadığımı anladım. Bu mabette insan hayatını iki, üç kez uzatabilir, fakat Yenileyiciler böyle bir faydayı neden benim kadar erdemsiz birine versinlerdi ki?</p>

  <p>Uzun süre yanlışlarımla baş başa kaldım. Sonra bağlantı kesildi ve başka bir Yenileyici, dikkate değer görünüşlü bir adam, hücreye girdi.</p>

  <p>Alışagelmişten uzun parmaklarını benimkilere dokundurmak için uzanırken, “İrade’nin merhameti üzerinde, dostum,” dedi.</p>

  <p>O kalın sesi duyduğumda ve uzun parmakları gördüğümde, daha önce Dünya’nın işgalinden önceki dönemde Roum’un kapıları önünde kısa bir süre için tanıdığım bir adamın yanında olduğumu fark ettim. O zaman bu adam bir Hacıydı ve Jorslem’e olan yolculuğuna katılmamı önermişti, fakat ben reddetmiştim, çünkü Roum beni çağırıyordu.</p>

  <p>“Hac yolculuğun kolay geçti mi?” diye sordum.</p>

  <p>“Yararlı bir yolculuktu,” dedi. “Ya sen? Gördüğüm kadarıyla artık bir İzleyici değilsin.”</p>

  <p>“Bu yıl üçüncü loncam.”</p>

  <p>“Sırada bir tane daha var,” dedi.</p>

  <p>“Size, Yenileyicilere mi katılacağım?”</p>

  <p>“Dostum Tomis, o loncayı kastetmedim. Neyse, bu konuyu önünde daha fazla yılların olduğu zaman konuşuruz. Sevinerek haber veriyorum ki, yenilenmen onaylandı.”</p>

  <p>“Günahlarıma rağmen mi?”</p>

  <p>“Aslında böyle günahların olduğu için. Yarın şafakla birlikte yenilenme tanklarının ilkine girebilirsin. İkinci doğumun sırasında senin rehberin olacağım. Adım Yenileyici Talmit. Şimdi git ve geri döndüğünde adımı ver.”</p>

  <p>“Bir soru...”</p>

  <p>“Evet?”</p>

  <p>“Hac yolculuğumu bir kadınla, eskiden Perris’de bir Anımsayıcı olan Olmayne’le beraber yapmıştım. Onun da yenilenmesinin onaylanıp onaylanmadığını söyleyebilir misin?”</p>

  <p>“Bu Olmayne hakkında bir şey bilmiyorum.”</p>

  <p>“İyi bir kadın değildir,” dedim. “Kibirli, otoriter ve zorbadır. Öte yandan hâlâ kurtarılabileceğini düşünüyorum. Ona yardım etmek için yapabileceğin bir şey var mı?”</p>

  <p>Talmit, “Böyle şeylerde benim bir etkim yok,” dedi. “Herkes gibi sorgudan geçmek zorunda. Yalnız sana şunu söyleyebilirim: Yenilenme için bakılan tek ölçüt erdem değil.”</p>

  <p>Binadan çıkana kadar bana eşlik etti. Şehri donuk bir gün ışığı aydınlatıyordu. Kendimi boşalmış ve çökmüş hissediyordum, hatta yenilenmeye hak kazanmış olduğum için bile sevinemeyecek kadar boştum. Öğlen olmuştu; Avluela ile olan randevum aklıma geldi, gençlik çeşmesi mabedinin etrafında heyecanla turladım. Acaba gelecek miydi?</p>

  <p>Binanın önünde, İkinci Döngü günlerinden kalma ışıltılı bir anıtın yanında bekliyordu. Kızıl bir ceket, tüylü bir pantolon, ayaklarında camsı baloncuklar, sırtında onu ele veren yumrular: uzaktan bile onun bir Uçucu olduğunu anlayabiliyordum. “Avluela!” diye bağırdım.</p>

  <p>Hızla arkasını döndü. Soluk, zayıf, onu son gördüğümden beri daha bile genç görünüyordu. Gözleri tekrar maske altındaki yüzümde gezindi, bir anda şaşkınlık içinde kalmıştı.</p>

  <p>“İzleyici?” dedi. “İzleyici, bu sen misin?”</p>

  <p>“Artık bana Tomis de,” dedim, “fakat hâlâ Agupt’ta ve Roum’da yanında olan aynı adamım.”</p>

  <p>“İzleyici! İzleyici! <i>Tomis</i>.” Bana sarıldı. “Ne kadar uzun zaman oldu! Bu arada ne kadar da çok şey gelip geçti!” Şimdi canlanmış, yanaklarındaki soluk renk kaybolmuştu. “Haydi gel, gidip bir han, oturacak bir yer bulup konuşalım! Beni burada nasıl buldun?”</p>

  <p>“Loncan aracılığıyla. Dün akşam seni üzerimden geçerken gördüm.”</p>

  <p>“Buraya kışın geldim. Bir süre Hind’e geri dönüş yolunun ortasında, Fars’taydım, fakat sonra fikrimi değiştirdim. Artık eve dönemezdim. Şimdi Jorslem yakınlarında yaşıyorum ve yardım...” Cümlesini aniden kesti. “Tomis, yenilenmeye hak kazandın mı?”</p>

  <p>Bulunduğumuz yüksekçe noktadan iç şehrin daha mütevazı bir kısmına inmiştik. “Evet,” dedim, “gençleştirileceğim. Rehberim Yenileyici Talmit; hatırlıyor musun, Roum’un dışında onunla karşılaşmıştık?”</p>

  <p>Bunu unutmuştu. Bir hanın yanındaki üstü açık verandada kendimize oturacak bir yer bulduk ve Uşaklar bize yemekle şarap getirdiler. Neşesi bulaşıcıydı; kısa zamanda sadece onun yanında olmakla kendimi yenilenmiş hissetmeye başladım. Roum Prensi’nin sarayına cariye olarak alındığı o son felaket günlerinden bahsetti. Değişken Gormon’un kendini gizli bir işgalci olarak tanıtıp Roum Prensi’ni altettiği ve tahtını, cariyesini ve görme yetisini ondan aldığı o korkunç anı anlattı.</p>

  <p>“Prens öldü mü?” diye sordu.</p>

  <p>“Evet, ama gözleri çıkarıldığı için değil.” Gururlu adamın bir Hacı kılığında Roum’dan nasıl kaçtığını, Perris’e kadar ona nasıl eşlik ettiğimi, nasıl Olmayne’le ilişkiye girdiğini, Olmayne’in kocası tarafından nasıl öldürüldüğünü, karısının da nasıl onu öldürdüğünü anlattım. “Perris’de Gormon’u da gördüm,” dedim. “Artık Zaferbenim Onüç ismi altında dolaşıyor. İşgalciler arasında önemli bir yere sahip.”</p>

  <p>Avluela gülümsedi. “Ben ve Gormon işgalden sonra sadece kısa bir süre için beraberdik. O, Eyrop , gezisine çıkmak istiyordu; beraber Dansk ve Sved’e uçtuk, orada da bana olan ilgisini kaybetti. İşte o anda Hind’e evime dönme ihtiyacı duydum, fakat sonradan fikrimi değiştirdim. Yenilenmen ne zaman başlayacak?”</p>

  <p>“Şafakta.”</p>

  <p>“Ah Tomis, genç bir adam olduğunda her şey nasıl olacak? Seni sevdiğimi biliyor muydun? Beraber yolculuk ettiğimiz tüm zaman boyunca, Gormon’un yatağını paylaşırken ve Prens’le düşüp kalkarken tek istediğim hep sendin! Tabii ki sen bir İzleyiciydin ve bu imkansızdı. Ayrıca çok da yaşlıydın. Şimdi ise artık İzlemiyorsun ve yakında bu kadar yaşlı da olmayacaksın ve...” Elini elimin üzerine koydu. “Asla seni bırakmamalıydım. İkimiz de çektiğimiz pek çok ızdırabı çekmek zorunda kalmazdık.”</p>

  <p>“İnsan çektiği ızdıraplardan ders alır,” dedim.</p>

  <p>“Evet. Evet. Bunu görebiliyorum. Yenilenmen ne kadar sürecek?”</p>

  <p>“Her zamanki kadar olmalı, o ne kadarsa artık.”</p>

  <p>“Ondan sonra ne yapacaksın? Hangi loncayı seçeceksin? Tekrar İzleyici olamazsın, şimdi olmaz.”</p>

  <p>“Hayır, bir Anımsayıcı da olamam. Rehberim Talmit başka bir loncadan bahsetti, fakat adını vermedi, yenilenmeden sonra o loncaya üye olacağımı düşünüyordu. Benim burada kalıp Yenileyicilere katılacağımı düşündüğünü sandım, fakat o bunun başka bir lonca olduğunu söyledi.”</p>

  <p>Avluela, “Yenileyiciler değil,” dedi. Kulağıma eğildi ve “Arındırıcılar,” diye fısıldadı.</p>

  <p>“Arındırıcılar mı? Bu, daha önce duyduğum bir lonca değil.”</p>

  <p>“Yeni kuruldu.”</p>

  <p>“Yeni bir lonca kurulmayalı neredeyse...”</p>

  <p>“Talmit’in kastettiği bu lonca. Sen de cazip bir üye olurdun. İzleyici iken edindiğin yetenekler seni olağanüstü yararlı bir hale getiriyor.”</p>

  <p>Gizemi biraz daha kurcalamak için, “Arındırıcılar,” dedim. “<i>Arındırıcılar</i>. Bu lonca ne işe yarıyor?”</p>

  <p>Avluela hayatta tek bir tasası yokmuşcasına gülümsedi. “Sıkıntılı ruhları ve mutsuz dünyaları kurtarıyor; fakat şu an bunu konuşmanın sırası değil. Jorslem’deki işini bitir ve her şey aydınlığa kavuşacak.” Ayağa kalktık. Dudakları benimkilere dokundu. “Bu, seni yaşlı bir adam olarak gördüğüm son an. Tomis, yenilendiğin zaman çok garip olacak!”</p>

  <p>Böylece benden ayrıldı.</p>

  <p>Akşama doğru kaldığım yere döndüm. Olmayne odasında değildi. Bir Uşak, bütün gün dışarıda olduğunu söyledi. Geç saate kadar bekledim, sonra İrade ile bağlantımı kurup yattım. Sabah kalktığımda kapısının önünde durdum. Kilitliydi. Aceleyle gençlik çeşmesi mabedine gittim.</p>
</body>
</html>