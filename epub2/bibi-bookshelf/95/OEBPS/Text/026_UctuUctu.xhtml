<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>UÇTU!.. UÇTU!..</h2>

  <p>Hababam Sınıfı‘nın mevcudu 46 dan 53’e yükselivermişti. Tam yedi seçme parasız yatılı gelmişti Sivas Lisesi’nden. Bunlar yemek meselesinden idareyle arası açılan, karavanaları devirip kazan kaldıran 40’lardan yedisiydi. 33’ü öbür şubelere dağıtılmışlardı. Biz onlara Sivas’lı deyip geçiyorduk ama, hiçbiri de Sivaslı değildi.</p>

  <p>Kel Mahmut geldikleri gün berbere götürmüş kafalarını sıradan 1 numaraya vurdurmuştu… Hemen bir saat sonra yedisi de birer bere geçirmişlerdi başlarına. Adları “Bereliler” olmuştu. Aşağı Bereliler, yukarı Bereliler gidiyordu. Yedisi de çok sıkı sigara tiryakisiydi. Sınıfta da içeceklerdi yüz bulsalar…</p>

  <p>Karavana devirmek, kazan kaldırmak gibi önemli bir işin adamlarına hiç benzemiyorlardı. Elebaşıları başka sınıflara düşmüş olacaklardı, kılkuyruğun biriydi bunlar. Geleli bir haftayı geçtiği halde bizden bir tek arkadaş edinememişlerdi. Koyunlar gibi birbirlerinden ayrılmazlar, helâya bile birlikte gidip gelirlerdi.</p>

  <p>Maraton Raşit Bereliler’i çok sevmişti nedense… Her ders konuyu döndürür, dolaştırır onların üstüne getirirdi… Onlardan ibret almamızı, onlar gibi olmamızı, Sivaslıların temiz, kahraman insanlar olduğunu dilinin döndüğü kadar anlatmaya çalışıyordu. Bir gün Güdük Necmi: “Efendim ağzınızı yormayın, faydasız!” demişti. “Hiçbirimizin bu yaştan sonra Sivaslı olmasına imkân yok!”</p>

  <div style="text-align: center;">

    <img alt="026_UctuUctu" src="../Images/026_UctuUctu.jpg"/>

  </div>

  <p>Bu cevap Bereliler’i bile güldürmüştü.</p>

  <p>Bizi en sinirlendiren tarafları kafa kafaya verip fiskos etmeleri, biz gelince de susuvermeleriydi. Bizden korkuyorlar mıydı yoksa…</p>

  <p>İçlerinde bir Yamuk Osman vardı. İlk sicili o almıştı bizden. Kel Mahmut’un dersinde tam 45 dakika yağcılık etmiş, her cümlesini “evet efendim”le cevaplandırmıştı. Yağcılarla savaşanların başında Güdük Necmi de vardı. En önde oturduğundan herkesin yüzünü daha kolay görebildiği için “yağcılarla mücadele” kurumuna girmişti. Hemen o akşam Tulum Hayri’ye başvurmuş; “Ben arkadaşa ufak bir şaka yapacağım! ” demişti. Onlarla el ense etmek için böyle şakalar gerekirdi bir bakıma. Güçleri üzerinde bir fikir edinirdik hiç olmazsa.</p>

  <p>Güdük Necmi, kimde ne kadar sicim varsa topladı, ucuca ekledi. Süpürge sopasıyla tavandaki halkadan geçirdi. Bir ucu boşlukta sallanıyor, bir ucu da elinde duruyordu. Bu ipin “Bereliler”le ne ilgisi olabileceğini kestirmek zordu. Bu hazırlık Bereliler’in helâya indikleri zamana rastlatılmıştı. Etüt zili çalıp herkes yerini aldığı zaman Güdük Necmi’nin hazırlığı da bitmişti. Tam Yamuk Osman’ın oturduğu sıranın arkasına geçmiş, onun işine başlamasını bekliyordu. Biz böyle zamanlarda çaktırmamak için dönüp dönüp bakmaz tam bakılacağı zaman birbirimizi dürtmesini bilirdik.</p>

  <p>Bir ara gözümün kuyruğu ile baktım. Güdük sicimin tavandan sarkan ucunu uçurtma kuyruğu ilmeği yapmış, önündeki Yamuk Osman’ın beresinin pomponuna geçirivermişti. Oyunun en zor yanı başarı ile sonuçlanmış sayılırdı. Bütün Bereliler ön sıralarda olduğu için hiçbiri görememişti bunu.</p>

  <p>Güdük yerinden kalktı. Sicimin öbür ucunu bağladığı sıraya geçti.</p>

  <p>Oyunun en tatlı yerine gelmiştik. Artık dönüp bakmakta bir sakınca kalmamıştı. Güdük, ipe asılır asılmaz, Yamuk Osman’ın başındaki berenin çıkması ile tavana yapışması bir oldu. Yamuk Osman hemen yerinden fırlamış, arka sıraya dönmüştü. İşin garip tarafı arkasındaki sıra da bomboştu. Aval aval berenin nereye gidebileceğini düşünüyordu.</p>

  <p>Hababam Sınıfı, gülmekten kırılıyordu. Bütün Bereliler de berenin nereye gittiğini çözümlemekteydiler. Aynı şey bir gün kendi başlarına gelebilirdi, sözün tam anlamıyla!</p>

  <p>Karga Bekir onların herhalde sözcüsüydü. Tulum Hayri’den yana dönerek:</p>

  <p>“Arkadaş, bereyi kim aldıysa versin!” dedi.</p>

  <p>“Bereyi kimse almadı ki…” diye yanıtladı gülerek.</p>

  <p>“Kimse almadı mı? Nereye gitti öyleyse?”</p>

  <p>“Uçtu!..”</p>

  <p>“Uçtu ne demek?..”</p>

  <p>“Hababam Sınıfı‘nda yağcıların önce beresi uçar…”</p>

  <p>“Sonra?”</p>

  <p>“Kendisi…”</p>

  <p>“Ya!..”</p>

  <p>Şakanın tadında kalmasını isteyen Tulum:</p>

  <p>“Verin şu yağcının beresini!” dedi.</p>

  <p>Güdük, sicimin ucunu bıraktığı gibi bere, Yamuk Osman’ın üstüne düştü. Bereliler, tavandaki halkaya hep birden gözlerini çevirdiler. Sonra ipin sallanan ucundan Güdük Necmi’yi buldular. Yedi çift göz onun üstünde toplandı. Birkaç gün Güdük Necmi’nin Tulum’un yanında dolaşması gerekiyordu.</p>

  <p>Hababam Sınıfı‘nın en çocuk kalanı Güdük olduğu için bütün şakaları da çocukçaydı. Bu şakalar, bildiğimiz şeylerden çok, unuttuğumuz şeylerdi, ama yine de hoşumuza gidiyordu.</p>

  <p>Gündüzcülere bir kutu çatapat getirtmiş, ilk denemeyi akşam İnek Şaban’ın karyolasında yapmıştı… Karyolasının dört ayağına dört çatapat yerleştirmiş, daha önceden yatağı tâ karşı duvara yapıştırmıştı. İnek az sonra gelip de yatağını yerinden kaymış görünce:</p>

  <p>“Hangi eşek çekti bunu!” diye söylendi. Kalem Şakir:</p>

  <p>“Bir eşek değil, bir inek de değil, bir öküz… Öküz de değil… henüz bir tosun!” diye takıldı. Maksadı kızdırıp yatağı hızla çektirmekti. Fena halde kızmıştı. Karyolasını hızla çekince çatapatlar gürültüyle patlamış, bir cayırtıdır gitmişti yatakhanede…</p>

  <p>Bu oyun Güdük Necmi’ye daha parlak bir yaratıcılık vermiş olacaktı ki, ertesi gün birinci derste Maraton Raşit’e de ufak çapta bir şaka düzenlemek becerisini gösterdi.</p>

  <p>Maraton, tam zamanında sınıfa girmişti. Sandalyesini çekip oturacağı yeri ayarlarken bir cayırtıdır koptu. Maraton Raşit boş bulunduğu için pencereye doğru kendini zor atmıştı. Ama Güdük bir istihkâm subayı gibi öyle hesaplı bir mayın tarlası hazırlamıştı ki, Maraton nereye bassa ateş alıyordu. Bir müddet olduğu yerde kalmaktan başka çare bulamadı. Kürsüye gelip oturamıyordu korkudan. Pencerenin önünden berelilere seslendi:</p>

  <p>“Siz dürüst, mert çocuklarsınız! Doğruyu söylemekten hiçbir zaman çekinmezsiniz. Soruyorum size. Kim yaptı bu münasebetsizliği?”</p>

  <p>Yamuk Osman bir kıpırdandı, gerisini getiremedi. Maraton onun kıpırdandığını görünce parmağını uzattı:</p>

  <p>“Sen söyle!”</p>

  <p>“Efendim!”</p>

  <p>“Söyle, söyle! Sivaslılar yalan söylemezler. Mert, cesur insanlardır onlar…”</p>

  <p>“Efendim şu arkadaş yok mu, şu arkadaş…”</p>

  <p>Güdük Necmi’yi gösteriyordu.</p>

  <p>“Eee… o mu koydu bu çatapatları?”</p>

  <div style="text-align: center;">

    <img alt="026_UctuUctu_2" src="../Images/026_UctuUctu_2.jpg"/>

  </div>

  <p>“O koymuş olabilir. Akşam yatakhanede şu arkadaşın karyolasının ayaklarına da koymuştu.”</p>

  <p>Şaban, gözlüğünün altından miyop gözlerini kırpıştırarak:</p>

  <p>“Kimin karyolasının altına? ” diye sordu.</p>

  <p>“Kimin olacak, senin!..”</p>

  <p>Şaban, İnekliğinden beklenmeyen bir soğukkanlılıkla:</p>

  <p>“Yanılıyorsun arkadaş!” dedi. “Karyolamın altına kimse böyle bir şey koymadı!”</p>

  <p>“Nasıl koymadı canım! Dün akşam… Yatağını çeker çekmez…”</p>

  <p>“Yok… Öyle bir şey olmadı.” diye yineledi.</p>

  <p>Kalem Şakir arka sıralardan:</p>

  <p>“Şaban’ın yatağına koysa bile… Sizin sandalyenizin altına Necmi’nin koyması gerekmez ki…”</p>

  <p>Maraton hak verdi:</p>

  <p>“Doğru!” dedi.</p>

  <p>“Çatapat herkeste var. İşte bir parça da bende var!..” Elindeki çatapatı ayağının altına alarak ezdi… Bir cayırtıdır gitti.</p>

  <p>Güdük Necmi ararlarsa diye cebindeki bütün çatapatları sınıfa dağıtmıştı. Bir o köşeden, bir bu köşeden cayırtılar geliyordu.</p>

  <p>Maraton:</p>

  <p>“Anladık be!” diye bağırdı. “Anladık işte… O değilmiş yapan… Ama içinizden biri yaptı elbet…”</p>

  <p>Sonra Sivaslıları gözleriyle aradı. Dağınık oturdukları için bir iki tanesini seçebildi. Zaten Maraton eskiyle yeniyi ayıracak çakallardan da değildi.</p>

  <p>“Bütün Sivaslılar çıksın sıralarından!”</p>

  <p>Yedi Sivaslı yerine tam 14 kişi çıktı ortaya. Sayıyı biraz kabarık gören Maraton, Sivas’tan gelenlerden birine sordu:</p>

  <p>“Sen de mi Sivas’tan geldin be?”</p>

  <p>“Evet efendim.”</p>

  <p>“Pek benzetemedim de… Sen?”</p>

  <p>Domdom Ali’ydi bu:</p>

  <p>“Ben de efendim.”</p>

  <p>“Sen?”</p>

  <p>Bu da Palamut Recep’ti:</p>

  <p>“Ben de efendim.”</p>

  <p>Güdük Necmi soruyu beklemeden atıldı ileri:</p>

  <p>“Efendim!” dedi. “Ben de Sivas’tan geldim!”</p>

  <p>“Otur yerine edepsiz herif! Sen mi kaldın Sivas’tan gelecek!”</p>

  <p>Sivaslıların bokyedibaşısı Karga Bekir’e döndü:</p>

  <p>“Ulan sen de Sivas’tan gelmedin ya… Mendebur herif, geç yerine!”</p>

  <p>“Aman efendim valla Sivas’tan geldim!”</p>

  <p>Maraton Raşit sorguya başlamadan önce hepsini tepeden tırnağa süzdü:</p>

  <p>“Ben Sivas’ı çok severim!” diye başladı söze; “Benim babam da Sivaslıdır. Dünyanın en mert, en kahraman adamıydı.”</p>

  <p>Tulum Hayri:</p>

  <p>“Görülen köy kılavuz istemez!” dedi.</p>

  <p>“Siz de Sivaslısınız! Benim kardeşim sayılırsınız…”</p>

  <p>Biraz durdu… Soluk aldı:</p>

  <p>“Sayılırsınız ama…” diye üsteledi.</p>

  <p>“Siz Sivaslı değil… Sivaslıların döküntüsüsünüz… Bu Hababam Sınıfı siz gelmeden önce gül gibi bir sınıftı. Bu çatapat siz gelmeden önce bu sınıfta yoktu. Bu sınıfta sizden önce espiyonluk da yoktu!”</p>

  <p>Yamuk Osman’a yiyecekmiş gibi bakıyordu. Bir süre onu süzdükten sonra Domdom Ali’ye, Palamut Recep’e kaydı bakışları. Topuna birden:</p>

  <p>“Haydi defolun!” dedi, “Sizin gibi Sivaslılar yerin dibine batsın!”</p>

</body>

</html>