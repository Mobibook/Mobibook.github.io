<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <div style="text-align: center;">

    <img alt="045_SuBulunmazsa" src="../Images/045_SuBulunmazsa.jpg"/>

  </div>

  <h2>SU BULUNMAZSA</h2>

  <p>Askerlik Hocası:</p>

  <p>“İstikamet karşıki topağaç! Marş marş!” kumandasını verdi. Karşıdaki topağacın ne işe yaradığını havalar ısınalı daha iyi öğrenmiştik. Yeni Hoca’mız derslerin sınıfta, sıraların üzerinde değil “Arazi üzerinde” geçmesini istiyordu.</p>

  <p>“Bakın şu miskinlere!” diye bağırdı arkamızdan, “Hababam Sınıfı değil, Hababam Taburu!”</p>

  <p>İnek Şaban’a çelme takmışlar, boylu boyunca uzatmışlardı. Pabucu bir yana gitmişti, gözlüğü bir yana.</p>

  <p>Askerlik Hocası:</p>

  <p>“Tuh senin erkekliğine be!” diye söylendi!</p>

  <p>İnek Şaban’ın erkekliğinden kuşkulanmaya hakkı da yok değildi. Pek salıvermişti kendini bu son günlerde. Üstelik erken kalkıyor, inekler gibi de çalışıyordu.</p>

  <p>Topağacın dibine kanter içinde vardığımız zaman, bir makineli tüfeğin üç ayak üzerinde hint horozu gibi tünediğini gördük. İki de er vardı başında.</p>

  <p>Hoca:</p>

  <p>“Tüfeğin çevresinde daire ol!” diye yarı sivil bir emir verdi. Daire olduk. Sonra askerce bir komut:</p>

  <p>“Çök!”</p>

  <p>İşte bu güzeldi. Dizlerimize kadar çıkan otların içine çöktük… Yedi Sivaslı, yedisi de bir araya oturmuştu. Çökmemizle Hoca’nın derse başlaması bir oldu:</p>

  <p>“Efendiler, buna ağır makineli tüfek derler!”</p>

  <p>Sivas’tan bir torba leblebi ile yağcılığı da birlikte getiren Yamuk Osman:</p>

  <p>“Evet efendim!” diye onayladı.</p>

  <p>Hoca, Yamuk Osman’ın canı gönülden dinlediğini görünce:</p>

  <p>“Ne derlermiş?” diye sordu.</p>

  <p>“Ağır makineli tüfek derlermiş Komutan’ım!”</p>

  <p>“Aferin be! Sen açıkgöz bir şeye benziyorsun. Seni bu sınıfın başına Çavuş yaptım. Tekmili sen vereceksin bundan sonra!”</p>

  <p>Yamuk Osman çöktüğü yerden kalktı:</p>

  <p>“Baş üstüne Komutan’ım!”</p>

  <p>Kalem Şakir:</p>

  <p>“Yağcılığın faydası…” dedi, yavaştan.</p>

  <p>Karga Bekir, ters ters Kalem Şakir’e baktı. Nasıl da benziyorlardı birbirlerine. Yalnız Karga’nın burnu daha okkalıcaydı. Bu atama emri doğrudan doğruya Tulum Hayri’yi çiğnemek demekti. Ama Tulum’un rütbede, nişanda gözü yoktu. Bir karavana pilav onun için hepsinden önemliydi.</p>

  <p>Askerlik Hocası:</p>

  <p>“İki türlü ağır makineli vardır…” diye devam etti. “Su müberritli… Hava müberritli…”</p>

  <p>Biz bu müberritin ne olduğunu anlayamamıştık. Tulum biraz da ukalalık olsun diye “Müberrit ne demek?” diye parmak kaldırdı.</p>

  <p>“Soğutucu demek… Ateş esnasında namlu kızdı mı işe yaramaz, mermiler uzağa gitmez, namluyu soğutmak gerekir!”</p>

  <p>Tüfeği atının sırtını okşar gibi okşayarak:</p>

  <p>“İşte bu tüfek de su ile soğutulur, namlunun bulunduğu zarfa su doldurulur!”</p>

  <p>Erlere emir vererek tüfeğin o kısmını söktürdü. Namlu zarfı su doluydu. Suyunu boşalttırdı, tekrar doldurttu. Sonra bir mesele attı ortaya:</p>

  <p>“Peki… Ateş ediyoruz namlu kızdı… Su da yok… Namluyu nasıl soğutursunuz?”</p>

  <p>Her kafadan bir ses çıktı:</p>

  <p>“Kum doldururuz!” dedik.</p>

  <p>“Kum yok!” dedi.</p>

  <p>“Yağ!” dedik.</p>

  <p>“Yağ da yok!” dedi. Sonra baktı ki bizde iş yok:</p>

  <p>“Eğer çayırlık bir yerdeyseniz ot yolar ot doldurursunuz içine!”</p>

  <p>“Ot yoksa…” dedik.</p>

  <p>“İçine işersiniz siz de!” dedi.</p>

  <p>Bu cevap çok hoşumuza gitmişti. Ağır makineli tüfek bize göre su bulunmayınca içine işenilecek bir silahtı artık.</p>

  <p>İnek Şaban, Tulum Hayri’yi siper etmiş uyuyordu, sabahları erken kalkıp ezber yaptığı için uykusuzdu. Sıcaklar da bastırmıştı üstelik… Yüzbaşı özetleyecek adam arıyordu. İnek’in üzerine doğru gelirken Refüze Ekrem en biçimli yerine bir çimdik attı. İnek canının acısından gözlerini açmış, aptal aptal dört bir yanına bakınıyordu. Askerlik Hocası parmağını burnuna uzattı:</p>

  <p>“Sen!”</p>

  <p>İnek bundan bir şey anlamamıştı.</p>

  <p>“Kalksana ayağa!… Mel mel bakıyor yüzüme…” diye bağırdı.</p>

  <p>“Ben mi efendim?”</p>

  <p>“Bak hâlâ soruyor!”</p>

  <p>Herkes otların üzerinde rahat rahat otururken böyle neden kaldırmıştı kendisini ayağa, aklı yatmamıştı bu işe.</p>

  <p>“Söyle bakalım bu tüfek nasıl bir tüfektir?”</p>

  <p>İnek hemen cevabı yapıştırdı:</p>

  <p>“Bu tüfek, çok ağır makinelidir!”</p>

  <p>“Anladık… Çoğu da ne oluyor! Yani nasıl soğutulur?”</p>

  <p>İnek’te hoşafın yağı kesilmişti. Sağa sola bakındı, hayır yok!</p>

  <p>“Söyle nasıl soğutulur?”</p>

  <p>Kalem Şakir ayağının dibinden yukarı bir şeyler fısıldadı. Biz duyamamıştık ama, Şaban duymuş cevabı yapıştırmıştı:</p>

  <div style="text-align: center;">

    <img alt="045_SuBulunmazsa_2" src="../Images/045_SuBulunmazsa_2.jpg"/>

  </div>

  <p>“Buz dolabında!”</p>

  <p>Dersin ağırbaşlılığına bakmadan koyuverdik makaraları. Erlere ders anlata anlata bizim seviyemizi onlarla bir tutan Hoca’mız “İki türlü makineli vardır…” diye yeniden başladı. Sonra Şaban’a döndü:</p>

  <p>“Kaç türlü makineli vardır?”</p>

  <p>“İki… Havayla soğutulan… Suyla soğutulan…”</p>

  <p>“Ya su bulunmazsa?”</p>

  <p>Kalem Şakir:</p>

  <p>“Gazoz!” diye fısıldadı.</p>

  <p>Ama bu sefer İnek yutmamıştı.</p>

  <p>“Söyle! Ya su bulunmazsa?”</p>

  <p>Kalem Şakir bu kez doğruyu söylemişti:</p>

  <p>“İşersin içine!”</p>

  <p>Belki işitmedi diye tekrarladı:</p>

  <p>“İşersin ulan, işersin!”</p>

  <p>İnek aldatıldığını sanıyordu. “Hadi ordan sen de…” gibilerden bir tekme salladı, Şakir aldırmadı!</p>

  <p>“Ulan enayi, işersin be!..” diye biraz da yüksekten tekrarladı.</p>

  <p>Hâlâ Şaban sınıfça alay edildiğini sanıyor, susuyordu.</p>

  <p>Yüzbaşı yeni çavuşunu alıştırmak için:</p>

  <p>“Sen söyle Çavuş!” dedi.</p>

  <p>Yamuk Osman rap diye kalktı ayağa. Hemen cevabı yapıştırdı:</p>

  <p>“İşerim içine efendim!”</p>

  <p>“Gördüm mü ateş gibi adamı!”</p>

  <p>Tekrar Şaban’a döndü:</p>

  <p>“Ne yaparsın?”</p>

  <p>Neyin nesi olduğunu anlamadan utana sıkıla cevap verdi:</p>

  <p>“İşermiş Osman, efendim!”</p>

  <p>“Sen ne yaparsın!”</p>

  <p>“Ben de işerim öyleyse!”</p>

  <p>Askerlik Hocası sıkıldığı için cevap veremediğini sanıyordu:</p>

  <p>“Askerlikte utanmak olmaz. Hepimiz erkeğiz be! Söyle nereye işersin?”</p>

  <p>inek Şaban sanıldığı kadar inek değildi. Ama ne çare ki dersin buralarında hafiften kestirmişti. Hava dayanılacak gibi değildi ki…</p>

  <p>“Söyle canım nereye işersin? Gel göster!”</p>

  <p>Ses yok!</p>

  <p>“Canım, namlu kızdı diyorum, namlu neye derler, bilmez misin sen?”</p>

  <p>Hâlâ Şaban’da ses yok. Askerlik Hocası:</p>

  <p>“Gel şuraya!” diye kaşlarını çattı.</p>

  <p>“Göster namluyu!”</p>

  <p>Şaban tüfeğin başında kızarıp bozarıyordu.</p>

  <p>“Göster!”</p>

  <p>Elini sıkıntıdan, önce arkasına getirdi, sonra cebine sokmak istedi. Yanlarına yapıştırmaktansa tüfeğin üstüne bırakıverdi. Hoca:</p>

  <p>“Hah işte o!” dedi, “Aferin!”</p>

  <p>Sorunun peşini bırakacağa benzemiyordu:</p>

  <p>“Söyle bakalım, nereye işersin?”</p>

  <p>Ses yok.</p>

  <p>“Namlu kızdı diyorum anlaşana!..”</p>

  <p>Şaban, gene Şabanlaşıp kalmıştı.</p>

  <p>Hoca, tekrar Yamuk Osman’a döndü:</p>

  <p>“Sen söyle Çavuş!”</p>

  <p>Yamuk Osman kalktı, hazırol durumuna geçti, bir solukta söyledi:</p>

  <p>“İşte şunun içine!”</p>

  <p>“Aferin! Adın ne senin?”</p>

  <p>“Osman”</p>

  <p>Döndü Şaban’a:</p>

  <p>“Senin?”</p>

  <p>“Şaban!”</p>

  <p>“Kim koyduysa ömrüne bereket. Seni otur Çavuş! Sen söyle Şaban! Bir çayırdasın ne su var ne kum… Namlu kızdı ne yaparsın?”</p>

  <p>“İşerim efendim!”</p>

  <p>“Canım sidiğini çöle sakla! Çayırda ne yaparsın?”</p>

  <p>Kalem Şakir hafiften “ot!” dedi, duyuramadı.</p>

  <p>Yamuk Osman Hababam Sınıfı‘nın çavuşu sıfatıyla sıkışan bir ere yardıma koşmak gereğini duydu. Oturduğu yerden bir tutam ot koparmış Karga Bekir’in arkasından Şaban’a doğru sallıyordu. İnek Şaban’ın bir ara gözü o yana kaydı, görür görmez de alay ediyor, hakaret ediyor diye, hemen nevri dönüverdi:</p>

  <p>“Efendim!” diye askerlik hocasına seslendi.</p>

  <p>“Söyle!”</p>

  <p>“Bu arkadaş bana hakaret ediyor!”</p>

  <p>“Kim, Çavuş mu?”</p>

  <p>“Evet”</p>

  <p>Yamuk Osman kendisine bir şey sorulmasını beklemeden ayağa kalktı:</p>

  <p>“Efendim, ben kimseye hakaret etmedim!” diye savunmasını yaptı.</p>

  <p>İnek köpürüyordu:“Bir de yalan söylüyor… Bana bir tu otu sallayan kimdi?”</p>

  <p>Bütün Hababam Sınıfı bu hakareti anlamıştı ama henüz askerlik hocası işin acemisiydi:</p>

  <p>“Canım bir tutam ot sallamışsa ne olmuş!” dedi.</p>

  <p>“Daha ne olsun!.. inek demek istiyor efendim!”</p>

  <p>“Peki sen inek misin ki alınıyorsun?”</p>

  <p>“Arkadaşlar öyle derler bana!”</p>

  <p>Askerlik Hocası, işin inceliğini anlamıştı. Yamuk Osman’a döndü:</p>

  <p>“Ayıp!” dedi. “Derste arkadaşına bu şekilde takılmak doğ mu? Bir de seni Çavuş yaptım sınıfın başına!..”</p>

  <p>“Hayır efendim, ben böyle bir şey demek istemedim!”</p>

  <p>“Peki otu niçin salladın?”</p>

  <p>“Namluyu soğutmak için!”</p>

  <p>Biz artık her şeyi göze almış katıla katıla gülüyorduk. Askerlik Hocası “Kalk!” diye komut verdi. Kalktık. İkinci bir komut daha verdi:</p>

  <p>“İstikamet karşıdaki parmaklık… Marş marş!”</p>

  <p>Bu marş marş, bizi cezalandırmaktan çok, rahat rahat gülebilmemiz için verilmiş olacaktı.</p>

</body>

</html>