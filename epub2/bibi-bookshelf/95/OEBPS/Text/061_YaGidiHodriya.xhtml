<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>YA GİDİ HODRİYA</h2>

  <p>Kalem Şakir, soğuğa hiç gelmezdi, çeneleri atıyordu çatır, çatır. Tulum Hayri:</p>

  <p>“Ulan gebereceksin be!” dedi.</p>

  <p>“Donuyorum!”</p>

  <p>Dolabını açtı, bir kazak giydi, bir kazak daha… Tulum Hayri:</p>

  <p>“Bir tane daha giyersen bana döneceksin!” dedi.</p>

  <p>“Olsa, üçüncüyü de giyerdim, donuyorum!”</p>

  <p>Pencereye başını çeviren Tulum:</p>

  <p>“Kar da başladı!” diye keyifli keyifli güldü.</p>

  <p>“Beş bardak çay içmezsem ısınamam kolay kolay!” “İçeceğin çay olsun! Çaydanlığın birini yürütürüm olur biter!”</p>

  <p>“Onunla iş bitmez, şeker de ister!”</p>

  <p>Hababam Sınıfı‘nın çay tiryakisi Paytak Arifin dolabından şeker eksik olmazdı. Tulum, saçlarını biryantinle tarayan Paytak’ı gösterdi:</p>

  <p>“Var dolabında, kaç kilo istersen!”</p>

  <p>“Araklayalım mı?”</p>

  <p>“Nasıl?”</p>

  <p>“Kolay! Bana bırak!”</p>

  <p>“Nasıl yani?”</p>

  <p>“Telle açılıyor!”</p>

  <p>“Şimdi inecek kahvaltıya, açar alırsın!”</p>

  <p>“Bir farkına vardı mı, dumandır halim, indirir kafama 45 numara postalını!”</p>

  <p>“Korkma sen!”</p>

  <p>Kalem Şakir garantiye almıştı, kolaydı gerisi. Paytak, saçlarını taradı. Ensesine doğru akan biryantinleri, leş gibi havlusuyla kuruladı. Kirli çamaşırlarının arasına şakladığı şeker paketinden sekiz şeker aldı, attı cebine. Bununla ikişerden dört çay içecekti. Bir çay da okuldan beş çay…</p>

  <p>Paytak Arif, merdivenlere doğru yürüyünce, Şakir döiabından bir gazete aldı. Ben geçtim erketeye… Tulum gözleri bende, dikildi dolabın önüne. Kalem Şakir, kıvrık bir “L” telini kilite sokar sokmaz “çıt” diye açıverdi. Sarıldı şeker kâğıdına… Serdiği gazeteye, yarıdan çoğunu boşalttı. İşini bitirdikten sonra, indik kahvaltıya…</p>

  <p>Tulum Hayri, mutfağa girdi, çıktı, hademenin elinden dolu çay güğümünü aldı, boşunu tutuşturdu. Hemen güğüm inmişti masanın altına.</p>

  <p>Yemekhane çok soğuktu, her zamanki gibi sobası yanmıyordu. Kalem Şakir, tabağının kenarındaki hakkı olan şekeri koydu bardağa, birinciyi yuvarladı. İkinciyi doldurdu. Cebinden gizlice çıkardığı şekeri attı içine. Üçüncüyü, dördüncüyü de içti. Durumu inceleyen Paytak Arif:</p>

  <p>“Ne o!” dedi, “Şekersiz mi içiyorsun?”</p>

  <p>“Şekersiz içiyorum!”</p>

  <p>Tulum Hayri de şekersiz içiyordu…Çolak Hamdi de… Olayı daha tarafsız inceleyen Güdük Necmi:</p>

  <p>“Bu değirmenin suyu nereden geliyor!” diye bir lâf attı ortaya. Tulum işi karıştırmamak için:</p>

  <p>“Masanın altındaki güğümden!” dedi.</p>

  <p>“Ben güğümü değil, tabağın kenarındaki küpleri soruyorum!”</p>

  <p>“Ne küpü bu!”</p>

  <p>“Canım o şekerler küp biçiminde değil mi?”</p>

  <p>“Bırak şimdi küp meselesini, al güğümü, bir de sen doldur!”</p>

  <p>Kalem Şakir çay güğümünü uzatırken iki de şeker tutuşturdu eline, sus payı!</p>

  <p>Güdük’ün gevezeliği üzerindeydi. Hem bardağındaki şekerleri karıştırıyor, hem söyleniyordu:</p>

  <p>“Bu çayın içinde İnek Şaban’ın boynuzları görünüyor!”</p>

  <p>İnek Şaban iki masa geride olduğu için rahat rahat konuşabiliyordu. Kalem Şakir onun gevezeliğine kızdı:</p>

  <p>“Ulan Güdük!” dedi, “İnekliği asıl sen yapıyorsun!”</p>

  <p>Güdük, hem çayını içiyor, hem de bu şekerlerin kimden araklandığını düşünüyordu.</p>

  <p>Çayını bitirince Tulum’a döndü:</p>

  <p>“Ver şu güğümü!”</p>

  <p>“Bitti!” dedi.</p>

  <p>“Sen ver bakalım!”</p>

  <p>“Yok ulan, sen yoktan anlamaz mısın?”</p>

  <p>“Anlamam ben, ver!”</p>

  <p>Eğildi, masanın altındaki çay güğümüne yapıştı, boş değildi güğüm. Kaldırdı, bardağına boşalttı:</p>

  <p>“Gelelim çayın küplerine!”</p>

  <p>Şakir ters ters bakıyor, kaşıyla, gözüyle:</p>

  <p>“Sus ulan!” demek istiyordu. Güdük hiç oralı değildi: “Yerden göğe küp dizseler, en alttakini çekseler, seyreyle sen gümbürtüyü!” diye bir gevezelik daha yapınca, Paytak Arif: “Anladım!” dedi, “Şekerleri benden yürüttünüz!</p>

  <p>Necmi:</p>

  <p>“Yaşa küp Arif!” diye bağırdı.</p>

  <p>Arif kızmıştı:</p>

  <p>“Gösteririm küpü sana, hele dur sen!”</p>

  <p>Kalktı, son yudumunu da çektikten sonra çıktı dışarı.</p>

  <p>Eğer Yatakhane kapanmadıysa çıkacak, dolabındaki şekerlere bakacaktı.</p>

  <p>“Ulan Güdük!” dedi, Şakir, “Berbat ettin işi!”</p>

  <p>“Neye haber vermediniz bana, adam yerine koymuyorsunuz beni demek!”</p>

  <p>Kalem Şakir gazeteyi çıkardı ortaya, kalanları sofradakilerinbardağına koydu, çifter, çifter.</p>

  <p>İşi bitince de Hayri’yle çıktı gitti. Paytak Arif hışımla geldiği zaman onları yerinde bulamamıştı:</p>

  <p>“Nerde o namussuzlar!” dedi.</p>

  <p>Necmi:</p>

  <p>“Küpler yürümüş demek!” diye dalına basmak istedi.</p>

  <p>“Her kuşun eti yenir mi, yenmez mi gösteririm onlara!”</p>

  <p>“Her kuşun eti yenmez ama, her kazın eti yenir!”</p>

  <p>“Kaz sensin!”</p>

  <p>“Hadi ordan küp sen de!”</p>

  <p>Bu yeni isim bütün masadakileri güldürmüştü. Herkes ağzını alıştırmak için birer kez:</p>

  <p>“Küp Arif!” diye yineledi.</p>

  <p>“Küp!”</p>

  <p>“Küp Arif!”</p>

  <p>Paytak adı, ortadan kalkıyor muydu? Yanımızdaki masalar da duymuşlardı:</p>

  <p>“Küp Arif!”</p>

  <p>“Küp!”</p>

  <p>“Ulan Küp, kes sesini!”</p>

  <p>Bu tepeden inme dalga geçiş, deli etmişti Arif’i. Sofranın ortasındaki boş güğümü yakaladı, yakalamasıyla Güdük Necmi’nin kafasına indirmesi bir oldu. Güğüm öyle hızlı inmişti ki; Güdük, masanın altına kayıverdi. Biz, bayıldı, derken, öbür masaların altından geçti, kapıdan fırladı gitti.</p>

  <p>Ama kavga bitmemişti… Öbür sınıflar da işe karışmışlardı:</p>

  <p>“Yahu! Öldürdün çocuğu be! Yatıyor masanın altında!”</p>

  <p>“Küp Arif! “</p>

  <p>“Ulan Küp! Çık dışarı!”</p>

  <p>“Buldun parmak kadar çocuğu! Tulum Hayri’ye çatsana! “</p>

  <p>“Çık dışarı!”</p>

  <p>Toptan bir küfür salladı, yürüdü kapıya doğru. Peşinden bütün yemekhane “Küp!” diye bağırıyordu. Sonra sınıfa geçtik, sobalar yanmamıştı henüz. Çaylar biraz ısıtmıştı bizi ama, gene de titriyorduk!</p>

  <p>Bir ara gözüm bahçede Güdük’e ilişti. Tam pencerenin altındaki karların üstüne ayaklarıyla bir şeyler çiziyordu. Bahçede tek bir ayak izi bile yoktu. İki ayağını sürttüre sürttüre yürüyor, büyük harflerle bir şeyler yazıyordu. Önce beş altı metre uzunluğunda bir “K” harfi çıktı ortaya, peşinden bir “Ü”, sonra bir “P”, altına da daha biçimli harflerle: Arif!</p>

  <p>Domdom Ali öbür pencereden okudu:</p>

  <p>“Küp Arif!”</p>

  <p>Herkes pencerelere koşmaya başladı, teker teker okuyorlardı:</p>

  <p>“Küp Arif!”</p>

  <p>Güdük Necmi işi bitirince çıktı sınıfa, bir köşeye büzüldü. Ortaya çıkamazdı zaten… Küp Arif nerdeyse girecekti sınıfa, sıraların altına kaymak, Güdük’ün tek savunma taktiğiydi.</p>

  <p>Küp Arif, işi çok ciddiye almıştı. Önce öbür sınıflardaki hemşerilerini toplamış onlarla birlikte girmişti sınıfa. Hepsi de kavgacı çocuklardı.</p>

  <p>Tulum onları görünce işin önemini anladı. Her şeyi güler yüzle çözümlemeyi severdi:</p>

  <div style="text-align: center;">

    <img alt="061_YaGidiHodriya" src="../Images/061_YaGidiHodriya.jpg"/>

  </div>

  <p>“Buyurun!” dedi, “Hoş geldiniz!”</p>

  <p>En baştaki okulun en güzel voleybol oynayanıydı:</p>

  <p>“Kim yürüttü bizim Arif’in şekerini!” diye sordu Tulum’a.</p>

  <p>“Ben!”</p>

  <p>“Sökül parasını!”</p>

  <p>“Kolay!”</p>

  <p>“Sökül!”</p>

  <p>“Kolay canım! Yalnız bir şartla. Bir maç yapacağız, jimnastik salonunda, bir voleybol maçı… Yenilirsek iki kilo şeker veririz bir kilo şeker yerine… Yenersek bir kilo şeker alırız!”</p>

  <p>Çocuk, böyle bir teklif karşısında kalacağını hiç düşünmemişti. Şaşaladı. Tulum, onu kışkırtmak için:</p>

  <p>“Korktun mu yoksa?” dedi.</p>

  <p>“Neden korkacakmışım. Çık paraları!”</p>

  <p>“Para kolay. Öbür sınıflardan bir hakem gönderin de verelim!”</p>

  <p>Onlar da işin tatlıya bağlanmasına sevinmişlerdi. Küp Arif, Hababam Sınıfı yense de, yenilse de şekerine kavuşuyordu. Yumuşamıştı biraz.</p>

  <p>“Hadi arkadaşlar!” dedi, “Gidin siz!”</p>

  <p>Etüt zili çalıyordu zaten. Herkes yerli yerine geçti. Küp Arif de pencerenin önündeki yerine oturdu. Pencerenin camını iki gün önce hademeler kırmıştı:</p>

  <p>“Soğuk geliyor tepemden!” diye sızlanmaya başladı. Herkesin aklı Güdük’ün ayaklarıyla yazdığı “Küp Arif” deydi. Bakalım Arif ne zaman görecekti adını!</p>

  <p>Tulum Hayri:</p>

  <p>“Söyle Kel Mahmut’a!” dedi.</p>

  <p>“Soğuk!” diye ellerini oğuşturuyordu Küp Arif.</p>

  <p>“Hademeler şimdi gelecekler, sobayı yakmaya!”</p>

  <p>“Gelsinler çabuk! Donuyorum!”</p>

  <p>“Emredersiniz!”</p>

  <p>Bir ara başını bahçeden yana çevirdi. Kar gene yağmaya başlamıştı. Küp Arif:</p>

  <p>“Kar da yağıyor!” dedi.</p>

  <p>Kalem Şakir:</p>

  <p>“İzler kapanıyor!” diye bir lâf attı ortaya. Arif:</p>

  <p>“Oturulmaz bu kırık camın önünde!” dedi.</p>

  <p>“Kâğıt yapıştıralım!”</p>

  <p>Arif bahçeye bir göz daha attı. Bu kez görmüştü yazıyı:</p>

  <p>“Hangi canına okuduğumun namussuzu yazdı bunu!” diye dikildi ayağa.</p>

  <p>“Ne yazmışlar?” diye en azdan yirmi kişi sordu. Pencerenin önünde oturanlar hep birden verdiler cevabı:</p>

  <p>“Küp Arif!”</p>

  <p>Herkes yerinden kalkıyor, yeni görmüş gibi bakıyor, sonra yüksek sesle okuyordu:</p>

  <p>“Küp Arif!”</p>

  <p>“Küp Arif!”</p>

  <p>Bir Küp Arif’tir gidiyordu. Arif deliye dönmüştü:</p>

  <p>“Bunu yazanın da… Okuyanın da…” diye bir küfür salladı. Yedi ceddine giden bir küfür…</p>

  <p>“Ulan Güdük sıkı dur!” dedi, Kalem Şakir. Şeker işini açıkladığı için ondan hıncını almak istiyordu. Bu kadar ip ucu Küp Arif’e çok bile geldi. Fırladı yerinden, doğru Güdük Necmi’nin üstüne:</p>

  <p>“Canına yandığımın Güdük’ü!”</p>

  <p>Güdük çoktan kaymıştı sıraların altına. Küp Arif, sıraların yanlarını kolluyor, gördükçe tekmeliyordu tahtaları. Bu kadar gürültüye Kel Mahmut nasıl dayanırdı… Eğer odasına geldiyse mutlaka çıkacaktı yukarı. Tulum:</p>

  <p>“Otur yerine!” diye yakaladı kollarından.</p>

  <p>“Karışma sen!”</p>

  <p>“Öldürecek misin çocuğu?”</p>

  <p>“Öldüreyim de kurtulayım bu namussuz bücürden!”</p>

  <p>Sıraları boşuna tekmeleyip duruyordu. Tulum sıkıca kavradı belinden, sırasına doğru sürüklemeye başladı. Tam ortaya çıkmışlardı ki, kapı açıldı, Kel Mahmut! İkisi de geçtiler yerlerine. Kel, sabah etütlerindeki gürültüye çok kızardı. Öfkesini dağıtmalıydı bir iki azarla. “Edepsiz herifler!” diye başladı mı dumandı halimiz.</p>

  <p>Gene sayıyordu arka arkaya:</p>

  <p>“Terbiyesiz herifler, arsız herifler, yüzsüz herifler!”</p>

  <p>Tulum’un böyle sıkışık zamanlar için, antika bir konuşma dili vardı. Kalktı:</p>

  <p>“Efendim!” diye yüksek sesle bir çıkış yaptı. Sonra daha yavaş:</p>

  <p>“Set me di yos… Pis pis al li ma çâni!”</p>

  <p>“Ha!”</p>

  <p>“Efendim, ya gidi hod riya?”</p>

  <p>“Ha!”</p>

  <p>Tulum yavaştan söylediği için, Kel Mahmut biraz daha sokuldu yanına:</p>

  <p>“Ne diyorsun?”</p>

  <p>“Diyorum ki efendim, pis pis al li maçâ ni!”</p>

  <p>“Ha!”</p>

  <p>“Ya gidi Hodriya efendim?”</p>

  <p>“Ne diyorsun be!”</p>

  <p>“Cam kırılmış, çok fena üşüyoruz!”</p>

  <p>“Canım şunu güzelce söylesene!”</p>

  <p>Kırılan camı görmek için Arif’ten tarafa yürüdü, gördü de… Arif’e sert sert baktı:</p>

  <p>“Bütün yaptığın edepsizlik, bu cam için mi?” dedi.</p>

  <p>“Hayır efendi. Adımı yazmışlar bahçeye!”</p>

  <p>“Bahçenin neresine!”</p>

  <p>“Yere! Karların üzerine!”</p>

  <p>Kel Mahmut gözlüğünü düzeltip baktı, bir şey göremedi.</p>

  <p>“Hani?”</p>

  <p>“İşte!”</p>

  <p>Bu kez kendisi de bakmıştı. Parça parça yağan kar, yazıyı çoktan kapatmıştı.</p>

  <p>“Hani be!” diye sertleşti, Kel Mahmut.</p>

  <p>“Kapatmış Efendim!”</p>

  <p>“Ne olacaktı yani? Adının altın harflerle yazılıp tarihe geçeceğini mi sanıyordun? Kapanacak elbette!”</p>

  <p>Adını karlar kapatacaktı ama, yıllar kafalarımızdan silemeyecekti, Küp Arif’in adını! Aldanmıştı Kel Mahmut!</p>

</body>

</html>