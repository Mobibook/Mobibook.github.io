<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/Format.css" rel="stylesheet" type="text/css"/>
</head>

<body>

  <h2>CEZALI TOP<br/></h2>

  <p>Hababam Sınıfı‘nın 5 C ile maçı vardı.</p>

  <p>Tulum Hayri’nin bir volesi 5 C kalesinin beş metre üstünden ön bahçeye düştü.</p>

  <p>Bahçede itişip kakışan öğrenciler ortalarına düşen topu gelişi güzel tekmelemeye başladılar. Derken ortalık karıştı. Top, bir ileri bir geri, bir sağa bir sola gidip gelirken sıkı bir şutla Kel Mahmut’un odasının penceresini buldu. Alt çerçevenin bir camını kurşun gibi delerek doğru, içeri!</p>

  <p>Top kimbilir, belki masanın üstüne düşmüş, belki de Kel Mahmut’un doğrudan doğruya kafasına çarpmıştı. Ama ne olursa olsun topun, bir otorite merkezine, böyle kapı dururken pencereden girmesi Kel Mahmut’u zıvanadan çıkarmaya yetmişti. Bir simge haline gelen tüysüz başını ön bahçedeki bütün öğrencilere, yumruk gibi sallayarak, kırık camdan bağırdı:</p>

  <p>“Hangi eşek bu!”</p>

  <p>İçimizde öyle kabadayı eşek olmadığı için hiç kimse “Ben!” diyemedi.</p>

  <p>Biz camı kıranın hangi eşek olduğunu biliyorduk. Bu Hababam Sınıfı‘nın en sempatik adamı Güdük Necmi’ydi. Güdük Necmi takımda yer alacak kadar gösterişli bir oyuncu değildi ama, ayağına geçirdiği bir topu istediği pencereden geçirecek kadar da bu işlerin ustasıydı.</p>

  <p>Kel Mahmut bahçedeki topluluğa karşı sorusunu tekrarladı:</p>

  <p>“Hangi eşek kırdı bu camı?”</p>

  <p>Camı belki kıran bir eşek olabilirdi ama, tutup da ikinci bir eşeklik yaparak:</p>

  <p>“Ben kırdım!” nasıl diyebilirdi?</p>

  <p>Güdük Necmi de aynı nedenle kalabalığa karışıvermişti. Kel Mahmut:</p>

  <p>“Ha? Hangi eşek?..” diye sorusunu tekrarlıyordu umutsuzca.</p>

  <p>Arka bahçede cumartesileri verilen tulumba tatlısına maç yapan yirmi iki oyuncu Kel Mahmut’un penceresi önüne dizilmiş, yarım kalan oyunu tamamlamak için topun geriye verilmesini bekliyorlardı boş yere.</p>

  <p>Maç, 1-0’dı. Bu gecikme Hababam Sınıfı‘nın çıkarına ters düşüyordu. Üstelik, 5 C kalesine şutu çeken de Tulum Hayri’ydi.</p>

  <p>“Efendim!” dedi. “Cam parası için soruyorsanız, biz kırdık, biz Hababam Sınıfı…”</p>

  <p>“Hanginiz?”</p>

  <p>“Sözgelişi, ben!.. Kaç kuruşsa verelim!”</p>

  <p>“Demek camı kıran eşek sensin! Gel içeri bakalım!”</p>

  <p>Tulum Hayri, kırmızısı beyazına karışmış formasının eteklerini çekti. Futbol donunun lâstiğine parmaklarını takarak ileri geri belinde gezdirdi. Daldı içeri. Eğer Hayri oyunun kızgınlığı içinde olmasaydı öyle kolayı kolayına Kel Mahmut’un odasına gireceklerden de değildi, olmuştu bir kez.</p>

  <div style="text-align: center;">

    <img alt="034_CezaliTop" src="../Images/034_CezaliTop.jpg"/>

  </div>

  <p>On dakika sonra Tulum Hayri, Kel Mahmut’un odasından karmakarışık bir suratla çıktı. Eli boş dönmüştü.</p>

  <p>Topu kurtaramadığı gibi, üstelik de hem kendini, hem de Hababam Sınıfı‘nı vermişti ele… Kel Mahmut, bahçe kapısına çıkmış bağırıyordu:</p>

  <p>“Bundan sonra futbol yasak, ne ön bahçede, ne arka bahçede top oynamak yok! Camları kırdığınız yetmiyormuş gibi, nerdeyse kafamı da kıracaktınız! İllâllah bu Hababam Sınıfı‘ndan be! Getirin bakalım iki yüz kuruş cam parasını! Cam bırakmayacaksınız bu gidişle!..”</p>

  <p>Tulum, topu kurtarmak, yasağı kaldırtmak ümidiyle Kel Mahmut’un çekildiği eşikten konuşmaya başladı:</p>

  <p>“Çocuklar! Mahmut Bey (İçerden duyabilirdi) haklı olarak bana kızdı. Oldu bir kaza. Camın parasını ödememiz gerekir. Arka bahçeden futbolun kalkmasını istemiyorsanız beşer kuruş getirin!”</p>

  <p>Tulum’u yalnız Hababam Sınıfı değil, bütün okul severdi. Cebine elini atan çeyreği toka ediyordu. Tulum “Yeter, iki yüzü aştı!” dedikçe yağıyordu çeyrekler… Üç lira oldu… Dört oldu. Altı oldu. Bir cam için arka bahçeden, daha doğrusu okuldan nasıl futbol kalkardı.</p>

  <p>Tulum’un başı tenhalaşınca aramızdan sıyrıldı. Daldı Kel Mahmut’un odasına. İki lirayı bayılmıştı ama, futbol için müsaade koparamadığı gibi, topu da kurtaramamıştı. Bu yasakla ilgilenmeyen hiçbir yatılı yoktu. Oynayan oynamayan, şubeler arası maçlarda tulumba tatlısı yiyebilirdi çünkü… Hepimizi kızdırmıştı bu Kel Mahmut’un günlük emri. Tulum yeniden eşikte göründü. Sağ avucunda sıkıca paraları tutuyordu:</p>

  <p>“Çocuklar!” diye başladı, “Kırılan camların parasını verdim. Daha beş yüz bilmem kaç kuruş var elimde. Yani şöyle böyle üç cam parası. Topu kurtaramadım. Ne yaptımsa kaldırtamadım yasağı. Siz ne düşünüyorsunuz? Bana verdiğiniz çeyreklerin yerine sarf edilmesi gerekir. Bu parayı harcayamam ya!..”</p>

  <p>“Haklısın! Biz biliriz ne yapacağımızı!” diye öfkelerini açıkladılar.</p>

  <p>Beş dakika sonra 4 D’nin önündeki pencereden bir cam daha kırıldı. Hademe, Kel Mahmut’a haber verdi. Kel Mahmut koştu, kıranı aradı, taradı, bulamayınca da, 4 D’nin ödemesine karar verdi. Cam parası hemen Tulum’dan alındı beş dakika içinde ödeniverdi. Etütlerde 5 C’den de bir cam kırılıverdi. Olay yerine hemen Kel Mahmut koştu. Gelgelelim, kıran yoktu ortada. Tulum’a bir haber, cam parası tamam! Bir cam da yatakhanede kırıldı. Hayri’deki paranın üstü, verilen çeyreklerle tamamlanırken beş cam parası daha toplandı. Ertesi gün bu para da yerine yatırıldı. Artık Hayri’nin para toplamasına gerek kalmıyordu. Her sınıfın Başkanı, kırılan camların parasını bir iki dakika içinde banka gibi ödeyiveriyordu.</p>

  <p>Tulum’un işi hafiflemişti biraz. Yalnız göze batacak yerleri seçip buluyor, cam kırıldıktan sonra da hemen olay yerine hademeyi yolluyordu.</p>

  <p>Kel Mahmut işi gücü bırakmış cam kıranları yakalamakla uğraşıyordu. Ama şimdiye kadar da tek suçlu ele geçmiş değildi. Bağırıyor, çağırıyor, sıkıştırıyor, boşuna. Cam kırma rekoru günde on beşe, yirmiye yükseldi. Cam kırılıyor, çeyrekler toplanıyor, camcılar gece gündüz çalışıyordu.</p>

  <p>Futbolun yerine bu sefer de bahçede “para maçı” başlamıştı. Masa üzerine, sıra üzerine, daha olmazsa toprak üzerine karşılıklı iki kale çiziliyor, çiviler çakılıyor, harıl harıl “para maçı” oynanıyordu. Üç sürüşte kaleden içeri yirmi beşlik girerse gol yiyen sökülüyordu parayı. Bu oyun, o kadar büyüdü ki tenefüsten etütlere, etütlerden taaa derslere geçti. Derslerden de zille birlikte yatakhanelere!</p>

  <p>Son dersten sonra bahçeye indik. Hava güzel mi güzeldi. Kel Mahmut’un odasının altında toplanmış, lig maçlarından konuşuyorduk. Herkes tuttuğu takımı savunmak için bağırıp çağırıyordu. Tulum konuşmayı kızıştırmak için en olmadık görüşleri ile sürmeye başlayınca kulüp hastaları büsbütün coştular. Konuşmanın en kızışkın zamanında üstümüzdeki pencere açıldı. Kel’in öfkeden kıpkırmızı kesilmiş kafası göründü:</p>

  <p>“Kafa bu be! Çalışıyoruz burada! Tutun çenenizi biraz!”</p>

  <p>Tulum’un plânını anlamıştık. Kel Mahmut’un başı camdan; çekilince konuşma büsbütün hızlandı. Kızıştıkça kızıştı tartışma. Kel Mahmut, açık pencerede yine göründü. Yarı beline kadar sarkarak:</p>

  <p>“Eşek herifler, size söylüyorum! Çalışıyoruz dedik içerde… Defolun pencerenin altından!”</p>

  <p>Dağılır gibi yaptık. Kel başını içeri alınca yine başladık gevezeliğe. Beşiktaş puanlara göre dördüncü durumdayken, Tulum Hayri:</p>

  <p>“Beşiktaş iki maç sonra mutlaka şampiyon!” diye başladı. Bütün Fenerliler, Galatasaraylılar Tulum’un lâfını ağzına tıkmak için çullandılar. Konuşma çığrından çıktı. Ortada bir tek dinleyen kalmamış, her kafadan bir ses çıkıyordu.</p>

  <p>Kel Mahmut gene pencerede göründü.</p>

  <p>“Şu namussuz top yüzünden okulda kırılmadık cam bırakmadınız, eşek herifler! Şimdi de kafamı ütülemeye başladınız. Cehennem olun şurdan. Alın topunuzu da arka bahçede ne haliniz varsa görün!”</p>

  <p>Pencerenin tam altına pusmuş olan Tulum’u aradı, buldu. Kafası budur diye bütün gücüyle elindeki topu yapıştırdı.Böyle bir şey beklemeyen Tulum, sersemleşmişti. Top o hızla cam hizasına kadar yükseldi. Bu işin hastaları, topun yere düşmesine vakit bırakmadan kaptıkları gibi arka bahçeye koştular.</p>

  <p>Hababam Sınıfı‘yla 5 C’nin maçı bir haftalık gecikmeyle yeniden başlamıştı, bir karavana tulumba tatlısına.</p>

</body>

</html>