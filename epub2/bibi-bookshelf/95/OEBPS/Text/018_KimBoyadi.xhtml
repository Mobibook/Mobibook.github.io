<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>KİM BOYADI</h2>

  <p>Piyale İhsan’ın Hababam Sınıfı‘na hazırlattığı piyes, hepimizi bir haftada birinci sınıf aktör yapmıştı.</p>

  <p>Haşim’in “Merdivenler” şiirini okuyorduk. “Şiir bu, oynanır mı?” diyenleri, “Hâmid’in, Namık Kemal’in piyesleri sadece okunmak içindir de, Haşim’in şiirleri neden, oynanmak için değildir?” diye susturuyorduk. Refüze’yle, Kalem Şakir, bu “Merdivenler” şiirine birkaç basamak daha ekledikten sonra aralara da sınıf gerçeklerini serpiştirdiler. Pandomim denilen sözsüz tiyatro şeklini de yer yer uygulayarak koskocaman bir eser haline getirdiler. Bütün sınıf, İnek Şaban’la birlikte bu oyunda yerimizi aldık. Kel Mahmut’un tarih dersinden, helâ aralığına, yatakhaneye kadar perde perde sergiledik.</p>

  <p>Prova yüzünden yatakhaneye geç kalmıştık. Bir saat de yatakhanede oyunun eleştirmesi sürdü. Geç girmiştik yataklara.</p>

  <p>Kalk zili, bu yüzden benden başkasını uyandıramamıştı. Sonra Kalem Şakir açtı gözlerini. Bir şeyler düşünüyordu:</p>

  <p>“Ver!” dedi, “Sabit kalemini!”</p>

  <p>Verdim. Bir bardağa su koyup getirdi. Sere serpe yatan Tulum Hayri’nin başucuna dikildi. Tulum’un ayağından sürüseler duyacağı yoktu. Dün voleybol oynamış, pestili çıkmıştı.</p>

  <p>Kalem Şakir piyesteki gibi Tulum’un suratına geniş bir bıyık çizdi, uçlarını biçimlice kıvırdı yukarı, çenesine kadar geniş bir de favori indirdi. Tulum, bir ara sağdan sola döndü, gözlerini, ha açtı, ha açacak derken yeniden derin bir uykuya daldı. Kalem Şakir kırmızı kalemi batırarak yanaklarını kıpkırmızı boyadı. Kaşlarını kalınlaştırdı, gözlerinin altını morarttı. Burnunun da ucunu kızartarak alkolik bir şövalye başı yarattı.</p>

  <p>Bütün bu işleri bir rejisör ustalığı ile yapıyor, hiç gülmüyordu. Sonra geçti Domdom Ali’ye. Domdom Ali piyeste Tulum’un sevgilisiydi. Önce Ali’nin yanaklarını kıpkırmızı boyadı. Sonra geniş rastık çekti kaşlarına… Alnına kâküller düşürdü, zülüfler indirdi kulaklarından.</p>

  <p>Sıra İnek Şaban’a gelmişti. Şaban not korkusundan piyeste uşak rolünü üstlenmişti. Şakir onu da bir iki dakikada mükemmel bir soytarı haline getiriverdi.</p>

  <p>Kalem Şakir, işini bitirince tekrar yatağına girdi, çekti yorganı başına… Bir ara Palamut Recep uyanmış, öbür yatakhanedeki gürültüden zilin çaldığını anlamıştı.</p>

  <p>“Kalkın arkadaşlar!” diye anahtarını karyolanın demirine vurdu:</p>

  <p>“Kalkın, Kel Mahmut geliyor!”</p>

  <p>Bir iki baş yastıklarda kımıldandı.</p>

  <p>“Kalkın, Kel Mahmut nöbetçi!”</p>

  <p>Hiç aldıran yoktu.</p>

  <p>“Ulan kalkın diyorum size… Şimdi damlar!”</p>

  <p>Baktı ki kulak asan yok. Kalktı teker teker karyola demirlerine vurmaya başladı. Hababam Sınıfı uyanmıştı. Tulum Hayri yatağının üstünde oturunca bir gülmedir başlamıştı. Refüze yatağından fırlayarak gitti; Tulum’un yatağının başında yerlere kadar eğilerek:</p>

  <p>“Bonjur Şövalye dö Ragastan!” dedi. “Komantale vu!”</p>

  <p>Tulum hiçbir şeyin farkında değildi. Akşamki piyesin bir tekrarı sanıyordu.</p>

  <p>“Bonjur Ahmet Haşim Bey!” diye centilmence cevap verdi.</p>

  <p>Bu sırada Domdom Ali yorganın altından başını çıkarmıştı, doğrulur gibi yaptı, yine düştü başı yastığa. Tulum, Domdom’un boyandığını görmüştü. Hemen fırladı yatağından. Başucuna giderek diz çöktü:</p>

  <p>“Kalk sevgilim, Üsküdar’da sabah oldu!”</p>

  <p>Bir şiir gelmişti aklına:</p>

  <p><b>“Bir nar çiçeğinde sustu bülbül</b></p>

  <p><b>Rüzgâr da ilk şiirini getirmek üzeredir,</b></p>

  <p><b>Sevgilim gün doğmak üzeredir!”</b></p>

  <p>Yatakhane alkıştan yıkılıyordu. Tulum boyandığının farkında değildi. Domdomla alay edildiğini sanıyor, katıla katıla gülüyordu.</p>

  <p>Oyuna o kadar dalmıştık ki İnek Şaban’ın köşedeki yatağından kalktığının, katıla katıla Tulum’la, Domdom’a güldüğünün geç farkına vardık. Tulum, bu ustaca boyanmış soytarıyı görünce gülmekten baygınlıklar geçirmeye başladı:</p>

  <p>“Gel bakalım Tartaren! Şu çizmelerimi parlat!” dedi.</p>

  <p>Şaban ilk defa başkalarıyla alay etmek için kendine iş düştüğünü sanarak:</p>

  <p>“Baş üstüne şövalye dö Ragastan!” diye koştu. Ayaklarına kapanarak, bir ayak havlusuyla Tulum’un terliklerini silmeye başladı.</p>

  <p>Domdom Ali ayağa kalkmış, bu ustaca oynanan canlı sahneyi takdirle seyrediyordu. Üçü de boyandıklarından habersiz, duruma göre bir şeyler yapmak, yaratmak istiyorlardı. Oyunun en güzel tarafı da buydu zaten.</p>

  <p>Tulum, bir şövalyenin kendini beğenmişliğiyle, yerlere kadar eğilip sevgilisini selâmladıktan sonra:</p>

  <p>“Maria!” dedi, “Kahvaltıyı balkonda mı yapalım? Yoksa…”</p>

  <p>“Hayır Ragastan, beni Dezdemona bekliyor, ona gideceğim!”</p>

  <p>“Ben, ya ben ne yapacağım? Sensiz boğazımdan bir yudum sütlü kahvenin geçeceğini mi sanıyorsun?”</p>

  <p>“Geber!”</p>

  <p>“Pis kaltak. Sen Dezdemona’ya değil, Alfred’e gidiyorsun. Nerede kılıcım?”</p>

  <div style="text-align: center;">

    <img alt="018_KimBoyadi" src="../Images/018_KimBoyadi.jpg"/>

  </div>

  <p>İnek Şaban sobanın altındaki demiri kaptığı gibi uzattı Hayri’ye:</p>

  <p>“Al Şövalyem, temizle namusunu!”</p>

  <p>“Temizlik işleri senin üzerinde… Emrediyorum sen temizle, elimi bir fahişenin pis kanıyla kirletemem!”</p>

  <p>“Hayır ben yapamam bu işi…”</p>

  <p>Havlusunu almış, dışarı çıkmak istiyordu. Tulum kızdı:</p>

  <p>“Hayır, sen yapacaksın!”</p>

  <p>“Yapamam şövalyem, fena halde sıkıştım!”</p>

  <p>İnekten beklenmeyen, ya da tam inekten beklenen bu yanıt bizi yeniden kırıp geçirdi…</p>

  <p>Ragastan sevgilisine:</p>

  <p>“Kime gidersen git… Kahvaltı değil, ne halt edersen et. Yine de seviyorum seni!”</p>

  <p>Tam sarılıp öpecekti ki… Geri çekildi…</p>

  <p>“Ooo! Böyle pis pis kim boyadı seni?..”</p>

  <p>“Nedimelerim!”</p>

  <p>“Bu mutlak Kalem Şakir’in işidir. Ne zamandan beri nedimen, bu kalem Şakir?”</p>

  <p>“Hep sizin vale dö şambr’ınız olacak değil ya… Biraz da benim hizmetimde çalışsın.”</p>

  <p>Ama ikisi de bir şeyler sezinler gibi olmuşlardı. Yüzlerini görecek bir şey arıyorlardı. Biz onları kuşkulandırmamak için gülmeyi kestik.</p>

  <p>İnek Şaban’ın keyfi yerindeydi:</p>

  <p>“Hayır!” dedi. “Kalem Şakir bu işten anlamaz. O, boyasa boyasa eşek boyar, Kayserilidir çünkü…”</p>

  <p>Kalem Şakir dayanamadı:</p>

  <p>“İnek boyayamaz mı?”</p>

  <p>“Boyayamaz… İneğin boynuzu takılır pantolonuna…”</p>

  <p>Biz iş açıklanmasın diye Şaban’ı alkışlamaya başladık…</p>

  <p>Palamut neden sonra öbür yatakhanelerin kahvaltıya indiğini anlamıştı.</p>

  <p>“Haydi arkadaşlar!” dedi, “Geç kaldık!”</p>

  <p>Yüzünü yıkamış kurulanıyordu… Karyolanın demirine vurarak;</p>

  <p>“Dikkat! Çocuklar, Kel Mahmut’un çatlak sesi…”</p>

  <p>Az sonra da tam tehlike işaretini verdi:</p>

  <p>“Geliyor!”</p>

  <p>Tulum Hayri’nin yüz yıkamak âdeti değildi. Sıvıştı yan kapıdan. Domdom yatağın altına girmişti. Kala kala bir inek kalmıştı ortada:</p>

  <p>Kel Mahmut içeri girince, ilk gördüğü de Şaban oldu.</p>

  <p>“Kim boyadı böyle maskara gibi seni?” diye çıkıştı. O, hiç üzerine almıyordu bu soruyu.</p>

  <p>“Sana söylüyorum. Kim boyadı seni?”</p>

  <p>Şaban karyolanın altındaki Domdom’a bakıyor, Kel Mahmut’un onu nasıl görebileceğini düşünüyordu.</p>

  <p>“Sen Şaban, sana söylüyorum! Kim boyadı böyle maskara gibi?..”</p>

  <p>“Beni mi efendim? Beni mi efendim?” deyip duruyordu.</p>

  <p>“Git çabuk yıka suratını! Maskara!”</p>

  <p>Sonra Palamut’a döndü:</p>

  <p>“Kim boyadı bunu?”</p>

  <p>“Onu mu efendim? İhsan Bey boyadı!”</p>

  <p>“Hangi İhsan Bey?”</p>

  <p>“Edebiyatçı…”</p>

  <p>“Nasıl olur bu?”</p>

  <p>“Efendim, provamız vardı gece… Şaban yüzünü yıkamadan yattı!”</p>

  <p>“Neredeyse derse de bu suratla girecek!”</p>

  <p>“Efendim provalar uzadı da geç kalktı arkadaşlar…”</p>

  <p>“İnin çabuk kahvaltıya!”</p>

  <p>Kepazeliğin büyüğü yemekhanede olmuştu. Tulum Hayri bizden önce, boyandığının farkına varmadan içeri girince alkışlanmıştı:</p>

  <p>“Bravo Ragastan!” diye.</p>

  <p>Islıklarla, yuhalarla ancak kendine gelebilmişti. İlk kez yüzünü yıkamadan yemekhaneye inmenin cezasını çekmişti.</p>

  <p>Domdom musluktaki ayna karşısında Kalem Şakir’in ustaca yaptığı makyajı şaşkın bakışlarla seyretti. Bir tek küfür bile etmeden. Sanatçı çocuktu şu Kalem Şakir!</p>

</body>

</html>