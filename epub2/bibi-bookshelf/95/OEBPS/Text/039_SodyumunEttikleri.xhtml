<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/Format.css" rel="stylesheet" type="text/css"/>
</head>

<body>

  <h2>SODYUM’UN ETTİKLERİ<br/></h2>

  <p>Kimyacı Sodyumu anlatıyordu derste:</p>

  <p>“Sodyum ancak petrol içinde korunur. Suyla temas ederse suyun üzerinde dolaşır durur, sonunda patlar!”</p>

  <p>Sonra, şişenin içindeki Sodyum’dan küçük bir parça kesti, su dolu bir kabın üstüne bıraktı. Sodyum parçası, suyun yüzünde bir kestane fişeği gibi döndü, döndü, sonra yine kestane fişeği gibi patladı!</p>

  <p>Bu deney, tam Hababam Sınıfı‘nın hoşuna gidecek, işine yarayacak türdendi. Kalem Şakir, hemen bir şişeye gaz doldurdu, içine de biçimine getirerek bir parça sodyumu kaydırdı. Şişeyi güzelce kapattıktan sonra da cebine yerleştirdi. Bu işi öyle ustaca yapmıştı ki, Tulum Hayri’nin bile gözünden kaçırmıştı. Şişeyi de yatakhanedeki dolabına, üzerine bir etiket yapıştırarak yerleştirdi. Orada daha bunun gibi neler yoktu ki… Küçük bir kimyahaneydi bu dolap.</p>

  <p>Bir pazar akşamıydı. Pazar akşamları etütler, yatakhaneler zıvanadan çıkardı. Herkesin dersten gayri bin türlü dalgası olduğu için…</p>

  <p>Hababam Sınıfı yatakhaneye geçer geçmez, İnek Şaban’da olağanüstü uğraşılar başlamıştı. Daha akşamdan tıraş oldu, gömleğinin yakasını yıkadı, eliyle çekiştire çekiştire karyolasının başucuna astı. Havalar sıcak gittiği için sabaha kadar mutlaka kuruyacağını hesaplamıştı. Pantolonu ütüye yatırdı, yani yatağın altına…</p>

  <p>Bu gibi işler, ertesi gün dalgası olanların her zaman yapmak zorunda olduğu şeylerdi. Ama bütün bu uğraşların arasına bir de boş Vermut şişesi karıştı!</p>

  <p>Bu şişe önce güzelce yıkandı. Üzerine bir etiket yapıştırıldı ve yatağın altına duvarın dibine yerleştirildi.</p>

  <p>Tulum Hayri, Şaban’ın yanındaki karyolada yattığım için bana:</p>

  <p>“Ne oluyor?” diye sordu, “Ne hazırlığı bu?”</p>

  <p>“Ne hazırlığı olacak…” dedim, “Yarın İnek, doktora gidiyor!”</p>

  <p>Kalem Şakir:</p>

  <p>“Ne doktoru bu?” dedi. “Doktor işi halledilmedi mi?..”</p>

  <p>“Yeniden patlak verdi. Tam tedavi edilmemiş olacak ki…”</p>

  <p>“Ya bu şişe?”</p>

  <p>“Bana kalırsa idrar tahlili var, işin içinde…”</p>

  <p>Kalem Şakir, sinsi sinsi gülmeye başladı:</p>

  <p>“İyi eğleneceğiz çocuklar!”</p>

  <p>Sonra da yeni kazınmış kafasını kaşıdı:</p>

  <p>“Ne vakit çıkar helâya?”</p>

  <p>Kendi sorusunu kendi yanıtladı:</p>

  <p>“Sabaha doğru… Biz hazırlığımızı akşamdan yapalım da…”</p>

  <p>İnek Şaban, çoraplarını da yıkamak için musluklara gittiği sırada Şakir, dolabı açtı. Kimyahaneden arakladığı Sodyum şişesini çıkardı. İnek Şaban’ın şişesini aldı, içine hemen bir parmak gaz koyduktan sonra Sodyumu da boşalttı. Şişe koyu bir sarılıkta olduğundan içindekiler hiç belli olmuyordu. Yeniden şişeyi yatağının altına bıraktı.</p>

  <p>İnek Şaban geldi, ıslak çoraplarını karyolasının alt başına astı. Kuşkulandırmamak için kimse lâf bile atmıyordu. Başka zaman olsa:</p>

  <p>“Ulan at şunları dışarı kokuttun!” diye binerlerdi dalına.</p>

  <p>Hava sıcaktı, İnek Şaban pijamasını bile giymeden bir don, bir atlet girdi yatağa. Oyunu bozmak korkusuyla hiç kimse “Gelin Güvey” oyununa yanaşmamış, yatağının üzerine oturup sarkıntılığa bile kalkışmamıştı.</p>

  <p>İnek Şaban’ın yatak komşusu olduğum için, ne olmuşsa benim uykuya olmuştu. Gözcülük de bana düşmüştü ister istemez.</p>

  <p>İnek, sabah altıya doğru gözlerini açtı. Doktor, herhalde ondan tertemiz sabah idrarı istemiş olacak ki pijamasının altını bile giymeden yataktan fırladı. Fırlar fırlamaz da şişeye yapıştı. Ben, bu işi yatakhanede yaparsa… diye düşünürken kalktı, terliklerini geçirdi ayağına, helânın yolunu tuttu. Hemen Kalem Şakir’i uyandırmaktan başladım işe:</p>

  <div style="text-align: center;">

    <img alt="039_SodyumunEttikleri" src="../Images/039_SodyumunEttikleri.jpg"/>

  </div>

  <p>“Kalk!” diye dürttüm, “İnek gidiyor helâya!..”</p>

  <p>Tulum, daha kendisini dürtmeden fırlamış, helânın yolunu tutmuştu. Alarm verilmiş gibi bütün Hababam Sınıfı bizim yatakhanede toplanmıştı. Kimse çıt çıkarmıyor, terliklerinin ucuna… terliği olmayanlar, çıplak ayaklarının burnuna basarak yürüyordu. Helâlar üstten açık olduğu için en çeviklerimiz -tabiî en başta seksen beş kiloluk Tulum- yandaki helânın duvarına tırmanmıştı. Bütün bu hazırlıklar çok kısa bir zaman içinde çıt çıkarmadan olmuştu. Kulağımız İnek’in girdiği helâdaydı. Önce bir su şırıltısı duyuldu. Kalem Şakir, kulağını kapıya yanaştırmış, bize “Sus!” işareti vermişti. Kesilen sesten işin bittiği anlaşılıyordu. Hafiften “Sısss!” diye bir ses geliyordu içerden. Sodyum ne zamandır özlemini çektiği suya, biraz tuzluca da olsa, kavuşmuştu. İnek Şaban’ın içerde daha büyük işleri olduğu için çıkmıyordu. Belki şişeyi bir köşeye koyup işini bitirmekteydi. Şişeden gelen bu fısıltıyı şişeyi miyop gözlerinin hizasına kaldırarak inceliyordu. Belki de idrardaki bu kimyasal olay hastalıktan ileri gelen bir kaynamaydı. Doktor boşuna idrar istememişti ondan!</p>

  <p>Kimyacı aldanmış mıydı acaba? Ya patlama olayı?</p>

  <p>Hayır! Aldanmamıştı!</p>

  <p>“Sıssss!” sesi ıslak bir patlamayla sona erince İnek Şaban’ın korkudan şişeyi fırlatmasıyla kendini dışarıya atması bir oldu. Yüzü gözü idrar içinde kalmıştı. Kül gibi bembeyaz kesilmişti yüzü, korkudan! Bütün Hababam Sınıfı‘nı karşısında görünce en küçük kuşku duymamıştı bu kalabalıktan.</p>

  <p>“Ne var Şaban, ne oldu?” dedik.</p>

  <p>“Patladı!” dedi, “Şişe patladı.”</p>

  <p>“Ne vardı şişede?”</p>

  <p>“Şey yapmıştım içine.”</p>

  <p>Kalem Şakir dikildi karşısına:</p>

  <p>“Ne yapmıştın?”</p>

  <p>İnek kibarlık ediyordu:</p>

  <p>“İdrar…” diye kekeledi.</p>

  <p>“Ulan helânın deliğini göremedin mi? Ne zorun var da şişeye yapıyordun?”</p>

  <p>Bizim toptan gelmemiz aklını başına getirmişti.</p>

  <p>Kalem Şakir:</p>

  <p>“Ulan sende bir hastalık olmasın sakın!” dedi, “Hastalığa yakalananların idrarı şişede kızışır köpürür, sonra da patlarmış!”</p>

  <p>İnek’te hiç ses yoktu. Şakir, Tulum Hayri’ye döndü:</p>

  <p>“Yaz bu adamı viziteye!” dedi, “Yaz da çıksın doktora. Hastalık almış, yürümüş. Neredeyse sidikliği patlayacakmış İnek’in!”</p>

  <p>Kalem Şakir, hiç de haksız değilmiş hani. Haksız olsaydı, doktor, viziteden sonra İnek Şaban’ı Numune Hastanesi’ne gönderir miydi hiç!</p>

</body>

</html>