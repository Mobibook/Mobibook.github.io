<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>DEPREM</h2>

  <p>Karavanadaki pilâvı tam karıştırıyordu ki yemek masası sallanmaya başladı. Tulum Hayri, karavananın en yağlı yerini kendine ayırmıştı. Biz şakalaşıp gülerken o çalıyordu kaşığı. Masanın sallantısından da ilk rahatsız olan o oldu…</p>

  <p>“Ulan Güdük!” dedi, “Uslu dur be!”</p>

  <p>Masanın sallantısı artmıştı. Güdük’ün işi değildi bu… Öbür masalar çoktan ayaklanmışlardı.</p>

  <p>“Deprem! Deprem!”</p>

  <p>Sonra, pilâvı bırakan hürya dışarı… Koşanlar, yıkılanlar, çiğnenenler… Kapı ağzında ezilenler… Tavandan, duvarlardan kireçler dökülüyor, sıvalar düşüyordu. Ufak tefek iş değildi bu, tam depremdi!</p>

  <p>Tulum Hayri bile pilâvın en yağlı yerini bırakıp kaçmıştı. Sanki sözleşmiş gibi bütün Hababam Sınıfı, arka bahçede toplandı. Sivaslıların yedisi de biraz ilerimizde bir araya gelmişlerdi, koyunlar gibi…</p>

  <p>“Vay anasını…” dedi, Kalem Şakir, “Hiç böylesini görmemiştim!”</p>

  <p>Her kafadan bir ses çıkıyordu:</p>

  <p>“Beş dakika sürdü be!”</p>

  <p>“Yok iki saat!..”</p>

  <p>“Belki de devam ediyor!”</p>

  <p>“Richter ölçeğine göre tam sekizlik bir deprem!”</p>

  <div style="text-align: center;">

    <img alt="035_Deprem" src="../Images/035_Deprem.jpg"/>

  </div>

  <p>“Kimbilir gene nereler yerle bir oldu… Yarın okuruz gazetelerde…”</p>

  <p>“Başıma tavandan bir şeyler döküldü kaçarken…”</p>

  <p>“Baksana üstümüz başımız kireç içinde…”</p>

  <p>Bunlar bir sürü ipe sapa gelmez lâflardı. En önemlisini Tulum Hayri söyledi:</p>

  <p>“Öğleden sonra ders yoktur.”</p>

  <p>Öyle ya… Biz kabadayılık edip sınıflara girsek bile hangi yürekli öğretmen derse girecekti. Tulum:</p>

  <p>“Mübarek, bir başladı mı boyuna tekrarlar da tekrarlar!”</p>

  <p>“Kel Mahmut deprem filân dinlemez… Sokar bizi sınıfa!”</p>

  <p>Biz bahçede depremin, jeolojik nedenlerini incelerken zil çaldı. Zil otomatikti. Belki Kel Mahmut derse girmemizi doğru bulmazdı. Biz çene yarıştırırken kapıda boyunu gösterdi:</p>

  <p>“Haydi içeri… Sınıflara!”</p>

  <p>Bize fizik vardı. Hidayet Hoca fizik odasında yine deney yapacaktı. Son günlerde eli ayağı titremeye başladığı için yanına Yavşak Şadi’yi asistan diye almıştı. Bundan Yavşak da çok memnundu, ukalâlık edecek bol bol fırsat bulabiliyordu artık!</p>

  <p>Biz yeni bir depremden korka korka merdivenlerden çıktık. Duvarlar çatlamış, koridorlara sıvalar dökülmüştü.</p>

  <p>Doğru fizik odasına çıktık. Yavşak, yeni yaptırdığı beyaz gömleği giymiş Hidayet Hoca’nın yanında, masanın başında dikiliyordu. Kel Mahmut’a sığınarak idareci, Hidayet Hoca’ya dayanarak da öğretmen, daha doğrusu bilim adamı kimliği taşıdığını belirtmek için:</p>

  <p>“Çocuklar!” dedi, “Bu ders mıknatıs üzerinde deneyler yapacağız!.. Sakın şunu bunu ellemeye kalkışmayın!”</p>

  <p>Kalem Şakir, masanın biçimli bir yerine yanaştı, kenarlı bir tabağın içindeki cam topu çaktırmadan aldı eline… Masanın üzerindeki cam kapların, tüplerin, balonların içinde en hoşa gidecek şey buydu. Top elden ele dolaştı, Güdük Necmi’nin elinden Yavşak Şadi’nin yeni yaptırdığı gömleğin cebine girdi.</p>

  <p>Yavşak Şadi, Hidayet Hoca’nın isteği üzerine bir cam kavanozdaki demir tozlarını bir kartonun üzerine boşaltmıştı.</p>

  <p>Kartonu kaldırdı, altında at nalı şeklindeki mıknatısı gezdirmeye başladı. Demir kırıntıları sanki dans ediyordu. Bu deneyi biz en azdan üç kez görmüştük. Yavşak Şadi için belki daha yeni bir deney olabilirdi.</p>

  <p>“Çocuklar, dikkat edin! Bakın hangi istikamete doğru akım oluyor!”</p>

  <p>Hidayet Hoca mıknatısın güney kutbunu, kuzey kutbunu karton üzerindeki demir kırıntılarından belirtmeye çalışırken Kalem Şakir bir görüş attı ortaya:</p>

  <p>“Efendim!” dedi, “Depremlerin bu mıknatısla bir ilgisi yok mu? Dünyanın içinde demir var ya… Kozmik ışınlar, yani mıknatıs dalgaları, bu demirleri… Şu kartonun üzerindeki kırıntılar gibi dalgalandırınca… depremler olamaz mı?”</p>

  <p>Hidayet Hoca’nın bu görüşe hemen aklı yatmıştı.</p>

  <p>“Neden olmasın!” dedi. Sonra Yavşak Şadi’ye döndü:</p>

  <p>“Şu cam top deneyini de yapalım.”</p>

  <p>Yavşak, sağına soluna bakındı, cam topu göremedi:</p>

  <p>“Şimdi buradaydı!” diye söyleniyordu, “Camekândan çıkarmış, şuraya koymuştum. İşte tabağı da duruyor!”</p>

  <div style="text-align: center;">

    <img alt="035_Deprem_2" src="../Images/035_Deprem_2.jpg"/>

  </div>

  <p>Tabağı duruyordu ama, yarısına kadar su doldurmuştu içine, Kalem Şakir:</p>

  <p>“Çocuklar, sakın biriniz almış olmayasınız!” dedi.</p>

  <p>“Hayır, biz almadık!”</p>

  <p>“Canım bakın ceplerinize!”</p>

  <p>Telâşla ceplerimizi aramaya başladık:</p>

  <p>“Yok!”</p>

  <p>Yavşak, masanın üstünde ne varsa yerlerini değiştirdi. Eğildi, masanın altına da baktı. Yok! Güdük Necmi:</p>

  <p>“Efendim, bir de, siz ceplerinize baksanız!”</p>

  <p>“Hadi ordan! Cam topun cebimde işi ne!..”</p>

  <p>“Belki dalgınlıkla koymuşsunuzdur!”</p>

  <p>Sağ elini cebine soktu, yok… Sol elini şöyle bir cebine sokunca… Kıpkırmızı oldu…</p>

  <p>“Kim koydu bunu cebime?” diye bağırdı.</p>

  <p>Tulum Hayri:</p>

  <p>“Olur, dalgınlıklar…” dedi.</p>

  <p>Yavşak Şadi, elindeki topu tabağın içine koyunca, sular taştı:</p>

  <p>“Kim koydu bu suyu?”</p>

  <p>Hidayet Hoca da kızmıştı.</p>

  <p>“Islak kapta deney olmaz! Mıknatıs cam topa tesir etmez!.. Kurutun topu, çabuk!”</p>

  <p>Yavşak tabaktaki suyu döktü. Topu da, tabağı da bir bezle kuruladı. Hidayet Hoca, mıknatısı cam tabağa yaklaştırdı. Top hafiften kımıldadı, durdu. Hoca’nın dediğine bakılırsa top fırıl fırıl dönecekti. Yavşak’a:</p>

  <p>“İyice kurula!” diye çıkıştı.</p>

  <p>Tekrardan bezle kuruladı, Yavşak Şadi. Ama bezler de nemliydi. ikinci masada gaz ocağı yanıyor, üstünde su kaynıyordu.</p>

  <p>Kalem Şakir, bir hergelelik düşünmüştü:</p>

  <p>“Efendim ateşte kurutsanız!..”</p>

  <p>İyi bir fikirdi bu… Yavşak, tabağı da, topu da ikinci masaya götürdü. Önce topu ateşe gösterdi, eli yandığını anlayınca uzun bir pensle tuttu, yeniden ateşe uzattı.</p>

  <p>Uzatmasıyla cam topun patlaması bir oldu. Ortada cam toptan ufak bir kırıntı bile kalmamıştı.</p>

  <p>Hidayet Hoca dayanamadı:</p>

  <p>“Sakar herif!” dedi, “Cam topun ateşte kurutulduğunu sende gördüm! Fizik kanunlarını ne sandın sen!”</p>

  <p>Yavşak Şadi, elinde pens dikilip kalmıştı. Hidayet Hoca:</p>

  <p>“Gel! ” dedi, “Şu endüksiyon akımı deneyini yap! Bir mıknatıs alanı içinde hareket ettirilen bir demir palet…”</p>

  <p>Ders tatsızlaşmaya başlamıştı. Yavşak Şadi nerdeyse deneyi başarı ile bitirecekti. Önüne mi durulurdu Yavşak’ın o zaman!.. Gösterge, hafiften kımıldadı. Yavşak’ın yüzü gülmeye başlamıştı ki masa şöyle bir sallandı. Sonra sallantı adamakıllı arttı.</p>

  <p>Tulum:</p>

  <p>“Deprem!” diye bağırdı.</p>

  <p>Masanın üzerinde devrilmedik ne cam kavanoz kalmıştı, ne tüp… Şakir, Tulum’un oyununu anlamıştı:</p>

  <p>“Deprem!” diye tekrarlayarak kapıya doğru koştu, biz de peşinden… Bağıra çağıra merdivenlerden iniyor, koridorlardan yıldırım gibi geçiyorduk. Yavşak’la Hidayet Hoca geride kalmıştı. Patırtımızı duyanlar, sınıflardan fırlayıp bahçenin yolunu tutuyorlardı. Bizden sonra çıkan sınıflar, bizden önce bahçeyi bulmuşlardı. Bu son depremin, yemekhanedekinden çok daha şiddetli olduğunu konuşuyorlardı kümelenen arkadaşlar.</p>

  <p>Bu gerçeği kabul eden Kel Mahmut da, son derse girmemize müsaade etmezdi, haklı olarak. Üstelik yemeğe kadar da bekletirdi bizi bahçede!</p>

</body>

</html>