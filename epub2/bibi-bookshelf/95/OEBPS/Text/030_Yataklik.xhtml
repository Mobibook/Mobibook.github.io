<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>YATAKLIK</h2>

  <div style="text-align: center;">

    <img alt="030_Yataklik" src="../Images/030_Yataklik.jpg"/>

  </div>

  <p>Sıfırcı Hamdi, (Şimdiye kadar tanıdığım, bildiğim on dört sıfırcının en cömerti) zille birlikte sınıfa damladı. Yazılı yapacak oldu mu böyle yapardı. O daha:</p>

  <p>“Hazır mısınız?” demeden.</p>

  <p>“Hazırız!” dedik.</p>

  <p>İki gündür tam donatım hazırdık da. Bu kez fenersiz yakalanmamıştık. Ceketlerin cepleri, astar içleri, donumuzun ağlarına kadar kopyayla doluydu. Sıfırcı ilk emrini verdi:</p>

  <p>“Kitaplar içeri!”</p>

  <p>Emrin yerine getirilip getirilmediğini denetlemek içinde sıraların arasında dolaşmaya başladı. Herkes, sırasının gözüne kitaplarını sokarken Tulum Hayri, ellerini kavuşturmuş, bekliyordu. İdareden kitap almak zahmetine bile katlanmazdı. Çekmecesi zeytin, peynir, pastırma, sucuk için kiler işini görürdü. Çekmecesinin kilidini açmamış, yazılı kâğıdını bile sağında oturan İnek Şaban’dan almıştı. Sıfırcı Hamdi tam sırasının yanından geçerken durdu. Burnunu çekmeceye uzattı:</p>

  <p>“İçerde elma var!” dedi.</p>

  <p>Sıfırcı “gaipten haber vermeye” bayılırdı. Çünkü hem matematikçiydi, hem de hatırı sayılır bir Hint fakiri… Hindistan’da Birinci Dünya Savaşında esir kalmıştı. Çok sıkıntı çekmişti ama, birçokları gibi canına kıymamış, İngilizlerin şu kadar yıl şu kadar ekmeğini yiyerek onlardan hıncını almıştı.</p>

  <p>Tulum Hayri doğruladı:</p>

  <p>“Var Hocam!” dedi.</p>

  <p>Sıfırcı, sınıfa meyva filân girmesine çok kızardı. Yeniden burnunu çekmeceye dayadı:</p>

  <p>“Portakal da var!” dedi.</p>

  <p>“Var Hoca’m!..”</p>

  <p>“Pastırma, sucuk da var!”</p>

  <p>“Var!”</p>

  <p>Kalem Şakir konuyu Hindistan’a aktarıp yazılıyı unutturmak için:</p>

  <p>“Aşkolsun hocam, iyi bildiniz! Hindistan’da boşuna tayın yememişsiniz!”</p>

  <p>“Bu da bir şey mi. Ben şeytanın yattığı yeri bilirim. Şimdi geçelim sorulara… Kopyaya filân kalkışmayın, enselenirseniz, yakarım canınızı sonra! Yazın, sağdakiler! 45, 60 derecelik açıların değerleri…”</p>

  <p>İnek Şaban bir solukta yazdı. Hemen sıranın üstündeki cetvel tahtasına sarıldı. Cetveli gözlüğüne yapıştırarak bir şeyler okumaya çalışıyordu. Palamut Recep de hemen kitaba sarıldı, bir sayfasını en kısa zamanda jiletle kesip kâğıdın altına sürdü.</p>

  <p>“Yazın, soldakiler! Üç dikey teoremi…”</p>

  <p>Tulum, Kalem Şakir’in ensesine dokundu:</p>

  <p>“Biraz yan dur ulan! Hah… işte böyle…”</p>

  <p>Sıfırcı bir soruyla hızını alamamıştı:</p>

  <p>“Sağdakiler, yazın! Soru 2… Paralel düzlemler… Soldakiler… Bir üçgenin üç açısı toplamı iki dik açı eder… Sağdakiler, soru 3… yazın!”</p>

  <p>Sıralar açılıyor, kapanıyor, cepler karıştırılıyor, kitap sayfaları hışırtılarla çevriliyordu…</p>

  <p>Sıfırcı üçer soruyu yazdırınca Tulum’un başına dikildi:</p>

  <p>“Ufak bir kıpırdama oldu mu alırım kâğıtları…” dedi.</p>

  <p>Demek büyük kıpırdamalara bir şey yoktu. Ama bizim Sıfırcı, bütün kalleşliklerini gülerek yaptığı için çok ölçülü davranmamız gerekirdi. Ölçülü davranmak, Geometri dersinin özelliklerinden değil miydi?</p>

  <p>Sıraların arasında dolaşıyor, üç beş adım atmadan, birden dönüyordu. Şüpheli durumda yakaladı mı, ne gelirse ağzına söylüyordu. Bir ara Tulum Hayri’yi, Kalem Şakir’in kâğıdına uzanıp bakarken gördü. İnek Şaban’ın elindeki cetveli kapıp Tulum’un ensesine bir tane indirdi. Yeni ense traşı olduğu için cetvel, bir karagöz şaklağı gibi “Şırrak!” diye yapıştı. Tulum öyle ufak tefek şakalara aldırmazdı. Başını çevirip bakmadı bile… Ama cetvelin Sıfırcı‘nın eline geçmesi İnek Şaban’ın keyfini kaçırmıştı. Yerinde duramıyor, kalkıp oturuyordu. Hoca tam yanından geçerken:</p>

  <p>“Müsaade eder misiniz cetveli?” dedi.</p>

  <p>Sıfırcı cetvelin üzerindeki ince ince yazılardan şüphelendiği için:</p>

  <p>“Çok mu lâzım, cetvel?” diye sordu.</p>

  <p>“Tabiî efendim…”</p>

  <p>“Yaaa!.. Cetvelsiz çizemezsin demek…”</p>

  <p>“Çizerim ama…”</p>

  <p>“Evet çizebilirsin ama, yazmaya gelince yazamazsın, değil mi?”</p>

  <p>“Yazarım efendim!”</p>

  <p>“Haydi yaz da göreyim!”</p>

  <p>İnek Şaban’ın başından ayrılmıyordu.</p>

  <p>“Yazsana!”</p>

  <p>İnek, boş durmamak için bir şeyler karalıyor, Hoca’nın eğilip okuduğunu görünce de hemen siliyordu:</p>

  <p>Sıfırcı gitti, kürsüye dikildi:</p>

  <p>“Çocuklar!” dedi. “Size bir Ali Cengiz oyunu göstereceğim şimdi!”</p>

  <p>inek Şaban’ı gözetim altına almıştı:</p>

  <p>“Gel bakalım, dikil karşıma!”</p>

  <p>Şaban, istemeye istemeye geçti, dikildi karşısına. Sıfırcı Hamdi, cetvelin üzerini inceleyerek:</p>

  <p>“Çocuklar, şimdi size Şaban’ın pantolonunun arka cebinden bir kopya çıkaracağım. Neye dair onu da söyleyeyim mi? 45, 60 derecelik açıların trigonometrik değerlerine dair…”</p>

  <p>Gitti, elini hüner gösteren bir hokkabaz becerisiyle inek Şaban’ın pantolonunun arka cebine daldırdı:</p>

  <p>“Ale hop, yallah!”</p>

  <p>Daracık bir kâğıt çıkardı ve ön sıradakilere gösterdi:</p>

  <p>“Tamam mı?”</p>

  <p>“Trigonometrik değerler… Tamam efendim!”</p>

  <p>Yeniden cetvel tahtasını inceledi:</p>

  <p>“Şimdi de sağ iç cebinden üç dikey teoremi çıkaracağım!.. Ale hop, yallah!”</p>

  <p>“Tamam mı?”</p>

  <p>“Tamam efendim, üç dikey teoremi!..”</p>

  <p>“Şimdi de açı orta düzlemi… saat cebinden… hop yallah!”</p>

  <p>“Tamam!”</p>

  <p>“Seyreyle bu gelen Tales teoremini, sol iç cepte!.. Hop… Ale hop!”</p>

  <p>Cetveli gözlüklerine yanaştırarak incelemeye başladı:</p>

  <p>“Bakalım öbür ceplerde ne varmış… Üç dikey teoremi… Neredeymiş? Tulum’un sağ cebinde… Ne, Tulum’un mu?.. Yani pantolonun demek istiyor!”</p>

  <p>Gitti, pantolonunun sağ cebine elini daldırdı. Bir kâğıt çıkardı. Okudu:</p>

  <p>“Bir üçgenin üç açısı toplamı iki dik açı eder… Ne? Bilemedik mi?”</p>

  <p>Cetveli bir daha inceledi:</p>

  <p>“Tulum’un sağ cebi… Üç dikey teoremi… Doğru ama… neden çıkmıyor!”</p>

  <p>Biz bir şeyler anlar gibi olmuştuk. İnek Şaban bütün ceplerine kopyaları paylaştırınca bir tanesi artmış, onu da solunda oturan Tulum Hayri’nin sağ cebine yerleştirmişti. Bu teorem de soru olarak soldakllere çıkmıştı.</p>

  <p>Tulum Hayri şıp diye çakıvermişti dalgayı. Sağ cebinden hemen çıkardı İnek Şaban’ın yerleştirdiği kopyayı. Tam onlara sorulan ikinci soruydu bu, üç dikey teoremi!..</p>

  <p>Hemen kâğıdının altına yerleştirmiş, başlamıştı yazmaya. Sıfırcı, Şaban’ın bütün ceplerini boşalttı. Geometrinin bütün teoremleri, problemleri çıkmıştı ama üç dikey teoremi yoktu.</p>

  <p>“Oldu mu ya Şaban efendi?” dedi, “Eğer üç dikey teoremini, sollara değil de sağlara sormuş olsaydım yanmıştın demek. Bu teorem tam 4 numaralıktı… Üstelik beni de şaşırttın! Mahçup oldum çocuklara karşı… Ben ki Hindistan’da yogilik, fakirlik öğrenmiş bir adamım!”</p>

  <p>Hepimizi şaşırtan bir incelikle:</p>

  <p>“Affedin efendim!..” dedi, “Bir daha öyle yanlışlık yapmam!”</p>

  <p>“Af mı… Kopyacıları af ha!”</p>

  <p>Biz bu tatlı konuşmalardan faydalanarak harıl harıl hazırladıklarımızı ortaya dökmüş, yazıyorduk. Huyunu bilirdik Sıfırcı‘nın.</p>

  <p>“Öp ulan Şaban elini… Öp de affetsin!..” dedik.</p>

  <p>“Affetmek ha!..”</p>

  <p>“Siz babamızsınız efendim, öpsün elinizi!.. Öp ulan Şaban, ne duruyorsun!”</p>

  <p>Sıfırcı Hamdi elini öptürmeye bayılırdı. Şaban gitti, eline yapıştı. Sıfırcı çekiyor, naz ediyordu. Şaban zorla yakaladı, şapur şupur öptü.</p>

  <p>“Haydi otur yerine, gözüm görmesin seni!” dedi.</p>

  <p>Sıfırcı yeniden sıraların arasında dolaşmaya başlamıştı. Biz kopyaları yavaştan ceplere indirdik… Tulum yazıp bitirmiş, Domdom Ali’ye kaydırmıştı bile. Yanına oturan Şaban’a teşekkür edecek yerde:</p>

  <p>“Vay İnek vay!” diye söyleniyordu. “Ulan koskoca Hababam Sınıfı‘nda yataklık edecek beni mi buldun! İki paralık ettin itibarımı be!.. Tükürdün Tulum Hayri’nin şerefinin içine!.. Bir İneğin zulası olduk, bu yaştan sonra!”</p>

</body>

</html>