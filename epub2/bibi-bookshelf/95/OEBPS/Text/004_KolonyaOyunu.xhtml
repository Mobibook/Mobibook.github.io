<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/Format.css" rel="stylesheet" type="text/css"/>
</head>

<body>

  <h2>KOLONYA OYUNU</h2>

  <p>Sınıfa döndüğüm zaman Palamut, biraz da kıskançlıkla:</p>

  <p>“Bitti mi işiniz?” dedi. “Bitti!” dedim.</p>

  <p>Palamut, Domdom Ali’ye dönerek “Başla!” işaretini verdi.</p>

  <p>Domdom İnek Şaban’ın sırasının önünden seslendi:</p>

  <p>“Ulan Refüze biraz kolonya ver, başım çatlıyor!”</p>

  <p>Refüze kışkırtırcasına tersledi:</p>

  <p>“Yok!”</p>

  <p>“Var!”</p>

  <p>“Yok!”</p>

  <p>“Daha dün doldurttun!”</p>

  <p>“Evet dün doldurttum! Vermiyorum, mal benim değil mi?”</p>

  <p>Tulum Hayri de verilen işaretle kalktı, Refüze’yi kıskıvrak kucakladı. Domdom Ali, Refüze’nin çekmecesinden sabahleyin kendi eliyle musluktan doldurduğu şişeyi aldı. Sınıfın bir ucundan, açılan avuçlara teker teker dökmeye başladı:</p>

  <p>“Sebil!”</p>

  <p>Herkes sözde burnuna çekiyor, yüzüne gözüne sürerek İnek Şaban’ı alıştırmaya çalışıyordu.</p>

  <p>Domdom, İnek Şaban’ın sırasına gelince, şişeyi ustaca değiştirdi. Sulandırılmış kırmızı mürekkebi, Şaban’ın açılan avuçlarına boşalttı. O da kendinden öncekiler gibi Refüze’nin dalına basmak için burnuna çekti, yüzüne gözüne sürmeye başladı:</p>

  <p>“Dök!” dedi. “Biraz daha dök!”</p>

  <p>Domdom Ali, hem şişede ne varsa boşaltıyor, hem de:</p>

  <p>“Yeter!” diyordu. “Arkadaşlara kalmayacak!”</p>

  <p>Sonra şişeyi değiştirerek işini sürdürdü.</p>

  <p>Bütün sınıf Şaban’ı kuşkulandırmamak için önce kendilerini tutmuş, şimdi katıla katıla gülüyorlardı.</p>

  <p>Şaban’ın yüzü kıpkızıl çıkmıştı. Masmavi gözleri bu kızıllık içinde fıldır fıldır dönüyor, birşeyler sezinlemeye çalışıyordu.</p>

  <p>Etrafı incelemekten avuçlarına bakmayı bile düşünemiyordu. Onu işkillendirmemek için Refüze, Tulum’un kollarından kurtulmaya çalışıyor:</p>

  <p>“Yeter artık, iki tıraşlık bana da ayır!” diye yalvarıyordu.</p>

  <p>Tam bu sırada sınıfın kapısı açıldı. Kel Mahmut hışımla daldı içeri. İlk önce sıraların üstünde boğuşan Refüze’yle, Tulum’u gördü:</p>

  <p>“Gelin benimle!” dedi.</p>

  <p>Sıralara bir göz gezdirince İnek Şaban’ın kıpkızıl suratına takıldı bakışları. Gülmek mi, çıkışmak mı, ne yapması gerektiğini kestiremeden:</p>

  <p>“Şaban!” dedi, “Bu ne hal?”</p>

  <p>İnek Şaban, adına yakışan bir saflıkla mel mel bakıyor, tanıklık için bir şey sorulduğunu sanarak:</p>

  <p>“Ko… kolonya…” diye tekrarlıyordu.</p>

  <p>“Nasıl kolonya bu?”</p>

  <p>“Kolonya… Ekrem’in kolonyası! Ali döktü…”</p>

  <p>Sınıfta üç tane Ali vardı:</p>

  <p>“Hangi Ali?”</p>

  <p>“Domdom!”</p>

  <p>Domdom Ali’ye dönerek:</p>

  <p>“Getir şu şişeyi!” dedi.</p>

  <p>Ali musluktan doldurduğu şişeyi verdi. Kel, çattı kaşlarını:</p>

  <p>“Aç avuçlarını!”</p>

  <p>Ali açtı. Kel Mahmut şişeyi boşaltıyor. Fakat Şaban’ın yüzündeki kızıllığı bulamıyordu. Şaban’a döndü:</p>

  <p>“Bu kolonyadan mı?”</p>

  <p>“Evet!” dedi, “Bu kolonyadan!”</p>

  <p>Kel Mahmut bu kez de Şaban’ın aptallığına içerledi:</p>

  <p>“Bu Hababam Sınıfı, bir insana bir isim taktı mı, yerinde bir isimdir o… Bana Kel Mahmut dedikleri gibi… Git, yüzünü yıka!”</p>

  <p>Etüt zili çalıyordu. Kel Mahmut gözleriyle beni arayarak:</p>

  <p>“Gel!” dedi. “Şu Müdür emrini yeniden yazalım!”</p>

</body>

</html>