<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>HORLAMAK YASAK</h2>

  <p>Bu Paytak Arif de nerden düşmüştü aramıza.</p>

  <p>Uyuyabilirsen uyu!</p>

  <p>Tulum Hayri, yatağına oturmuş söyleniyordu:</p>

  <p>“Yuh! Sanki manda boğazlanıyor, ne horlamak bu be!” Domdom Ali de Güdük Necmi’ye sesleniyordu:</p>

  <p>“Ulan Güdük, dürt şunu! Deli edecek beni!”</p>

  <p>Güdük her zaman olduğu gibi yeni buluşlar ortaya atmaktan kendini alamadı:</p>

  <p>“Hayır arkadaş, dürtmek hiç doğru değil! Islık çalmalı! Bıçak gibi keser, horlamayı!”</p>

  <p>Paytak Arif’in kulağına eğildi, kesik kesik ıslık çalmaya başladı. Bu ıslıklar vız geliyordu Paytak Arife… Islık değil kalk borusu çalınsa nafile!</p>

  <p>Arif geleli bir hafta olmuştu ama, bir haftada canımızdan bezdirmişti bizi. Uykuyu haram etmişti bizim yatakhaneye… Belki Trabzon Lisesi’nden de bu yüzden kaçırmışlardı onu. Daha sınıfa, ilk girdiği gün almıştı bayramlık adını, 45 numara pabuçlarının üstünde, iki yana devrile devrile öyle bir yürüyüşü vardı ki… Tulum onu görür görmez:</p>

  <p>“Düztaban, bu herif!” diye ilk tanımı kondurmuştu.</p>

  <p>Bu düztabanlık birazdan yatakhanede belli olacaktı. Ama yatana kadar isimsiz kalacak değildi ya! Daha yerine oturmadan “Paytak!” adını aldı. Az sonra da sonuna bir Arif eklendi, oldu Paytak Arif!</p>

  <div style="text-align: center;">

    <img alt="056_HorlamakYasak" src="../Images/056_HorlamakYasak.jpg"/>

  </div>

  <p>Güdük Necmi’nin ıslıkları para etmemişti. Hayta, yatağından fırladı, uyku başına vurmuştu. Tuttuğu gibi battaniyesini indirdi aşağı… Battaniyenin bir kenarını kıvırıp altına aldığı için, çeker çekmez battaniyeyle birlikte kendini yerde buldu. Balık otu yutmuş dere balığı gibi karnı açıkta kalmıştı.</p>

  <p>Önce horlamayı kesti, sonra açtı gözlerini. Uykulu bir sesle bağırdı yırtık yırtık:</p>

  <p>“Hangi ağzına tükürdüğümün hergelesi çekti velenseyi?”</p>

  <p>Uzanmış, 45 numara ayaklarına bol gelen terliklerinin birine yapışmıştı. Bütün Karadenizliler gibi dokunur dokunmaz ateş alırdı Paytak…</p>

  <p>Tulum Hayri’den işkillenmiş, kolunu ondan yana kaldırmıştı. Tulum, başını sakınacak yerde:</p>

  <p>“At ulan!” dedi, “Elini korkak alıştırma!”</p>

  <p>Paytak, terliği biraz daha kaldırdı, tam atacağı sırada Güdük Necmi arkadan bir dokunuverince terlik, küt diye yere düştü. Büsbütün delirmişti Paytak Arif… Güdük’ün üzerine atılacağı sırada Tulum yetişti. Bastırdı yatağında.</p>

  <p>Yarı şaka, yarı gerçek:</p>

  <p>“Kıpırdama, yakarım!” dedi.</p>

  <p>Paytak kurtulmak için zorlanıyor, kollarını kurtarmaya çalışıyordu.</p>

  <p>“Hiç zorlanma, namusunla yat yerinde!”</p>

  <p>Uyuyanlar uyanmış, söylenmeye başlamışlardı:</p>

  <p>“Eee, uyuyacağız be!”</p>

  <p>“Sizi mi dinleyeceğiz gece yarısı!”</p>

  <p>“Tulum, sık gırtlağını da kurtulalım şu Paytak’tan!”</p>

  <p>“Hancı bağla şu katırları!”</p>

  <p>Paytak Arif’te kıpırdayacak hal kalmamıştı ama, yine de söyleniyordu:</p>

  <p>“Yersin kafana terliği!”</p>

  <p>Tulum iki ayağını açmış dikiliyordu karşısında:</p>

  <p>“Eğer bir daha horlarsan bilirim ben yapacağımı!”</p>

  <p>“Ne yapacaksın, yap da göreyim!”</p>

  <p>“Horla da görürsün!”</p>

  <p>“Ne yaparsın?”</p>

  <p>“Merak mı ettin, o kadar karışık bir iş değil… Sen horla da gerisi kolay!”</p>

  <p>“Erkeksen söyle!”</p>

  <p>“Ağzını açıp horlamaya başladın mı…”</p>

  <p>“Eee?”</p>

  <p>“Gerisini kim olsa anlar artık?”</p>

  <p>“Ne yaparsın be?”</p>

  <p>“Ne yapacağı kalmış mı? İşerim!”</p>

  <p>“Ben böyle kabadayı göremiyorum karşımda!”</p>

  <p>“Görürsün!”</p>

  <p>Paytak Arif, daha Tulum’un kim olduğunu bilmediği için postasını koymakta haklıydı. Biraz da korktuğunu sanarak eğildi, battaniyesini topladı, yatağını düzeltti, yastığını kabarttı, girdi yatağına. Bütün Yatakhane’yi uyandıran o değilmiş gibi, az sonra da rahat bir uykuya daldı. Bu rahatlık çok sürmedi. Önce soluk alıp vermeleri sertleşti, peşinden bir horultu başladı, ama ne horultu!..</p>

  <p>Uyuduğunu sandığımız Tulum Hayri, kalktı, terliklerini giydi. Biz dediğini yapmaya gidiyor sanmış, yataklarımızın üstüne oturmuştuk. Tam Arif’in karyolasının yanından geçerken şöyle bir baktı. Ağzı hemen bir karış açılmıştı. Ama Tulum’da dediğini yapacak bir durum yoktu, çıktı dışarı. Çok geçmeden de su dolu bir şişeyle döndü.</p>

  <p>Ayaklarının ucuna basa basa sokuldu Arif’in yatağına. Şişeyi şöyle bir kaldırdı yukarıya, beş on damla su, açılan ağzından doğru içeri… Birkaç damlası da yüzüne, gözüne sıçrayınca fırladı yataktan. Ama karşısında kimseyi göremedi. Tulum Hayri, kendinden beklenmeyen bir çeviklikle yatağına koşmuştu.</p>

  <p>Paytak Arif, elini ağzına getirmiş, ıslaklığı kokluyor, bunun Tulum Hayri’yle yakın ilintisini incelemeye çalışıyordu. Biz toptan gülmeye başlayınca artık hiçbir kuşkusu kalmamıştı. Demek dediğini yapmıştı Tulum!</p>

  <p>Eğildi, vurulan yamalarla, iki kiloyu bulan terliklerden yapıştı, yapışmasıyla Hayri’ye fırlatması bir oldu.</p>

  <p>Tulum, tam bu sırada başını çevirmiş, Paytak Arif’e dişlerini gösteriyordu. Terliğin yıldırım gibi geldiğini görünce hemen çöküverdi olduğu yere… Terlik, yatağının üstünden yıldırım gibi geçti, pencerenin alt camına yapıştı. Cam parça parça olmuş, terlik bahçeyi boylamıştı.</p>

  <p>Kalem Şakir, atışlardaki hedef onbaşısı ciddiliğiyle elini kaldırdı:</p>

  <p>“Karavanaaa!..”</p>

  <p>Terlik, Tulum’un kafasına “isabet” etmemişti ama bir metre kare büyüklüğündeki camı müthiş bir şangırtıyla indirmişti Tulum’un yatağına. Ne olacaktı şimdi!</p>

  <p>Güdük ortalığı biraz daha kızıştırmak için, Paytak Arif’e:</p>

  <p>“Kalk!” dedi, “Ağzını çalkala!”</p>

  <p>Arif, ilk önlem olarak, tükürüp duruyordu. Kalem Şakir:</p>

  <p>“Peki!” dedi, “Ağzında kalanları tükürdün diyelim. Yuttukların ne olacak?”</p>

  <p>Sağdan, soldan alaylı sesler yükselmeye başlamıştı:</p>

  <p>“Afiyet olsun!”</p>

  <p>“Şifa niyetine!”</p>

  <p>“Yarasın!”</p>

  <p>“Bravo Tulum! Dediğini yaptı!”</p>

  <p>Şangırtıyı duyan Kel Mahmut yatağından fırlamış, pijamalarının üstüne, Napoleon kaputu dediğimiz paltosunu atmıştı. Kapıda dikilmiş, olanı biteni inceliyordu:</p>

  <p>“Gene ne halt ettiniz?” diye hepimize birden sordu. Hiçbir cevap alamamıştı. Az sonra cam kırıklarını gördü.</p>

  <p>Başlar ister istemez Tulum’un penceresine dönmüştü.</p>

  <p>“Kim kırdı bu camı?”</p>

  <p>Başlar emir almış gibi Paytak Arif’ten yana çevrildi.</p>

  <p>“Sen mi kırdın?”</p>

  <p>Arif’in derdi daha önemliydi.</p>

  <p>“Kızdırdı beni, Hayri!”</p>

  <p>“Neden kızdırdı?”</p>

  <p>“Uyuyordum… Sözde horlamışım. Dedi ki bana…”</p>

  <p>“Ne dedi?”</p>

  <p>“Bir daha horlarsan dedi, ağzına işerim!..”</p>

  <p>“İşedi mi?”</p>

  <p>“İşedi efendim!”</p>

  <p>Biz, Kel Mahmut’un Tulum Hayri’yi, adamakıllı boyayacağını sanıyorduk:</p>

  <p>“Yazık!” dedi, “Sadece işedi ha!”</p>

  <p>Başka tek kelime söylemeden çekti gitti!</p>

</body>

</html>