<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>ÖKÜZ KONT YUTMUYOR</h2>

  <p>Neydi bu Öküz Kont’tan çektiğimiz. Etüt boyunca Felsefe çalışmıştık. Herif açıktan açığa meydan okuyordu bize.</p>

  <p>“Kopya yapın, alın yedi numarayı. Eğer yaptığınız kopya görülmemiş, duyulmamış yeni bir yöntemle yapılmışsa, on numara!” diyordu.</p>

  <p>Durum böyle olduğu halde kopyayı aklımızdan bile geçirmiyor, harıl harıl Felsefe çalışıyorduk. Kopya üzerinde yakalanan bütün sene sıfırdan başka bir not alamazdı.</p>

  <p>Sabah etüdü boyunca çalışmıştık. Çalışmamız da inekler gibi ezberlemek demekti. Derste kelime kelime not tutturur, yazılı yoklamalarda da kelimesi kelimesine isterdi bizden.</p>

  <p>Tulum Hayri geçti kürsüye:</p>

  <p>“Yazık Hababam Sınıfı‘na!” dedi, “Üç ay ineklediniz de birinci karnede en kabadayınız kaç aldınız? Üç değil mi? İnekliğin ne yararı vardı öyleyse, kopyayı bıraktınız bir kenara. Korkudan! Ulan, ıslanmışın yağmurdan pervası mı olur? Ben yarın şakır şakır kopya yapacağım, duyduk duymadık demeyin! İki almaktansa sıfır alayım. Bir de kıvırdım mı on! Ne haber!”</p>

  <p>Kalem Şakir:</p>

  <p>“Hadi ordan, aç tavuk sen de!” dedi, “Avuçlarını yalarsın!”</p>

  <p>Tulum kızmıştı:</p>

  <p>“Yalnız size şu kadarını söyleyeyim! Öküz Kont yazılıları Anfi’de yapıyor. İçeri alırken de teker teker arıyor çocukların üstlerini. Açın gözünüzü, yakalanmayın. Ben işin içinden nasıl olsa çıkarım!”</p>

  <p>Etütten sonra kahvaltıya indik. Ben hep Tulum’u kolluyordum. Etütlerde kopya hazırlamamıştı. Kitabını, not defterini mi parçalayacaktı yoksa. Hadi parçaladı diyelim, nasıl çıkarıp yazacaktı Öküz Kont’un önünde?</p>

  <p>Bir hazırlığı olmasa, böyle boru boru da ötemezdi ya!</p>

  <p>Kahvaltıdan sonra da bırakmadım peşini! Eğer bir şeyler çevirecekse ben de ondan yararlanmalıydım. Kötüydü durumum!</p>

  <p>Sigaraya boş vererek gitti, öbür şubedeki Zıpır Nami’yi buldu. Sınıftan, not defterini, Felsefe kitabını aldılar üç beş tane kağıtla iki de mum vardı ellerinde. Hepsi güzeldi ama, bu mum ne işlerine yarayacaktı?</p>

  <p>Tulum Hayri, Nami’den ayrıldı, baş hademenin odasındaki çengellerden bir anahtar aldı. Tulum için bu odaya girmek işten bile değildi. Spor odasının anahtarı da öbür anahtarlar gibi etiketli çengellerde asılıydı. Beni ortada dolaşır görünce çağırdı:</p>

  <p>“Sen şu Anfi’nin önünde dikiliver!” dedi. “Sokma kimseyi içeri!”</p>

  <p>Anfi’nin kapısını açtı. Zıpır Nami’yle girdiler içeri. Çok geçmeden tek başına çıktı, kapıyı kitledi. Bana da:</p>

  <p>“Hadi tamam!” dedi, “Gidelim!”</p>

  <p>“Nami içerde mi kaldı?” diye sordum.</p>

  <p>“Kalsın!”</p>

  <p>“Ne yapıyor içerde?”</p>

  <p>“Sigara içiyor!”</p>

  <p>“Canım başka sigara içecek yer mi yok okulda?”</p>

  <p>“Nami yalnızlıktan hoşlanır, filozoftur o biraz da! “</p>

  <p>Başhademe odasının kapısından seslendi. Tulum:</p>

  <p>“Tahir Efendi!” dedi, “Asıyorum spor odasının anahtarını. Oda çok tozlu… Bir süpürsünler!”</p>

  <p>Anahtarı, Anfi’nin çengeline asmıştı tabii… Yürüdük sınıfa. Herkes telaş içindeydi:</p>

  <p>Defterin yapraklarını yırtıp koynuna, sırtına sokanlar… Çoraplarının içine kopyaları yerleştirenler… Bir hargürdür gidiyordu. Gene en rahat olan Tulum’du. Kürsüye geçmiş, yoklama kâğıdını hazırlıyordu. Hoca, zilden beş dakika önce geldi. Tulum Hayri’yi kürsüde görünce:</p>

  <p>“Kaç eksik var?” dedi.</p>

  <p>“İki!”</p>

  <p>Kendisi de saydı, tamam! Bizi sıradan bir süzdü:</p>

  <p>“Anfi’de yazılı yoklama yapacağım!” dedi, “Defterler, kitaplar burda kalacak! Üç parça kağıt, bir de kalem, o kadar!”</p>

  <p>Kalem Şakir:</p>

  <p>“Altına ne koyacağız!” dedi.</p>

  <p>“Bir şey istemez, sıralar dümdüz!”</p>

  <p>Sınıftan çıkarken teker teker inceledi. Yürüdük. Cebinden çıkardığı anahtarla Anfi’yi açtı, içeri girerken de kuşkulandıklarının üstünü başını aradı.</p>

  <p>Ben, Anfi’ye girer girmez, Zıpır Nami’yi göreceğimi sanıyordum. Sıraların altında bile yoktu. Nereye girmişti bu Zıpır! Ne olursa olsun Tulum Hayri’nin peşini bırakmamalıydım.</p>

  <p>Onun Anfi’ye girmesini bekledim. Üzerinde ceket bile yoktu. Hoca’nın kontrolünden çabuk kurtulduk. Sanki işaretli bir sıra arıyormuş gibi geldi. Domdom Ali’nin oturduğu sıranın başına dikildi.</p>

  <p>“Aliciğim!” dedi, “Kalk burdan!”</p>

  <p>“Neden?”</p>

  <p>“Kalk canım, ben oturacağım!”</p>

  <p>Ali direniyordu:</p>

  <p>“Neden canım, başka sıra mı yok?”</p>

  <p>“Kalk diyorum sana!”</p>

  <p>“Otur, sen yanıma!”</p>

  <p>“Hoca nasıl olsa kaldırır.”</p>

  <p>Ben hemen oracığa çöküverdim. Bir şeyler geçeceğe benziyordu buralarda. Domdom, Tulum Hayri’yi kırmadı tabii… Kalktı, arka sıralardan birine geçti. Öküz Kont, kapıdaki işini bitirmiş, dolaşıyordu, sıraların arasında. Durumdan emin olduktan sonra:</p>

  <p>“Yazın, çocuklar!” dedi, “Üç Hal Kanunu! Birde Septizim!”</p>

  <p>“Vay anasını!” dedim içimden, “Hiç okumadım! Kimindi bu Üç Hal Kanunu be!”</p>

  <p>Tam önümde oturan Tulum’a sordum:</p>

  <p>“Kimindi bu kanun!”</p>

  <p>“Sus ulan!” dedi, “Bilmiyorum, İsviçre’den alınmadır her halde!”</p>

  <p>“Ne halt edeceğiz?”</p>

  <p>“Sus duyacak Hoca!”</p>

  <p>Çaresiz sustum. Nasıl çıkacaktım bu işin içinden. Tulum da benden farksızdı, o ne edecekti. Neresinden çıkaracaktı kopyayı. Ben Tulum’un üstünde bir tek yazılı kâğıt olmadığını biliyordum. Bu Zıpır Nami’yle, vardı bir dalaveresi. Ama nerdeydi bu Zıpır? Anfi yarılıp içine mi girmişti?</p>

  <p>Bir ara Tulum’un parmaklarının arasında, sigara paketlerinin içinden çıkan kâğıtlar kadar bir kâğıt parçası gördüm. Geriden okuyabileceğim irilikte soruları yazdı. Kıvırdı, katladı. Tam bu sırada elinde sıkı sıkı tuttuğu kurşun kalem düşüverdi. Kalemin sesini Öküz Kont da duymuş, baş ucunda dikilmişti. Tulum rahatça soruları yazdığı küçük kâğıdı ayaklarını koyduğu tahtanın altındaki budak deliğinden kaydırıverdi.</p>

  <p>Vay, namussuz Tulum, vaaay! Demek döşemenin altında Zıpır Nami vardı. Nerden girmişti oraya? Nerden girecek projeksiyonun yanındaki kapağı kaldırmış, atlamıştı aşağı. Burası sandıkların, kovaların konduğu bir ardiye değil miydi, öne doğru gittikçe alçalan bir ardiye?..</p>

  <p>Tulum’un bütün dalgasını anlamıştım. Yepyeni bir kopya yöntemiydi, bu! Öküz Kont, bu kopya metodunu öğrense Kont’un metodları gibi felsefe notlarına bal gibi sokar, bize de ezberletirdi.</p>

  <p>Bir ara delikten inceden bir duman sızmaya başladı. Zıpır Nami, sigara tellendirmiş olacaktı. Tulum Hayri’nin kulağına:</p>

  <p>“Duman!” dedim.</p>

  <p>Sağına soluna bakındı. Görememişti:</p>

  <p>“Delikten!”</p>

  <p>Deliğin farkına vardığımı anlayınca kızdı. Ama gene de eğildi, baktı, yükselen dumanı görünce şaşırdı. Nami’nin pis tiryaki olduğunu bilirdik. Ders boyunca duman yükselip gidecekti demek. Bu, Tulum Hayri’nin hiç işine gelmezdi. Sırayı hafiften kaldırdı, ileriye doğru dayandı. Delik tam önüne gelmiş, ayağını da hemen basıp kapatmıştı!</p>

  <p>Bütün bunlar iyiydi, hoştu ama, sıranın yer değiştirmesi Öküz Kont’un gözünden kaçmamıştı. Geldi, Tulum Hayri’nin baş ucuna dikildi:</p>

  <p>“Sizi biraz rahatsız görüyorum!” dedi.</p>

  <p>“Hayır efendim, rahatsız değilim! İyiyim!”</p>

  <p>“Allah sıhhat ve afiyet versin! İyi olduğuna sevindim!”</p>

  <p>“Sağ olun efendim!”</p>

  <p>“Yalnız biraz önce sımsıkı tuttuğun kalem elinden düşüverdi. Sinirlerin biraz bozuk görünüyor!”</p>

  <p>“Heyecandan efendim, sınav heyecanı…”</p>

  <p>“Herkes heyecanlı ama, kimse senin gibi kalem düşürmüyor!”</p>

  <p>“Ben fazla heyecanlıyım!”</p>

  <p>“Doğru! Bu heyecan yüzünden koskocaman sırayı bile söktün yerinden!”</p>

  <p>“Öyle oldu efendim!”</p>

  <p>Eğildi, sıranın altını incelemeye başladı. Tulum’un tabanı tam deliğin üstündeydi.</p>

  <p>“Kaldır tabanını be!” dedi.</p>

  <p>Tulum birini kaldırdı.</p>

  <p>“Öbürünü de kaldır!”</p>

  <p>Kaldırdı. Budak deliği çıktı ortaya. Gene hafiften duman çıkıyordu. Hoca eğildi, baktı:</p>

  <p>“Duman!” diye bağırdı. Sonra ekledi:</p>

  <p>“Işık da yanıyor aşağıda!”</p>

  <p>Zıpır Nami, karanlıkta yazacak değildi ya, yakmıştı mumları! “Çık sıradan!”</p>

  <p>Tulum çıktı sıradan. Tâ gerilerden boş bir sıra gösterdi:</p>

  <p>“Git, otur!”</p>

  <p>Öküz Kont bir iki turdan sonra geldi, Tulum’un boşalan sırasına geçti. Dersin sonuna kadar bir daha da kalkmadı. Zil çalınca “Bırakın masanın üstüne kâğıtları!” diye verdi son emrini. Yazanlar bırakıp çıktılar.</p>

  <p>Tulum kopyadan umudunu kesince başlamıştı bildiklerini yazmaya.</p>

  <p>Oda tenhalaşınca Öküz Kont, sıranın altına eğildi, cebinden çıkardığı kalemi deliğe soktu, tıkır tıkır oynatmaya başladı. Az sonra bir kâğıt boru uzandı. Çektiği gibi aldı eline. Bu, içiçe geçmiş iki yazılı kâğıdıydı, üstünde tarih, Tulum’un adı, numarası bile vardı. Hoca kâğıdı inceledikten sonra gitti, Tulum Hayri’nin başına dikildi:</p>

  <p>“Bravo Hayri!” dedi, “Zekânı tebrik ederim!”</p>

  <p>Hayri hafiften kızarmıştı:</p>

  <p>“Asıl tebrik edilecek sizin zekânız!” diyebildi.</p>

  <p>Öküz Kont, sanki Kant’ın metotları üzerinde ders anlatıyordu:</p>

  <p>“Felsefe, insan zekâsına düzen vermeyi üzerine aldığına göre…” diye başladı, şöyle bitirdi:</p>

  <p>“Sen skolâstik bir düşünce ve anlayış içinde dondurulmuş olan kopya metotlarını yüksek zekânla alt üst ettin. Hakkın olan on numarayı seve seve veriyorum, bravo!”</p>

</body>

</html>