<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>FİL DEĞİL, KARGA..</h2>

  <p>Öğle paydosundaydık. Hava yağmurlu olduğundan bahçeye çıkamamıştık. Sınıf toz duman içinde kalmıştı. Daha ders zili çalmadan kapıda Vakvak Rıza göründü:</p>

  <p>“Hayır ola Hoca’m!” gibilerden yüzüne bakıyor, “Hadi zilin sesini duymadın, koridorların kalabalığından derse girilmediğini de mi anlayamadın?” demek istiyorduk.</p>

  <p>Kapıya en yakın olanlardan üç dört kişiyi:</p>

  <p>“Sen, sen, sen, sen!” diye çağırdı. Kalem Şakir, Düdük İsmet, Yamuk Osman bir de İnek Şaban… Çıktılar dışarı. Taktı dördünü peşine, aldı götürdü. Az sonra Güdük Necmi koşarak girdi sınıfa; elinde bir karga vardı. Yağmurda bir karga sürüsü, saçaklara sürtünen dalların arasına sığınmış, Güdük de çatı penceresinden elini uzattığı gibi birini yakalamıştı. Karga sapsarı gagasını açıyor, kim parmağını uzatırsa kapıyordu.</p>

  <p>Tulum Hayri kargayı görünce hemen kafasını işletmiş olacak ki sınıftan çıktı, az sonra koşarak girdi.</p>

  <p>“Çocuklar!” dedi. “Vakvak Rıza Yamuk Osman’ı Kel Mahmut’un odasına soktu!”</p>

  <p>Biz yalan olduğunu bildiğimiz halde tavcılık etmek için: “Neden acaba? Vay anasını!” diye işi kızıştırıyorduk.</p>

  <p>Tulum:</p>

  <p>“Var bir bokluk her halde.” dedi.</p>

  <p>Sivaslıların en açıkgözü Karga Bekir, sıradan fırladığı gibi yallah, alt kata! Peşinden beş Sivaslı daha…</p>

  <p>Tulum Hayri, onlar çıktıktan sonra:</p>

  <p>“Ulan Güdük, getir şu kargayı!” dedi.</p>

  <p>Gitti, Karga Bekir’in çekmecesini açtı, bir gazete serdi içine.</p>

  <p>“Koy kargayı şuraya!” dedi.</p>

  <p>Anlamıştık oyunu.</p>

  <p>Daha ders zili çalmadan yerlerimize geçmiştik. Az sonra giden arkadaşlar, ellerinde haritalarla geldiler. İnek Şaban’ın elinde koskocaman bir küre vardı. Vakvak Rıza harita odasının kapısını teftişten teftişe açardı. Refüze Ekrem:</p>

  <p>“Bu ders Vakvak Rıza’ya müfettiş gelecek!” dedi.</p>

  <p>Doğruydu. Üç sene önce de terfi edeceği zaman sınıfı haritalarla donattığını biliyorduk. Refüze:</p>

  <p>“Çocuklar, aşağıda müfettişe benzer birine rastladınız mı?” diye sordu.</p>

  <p>“Hayır rastlamadık!”</p>

  <p>“Demek daha okula gelmedi.”</p>

  <p>Refüze sesinin perdesini biraz daha yükselterek:</p>

  <p>“Çocuklar! Vakvak Rıza’yı ben teftiş edeceğim!” dedi.</p>

  <p>“Yutmaz!”</p>

  <p>“Yuttururum ben! Vakvak Rıza’yı bu ders emekliye ayıracağım!”</p>

  <p>“Yutmaz! Ne kös dinlemiştir o… İşine gelmezse asprin bile yutmaz.”</p>

  <p>“Yutar.”</p>

  <p>Hababam Sınıfı ikiye ayrıldı, bir kilo koz helvasına bahse tutuşmuştuk.</p>

  <p>Refüze hazırlığını yapmak üzere dışarı fırladı.</p>

  <p>Çok geçmeden zille birlikte Vakvak Rıza sınıfta… Kel Mahmut’ta bile ayağa kalkmayanlar mumdirek olmuşlardı. Dersin eğlenceli geçeceği belliydi.</p>

  <p>Daha bize “Oturun!” işareti vermeden Güdük Necmi çıktı sıradan:</p>

  <p>“Efendim bir dakika!” dedi.</p>

  <p>“Ne var?” gibilerden Hoca’mız başını salladı.</p>

  <p>“Unutmuşsunuz! Gidip getireyim!”</p>

  <p>“Neyi?”</p>

  <p>“Minderi!”</p>

  <p>Evet, bugün gazeteye sarılı minderini getirmemişti.</p>

  <p>“Hadi geç yerine!” dedi. “Bugün minderin sırası değil!..”</p>

  <p>“Neden efendim?”</p>

  <p>“Anlarsınız birazdan!”</p>

  <p>Vakvak Rıza’yı sinir etmek için daha önceden bütün pencereleri açmıştık. Şöyle bir baktı:</p>

  <p>“Güzel!” dedi. “Biraz sınıf havalansın yahu!”</p>

  <p>Pardösüyü de çıkarmıştı ilk kez… Bugün büyük değişiklikler vardı Hoca’da. Öyle ya, ya bir kıdem alacak, ya da emekliye ayrılacaktı. Bu teftiş bizden çok, Vakvak Rıza’nındı.</p>

  <p>Kapının arkasında dikilen sopa gibi üç haritayı görünce telâşlandı:</p>

  <p>“Aman çocuklar!” dedi, “Şunları asın yerine, birini de tahtaya tutturun!”</p>

  <p>Haritalar lime lime olmuştu. Kürenin yerini değiştirdi. Mallarını düzene koyan işportacılar gibi kürsünün tam ortasına küreyi oturttu! Beğenmedi, biraz daha öne kaydırdı.</p>

  <p>Sandalyeye tam çöreklenecekti ki, kapı üç kez vuruldu. Üç kez tıklama, bu iş için en uygun sayıydı. Bu işi kıvıracağı, kapıya vuruşundan belliydi Refüze’nin…</p>

  <p>Ekrem, sınıfa girer girmez düğmemize basılmış gibi fırladık ayağa. Böylesine bir kalkışı değil müfettiş, Maarif Bakanı bile göremezdi. Refüze, öbür sınıflardan kıyak bir güneş gözlüğü alıp takmıştı. Bu gözlükle yalnız gözlerini değil, yüzünün yarısını örtüyordu. Önce bizi selâmladı sonra, Hoca’ya:</p>

  <p>“Siz devam edin efendim!” diyerek pencerenin önüne çekildi.</p>

  <p>Vakvak Rıza’nın kulaklarından kuşkumuz olmadığı için hep birden: “Yuttu!” dedik.</p>

  <p>Vakvak Rıza gözünün kuyruğuyla Refüze’ye bir baktı. Sonra dikkatli bir daha baktı, kaşlarını devirerek:</p>

  <p>“Hadi ulan!” dedi. “Geç yerine!”</p>

  <p>Koz helvasını kazanan da kaybeden de tutamadı kendini… Vay anasını yutmamıştı ha!..</p>

  <p>“Ulan, bu sandalyede tam bir düzine minder eskittim ben! Bize de ha! Çıkarın kitapları!”</p>

  <p>Tulum Hayri işin nereye varacağını kestirmişti. Nasıl olsa Karga Bekir çekmecesini açacaktı:</p>

  <p>“Karga da seni tutarım aman!” diye bir türkü tutturdu. Biz:</p>

  <p>“Kanadını kanadını yolarım aman!” diye gerisini getirdik.</p>

  <p>Tulum aldanmıştı. Sivaslılar yıl sonuna doğru geldikleri için idare onlara kitap vermemişti.</p>

  <p>Tulum:</p>

  <p>“Vay anasını açmadı be!” dedi.</p>

  <p>Refüze yerine geçmiş, çantasını yerleştirmişti ki, kapı üç kez vuruldu. Tulum:</p>

  <p>“Bu sefer tamam!” dedi.</p>

  <p>Gerçekten tamamdı ha… Önce bizim Refüze tipinde, ama ondan daha kötü giyinmiş, siyah gözlüklü, çantalı biri girdi içeri. Arkasından römorkörün bir dubayı sürüklemesi gibi Müdür’ü çekti sınıfa. Nerde Refüze’nin girdiği zaman Hababam Sınıfı‘ndaki o canlılık!.. Tıpır tıpır kalktık ayağa…</p>

  <p>Müfettiş, Refüze’nin biraz önce söylediğini tekrarladı:</p>

  <p>“Devam edin efendim!”</p>

  <p>Neye devam edecektik! Vakvak Rıza şimdiye kadar en azdan böyle on müfettiş görmüştü. Haydi haydi atlatırdı bu yeni yetişme delikanlıyı.</p>

  <p>“Efendim!” dedi. “Avrupa kıt’asının engebelerini inceliyorduk!”</p>

  <p>Yeni terimci müfettişlerle hafiften bir alay vardı bunda…</p>

  <p>Müfettiş hiç bozmadı:</p>

  <p>“İnceleyin de görelim!” dedi gülerek.</p>

  <p>Böyle zamanlarda Güdük Necmi’yi seçerdi ama, tuttu Yamuk Osman’ı kaldırdı… Bir hesabı vardı Vakvak Rıza’nın… Yamuk, bildi bildi, soruları bilemezse Sivas’tan yeni geldi olacaktı! “Vay anasını… Ne hesap be!” dedik içimizden. Vakvak Rıza:</p>

  <p>“Anlat evlâdım!” dedi, “Avrupa’nın engebelerini!”</p>

  <p>Yamuk, bülbül gibi şakıyordu, yutmuştu kitabı… İnek Şaban’dan aşağı kalır yeri yoktu.</p>

  <p>Ama Müfettiş hiç oralı değildi. Kürenin yanına gitti, fırıl fırıl çevirip duruyordu. Bir ara onu bıraktı. Avrupa haritasının başına geçti. Pabuç kadar yırtılıp aşağı doğru sarkan İskandinavya yarımadasına yapıştı. Önce hocaya baktı sonra Müdür’e. Hoca’nın sağırlığını kimden öğrendiyse öğrenmişti.</p>

  <p>“Yırtık!” diye kulağına bağırdı.</p>

  <p>Vakvak Rıza onaylamıştı:</p>

  <p>“Evet efendim, yırtık!”</p>

  <p>“Peki bunu yapıştırmak yok mu?”</p>

  <p>“Benim gittiğim sınıflar yırtmaz!”</p>

  <p>“Emin misiniz?”</p>

  <p>“Evet efendim!”</p>

  <p>“Sizin gittiğiniz sınıflar yırtmaz ha?”</p>

  <p>Vakvak Rıza okkanın altına gidiyordu. Ne pahasına olursa olsun “Yırtmaz!” diye diretti.</p>

  <p>“Neden yırtmasınlar canım?” diye sordu.</p>

  <p>“Yırtmazlar efendim!”</p>

  <p>“Fazla güveniyorsunuz çocuklarınıza…”</p>

  <p>“Efendim, ben sınıfa harita sokmam ki yırtsınlar.”</p>

  <p>Müfettiş bıyık altından güldü. Sonra bize döndü:</p>

  <p>“Çocuklar” dedi. “Şu küreyi harita odasından kim getirdi?”</p>

  <p>İnek Şaban beleş bir aferine konmak için “rap!” kalktı ayağa:</p>

  <p>“Ben!”</p>

  <p>“Oğlum, getirirken hiç dikkat etmek yok mu? Bak, küre bir yanına yatık duruyor! Duvara mı çarptın, kapıya mı vurdun?”</p>

  <p>Şaban’ın yanakları al al olmuştu:</p>

  <p>“Hayır efendim!” dedi. “Bir yere çarpmadım ben!”</p>

  <p>“Canım çarpmasaydın küre yatar mıydı böyle bir yanına!”</p>

  <p>İnek çifter çifter yemin ederken, Güdük Necmi’ye döndü. “Sen yaramaz bir şeye benziyorsun! Sakın senin parmağın olmasın bu işte?”</p>

  <p>“Efendim ne işimiz var bizim harita odasında…”</p>

  <p>“Sınıfta falan ellemeyesin!”</p>

  <p>“Yeni görüyorum ben küreyi!”</p>

  <p>“Ya!..”</p>

  <p>Sonra hocaya döndü:</p>

  <p>“Bak ne diyorlar bunlar… Yeni görüyorlarmış sınıfta… Getirip göstermediniz mi hiç? “</p>

  <p>Bu uzun cümleden pek bir şey anlayamamıştı:</p>

  <p>“Zırt zırt sınıfa getirirlerse arkadaşlar, böyle olur işte… Değil yana yatmak… Mihverinden çıkarıp top diye oynarlar bu haylazlar!”</p>

  <p>Müfettiş Yamuk Osman’ı unutmuştu, harita başında. Sıraların üzerindeki kitaplara gözü ilişti bir aralık:</p>

  <div style="text-align: center;">

    <img alt="032_FilDegilKarga" src="../Images/032_FilDegilKarga.jpg"/>

  </div>

  <p>“Hepinizin tamam mı kitapları?” dedi.</p>

  <p>Sıraları dolaşmaya başlamıştı:</p>

  <p>“Senin?”</p>

  <p>Sivaslılara soruyordu.</p>

  <p>“Yok efendim!”</p>

  <p>“Senin?”</p>

  <p>“İdare vermedi, efendim!”</p>

  <p>“Senin?”</p>

  <p>“Verilmedi efendim!”</p>

  <p>Müdür, müfettişin kulağına eğildi. Bir şeyler söyledi. Müfettiş Karga Bekir’e döndü.</p>

  <p>“Sen de mi Sivas’tan geldin?”</p>

  <p>“Evet efendim!”</p>

  <p>Sonra hepimize birden:</p>

  <p>“Çıkarın harita defterlerinizi!”</p>

  <p>Vakvak, ne harita yaptırmış, ne de idare harita defteri vermişti. Ama bütün Sivaslıların harita defterleri tamamdı.</p>

  <p>Memleket aşkıyla sarıldılar çekmece kapaklarına. Sarılmalarıyla “Gak!” diye, Karga Bekir’in çekmecesinden iri bir karganın kanatlanması bir oldu.</p>

  <p>Müfettiş, başını eğip geri çekilmese, karga suratına çarpabilirdi.</p>

  <p>Tavanda acemice bir tur atıp kanatlarını teraziledikten sonra Vakvak Rıza’nın yanındaki pencereden uçup gitti! Vakvak Rıza bir bize bakıyor, bir Müfettiş‘e!.. Bu uçup giden kargaya bir anlam veremediği yüzünden apaçık belli oluyordu!</p>

  <p>Müfettiş‘ten önce Müdür atıldı:</p>

  <p>“Nedir bu kepazelik!”</p>

  <p>Tulum, sorumlu biri sıfatıyla;</p>

  <p>“Efendim!” dedi. “Tabiiyeci istemişti. Arkadaş unutmuş olacak. Açıverdi çekmecenin kapağını!..”</p>

  <p>Ne vardı bunda şaşacak! Çekmeceden çıkan, bir kargaydı, fil değildi ya!</p>

</body>

</html>