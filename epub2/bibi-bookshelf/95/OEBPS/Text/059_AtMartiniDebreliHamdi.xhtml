<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>AT MARTİNİ<br/>
  DEBRELİ<br/>
  HAMDİ!..</h2>

  <p>Atışa gidiyorduk. Çolak Hamdi şimdiden atmaya başlamıştı bile:</p>

  <p>“Göz, gez, arpacık… Çattt!”</p>

  <p>“GravvvvL”</p>

  <p>“On ikiii!..”</p>

  <p>Bu on iki de neydi? Kimsenin bildiği yoktu. Hamdi de geldiği Adana Lisesi’nde öğrenmiş olacaktı bunları. Boyuna sallıyordu Çolak:</p>

  <p>“Adana’da Askerlik Hocası atışa götürmüştü bizi… Aldım tüfeği elime. Diktim gözümü hedef tahtasına… Şu gözdür, şu gezdir, şu arpacıktır dedim kestim soluğumu… Bir dokundum tetiğe… Gravvvv! İkinciyi salladım Gravvvv! Arkadan üçüncü, Gravvvv!.. Hedefin dibinde yatanlar fırladılar yattıkları yerden, işaretçilerden biri kaldırdı flâmayı:12!</p>

  <p>Ararlar, ararlar ikinciyle, üçüncüyü hedef tahtasında, yok!.. Birinci atışta 12’den nallayan, ikinci, üçüncü atışta havaya sallamaz ya! Arayıp da kurşun deliğini bulamayan hödükler, “Karavana!” diye bağırınca dayanamadım “Yalan!” diye atıldım. Hedefe gidip de bir de baktık ki, ikinci, üçüncü kurşunlar aynı delikten geçmemişler mi?”</p>

  <p>Bütün sınıf hep birden bağırdık:</p>

  <p>“At martini Debreli Hamdi, dağlar inlesin!”</p>

  <p>Çolak Hamdi, inandırmak için yırtınıyordu. Tulum Hayri dayanamadı:</p>

  <p>“Ulan!” dedi, “Ne yırtınıp duruyorsun. Halep ordaysa, arşın burda. Göster hünerini de, herkes inansın!”</p>

  <p>Trenden inmiş, istasyonun arkasında çift sıra olmuştuk. Askerlik Hocasını bekleyecektik. Tulum ip tutmaca bizi dizdi. Yabancılara açık vermemek için çakı gibi asker oluvermiştik. Çok geçmeden bir teğmen belirdi karşıdan. Baktık bize doğru geliyor. Biz en azdan bir yüzbaşı bekliyorduk. Tulum Hayri tatsız bir komut verdi:</p>

  <p>“Hazır ol! Dikkat, sağa bak!”</p>

  <p>Bütün gelip geçenler o yandaydı zaten… Teğmen, Hababam Sınıfı‘na biraz daha sokulunca:</p>

  <p>“Merhaba!” diye bağırdı. Karşılığını verdik hemen: “Merhaba!”</p>

  <p>Başı bizden tarafta bir uçtan bir uca yürüdü. Üst başa gelince:</p>

  <p>“İsmim…” diye başladı. Elini arkasına attı. En alt baştaki Güdük Necmi’ye kadar küt… Küt yürüdü. Gitti, geldi… Bir daha gitti, geldi… Bir daha gitti… Bir daha geldi. Ağız dolusu bir gürleme:</p>

  <p>“İsmim Osman!”</p>

  <p>Bir iki volta daha… Körüklü çizmeleri, her adımda gıcır gıcır ötüyordu:</p>

  <p>“Soy ismim…”</p>

  <p>Üç gidiş… Üç gelişten sonra:</p>

  <p>“Koç!” diye gürledi.</p>

  <p>Hani başka bir soyadı deseydi kimse yakıştıramayacaktı. Domdom Ali yavaştan:</p>

  <p>“Koç ha!” dedi. “Maşallah!”</p>

  <p>Elleri arkasındaydı Teğmen’in… Altı volta daha attıktan sonra:</p>

  <p>“Sağa dön!” diye bir komut verdi, geçtik yürüyüşe.</p>

  <p>Atış yeri çok uzakta değildi. Hemen evlerin bittiği yerden başlıyordu. Bizi bir Binbaşı karşıladı. Bizim Koç, Binbaşı‘yı görünce kuzuya dönmüştü. Binbaşı savaşa gidecek gibi tam donanım hazırdı. Manevra kayışında bir tabanca, omuz kayışının arasında da bir gazete vardı:</p>

  <p>“Çocuklar!” diye başladı söze, “Sınıfta boşuna oturduk! Şu piyade tüfeğine sarılmadan askerlik olmaz! Tüfeği sıkıca kavrayıp dayamalı köprücük kemiğine. Nefesi kesip dokunmak tetiğe. Tüfeğin sesine alışmalı daha şimdiden. Gerisi boş lâf! Mangal kadar yüreği olan bir erkek var mı içinizde?”</p>

  <p>Bir duraklama oldu. Kalem Şakir, İnek Şaban’ı itti arkasından:</p>

  <p>“Var Efendim!”</p>

  <p>Şaban o hızla Binbaşı‘nın yanında bulmuştu kendisini.</p>

  <p>“Sen misin!” dedi, “Göbeğinden işeyen?”</p>

  <p>Şaban, geri dönüp boşalan yerine baktı:</p>

  <p>“Ben… Ben…”</p>

  <p>“Ha! Şensin demek o kabadayı?”</p>

  <p>Bel bel Binbaşı‘nın yüzüne bakıyordu. Verecek yanıt bulamamıştı başka:</p>

  <p>“Ben… Ben…”</p>

  <p>“Aferin!” dedi, “Yaşa sen! Adın ne? Cesaretine on numara! Ne yazık ki gözlüğün var. Ancak levazımda çalışacaksın ilerde. Başka? “</p>

  <p>Tulum hazırlanıyordu ki, Kalem Şakir:</p>

  <p>“Sen dur!” dedi, “Hamdi çıksın! Atıp tutuyordu namussuz</p>

  <p>Çolak!”</p>

  <p>Yoldaki palavracı kabadayı, o değildi sanki… Kalem Şakir:</p>

  <p>“Çıksana ne duruyorsun!” diye payladı.</p>

  <p>Çolak, tüfeğin demirinden korkup demirci dükkânının önünden geçemeyeceklerden değildi. Bütün sınıftan sakladığı bir sakatlığı vardı: Sağ gözü, ancak ışığın sönüp yandığını sezebilecek kadar görüyordu. Nişan alırken sol gözünü kapatırsa, hedefi nasıl görecekti? Binbaşı, geride dikilen erlerin ellerinden, bir piyade tüfeği çekti. Önce kendisi nişan aldı. Sonra Hamdi’ye uzattı: “Daya bakalım, köprücük kemiğine!”</p>

  <p>Hamdi dediğini yaptı.</p>

  <p>“Nişan al!”</p>

  <p>Gözü, gezi, arpacığı bir hizaya getirdi. Çakıyordu bu işlerden… Binbaşı da beğenmişti:</p>

  <p>“Gel, yat şuraya, sende iş var! Yatarak destekli… Kazık gibi durma yat!”</p>

  <p>Hamdi korka korka gitti, yattı. Tüfeği sol omuzuna dayadı. Eğer böyle yaparsa sağ gözünü yumar, soluyla nişan alabilirdi. Ama Binbaşı yutmamıştı:</p>

  <p>“Salaklaşma!” dedi. “Sağ omuzuna daya şu mereti be!..” Dipçiği sağ omuzuna dayadı. Kabzayı kavradı. Hedefin önündeki erler sığınaklarına girmişlerdi.</p>

  <p>“Hadi bakalım delikanlı!” dedi, “Göster kendini!”</p>

  <p>Çolak Hamdi, namluyu hedefe doğrulttu. Sol gözünü kapadı. Sağ gözü zaten kapalı demekti. Tetiği elledi birden:</p>

  <p>“Gravvv!”</p>

  <p>Hedefin taaa sağ yanında otlayan kazlar, acı acı bağırıp kanatlandılar. Kurşun yanlarındaki bir tümsekten toz kaldırmıştı. Onbaşı düdükle hedeftekilere işaret verdi.</p>

  <p>İki kişi fırladı sığınaktan; hedefin üzerinde boşuna delik arıyorlardı. Bir şey bulamayınca bağırdılar:</p>

  <p>“Karavanaaa!”</p>

  <p>İnek Şaban bu karavanadan bir şey anlayamamıştı:</p>

  <p>“Vurdu ha! Aşkolsun!” dedi.</p>

  <p>Kalem Şakir:</p>

  <p>“Bir karavana hoşafı hak etti!” diye onu destekledi.</p>

  <p>Binbaşı bağırdı:</p>

  <p>“Dayan bir tane daha! Bakma salak salak!”</p>

  <p>Çolak dokundu tetiğe… Bu sefer karavana işaretini kazlar verdiler:</p>

  <p>“Gak!… Gak!… Gaaak!..”</p>

  <p>Beş merminin beşi de karavana çıkınca Binbaşı‘da şafak atmıştı:</p>

  <p>“Kalk!” dedi, “Ben de seni bir adam sanmıştım!”</p>

  <p>Çolak Hamdi yıkılır gibi geçti karşısına. Şaşkınlıktan iki ayağını yana açıp dikiliyordu. Binbaşı:</p>

  <p>“Bu muydu marifetin?” diye payladı.</p>

  <p>Çolak gözlerini kırpıştırıp duruyordu. Binbaşı kuşkulu kuşkulu yüzüne bakarak:</p>

  <p>“Sakın gözlerinde bir bozukluk olmasın?” dedi.</p>

  <p>“Hayır! Sağlamdır!”</p>

  <p>Eğilmiş, gözlerini inceliyordu. Binbaşı, sonra geri geri çekildi. Manevra kayışına kıstırdığı gazeteyi çekip uzattı önüne: “Kapat!” dedi, “Sağ gözünü!”</p>

  <p>Çolak sol eliyle sağ gözünü kapattı.</p>

  <p>“Oku şu büyük harfleri!”</p>

  <p>Gazetenin ilk sayfasını perde gibi germişti:</p>

  <p>Hamdi’nin sakat olan gözü kapalıydı. Rahatça okudu:</p>

  <p>“İsmet İnönü tedkik seyahatine çıkıyor!”</p>

  <p>“Tamam! Öbür gözünü kapat!”</p>

  <p>Çolak Hamdi’ye tam hinoğlu hinliğini gösterecek fırsat çıkmıştı. Sağ gözünden sol elini indirdi. Sağ eliyle gene aynı gözü kapatıverdi. Binbaşı, bu el çabukluğunun farkına varmadan elindeki gazetenin başka bir manşetini tuttu gözüne:</p>

  <p>“Oku!”</p>

  <p>“Dil kurultayı Dolmabahçe’de toplandı!”</p>

  <p>“Tamam!” dedi, “Mükemmel! Peki amma, neden karavana attın?”</p>

  <p>Çolak Hamdi, bütün sınıfın bildiği bir gerçeği resmen açıkladı:</p>

  <p>“Ben solağım efendim! Tüfeği sol omuzuma dayar da sol elimle kabza kavrar, sol elimin işaret parmağıyla tetik düşürürsem ancak vazifemi yapabilirim!”</p>

  <p>Talimname solaklara da bir hak tanımıştı. Binbaşı:</p>

  <p>“Yat bakalım!” dedi, “Yatarak destekli nişan vaziyeti!..”</p>

  <p>Çolak Hamdi fazla beklemedi, dokundu tetiğe:</p>

  <p>“Gravvv!”</p>

  <p>işaretçiler koşup baktılar:</p>

  <p>“On iki!”</p>

  <p>Bizim Çolak Hamdi, çolak olduğu kadar, solak olduğunu da ispatlamış oldu böylece…</p>

</body>

</html>