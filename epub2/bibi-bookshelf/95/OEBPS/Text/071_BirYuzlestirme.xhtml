<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>BİR YÜZLEŞTİRME</h2>

  <p>Maçlı, sinemalı bir pazar geçirdikten sonra yorgun argın okula dönmüştük. Günün olayları, olduğu gibi değil de, olması gerektiği gibi anlatılıyor, altından da kendimize bir pay çıkarmaya çalışıyorduk. Sınıfa en son giren Kalem Şakir, daha kapıdan sesleniyordu bize:</p>

  <p>“Bir kız girdi Müdür’ün odasına!” dedi, “Hem de ne kız!”</p>

  <p>Kalem Şakir’den yana çevirmiştik başımızı. Tulum Hayri:</p>

  <p>“Nasıl kız bu?” diye sordu.</p>

  <p>“Bayağı kız işte… Kız gibi kız!”</p>

  <p>“Yani ne giymiş?..”</p>

  <p>“Gri bir şey vardı üzerinde…”</p>

  <p>“Kaç yaşlarında falan?”</p>

  <p>“On dokuz, yirmi!”</p>

  <p>Tulum’un bir huyu vardı, kızlara küfürle karışık lâf atardı. Kalem bunu bildiği için:</p>

  <p>“Tamam mı?” diye sordu. “Gittin mi okkanın altına?”</p>

  <p>“Yani bu kızın saçları, erkek saçı gibi kesik mi?”</p>

  <p>“Pek kesik sayılmaz!.. Yanında da annesi vardı.”</p>

  <p>“Annesi var öyle mi? Benim gördüğüm kızın yoktu annesi…”</p>

  <p>“Canım annesi sokakta yanında olmayabilir! Kızın kolundaki çürüğü evde görür de, tutar getirir okula!..”</p>

  <p>Tulum’u kara kara bir düşüncedir almıştı.</p>

  <p>Daha etüt zili çalmadan Kel Mahmut göründü koridorda. Olağanüstü bir hal olduğu meydandaydı. Güdük Necmi nihayet patladı:</p>

  <p>“Nerdeyse sıkıyönetim ilân edilecek… İş sokağa çıkma yasağından başladı!”</p>

  <p>Tulum telâşlıydı. Çolak Hamdi bunu sezinlediği için: “Hiç kıpırdama!” dedi, “Kız senin adını bilmese de iki kelimeyle anlatır biçimini!..”</p>

  <p>Zaten Tulum’u da korkutan buydu ya… Okulun otomatik zili çaldı. Oturduk yerimize, açtık kitapları… Çok geçmeden Kel Mahmut’un iri kemikli eli, üç kez vurdu kapıya. Bu “Haydi dışarı!” demekti. Biz bir sözlü buyrultusu bekliyorduk:</p>

  <p>“Ne duruyorsunuz be! Dışarı, demedik mi? “</p>

  <p>Kapıda dikilmiş, suratından düşen bin parça oluyordu:</p>

  <p>“Gene ne halt ettiniz!” gibilerden ters ters bakıyordu. Nerdeyse çiğ çiğ yiyecekti bizi. Tulum’un yediği haltı toptan kabullenmiş gibiydik. Hak veriyorduk Kel Mahmut’a.</p>

  <p>Son buyrultusunu da verdi, geçti öbür şubeye:</p>

  <p>“İkişer olun sınıfın önünde!”</p>

  <p>Koridorun bütün lâmbaları daha şimdiden yanmıştı. Güdük, Tulum Hayri’ye:</p>

  <p>“Saklan istersen helâya!” dedi.</p>

  <p>Bu aptalca bir öneriydi. Kel Mahmut, Hababam Sınıfı‘nın önünden bir geçti mi, bir bakışta anlardı Tulum’un yokluğunu.</p>

  <p>“Çocuklar! ” dedi, Refüze Ekrem, “Yüzleştirme var!”</p>

  <p>“Öyleye benziyor!”</p>

  <p>Bütün sınıfların gözü bizim üzerimizdeydi. Fen Şubesinin Mümessili dayanamadı:</p>

  <p>“Gene ne halt ettiniz!” dedi.</p>

  <p>Ölür müsün öldürür müsün?</p>

  <p>Çolak Hamdi’yle, Yıkılmaz Hadi de durumdan pek hoşlanır görünmüyorlardı. Herkeste bir kurtyeniği var gibiydi. Önce karşıdan Müdür göründü. Bir nutuk çekme fırsatı çıktığı için bir bakıma da sevinmeliydi.</p>

  <p>“Sizi, geldim geleli hayırlı bir iş için topladığımı hatırlamıyorum!” diye sürdürdü konuşmasını. Gözleri Hababam Sınıfı‘ndaydı.</p>

  <p>Talebeliğin şerefi iki paralık edilmişti gene. Müteaddit ihtar ve tenbihlere rağmen gene bir Aile kızına hayasızca söz atılmıştı. Yakışır mıydı bu?</p>

  <p>Kel Mahmut’a bir işaret çekti Müdür:</p>

  <p>“Buyursunlar!”</p>

  <p>Buyurucak olan, Kel Mahmut değildi her halde. Az sonra karşılıklı saf olmuş çocukların arasından ay parçası gibi bir kız göründü, arkasında da annesi… Ama ne anne!.. Eğer caddede kızının yanında yürümüş olsa, Tulum Hayri bile yanaşamazdı semtine.</p>

  <p>Müdür:</p>

  <p>“Gelin, şurdan başlayın!” diye bizim sınıfı gösteriyordu. Biraz da işe heyecan karıştırmak için:</p>

  <div style="text-align: center;">

    <img alt="071_BirYuzlestirme" src="../Images/071_BirYuzlestirme.jpg"/>

  </div>

  <p>“Çocuklar!” dedi, “O terbiyesiz kimse, kendini şimdiden kovulmuş bilsin!”</p>

  <p>Domdom Ali:</p>

  <p>“Ulan Hayri!” dedi, “Tanıdın mı kızı?”</p>

  <p>“Hiç de yabancı gelmiyor!”</p>

  <p>“El falan var mı?”</p>

  <p>“Farkında değilim vallaaa…”</p>

  <p>Kız bal rengi gözleriyle alt baştan başladı bizi incelemeye. Yukarı doğru adım adım geliyordu. Kız bir ara hızlanır gibi oldu, annesi:</p>

  <p>“Bak!” dedi, “Gözünü dört aç da bak!.. Acelen ne!”</p>

  <p>Eğer kız:</p>

  <p>“Şu!” dese, Müdür’den önce bu kadın yapışacaktı yakasına. Bir ordu gelse kurtaramazdı elinden artık!</p>

  <p>Tulum’un hizasına gelince, bütün sınıfın kalbinin küt küt vurduğu neredeyse duyulacaktı. Kız, bir an gözlerini dikti Tulum’a, yürüyüş temposu yavaşladı, yavaşladı kızın kaşları çatıldı kaldı. Bir şeyler anımsamıştı ama, öyle Tulum’u küçültecek türden değildi. Dudaklarında ince bir gülüş belirdi bir anda. Attığı bir iki adımla hemen dağılıverdi. Kalem Şakir arka sıradan:</p>

  <p>“Hadi, atlattın! Geçmiş olsun!” dedi.</p>

  <p>Kız, daha hızlı bir tempoyla bizim sınıfı bitirdi. Fen Kolu Şubesine geçti. Annesi peşinden bir hayalet gibi yürüyor, suçu işleyeni değil de, işleyebilecek olanı arıyordu. Karşı sıra da kontrolden geçti. Suçlu bulunamamıştı. Kızın annesi Müdür’ü suçlar gibi:</p>

  <p>“Hepsi bu kadar mı çocukların?” dedi.</p>

  <p>Tulum’un keyfi yerine gelmişti. Yavaştan:</p>

  <p>“İki arşın da evde var!” dedi.</p>

  <p>Bu hepimizin bildiği bir açık saçık hikâyenin son cümlesiydi. Hemen hepimiz yüksek sesle güldük. Kadın işkillenmişti bizden:</p>

  <p>“Kız, gel!” dedi, “Şunları bidaaa gözden geçir!”</p>

  <p>Kız annesinin ne mal olduğunu pek iyi biliyordu. Şu nazik durumda bir hır çıkarmamak için Güdük’ten başladı, Kalem Şakir’den çıktı:</p>

  <p>“Yok!” dedi, “Anneciğim!”</p>

  <p>“Kız nasıl yok olur!”</p>

  <p>Müdür, bu gürültüden sonra, yapılanların boşa gitmemesi için:</p>

  <p>“Peki… O terbiyesizliği yapanın, bu okuldan olduğunu nerden biliyorsunuz?” diye sordu. Bu biraz da bize karşı bir hesap vermeydi. Kız:</p>

  <p>“Gördüm!” dedi, “Okula girerken kapıda gördüm!”</p>

  <p>“Kılığı, kıyafeti?”</p>

  <p>“Siyah elbisesi vardı!”</p>

  <p>Zaten bizde beyaz elbisesi olan yoktu ki… Bütün parasız yatılıların elbisesi siyahtı. Paralıların çoğu da Müdür’ün zoruyla koyu elbiseler diktirmişlerdi.</p>

  <p>Kızın annesi geldi, geldi. Tulum’un önünde durdu:</p>

  <p>“Kız iyi bak!” dedi, “Şu olmasın sakın!”</p>

  <p>Kız ister istemez başını Hayri’ye çevirdi:</p>

  <p>“Hayır!” dedi, “Öyle şişman değildi, yakışıklıydı!”</p>

  <p>Bu zan altında kalmak Tulum’u deli ediyordu. Gayet centilmence:</p>

  <p>“Sizden bir şey sorabilir miyim?”</p>

  <p>Bir ip ucu yakalamışa benziyordu.</p>

  <p>“Buyurun!”</p>

  <p>“Sizi rahatsız eden o terbiyesizin başında kasket var mıydı?”</p>

  <p>“Kasket mi?.. Kasket… Yoktu…”</p>

  <p>Tulum Müdür’e dönerek:</p>

  <p>“Efendim!” dedi, “Zâtıaliniz de pekâlâ kabul buyurur ki… Biz emirleriniz gereği kasketsiz gezmeyiz. Özellikle pazar günleri hepimiz kasketliyizdir… Şu halde bu terbiyesizliği yapan bizden değil!”</p>

  <p>Müdür’ün, bu savunmadan sevinmesi gerekirdi ama hiç de yüzünde böyle bir anlam belirmiş değildi. O da biliyordu ki, sıkı emirleri olduğu halde “Özellikle pazar günleri” kimse kasket giymezdi. Ama bu kasketsiz okula giren öğrenci, sözü Tulum’un kafasını işletmeye çok yaramışa benziyordu:</p>

  <p>“Küçük Hanım bir dakika…” dedi, “Bu kasketsiz öğrenci kaç yaşlarında falandı?”</p>

  <p>“On dokuz, yirmi… Belki daha büyük … Yaşı daha büyük de olabilirdi ama, öyle gösteriyordu!”</p>

  <p>“Hımmm! Yirmi bir, yirmi iki de olabilir demek…”</p>

  <p>“Olabilir.”</p>

  <p>“Mersi!”</p>

  <p>Sonra Müdür’e döndü:</p>

  <p>“Bu terbiyesizi okuldan uzaklaştıracağınızı söylemiştiniz değil mi efendim!”</p>

  <p>“Evet, kovacağım!”</p>

  <p>“Müsaade ederseniz çağırayım, gelsin!”</p>

  <p>“Biliyor musun?”</p>

  <p>“Biliyorum!”</p>

  <p>“Tut, getir! Ne duruyorsun!”</p>

  <p>“Ya gelmek istemezse?”</p>

  <p>“Yaka paça… Zorla!”</p>

  <p>Sıradan çıktı. Merdivenleri koşarak indi. En azdan üç yüz çift göz (Evciler pazartesi sabahı gelirdi) az sonra merdivenlerden çıkacak suçluyu bekliyordu. Her halde bu helâya saklanmış olacaktı, ya da daha gizli bir yere…</p>

  <p>Çok geçmeden merdivende ayak sesleri belirdi. Gelenlerin uygun adımla yürümedikleri belliydi. Müdür geleni bizden önce görmüştü:</p>

  <p>“Dur!.. Yavaş! Ne oluyor?” diye elini kaldırdı.</p>

  <p>“Nasıl olur, imkânsız!” diye söyleniyordu.</p>

  <p>Tulum getirdiği adamı çekti bileklerinden, koridora çıkardı. Bu hepimizin bildiği Sansar Behçet’ti, öğretmen yardımcısı… Suçlu o mu, değil mi anlaşılmadan, millet bastı kahkahayı…</p>

  <p>Kızın ağzından çıkacak tek kelime her şeyi aydınlatacaktı. Kız koridorun ortasından Sansar Behçet’in yanına kadar yürüdü.</p>

  <p>Koridorda sinek uçsa duyulacaktı. Tepeden tırnağa süzdü uzun uzun:</p>

  <p>“Bu işte!” dedi, titrek bir sesle.</p>

  <p>Annesi:</p>

  <p>“Bu terbiyesiz haaa!..” diye yürüdü üzerine.</p>

  <p>“Evet bu!”</p>

  <p>Müdür’le Kel Mahmut bir şey söylemiyor, yiyeceklermiş gibi bakıyorlardı Sansar’a.</p>

  <p>En azdan üç yüz öğrenci bu işin nasıl olduğunu, nasıl olacağını düşünmeden katıla katıla gülüyorlardı. Müdür, disiplin çarkından bir burgunun çıktığını anlamıştı:</p>

  <p>“Susun efendiler!” diye bağırdı. Bu susma Tulum Hayri’nin işine yaramıştı:</p>

  <p>“Efendim!” dedi, “Terbiyesizin kovulacağım vaad buyurmuştunuz!”</p>

  <p>Müdür’ün gözlerinden şimşekler çakıyordu:</p>

  <p>“Çok konuşma, geç yerine!” dedi.</p>

  <p>Tulum Hayri yuvarlanır gibi geçti yerine.</p>

  <p>Tulum yerine geçti ama, Sansar Behçet’i de bir daha ne Kel Mahmut’un odasında gören oldu, ne de Hababam Sınıfı‘ndaki kürsüde.</p>

</body>

</html>