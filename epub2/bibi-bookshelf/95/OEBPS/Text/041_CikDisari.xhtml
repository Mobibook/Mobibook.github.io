<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>ÇIK DIŞARI</h2>

  <p>Son etüdün ortalarına doğru Güdük Necmi geldi sınıfa:</p>

  <p>“Çocuklar!” dedi, “Kel Mahmut’u kapıdan çıkarken gördüm… Mutlaka eve gidiyor. Karısı gene telefon etmiş olacak!”</p>

  <p>İnanmadık. Tulum Hayri:</p>

  <p>“Doğru söyle!” dedi, “Kel bu saatte okulu bırakıp bir yere gitmez!”</p>

  <p>“Gitti diyorum size!”</p>

  <p>İşin ciddiliğini kestirebilmek için, albaştan etti:</p>

  <p>“Ulan Güdük! Doğru söyle… Eğer Kel gittiyse bu gece Yavşak’ın çekeceği var!”</p>

  <p>“Kör olayım gitti!”</p>

  <p>İnanmıştık. Keyifli zamanlarımızda hep birden söylediğimiz Hababam Sınıfı‘nın millî marşını hep bir ağızdan tuttururduk:</p>

  <p style="text-align: center;"><b>“Entike kuşe rule rule!</b></p>

  <p style="text-align: center;"><b>Haydi hooooppa muşule!</b></p>

  <p style="text-align: center;"><b>Ave lûpe luuupe</b></p>

  <p style="text-align: center;"><b>Ave lûpe kaaaro</b></p>

  <p style="text-align: center;"><b>Haaaydi Haykanoş,</b></p>

  <p style="text-align: center;"><b>Enti kala Moş Hop!</b></p>

  <p style="text-align: center;"><b>Entike… … … …</b></p>

  <p style="text-align: center;"><b>… … … … …</b></p>

  <p>Tulum Hayri eliyle cetvel tahtasını almış, bize orkestra şefliği yapıyordu.</p>

  <p>En azdan on beş kez tekrarladıktan sonra:</p>

  <p>“Dur!” işareti verdi. Kapıyı açıp baktı. Dışarıda adam olup olmadığını kontrol etti. Kimseler yoktu.</p>

  <p>“Arkadaşlar!” diye başladı, “İşte geldik gidiyoruz. Şen olasın Halep Şehri! On beş gün sonra Hababam Sınıfı‘nı koydunsa bul! Hani bir lâf vardır. Deveye sormuşlar, bir şikâyetin var mı halinden diye… Hiçbir şikâyetim yok, yük taşımaktan bile yakınmıyorum, yalnız bu Merzifon eşeğinin önümde kılavuzluk etmesi yok mu, çok koyuyor bana demiş. Anladınız ya! Bana da şu Yavşak’ın Hababam Sınıfı‘na girip etüt beklemesi çok koyuyor. Bıyıklarını yakıp biraz ayağını kestik ama kapıda dikilmesi yok mu, bitiyorum!”</p>

  <p>Güdük Necmi:</p>

  <p>“Benden de al o kadar!” dedi.</p>

  <p>Yıkılmaz Hadi:</p>

  <p>“Bu gece Kel Mahmut gittiyse eğer…”</p>

  <p>Güdük Necmi:</p>

  <p>“Gitti diyorum size be!.. Çantası da vardı elinde.”</p>

  <p>“Çantası mı? Kantinden sucuk yürütmüştür vallaaa…”</p>

  <div style="text-align: center;">

    <img alt="041_CikDisari" src="../Images/041_CikDisari.jpg"/>

  </div>

  <p>“Bırakın gevezeliği, etütten çıkmaya tam 35 dakika var!”</p>

  <p>Kalem Şakir sözünü kesti:</p>

  <p>“Otuz beş dakika mı, geçelim mi yatakhaneye çocuklar?”</p>

  <p>“Geçelim ama nasıl? Yatakhane kilitli. Açamayız!”</p>

  <p>Kalem Şakir plânı çoktan hazırlamıştı:</p>

  <p>“Ben şu sınıfların sigortasına bir dokunayım, olur biter!..”</p>

  <p>“Hemen yapar Şükrü Efendi!..”</p>

  <p>“Ben dokunayım da yapsın bakalım!”</p>

  <p>Tulum bir şeyler düşünmüştü. Söyletmek için:</p>

  <p>“Eee… Sonra?” dedim.</p>

  <p>“Gerisi kolay!.. Hele bir yatakhaneye geçelim!”</p>

  <p>İki dakika sonra bütün sınıfların ışıkları bir anda sönmüştü. Işıkların sönmesi ile müthiş bir gürültü başladı. Her kafadan bir ses çıkıyor, kimi şarkı söylüyor, kimi sövgülü, övgülü nutuklar çekiyordu.</p>

  <p>Tulum Hayri çekmecesindeki mumu çıkarıp yakmış, kürsünün ortasına dikmişti. Kendisi de geçmişti kürsüye.</p>

  <p>“Şimdi neredeyse Yavşak damlar!” dedi.</p>

  <p>Güdük Necmi çekmecesinden eksik etmediği çatapatları karatahtaya sürüyor, parlak izler çiziyordu. Kalem Şakir kalktı, elinden aldı. Çatapatlarla yere bir şeyler yazdı. Kapıdan girenin okuması için yan yazmıştı. Kalkıp okuduk:</p>

  <p>“Yavşak Şadi, çık dışarı!”</p>

  <p>Gitti, kürsüdeki mumu da söndürdü. Fosforlu yazı yerde kedi gözü gibi ışıl ışıl parlıyordu. Geçti kapıya, gözcülüğe…</p>

  <p>Sınıflardan biri boşaldı. Çocukların gürültüsünden anlaşılıyordu ki ikincisi de boşalıyordu, üçüncüsü de. Yavşak herhalde sınıfları teker teker dolaşıp yatakhaneye gönderiyordu çocukları. Şakir; kapının alaca karanlığında göründü.</p>

  <p>“Çocuklar!” dedi, “Yavşak geliyor!”</p>

  <p>Sınıf zifiri karanlıktı. Çıt çıkarmadan Yavşak’ı bekliyorduk. Bütün sınıflar üçer beşer dakika arayla boşaltılmış, sıra bize gelmişti. Ayak sesleri geldi, geldi, kapının önünde durdu. Kapı gümbür gümbür yumruklanıyordu:</p>

  <p>“Haydi yatakhaneye!”</p>

  <p>Bizde hiç ses yok!</p>

  <p>“Yok mu içerde kimse beee?” diye kuşkuyla sordu.</p>

  <p>Gene ses yok! İçeri girmeye de korkuyordu. Yerdeki yazıyı görmüş olacak ki:</p>

  <p>“Vay namussuzlar!” dedi, “Kim yazdı bunu?”</p>

  <p>Biz dudaklarımızı ısırıyor, tutuyorduk kendimizi. Bir şeylerden işkillenmişti. Bir iki adım attı içeri… Atmasıyla kapının kapanması bir oldu. Kapının arkasında bekleyen Kalem Şakir, hemen dışarı fırlamış, kapıyı da dışardan çekmişti. Yavşak zorladı, zorladı, açamadı. Çaresiz içerde kalmıştı.</p>

  <p>Biz hafiften gülüyorduk. Tulum:</p>

  <p>“Kim bu sınıfa giren?” diye seslendi.</p>

  <p>“Ben!”</p>

  <p>“Sen kimsin? Ne işin var senin Hababam Sınıfı‘nda?”</p>

  <p>“Haber vermeye geldim size! Yatakhaneye geçeceksiniz!”</p>

  <p>“Ne yatakhanesi be!.. Daha zile 25 dakika var!”</p>

  <p>“Canım elektrikler bozuldu ya…”</p>

  <p>“Bozulduysa yaptırırsın! Biz bir yere gitmeyiz etüt zamanı… Ders çalışacağız!”</p>

  <p>“Canım bırakın alayı!”</p>

  <p>“Ne alayı be… Zil çalmadan kimse çıkamaz sınıftan. Ben sınıfın seçimle Başkanı‘yım! Mahmut Bey’den lâf işitemem! Yaptır elektrikleri…”</p>

  <p>“Canım ben emir veriyorum, haydi yatakhaneye!..”</p>

  <p>“Müdür yazmış, mühürlemiş, duvara asmış. Yatakhane on buçukta diye… Çıkamayız!”</p>

  <p>Yavşak Şadi, ne söyleyeceğini şaşırmıştı. Boyuna:</p>

  <p>“Bırakın alayı canım!” deyip duruyordu. Bizi suçlandırmak için:</p>

  <p>“Kim yazdı bu yazıyı yere?” diye pürüzlük çıkarmaya kalkıştı.</p>

  <p>Tulum:</p>

  <p>“Hangi yazıyı canım?” diye sertleşti. r</p>

  <p>“Şu yerdeki yazıyı…”</p>

  <p>“Aşkolsun sana Şadi Bey, nasıl okuyorsun bu karanlıkta yerdeki yazıyı?..”</p>

  <p>“Canım şu parlak yazıyı diyorum!”</p>

  <p>Tulum kibriti çaktı, çekmecesinden çıkardığı iki mumu da yaktı. Birer aline alıp çıktı ortaya… Şaşkın şaşkın dikilen Yavşak Şadi’ye:</p>

  <p>“Hangi yazı?” diye sordu.</p>

  <p>Mumların ışığında yerde yazı mazı kalmamıştı.</p>

  <p>“Bir de Hababam Sınıfı‘na iftira ha!”</p>

  <p>“Ne iftirası be… Gözümle gördüm!”</p>

  <p>“Bu sınıfın Mümessili benim! Beni boğaz tokluğuna Mahmut Bey getirmedi bu sınıfın başına! Seçimle mümessil oldum ben!”</p>

  <p>Mumları kürsünün üstüne dikti:</p>

  <p>“Biz biliriz ödevimizi. Sizin hatırlatmanıza hiç gerek yok! Buyurun! Bir daha da görmeyelim sizi bu sınıfta! “</p>

  <p>Yavşak Şadi birşeyler söylemek istedi, kıvıramadı. Döndü arkasını, süklüm püklüm kapıya doğru yürüdü. Dışarıdan konuşmayı dinleyen Kalem Şakir kapının kolunu bırakmıştı. Yavşak kapıya asılır asılmaz açılıverdi.</p>

  <p>Yavşak çıkar çıkmaz salıverdik makaraları… Sonra çıt çıkarmadan etüdün sonuna kadar kaldık sınıfta.</p>

  <p>Ziller otomatik olduğu için Yatakhane ziline kadar oturduk.</p>

  <p>Ödevini bilen gemi süvarisi gibi, tam vaktinde terk ettik Hababam Sınıfı‘nı.</p>

</body>

</html>