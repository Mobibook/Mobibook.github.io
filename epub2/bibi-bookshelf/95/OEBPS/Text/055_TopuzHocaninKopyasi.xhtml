<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>TOPUZ HOCA’NIN KOPYASI</h2>

  <p>Topuz Hoca üçüncüyü soruyu da yazdırdıktan sonra:</p>

  <p>“Hadi bakalım, tereyağı gibi sualler… Başını sağdan sola çevirenin alırım kâğıdını!” diye gevrek gevrek güldü.</p>

  <p>Güdük Necmi:</p>

  <p>“Sağdan sola çevirmek yasak! Soldan sağa çevirmek serbest!”</p>

  <p>Refüze Ekrem:</p>

  <p>“Sorular kazık be!” diye Domdom Ali’nin kulağına fısıldadı.</p>

  <p>Çolak Hamdi söylenip duruyordu:</p>

  <p>“Eğer Hababam Sınıfı‘nda bunların içinden çıkacak tek babayiğit varsa alnını karışlarım ben!”</p>

  <p>Sonra kalktı ayağa Çolak:</p>

  <p>“Hoca’m!” dedi, “Bir yanlışlık olmasın. Burası Fen Lisesi, Fen kolu değil!”</p>

  <p>“Otur, haylaz herif! Cebir dediğin, kol işi, bacak işi değil… Kafa işi… Kafan varsa çıkarsın işin içinden. Yoksa… Vurursun kafanı taşın en sertine!”</p>

  <p>Tulum Hayri’de bu Fen kolu lafı çağrışımlar yapmıştı. Yanındaki Güdük Necmi’ye:</p>

  <p>“Ulan, sakın bunların cevabı Fen kolunun problem defterinde olmasın!” dedi.</p>

  <p>“Olabilir, sen bir defteri karıştır!”</p>

  <p>Topuz Hoca, soruyu kitapta olmayan problemlerden düzenlediği için, kopyadan yana korkusu yoktu. Yarı alaylı bir bakışla: “Kopya yok! Şüphelendim mi alırım, kâğıdınızı!” diye bağırdı.</p>

  <p>Her kendine güvenen hoca gibi böbürlenmeyi de unutmadı:</p>

  <p>“Bilirsiniz, gözümden tatarcık sineği bile kaçmaz!”</p>

  <p>Tulum Hayri, resmen Fen kolunun problem defterini çıkarmış karıştırıyordu. Üç beş sayfa çevirdikten sonra:</p>

  <p>“Buldum birini!” dedi.</p>

  <p>Tulum becerikli elleriyle jiletini çekti, kestiği sayfayı kâğıdının altına yerleştirdi:</p>

  <p>“Gelelim ikinci soruya!”</p>

  <p>Bütün Hababam Sınıfı bu iyi haberi bir dakika içinde öğrendi. Sınıfa yeni bir görev düşüyordu: Hoca’nın dikkatini Tulum’un üstünden başka taraflara kaydırmak!</p>

  <p>Ta dipteki sırada Hayta başını iki bacağının arasına sokmuş, kitaba bakar gibi eğilmişti önüne. Topuz Hoca:</p>

  <p>“Hişşt, delikanlı!” diye seslendi, “Fazla daldırdın!”</p>

  <p>Refüze, cebinden boş bir rulo çıkarmış, kıvrımlarını açıyordu. Hoca uzattı elini, yapıştı kâğıda:</p>

  <p>“Ver bakalım nedir o?”</p>

  <p>“Hiç efendim, boş kâğıt!”</p>

  <p>“Ne halt etmeye bakıyorsun boş kâğıda?”</p>

  <p>“…!”</p>

  <p>Kâğıdın katlarını açıyor, ışığa tutup bakıyordu. Bütün bu oyalamalardan yararlanan Tulum, sayfaları yıldırım gibi çevirmiş, aradıklarını da bulmuştu. Jiletini iki kez çekti, kestiklerini yerleştirdi kâğıdın altına.</p>

  <p>Güdük Necmi bütün sınıfa verdi müjdeyi:</p>

  <p>“Üçü de tamam!”</p>

  <p>Topuz Hoca, boş kâğıdı inceleyip Refüze’ye uzattı: “Doldurmaya vakit bulamadın, değil mi?” dedi.</p>

  <p>Sonra kuşkulu kuşkulu yüzüne baktı:</p>

  <p>“Kalk ayağa!” dedi, “Sende bunun yazılısı da vardır!”</p>

  <p>Refüze’nin istediği de buydu. Hoca’yı büsbütün kuşkulandırmak için, kalkmak istemiyor, ceplerini karıştırıp duruyordu.</p>

  <p>“Hele sen kalk!”</p>

  <p>Refüze işi uzatmak için duvarın dibine doğru sokuluyordu. Topuz Hoca, tutup elinden çekti:</p>

  <p>“Kalk diyorum sana!”</p>

  <p>Tulum birinci soruyu kâğıdına geçirmiş, Güdük Necmi’ye vermişti. İkinciyi yazıyordu habire.</p>

  <p>Refüze Ekrem, sıradan çıkmış, Hoca’nın önünde dikiliyordu.</p>

  <p>“Yok bir şey Hoca’m!”</p>

  <p>Topuz Hoca elini daldırdı cebine, bir düzine kadar fotoğraf çıkardı.</p>

  <p>“Nedir bunlar?”</p>

  <p>“Hâtıra efendim, gençlik hatırası!”</p>

  <p>Topuz kartlardan birine baktı:</p>

  <p>“Utanmaz herif!” dedi.</p>

  <p>İkinciye baktı:</p>

  <p>“Terbiyesiz!”</p>

  <p>Üçüncüye baktı:</p>

  <p>“Rezil!”</p>

  <p>Dördüncüye bakınca dayanamadı:</p>

  <p>“Tuh kepaze!” dedi, “Talebe demeye bin şahit ister!”</p>

  <p>Tulum Hayri ikinciyi de bitirmiş, üçüncüye geçmişti. Güdük Necmi birinciyi kâğıdına geçirdikten sonra Düdük İsmet’e uzattı:</p>

  <p>“Yaz da önündekine ver!”</p>

  <p>Varagele kurulmuştu. Yazan yanındakine veriyordu kopyayı. Ama ne olursa olsun bu gidişle bütün sınıfın ders sonuna kadar yetiştirmesi zordu. Tam elli kişi vardı sırada.</p>

  <p>Tulum büyük bir kağıda problemlerin çözülmüşünü iri iri yazmaya başladı. Kağıdın bir yüzüne ancak iki problem sığmıştı. Bu iki problemin en azdan altı numarası vardı. Bunu herkes yazabilse iş oldu bitti demekti.</p>

  <p>Tulum yazdığı kâğıdı hiç kimseye vermiyor, bekliyordu. Çolak Hamdi dayanamadı:</p>

  <div style="text-align: center;">

    <img alt="055_TopuzHocaninKopyasi" src="../Images/055_TopuzHocaninKopyasi.jpg"/>

  </div>

  <p>“Versene ulan Tulum!” diye uzattı elini.</p>

  <p>“Dur, patlama!”</p>

  <p>Tulum, eğildi karşı sıradaki Yıkılmaz Hadi’ye:</p>

  <p>“Yanımdan geçerken Hoca’yı lafa tut!” dedi.</p>

  <p>Topuz Hoca ateş püskürerek ayrıldı Refüze’nin yanından: “Sıkılmaz herif!” dedi, “Kafası bu resimlerle dolu olan adamın aklına cebir mi girer?”</p>

  <p>Tam Yıkılmaz Hadi’nin yanından geçerken:</p>

  <p>“Hoca’m!” dedi,“Sizden bir ricam var!”</p>

  <p>“Söyle!”</p>

  <p>Arkası Tulum Hayri’ye dönük, zınk diye durmuştu Topuz Hoca.</p>

  <p>“İdare bize bir şey vermiyor bugünlerde…” dedi Yıkılmaz</p>

  <p>Hadi:</p>

  <p>“Ne vermiyor?”</p>

  <p>“Tulumba tatlısı!”</p>

  <p>“Eee?”</p>

  <p>“Tatlı yemeyince kafam işlemiyor benim!”</p>

  <p>Hoca ister istemez güldü:</p>

  <p>“Sizin kafalarınızı işletmek için tulumba tatlısı değil, Dizel motörü lâzım!”</p>

  <p>Tulum Hayri tam bu sırada elindeki kâğıdı Hoca’nın arkasına iğnelemişti. Harfler, rakamlar iri iri yazıldığı için üç dört metreden rahatça okunuyordu.</p>

  <p>Artık gözler, Hoca’nın arkasındaydı. Hangimizin önünden geçerse eğilip bakıyor, gördüğümüzü yazıyorduk. Uzaktan göremeyenler de birbirinden tamamlıyor, bir uğraşıdır gidiyordu sınıfta.</p>

  <p>Birinci soruyu kısa zamanda bitirmiştik.</p>

  <p>Topuz Hoca, bu birden bire başlayan zihin açıklığından bir anlam çıkaramamıştı. Hemen bir anda birinci sorunun yanlışsız olarak yazılması onu kuşkulandırmışa benziyordu. Eğilip kâğıtlarımıza bakıyor:</p>

  <div style="text-align: center;">

    <img alt="055_TopuzHocaninKopyasi_2" src="../Images/055_TopuzHocaninKopyasi_2.jpg"/>

  </div>

  <p>“Nasıl olur, hepsi de birbirine benziyor. Ne biçim sınıf bu! Hep bir ayarda işliyor kafaları!” diyordu.</p>

  <p>Sıra ikinciye gelmişti.</p>

  <p>Denklemleri kurmuş, çözümleyip gidiyorduk. Topuz Hoca eğilip birkaç kâğıda baktı:</p>

  <p>“Acayip!” diye söylendi, “Herkes aynı yanlışlığı yapıyor!” Refüze’nin kâğıdını aldı eline:</p>

  <p>“Bu 12 a yı nerden buldun be adam!” diye gürledi.</p>

  <p>Refüze susuyordu:</p>

  <p>“Nerden buldun, söylesene?”</p>

  <p>Ne desin Refüze Ekrem! Hoca, Domdom Ali’nin kâğıdını aldı eline:</p>

  <p>“Sen nerden buldun?” diye ona da çıkıştı.</p>

  <p>“Sorudan çıkardım!”</p>

  <p>“Neresinden çıkarıyorsun, soruda öyle bir şey var mı?” Sıradan baktı kâğıtlara:</p>

  <p>“12 a + 28 b… Hepsi aynı… Deli olacağım!”</p>

  <p>İnek Şaban’ın kâğıdına da yapıştı:</p>

  <p>“Öp babanın elini… Bu da 12 a ile başlıyor!”</p>

  <p>Tulum Hayri’nin kâğıdına bir göz attı:</p>

  <p>“Bu da öyle!”</p>

  <p>Tulum’unki de yanlışsa, akar sular dururdu artık.</p>

  <p>Güdük Necmi, Tulum’a bir omuz vurdu:</p>

  <p>“Ne halt ettin, yanlış mı yazdın defterden!”</p>

  <p>Tulum, defterden yırttığı kâğıda bir göz daha attı:</p>

  <p>“Tuh be! Yanlış yazmışım! Ne halt edeceğiz şimdi!” diye söylendi.</p>

  <p>Bir dakikada Güdük Necmi, durumu, bütün sınıfa duyurmuştu:</p>

  <p>“Sayfayı yanlış çevirmiş. İkinciyi silin!”</p>

  <p>Şimdi ne yapmalıydı. İkinciden vazgeçip üçüncüye geçmeliydi.</p>

  <p>Tulum Hayri, temiz bir kâğıt çıkardı, iri iri üçüncü sorunun cevabını yazdı.</p>

  <p>Aklına koymuşa benziyordu. Topuz Hoca’nın arkasından öbür kâğıdı çıkarıp bunu tutturacaktı. Yıkılmaz Hadi’ye:</p>

  <p>“Ulan Yıkılmaz!” dedi, “Gene lâfa tut da şunu…”</p>

  <p>“Peki başlıyorum!”</p>

  <p>İstemeye istemeye kalktı ayağa :</p>

  <p>“Efendim!” dedi, “İkinci soruyu yapmadan üçe geçebilir miyim?”</p>

  <p>Arkası Tulum’a dönük, olduğu yerde durmuştu Hoca:</p>

  <p>“Neden üçüncüye geçiyorsun?”</p>

  <p>“Karıştırdım da…”</p>

  <p>“Sade sen değil, bu haltı bütün sınıf karıştırdı. Sözbirliği mi ettiniz halt etmek için?”</p>

  <p>Tulum, Hoca’nın arkasındaki iğneli kâğıdı çıkardı. Tam İkinciyi asacaktı ki, Hoca bir şeyden kuşkulandı, sıkı bir dönüş yaptı. Elindeki kâğıt fırlamış, havalanıp Çolak Hamdi’nin oturduğu sıranın altına düşmüştü. Çolak Hamdi eğildi. Bu kâğıdı alırmış gibi davranarak öbür elindeki boş kâğıdı götürdü hocaya verdi:</p>

  <p>“Buyurun!”</p>

  <p>Hoca elindeki kâğıdı evirdi çevirdi, sonra Tulum’a döndü:</p>

  <p>“Ne yapacaktın bu kâğıdı?”</p>

  <p>“Arkadaşım istemişti de… Tam uzatacağım sırada dönüverdiniz!”</p>

  <p>Çolak Hamdi yerdeki üçüncü sorunun yazıldığı kâğıdı hemen Yıkılmaz Hadi’ye uzattı. Hoca arkasını Yıkılmaz’a dönmüş, Tulum Hayri’yi terslemeye başlamıştı. Çolak toplu iğneyi de yetiştirdi peşinden:</p>

  <p>“Tak şunu!”</p>

  <p>Yıkılmaz, tutturuverdi kâğıdı, Hoca’nın arkasına.</p>

  <p>Topuz Hoca, Tulum Hayri’ye söyleniyordu boyuna:</p>

  <p>“Sen beni ne sanıyorsun? Sizin geçtiğiniz yollardan biz kırk sene evvel geçtik. O yollar çoktan istimlâke gitti, yeşil saha oldu. Sen kime yutturacaksın be!”</p>

</body>

</html>