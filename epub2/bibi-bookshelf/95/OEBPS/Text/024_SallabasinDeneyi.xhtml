<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>SALLABAŞIN DENEYİ</h2>

  <p>Kimyacı Sallabaş hademeyle haber göndermiş, bizi lâboratuara çağırıyordu. Yazılı yoklama yapabilirdi. Demek yazılıdan kurtulmuş, üstelik de 45 dakika hoşça vakit geçirecek fırsatı da bulmuştuk. Güdük Necmi, Hayri’ye seslendi:</p>

  <p>“Leblebi mi, kabak çekirdeği mi?”</p>

  <p>Hayri:</p>

  <p>“Ayın kaçı?” diye sordu.</p>

  <p>“Üçü!”</p>

  <p>“Ya fındık, ya fıstık, ya da badem şekeri…”</p>

  <p>“Hayır…” dedi, Güdük Necmi, “Dün kabak tatlısı yedik, gene çekirdekleri mutfaktan istetmiş, lâboratuarda tuzlayıp kavurmuştur.”</p>

  <p>Merdivenlerden her zamanki gibi gürültüyle çıktık. Bir iki sınıfın kapısı açıldı. Her zaman olduğu gibi Hababam Sınıfı‘nın geçtiği anlaşılınca titiz hocalar tarafından azarlandık… Ve yine her zamanki gibi hürya, daldık lâboratuardan içeri…</p>

  <p>Sallabaş deney masasının başında kip cihazları, tüpler, balonlar arasındaydı. Gene her zamanki gibi geviş getiriyordu.</p>

  <p>“Çocuklar!” dedi, “Önemli bir deney yapacağız. Burnumun dibine sokulmayasınız diye sağıma soluma birer tabure koydum. Bu tabureleri geçmek yok, anlaşıldı mı!”</p>

  <p>Güdük Necmi:</p>

  <p>“Galiba bahsi kaybettim. Ceplerinde mutlaka kabak çekirdeğinden daha pahalı bir şey var ki işi garantiye alıyor!” dedi.</p>

  <p>Sallabaş’ın sırtında yer yer sarı lekelerle donanmış, sigara tutulmuş gibi asitten delik deşik olmuş, sözüm ona bir beyaz gömlek vardı. Gömleğin işe yarar sadece iki büyük cebi kalmıştı. Şişkinliği tâ kapıdan girer girmez belli oluyordu.</p>

  <p>Güdük Necmi, koku almak için taburenin yanına kadar sokuldu. Bir şey anlayamayınca tabureyi hafiften yürüttü. Tulum Hayri de karşıdan yarım metre kadar kaydırmıştı. Sallabaş:</p>

  <p>“Çocuklar!” dedi, “Deneyimiz çok önemlidir. Fosfor üzerinde çalışacağız. Fosforlu maddelerden neler biliyorsunuz bakalım?”</p>

  <p>Kalem Şakir:</p>

  <p>“Hoca’m!” dedi. “Fosforlulardan ilk aklımıza gelen Cevriye…” der demez, Sallabaş ateş aldı. Eli fosfora değmiş gibi başladı bağırıp çağırmaya:</p>

  <p>“Ben sizin için buralarda uğraşıp durayım, üstüm başım leş gibi lâboratuar koksun, yengeniz yanına bile yanaştırmasın beni evde. Siz bana fosforun bileşimlerinden Cevriye’den başkasını saymayın!”</p>

  <p>Tulum Hayri tabureyi Sallabaş’ın koltuğunun altına kadar getirip dayamıştı. Cebin biçimi hakkında parlak bir bilgiye sahiptik amma, içeriği hakkında henüz bir bilgimiz yoktu. Bir şey biliyorsak, ceplerin içindeki ile yengemiz arasındaki sıkı bir ilişkinin bulunmasıydı.</p>

  <p>Yaptığı deneylerin ciddiliğine Sallabaş‘tan başka inanan olmadığı için bu deneylerden büyük kazalar çıkacağına, atom patlaması gibi büyük felâketler doğacağına da sadece o inanıyordu.</p>

  <p>Bu yüzden dersin ortalarına doğru, değil cebindekileri, sırtından gömleğini olduğu gibi çıkarıp götürsek farkına varmazdı.</p>

  <p>Sağdan gelen bir baskı kolayca tabureyi aştı. Sallabaş’ı arkadan çevirdi.</p>

  <p>Sallabaş sınır tecavüzünün pek geç farkına varmıştı. Elinde asit şişesi bulunduğu için bir düzenleme yapması da zordu. Bir ara:</p>

  <p>“Çocuklar sıkıştırmayın beni tepicem ha!” diye tehditlere başladı.</p>

  <p>Bütün aldığı önlem dirsekleriyle ceplerinin ağzını bastırmaktan ibaretti.</p>

  <p>Bir ara Güdük Necmi, becerikli elleriyle cebin ağzını açmış hiç olmazsa içindekini görmüştü. Domdom Ali:</p>

  <p>“Çekirdek mi?” dedi.</p>

  <p>“Değil!”</p>

  <p>Güdüğün keyfi kaçmıştı. Ali:</p>

  <p>“Ne var ya?” diye sordu.</p>

  <p>“Kavrulmuş fındık!”</p>

  <p>Ali inanamadı, eğilip kokladı:</p>

  <p>“Doğru, kavrulmuş fındık var!”</p>

  <p>Öbür cebi de Tulum Hayri yoklamış, kabak çekirdeği olduğunu anlayınca iki bakımdan keyfi kaçmıştı.</p>

  <p>Domdom Ali Tulum Hayri’ye müjdeyi verdi:</p>

  <p>“Kavrulmuş fındık var bu cepte!”</p>

  <p>“Deme!”</p>

  <p>Tulum, Güdük Necmi’den tarafa geçmişti. Biçimine getirip hemen dalacaktı cepten içeri. Pek azımız deneyle ilgiliydik. Üç dört arkadaş cıva yürütüyor, Kalem Şakir özel laboratuarının eksiklerini tamamlıyordu. Bir ara gözü Sallabaş‘a ilişti. Asit şişesinden yarıya kadar dolu bir tüpe asit boşaltıyordu.</p>

  <p>Tüpü şişenin ağzına getirmiş, fazla kaçırmamak için hafiften şişenin kıçını kaldırıyordu:</p>

  <p>“Bakın çocuklar nasıl duman çıkacak şimdi?”</p>

  <p>Tulum Hayri tam fındık araklayacak nazik zamanı bulmuştu. Yavaşça elini daldırmış avuçluyordu fındıkları…</p>

  <p>Herkes dikkat kesilmiş bu ikiz deneyin neticesini kolluyordu. Tüpün dibinde birşeyler vardı. Asit bunlara tesir ederse ne gibi bir olay meydana gelecekti. Sonra en önemlisi Hayri çaktırmadan çıkarabilecek miydi elini. Sallabaş’ın eli hâlâ titriyor, tek bir damla asit bile tüpün içine düşmüyordu. Bir damla şey, şişenin ağzına geldi… tam tüpün içine damlayacağı sırada Kalem Şakir:</p>

  <p>“Pofff!” diye bağırdı.</p>

  <p>İstim üzerinde duran Sallabaş, tüpü de şişeyi de attığı gibi geri kaçtı… Kaçmasıyla Tulum Hayri’nin fındık dolu elinin cepten kurtulması bir oldu… Avucundaki fındıklar da olduğu gibi yere dökülmüştü.</p>

  <p>Masanın üstü yangın yerine dönmüştü. Asit, yakabildiği şeyleri yakıyordu. Acı bir duman doldurmuştu lâboratuarı.</p>

  <p>Sallabaş ne yapacağını şaşırmış:</p>

  <p>“Dışarı… dışarı!..” diye bağırıyordu.</p>

  <p>Tulum, hepimizi şaşırtan bir soğukkanlılıkla:</p>

  <p>“Biz dışarı çıkarsak yangını kim söndürecek Hoca’m!” dedi.</p>

  <p>Sallabaş bizi itip kakıştırarak:</p>

  <p>“Kim söndürürse söndürsün, dışarı!” diyordu.</p>

  <p>“Peki siz kalabalık etmeyin ben söndürürüm!” dedi Hayri. Duvardaki yangın söndürme âletine yapıştı. Bu âleti oraya elceğizi ile asan Sallabaş‘tı ama müfettişlere göstermek için astığından ne işe yarayacağını bile unutmuştu bu anda. Belki nasıl kullanılacağını da bilmiyordu.</p>

  <p>Tulum önce asit şişesini koydu kenara… Aletin pompasına basarak masanın üzerini sis içinde bıraktı. Sonra camları açarak odayı havalandırdı. Ne yangın kalmıştı, ne duman.</p>

  <p>Sallabaş önüne asit dökülen gömleğini fırlatmıştı bir kenara. Gömleği ilk hatırlayan Güdük Necmi oldu. Ama onun payına sadece bir avuç kabak çekirdeği düşmüştü. Ağzı işlemeyen, çenesi oynamayan kalmamıştı. Ceketinin, pantolonunun, önünde ıslaklık gören sallabaş, Kalem Şakir’i aramış bulmuştu:</p>

  <p>“Gel buraya!” dedi, “Sil şu ceketin önünü!”</p>

  <p>Şakir ister istemez bir bez alıp gelmişti.</p>

  <p>“Silsene, ne duruyorsun! Üstümü başımı asit içinde bıraktın!”</p>

  <p>Şakir habire siliyor, Sallabaş da öfkeli öfkeli söyleniyordu:</p>

  <p>“Sil ulan şeytan! Yengeniz böyle görürse ne demez. Sizin yüzünüzden yanına yaklaştırmaz oldu beni! Leş gibi ilâç kokuyorsun diyor bana… Neredeyse eve, köye de uğratmayacak! Sil! Ceketimin eteklerine doğru… Tamam oraları işte!.. Sil, pantolonun önünü de sil! Senin başının altından bütün bunlar, tükürdün canım deneyin içine!”</p>

</body>

</html>