<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>ÇIYAN SADİ</h2>

  <p>Akşam yemeğinden sonra helâ aralığında, Tulum Hayri’nin dört yanını çevirmiştik. Domdom Ali dert yanıyordu:</p>

  <p>“Sözde yemekten çıktık!” dedi, “Kurt gibi açız kör olayım!” Güdük Necmi, benden uçlandığı sigarayı gene benden yaktı:</p>

  <p>“Kantine pastırma geldi, bu sabah!” diye bir lâf da o attı ortaya. Domdom ters ters baktı ona:</p>

  <p>“Müdür’ün dümeni bu. iki taraflı kazık! Hani, yense bari, getirdiğine göre… Tabut kapağı, pastırma değil…”</p>

  <p>Kalem Şakir, su arabasının tekerine ayağını geçirdi:</p>

  <p>“Ulan Müdür değil, Karamanlı bakkal Bedros be! Tabelâ elinde, kantin hesapları da… Tabelâya kurtlu mercimek, kantine kozhelvası, ezik zeytin, turşu! Kooperatifçilikmiş bu, sorsan!”</p>

  <p>Güdük, sigaradan iki nefes daha çektikten sonra büyük büyük konuşmaya başladı:</p>

  <p>“Ha bizim Nafen Zekai, ha bizim yeni Müdür… Baştan aşağı palavra… Avukattan Polis Müdürü, Polis Müdüründen Edebiyatçı, Edebiyatçıdan da Lise Müdürü olursa böyle olur işte… Daha iyisini mi bekliyordunuz! Bir de teşkilât… Espiyonlar, raporlar… Jurnaller…”</p>

  <p>“Çıyan Sadi resmen rapor yazıyor!” dedi, Hayta, “Hem de günü gününe…”</p>

  <div style="text-align: center;">

    <img alt="054_CiyanSadi" src="../Images/054_CiyanSadi.jpg"/>

  </div>

  <p>Çolak Hamdi ikinci sigarayı da yaktı:</p>

  <p>“Kırdığımı nerden öğrendi Müdür, yoklamadan mı? Namussuzum Çıyan Sadi’den!”</p>

  <p>Tulum, su arabasının okundan doğruldu:</p>

  <p>“Ulan Güdük!” dedi, “Bir kolaçan et şuraları… Tavuk gibi enselenmeyelim! Bu Müdür geldi geleli, Kel Mahmut da odasından çıkmaz oldu! Helâları bile tek başına dolaşıyor Müdür!”</p>

  <p>“Çivisi çıktı mektebin!”</p>

  <p>“Kel’i oda hapsine aldı. Yığdı yoklamaları önüne… Yığdı karneleri…”</p>

  <p>Tulum, sigarasını üç solukta arka arkaya çekti, bitirdi. Yere attıktan sonra da tabanını çevire çevire ezdi:</p>

  <p>“Çocuklar!” dedi, “Ayağınızı denk alın! Çıyan Sadi resmen hafiye… Müdür, onları gelirken, Konya’dan getirdi üç tane bunlar, sacayağı… Hababam Sınıfı‘na en azılısı düştü!”</p>

  <p>Güdük gelmiş, “Yok bir şey!” işareti vermişti. Yaptığı işe karşılık bir sigara da Refüze’den uçlandı. Lâfın başını dinlemediği halde:</p>

  <p>“Namussuzum biliyordum hafiye olduğunu…” diye kafadarını destekledi.</p>

  <p>“Rapor veriyor resmen…” diye tekrarladı. Tulum, “Zımbalı defterden kopartıyor… Öbürlerinde de zımbalı defter. Şimdi beni dinleyin çocuklar…”</p>

  <div style="text-align: center;">

    <img alt="054_CiyanSadi_2" src="../Images/054_CiyanSadi_2.jpg"/>

  </div>

  <p>Tulum Hayri, tam zurnanın zırt dediği yerde, üç soluk payı durmasını bilecek kadar bu işlerde kurttu:</p>

  <p>“Bu Çıyan’ın raporları bir kez fiyaskoyla sonuçlandı mı, Müdür bir daha boş verir, kulak asmaz. Bu bir… İkincisi çok daha önemli, Boğazlar meselesi… Müdür Yemekhaneleri ayırdı, niçin?”</p>

  <p>Perakende verilmeye başlandı yanıtlar:</p>

  <p>“İdarecilerle öğretmenlerin özel kazandan zıkkımlanmaları için!”</p>

  <p>“Bize acıdığından!.. Yutkuna yutkuna, boğaz olmayalım diye…”</p>

  <p>“Kafalarını dinlemek için!”</p>

  <p>“Yediklerinde gözümüz kalır diye korkuyorlar.”</p>

  <p>Tulum elini kaldırdı.“Yeter!” dedi, “Bakın, size yarınki listeyi okuyayım. Öğretmenlere: “Kadınbudu köfte, zeytinyağlı enginar, tatlı, kadıngöbeği…”</p>

  <p>En boğazsızımız Kalem Şakir bile, yutkundu, sulu sulu da tükürdü.</p>

  <p>“Gelelim bizim tabelâya… Gene mercimek, gene makarna, gene salata… Durum bu merkezde olduğuna göre ufak bir şakacık hakkımız değil mi?”</p>

  <p>“Hakkımız… Daha büyüğü de hakkımız… Hatta daha daha büyüğü de…”</p>

  <p>“Yooo! O kadar uzun boylu değil… Tadında bırakalım! Bu yeni Müdür, Hababam Sınıfı‘nı tanımıyor henüz. Biz tanıtalım!”</p>

  <p>“Tanıtalım!”</p>

  <p>“Yarın mutfak nöbetçisi Adıbelli değil mi?”</p>

  <p>“Tamam, Adıbelli!..”</p>

  <p>“Bir yirmi beşliğe satar nöbeti!”</p>

  <p>“Karıştırma… Nöbetçinin yeni gelenlerden olduğu iyidir… Hem de Adıbelli gibisi olursa…”</p>

  <p>Tulum’un oyunu açıklayacağını boşuna bekledik.</p>

  <p>“Bu kadar!” dedi, “Festival yarın yemekten bir saat önce başlıyor, çenenizi sıkı tutun! Hadi sınıfa!”</p>

  <p>Tulum, öğleden önceki son derse doğru elinde, kendi gibi ortası geniş, mor şişeyle girdi sınıfa… Hem saklamak istiyor, hem de Çıyan Sadi’nin kuşkusunu uyarmaya çalışıyordu.</p>

  <p>Geldi Çıyan’ın arkasındaki sıraya Kalem Şakir’in yanına çöktü. “Nedir elindeki?” diye sordu Şakir.</p>

  <p>“Kör müsün şişe, işte!..”</p>

  <p>“Ne şişesi?”</p>

  <p>“Ne şişesi olduğunu öğleden sonra öğreneceksin!”</p>

  <p>“Ulan ne şişesi? Mürekkep mi var içinde?..”</p>

  <p>“Çok mu merak ettin?”</p>

  <p>“Kimyahaneden mi yürüttün yoksa?”</p>

  <p>“Kimyahaneden!”</p>

  <p>“Anladım, oksijen!”</p>

  <p>“Hadi ordan, çocuk muyum ben, oksijenle oynayacak! Yoksa kız lisesi öğrencisi mi sandın beni!”</p>

  <p>“Söyle canım asit mi?”</p>

  <p>“Asit pek işime gelmez, etkisi azdır. Süblime bu!”</p>

  <p>“Ne, süblime mi?”</p>

  <p>“Korktun demek!”</p>

  <p>“Yooo! Çocuk mu sandın beni!.. Doğru söyle, gene ne domuzluğun var?”</p>

  <p>Çıyan Sadi, sözde önündeki kitaba dalmıştı. Tilki gibi kabartmıştı kulaklarını.</p>

  <p>“Ne domuzluğum olacak! Biz mercimek, makarna, onlar kadınbudu köfte, kadıngöbeği, zeytinyağlı enginar… Ufak bir şakayı hak etmediler mi, doğru söyle!”</p>

  <p>“Deli olma ulan! Süblimenin şakası mı olur!”</p>

  <p>“Bilirsin fazla şakadan çakmam. Zor kurtardık paçayı geçen sene! Zaten sıradan hepsini zehirleyecek de değilim. Piyango kime vurursa… Yemekler böyle giderse gelecek sefer toptan temizlik!”</p>

  <p>Bu kadar konuşmayı yeter buldu, dikildi ayağa:</p>

  <p>“Ne dersi var şimdi?”</p>

  <p>“Susak Cafer!”</p>

  <p>“Ben gidiyorum Yemekhane’ye!”</p>

  <p>Şişeyi koynuna sakladı, çıktı dışarı.</p>

  <p>Ders zili çalmıştı. Çıyan, kararsızlık içindeydi. Oturuyor, kalkıyor, ne yapacağını kestiremiyordu… Susak Cafer girince de oturdu kaldı. Çok geçmeden Tulum da girdi içeri… Yerine otururken Kalem Şakir’e “Tamam!” gibilerden göz kırpmayı da unutmadı. Eee artık gerisi Çıyan Sadi’ye düşüyordu. Sadi, cebinden bir defter çıkardı, şu adı geçen zımbalı defter… İçinden ustaca bir yaprak yırttı, başladı yazmaya.</p>

  <p>Susak, her zamanki gibi dünyadan habersiz, yoklamasını yapmış, Fuzuli’sine başlamıştı:</p>

  <p><b>“Öyle sermestim ki idrâk etmezsem dünya nedir?”</b></p>

  <p>Doğru söylüyordu Susak! Dünyadan haberi yoktu! Ders her zamanki rotası üzerindeydi. Öztürkçeci Güdük Fuzuli’den bir “özge” yakalamıştı:</p>

  <p>“Aşk olsun Fuzuli’ye!” dedi “Özgeyi bizim genç kuşaktan önce kullanmış! Ne yanar kimse bana âteşi dilden özge! Değil mi hocam? Ne açar kimse kapım, bâd-ı sadâdan gayrı!”</p>

  <p>Yine her zamanki gibi söz, Fuzuli’nin Aleviliğine saplandı kaldı. Nafen Zekâi:</p>

  <p>“Yeni vesikalar var bu hususta” diye hocanın, kafasını kar* ma karışık etti.</p>

  <p>Yani her şey yolunda gidiyordu… Bir ara Çıyan Sadi’nin rahatsızlığı arttı, iş midesine vurunca, ağzına mendilini yapıştırdı, fırladı yerinden:</p>

  <p>“Hocam, midem!”</p>

  <p>“Çııık!” dedi Susak, “Ulan, suratıma kusacaksın be!”</p>

  <p>Güdük, gevezeliğin dozunu kaçırdı:</p>

  <p>“Müdür’ün odasına gidiyor kusmaya!” dedi.</p>

  <p>Çıyan Sadi işe, gereken önemi vermiş, tam zamanında raporunu ulaştırmıştı Müdür’e.</p>

  <p>Yemekhane’ye inince çektik Adıbelli’yi bizim masaya:</p>

  <p>“Ne var, ne yok?” dedik, bir şey çaktırmadan.</p>

  <p>“Müdür geldi az önce!” dedi, “Kim geldi Yemekhane’ye diye sordu.”</p>

  <p>“Eee?” dedik.</p>

  <p>“Tulum gelmişti ama, bilmiyorum dedim. Sıkıştırınca da, bana gelmedi ki, Ahçıbaşı‘ya geldi dedim. O da gitti Ahçıbaşı‘ya…”</p>

  <p>“Sonra?”</p>

  <p>“Sonrası öğretmenlerin yemeklerini dolaba kilitlediler. Kel Mahmut da dolabın başında…”</p>

  <p>“Peki!” dedik, “Öğretmenler ne yiyecek?”</p>

  <p>“Bizim mercimekten, makarnadan… Üstüne de salata!”</p>

  <p>Gülmeye başladık… Çıyan, öbür masadan burnunu kaldırmış, kokuyu almaya çalışıyordu.</p>

  <p>Müdür Yemekhane’yi bir baştan bir başa arşınladı. İşe, nerden başlayacağını hesaplıyordu. Buna benzer neler, ne sorgular idare etmişti, işin dal budak salmasını da istemiyordu. Gazetelere geçmesi her bakımdan tehlikeliydi.</p>

  <p>Önce işi sağlam kazığa bağlamalıydı.</p>

  <p>Rapor sağlam yerden geldiğine göre Tulum’un bu işi yaptığından hiç kuşkusu yoktu. Bütün isteği, bu işlerdeki dehasını sınıfa kabul ettirmekti. Böylece kendi reklamını, kendi yaptığı gibi, bir de kedi bacağı ayırmış olacaktı, bu ilk günlerinde.</p>

  <p>Yemeklerimizi ölçülü yiyor, yerimizden ayrılmak istemiyorduk. Öbür sınıflar posta posta çıkmaya başlamışlardı bile…</p>

  <p>Az sonra karşıdan üç beş öğretmenle Müdür göründü. Kel Mahmut nedense bu topluluğun içinde yoktu, kapısında dikiliyordu Yemekhane’nin.</p>

  <p>İçerde bir şeyler tertiplendiği belliydi. Arkadan gelen iki hademenin eline üçerden altı tabak verilmişti. Gözlerimiz hoca’lardan çok, bu tabaklardaydı… Kadınbudu köfte, kadıngöbeği, enginar… Müdür masaya geldi. “Hayri!” diye seslendi, ezbere. Soğukkanlığı üzerindeydi Tulum’un:</p>

  <p>“Efendim!”</p>

  <p>Hademelere dönen Müdür:</p>

  <p>“Koyun, tabakların üçünü de önüne!” dedi.</p>

  <p>Koydular, bir kişiyi daha arıyordu. Tanımadığı için kalabalığa:</p>

  <p>“Şakir!” diye seslendi. Kalem Şakir oturduğu yerden:</p>

  <p>“Benim!” dedi.</p>

  <p>Hademeye emretti, Müdür:</p>

  <p>“Koy tabakları önüne!”</p>

  <p>İkisi de kıpırdamıyorlardı. “Başlayın!”</p>

  <p>Tulum çatala yapıştı, Şakir de yapıştı. Bu inceliği Müdür gözden kaçırmadı. Tulum köfteye bir dokundu, Şakir de dokundu. Tulum çatalı tabağın kenarına bıraktı, Şakir de bıraktı. Tulum ayağa kalktı:</p>

  <p>“Yiyemem efendim!” dedi.</p>

  <p>“Yiyemez misin?”</p>

  <p>“Yiyemem!”</p>

  <p>“Sebep?”</p>

  <p>“Boğazımdan geçmez!”</p>

  <p>“Neden geçmezmiş boğazından?”</p>

  <p>“Nasıl geçer efendim, bu kadar arkadaş bana bakarken. Anca beraber, kanca beraber!..”</p>

  <p>Kurnazca bir kaçış sandı bunu, Müdür. Hemen plânı değiştirdi, döndü hademelere:</p>

  <p>“Getirin içerdeki karavanaları!”</p>

  <p>Karavanalar önce masalara kondu. İlk yemek köfteydi. Tulum yemeklerin geldiğini görünce çatalına taktığı köfteyi bölmeden, bütün bütün attı ağzına, sonra İkinciyi, en sonra da üçüncüyü… Peşinden Kalem Şakir… Sonra bütün Hababam Sınıfı… Çullandık köfte karavanlarına!</p>

  <p>Müdür kararını vermişti:</p>

  <p>Demek köftede bir şey yok!</p>

  <p>“Enginara başlayın!” dedi.</p>

  <p>Tulum enginarı sapından tuttu, armut gibi götürdü bir sokumda. Biz de peşinden!</p>

  <p>Demek enginarda da zehir yoktu.</p>

  <p>İş, tatlıya gelince kimse Müdür’den emir beklemedi. İnsan başına birer tane düşüyordu zaten.</p>

  <p>Karavanalar temizlenince Tulum Hayri hafiften bir doğruldu:</p>

  <p>“Sayın Müdürümüz!” diye başladı, “Sınıfımıza karşı gösterdiğiniz bu özel ilgiden dolayı size candan teşekkür… Eğer yemekler üzerinde bir anket yapıyorsanız, fikrimi hemen açıklayayım: Köfte güzeldi, yalnız biraz yağlıca. Bazı arkadaşlarda bulantı yapabilir…</p>

  <p>Enginar biraz lüks geldi bana. Biz konserve ayşekadına da fitiz… Kadıngöbeğine gelince… Bir kadıngöbeği öğrenci başına çok az tabii… İki yaparsanız çok iyi olur… Yemeklerin düzelmesi için ricamızı göz önüne aldığınızdan, ayrıca teşekkürler…”</p>

  <p>Müdür çakılıp kalmıştı ortada.</p>

  <p>Kel Mahmut, yemekhanenin kapısından bütün olanı biteni görmüş, kıs kıs gülüyordu. O, bu gülüşüyle bizim Hababam Sınıfı‘nın bir öğrencisiydi sanki…</p>

</body>

</html>