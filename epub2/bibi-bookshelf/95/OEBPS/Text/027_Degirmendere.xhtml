<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>DEĞİRMENDERE</h2>

  <p>Kalem Şakir’in sululuğu üzerindeydi. Uykuyla başı hoş olmadığı için gecede bir iki saat uyuyor, geri kalan zamanlarda ya bizi boyuyor, ya da çocukların, kulak gibi, parmak gibi çıkıntılı yanlarına ip bağlayarak, ipin ucunu eline alıyor, yavaştan yavaştan çekiştirerek uyandırıyordu. Sonra da elindeki ipin ucunu başkasının karyolasına atarak birbirimize düşürüyordu bizi.</p>

  <p>Hele yüz boyamakta çok ustaydı. Herkesi karakterine göre boyamasını bilirdi. Karga Bekir’i bir boyamıştı ki gören bir bakışta “Kargaya bak!” demekten kendini alamamıştı. Yüzünü kapkara çıkarmış, burnunu da bir karganınki gibi sarıya boyamıştı.</p>

  <p>Son günlerde İnek Şaban’la Güdük Necmi’ye takmıştı kancayı. İnek Şaban’a yatakhanede ders çalıştırmamak için: “Lâmbayı söndürelim! Işıkta uyuyamıyoruz!” diye asılmıştı. Sabaha doğru da yatağına otları serpiştirerek karyolasını ahıra çevirmişti.</p>

  <p>İkinci gece ufak tefek işaretlerden sıranın kendisinde olduğunu kestiren Güdük Necmi, lâmba sönünce hemen önlemlerini almıştı. Biliyordu ki gece mutlaka yatağını Kalem Şakir ziyaret edecekti. Kimseye çaktırmadan gündüzden hazırladığı fındık kabuklarını karyolasının dolaylarına boydan boya serpiştirmişti. Yatağına yanaşmak için bir iki adım atıldı mı, kabukların çıtırtısından hemen uyanacaktı.</p>

  <p>Güdük, bu çocukça hazırlığı yaparken Karga Bekir de Sivaslılar adına memleketten gelen cevizli sucuk, pestil, fındık, ceviz gibi hediyelerin, dolaplarından çalındığını Kel Mahmut’a duyurmaya gitmişti. Kel Mahmut’un en hoşlandığı iş, dedektiflikti, “Kurşunkalemim çalındı” desek nerdeyse parmak izinden çalanı ortaya çıkaracak kadar önemserdi olayı.</p>

  <p>Biz yatalı hemen bir saat olmuş, uyuyan uyumuş, uyumayan da iki yanına dönüp durmaya başlamıştı. Bir ara Sivaslılardan biri kalktı. Yedisi de köşede yanyana yatardı. Karanlıkta kimin kalktığı pek belli değildi ama öbür yatakhanelerden sızan ışıktan Yamuk Osman olduğu seziliyordu. Kimbilir belkide kendi aralarında dolap nöbeti düzenlemişlerdi.</p>

  <p>Aradan ne kadar zaman geçti, bilmiyorum… Gözlerim kapanmış, kendimden geçivermiştim. Bir ara çatırtılarla uyandım. İlk aklıma gelen deprem oldu. Yatakta bir sallantı olmadığını anlayınca biraz yatıştım. Vakitli vakitsiz tekrarlayan depremler yüzünden sinirli kadınlara dönmüştük.</p>

  <div style="text-align: center;">

    <img alt="027_Degirmendere" src="../Images/027_Degirmendere.jpg"/>

  </div>

  <p>Çatırtı sürüp gidiyordu. Çevreme bakındım. Güdük Necmi’nin yatağına doğru biri gidiyordu. Her adım attıkça fındık kabukları çıtırdıyor, çatırtıyı duyan da uyanıyordu. Ben Yamuk Osman sanmıştım.</p>

  <p>Hayri bile uyanmış, Kel Mahmut’un ağzıyla:</p>

  <p>“Hangi eşek bu!” diye seslenmekten kendini alamamıştı. Sağdan soldan onu destekleyen küfürlerde yükselmeler gecikmedi:</p>

  <p>“Hööööst!”</p>

  <p>“Hancı bağla şunu!”</p>

  <p>“Dingonun ahırı mı burası be!”</p>

  <p>“Çık dışarı!”</p>

  <p>Güdük Necmi’nin mayın tarlasına bir enayi düşmüştü. Güdük de uyanmış gevrek gevrek gülüyordu:</p>

  <p>“Ulan Kalem, düştün mü tuzağa!..”</p>

  <p>“Avucunu yala!”</p>

  <p>“Elinde ip mi var, boya mı?”</p>

  <p>Şakir köşedeki yatağından karşılık verdi:</p>

  <p>“Elimdekini bil, senin olsun!”</p>

  <p>Demek Şakir değildi bu. Pekiii kim olabilirdi?..</p>

  <p>“Hayta sen misin?”</p>

  <p>Ses yok…</p>

  <p>“Düdük İsmet, sen misin?”</p>

  <p>“Hayır!”</p>

  <p>“Ulan Refüze, ses versene!”</p>

  <p>“Refüze de değil, dostum!”</p>

  <p>“Ulan İnek sen olmayasın?”</p>

  <p>“Çevirin şu lâmbayı be!”</p>

  <p>Ayak sesleri telâşlandı. Kaçmak isterken başka bir mayın tarlasına düştü. Bu tam Güdük’ün başucuna giden yoldu. Çatırtılar arasından bütün tonlarını ezbere bildiğimiz bir ses yükseldi. “Çevirin çocuklar şu lâmbayı!”</p>

  <p>Tuh! Kel Mahmut’tan başkasının değildi bu gevrek ses!</p>

  <p>Hemen İnek Şaban atıldı ortaya. Yastığının altındaki kitabı okumak fırsatını bulmuştu işte! Gitti, el yordamıyla düğmeyi bulup çevirdi.</p>

  <p>Kel Mahmut kazık gibi dikiliyordu ortada. Gözü ışığa alışır alışmaz hemen çöktü yere… Çiğnediği şeyleri incelemeye koyuldu:</p>

  <p>“Kim ziftlendi bu fındıkları?” dedi…</p>

  <p>Güdük, yatağında bir kımıldandı. Gözlerini yummuş, tavşan uykusuna geçmişti bile. Yalnız o mu? Kalem Şakir horlamaya da başlamıştı.</p>

  <p>“Neye söndürdünüz lâmbayı?..”</p>

  <p>Ses yok…</p>

  <p>“Size söylüyorum. Gece lâmbasını söndürmek yasak değil mi? Sonra bu fındık kabukları… Osman, nerdesin?”</p>

  <p>“Buradayım efendim!”</p>

  <p>Osman’dan yana gidecek yerde fındık kabuklarına basa basa Güdük’ün karyolasına geldi. Demirlere yapışarak hırsla sarstı:</p>

  <p>“Sözde uyuyor!.. Bacaksız! Nedir bu fındık kabukları yerde?”</p>

  <p>Güdük yeni uyanmış gibi gözlerini oğuşturuyordu…</p>

  <p>“Söylesene… Nedir bu fındık kabukları?”</p>

  <p>“Atacaktım çöp tenekesine, döküldü kâğıttan…”</p>

  <p>Sivaslıların dolaplarından çalınan fındıkları bulduğunu sanıyordu bizim dedektif hocamız. Tam can alacak soruyu yapıştırdı:</p>

  <p>“Nereden aldın bu fındıkları?”</p>

  <p>“Nereden mi aldım… Kantinden…”</p>

  <p>“Kantinden ha!.. Nereden bilelim kantinden aldığını?”</p>

  <p>Kel’in dedektifliği ile alay etmek için:</p>

  <p>“Bunu bilmeyecek ne var! Kantinde satılan fındıklar Değirmendere fındığı. Bakın… Kabukları uzun!..”</p>

  <p>Güdük eğildi, yerden bir tane fındık kabuğu aldı.</p>

  <p>“Nah işte!”</p>

  <p>Kel Mahmut’un bir kuşkusu daha kalıyordu. Ya Sivaslıların fındıkları da uzun kabuklu ise…</p>

  <p>Güdük, onun kafasının içindekini okuyacak kadar zeki, Sivaslıların şikayetini duyacak kadar da kulağı delikti:</p>

  <p>“Efendim!” dedi, “Sivaslıların fındıklarına gelince. O fındıklar, Yumra cinsidir. Yuvarlak… Yağlı fındıklar…”</p>

  <p>Kel Mahmut fena halde bozulmuştu.</p>

  <p>Sıkıştığı zamanlarda yaptığı gibi konuyu değiştirmesi gerekiyordu:</p>

  <p>“Kim söndürdü lâmbayı?..”</p>

  <p>Ses yok. Şaban’a döndü:</p>

  <p>“Sen mi söndürdün yoksa?”</p>

  <p>“Hayır efendim, bilâkis…”</p>

  <p>“Ne demek bilâkis…”</p>

  <p>İnek diliyle yakalanmıştı:</p>

  <p>“Yani ben yanmasını istiyordum!”</p>

  <p>“İstiyordun da ne oldu?”</p>

  <p>“Oy’a koyduk. Söndürülmesini isteyenler kazandı!”</p>

  <p>“Bak şu münasebetsizlere… Benim emirlerimi Oy’a koymak hakkını kim verdi size.”</p>

  <p>Hepimize birden soruyordu ama yanıtlayacak kimse yoktu ki ortada.</p>

  <p>“Size söylüyorum! Bu hakkı kim verdi size?”</p>

  <p>Tulum Hayri horlamaya başlamış, Kalem Şakir, Domdom Ali, Refüze Ekrem, Hayta, Düdük, Palamut bir orkestra oluşturuvermişlerdi.</p>

  <p>“Size söylüyorum be!”</p>

  <p>“Horrr… Hırrr!”</p>

  <p>“Eşek herifler, lâmba sönmeyecek bir daha! Anladınız mı?”</p>

  <p>Orkestraya en az on kişi daha katıldı:</p>

  <p>“Hoorrrr! Hırrr!..”</p>

  <p>“Anladınız mı, size söylüyorum.”</p>

  <p>Hababam Sınıfı hep birden yanıtladı:</p>

  <p>“Horrr!..”</p>

  <p>Otorite iki paralık oluyordu. Fazla uzatmanın anlamı yoktu artık. Sanki biraz önce bağırıp çağıran o değilmiş gibi, en tatlı sesiyle:</p>

  <p>“Haydi Allah rahatlık versin çocuklar!” dedi, “İyi geceler!”</p>

  <p>Hababam Sınıfı hep birden uyanıvermişti sanki:</p>

  <p>“Sağoool Hoca’m!”</p>

  <div>
    <br/>
  </div>

  <div>
    <br/>
  </div>

</body>

</html>