<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>YEMEKHANE BASKINI</h2>

  <p>Çolak Hamdi:</p>

  <p>“Yürüyün!” dedi.</p>

  <p>Yürüdük. Yemekhanenin kapısına gelince durdu. Gündüzden hazırladığı anahtarı çıkardı. Cep fenerini kilide tuttu. Sonra anahtarı yerleştirdi deliğe… Sol elinin bir hareketiyle kapı açılmıştı. Güdük Necmi, Düdük İsmet, Palamut Recep arkasından içeri daldılar. Ben merdiven altına erketeye girdim. Yapabileceğim en önemli iş erketecilikti. Mart kedisi gibi miyavlamasını iyi bilirdim çünkü… Bir miyavladım mı, bunu aslından ayırabilecek ne Müdür’e rastlamıştık şimdiye kadar, ne yardımcısına!</p>

  <p>Merdiven altında kapıyı kollayacak bir yer bulup yerleşince, ayağımın yabancı bir şeye değdiğini sezinler gibi oldum. Bu bir ayakkabıydı. Hem de içinde canlı bir ayak bulunan ayakkabı… Bu ayakkabı, ilk önce bir kıpırdadı, sonra geriye doğru çekildi. Elimi ister istemez o yana doğru uzattım. Önce bir dize yapıştım. Sonra bir cekete… Kaçmak mı; bir köşeye büzülmek mi gerektiğini hesaplarken karaltı elini uzattı, yapıştı yakama:</p>

  <p>“Kimsin sen?” dedi.</p>

  <p>Kim olduğumu söylemeye izinli değildim. Tulum Hayri tükürürdü çarkıma.</p>

  <p>“Sen kimsin?..” dedim üste çıkmak için!</p>

  <p>Sesinden karşımdakinin kim olduğunu çoktan anlamıştım:</p>

  <p>Bu hiç kuşkusuz Arap Selim’di. Yani etüt ağabeysi dediğimiz öğretmen yardımcısı… Sansar’ın yerine gelen.</p>

  <p>Şimdi ne yapmam gerekiyordu? Ben ancak karşıdan gelecek tehlikeyi bildirecek bir erketeciydim! Arap, karşıdan gelmiyordu, ayağımın dibinde bitmişti birden. Sorular sorulmuştu ama, ne benden bir yanıt geliyordu, ne de karşımdakinden… Neden sonra:</p>

  <p>“Sen sakın Hababam Sınıfı‘ndan olmayasın!” dedi.</p>

  <p>“Hayır değilim, Hababam Sınıfı‘ndan değilim!”</p>

  <p>“Yutturamazsın!”</p>

  <p>“İster yut, ister yutma!”</p>

  <p>Arap Selim çok kuvvetliydi, kaçmak istesem bile kaçamayacağımı anlamıştım.</p>

  <p>“Kooperatifi soydunuz, şimdi sıra mutfakta öyle mi?” dedi. Her şeyi biliyordu. Akşamdan ambardan alınan çaylardan, peynirlerden bir gece kahvaltısı tertipleyeceğimizi de biliyordu demek…</p>

  <p>Ne olursa olsun, neler bilirse bilsin, o da benim gibi bir erketeciydi, ama kimin erketecisi?.. Müdür’ün mü, Kel Mahmut’un mu?</p>

  <p>İçerdeki arkadaşlar şu halde tehlikedeydi… Onlara tehlikeyi haber vermek için kendimi sıkmam gerekmezdi. Kuyruğuna basılmış bir kedi gibi bağırmam yeterdi:</p>

  <p>Gözlerimi yumdum, dilimi damağıma yapıştırarak miyavladım: “Miyavvv!”</p>

  <p>Arap Selim, bu “Miyav”ın ne demek olduğunu hemen anlayamadı. Yemekhanedeki patırtıların arttığını duyunca bir erketeci sinyali olduğunu anlamakta gecikmedi, cebine davrandı. Çıkardığı şeyi ağzına getirdi:</p>

  <p>“Fırrrt. Fırt!!!..”</p>

  <p>Bizimkiler her halde mutfağa verilen çayı, şekeri, peyniri bulmuşlar, çaydanlığı havagazında yeni kaynatmaya başlamışlardı. Kimbilir, belki de hafiften bir kahvaltıya başlamış da olabilirlerdi. Arap Selim’in düdüğünden önce, benim verdiğim sinyal yürürlüğe girmiş, elinde bir çaydanlıkla Düdük İsmet dışarı fırlamıştı. Arkasında kucağında ekmeklerle Güdük Necmi… Onun arkasından da…</p>

  <p>Arap’ın düdüğü de yapacağını yapmış, ortalığı alt üst etmişti. İlk koşanlar Müdür’le Kel Mahmut’un karaltısından başka bir şey değildi. Arkasından gece bekçisi, öğretmen yardımcıları…</p>

  <p>Kısacası, bizim Tufacılar çetesi baskına uğramıştı. Lâmbalar yanınca her şey aydınlanıvermişti. Çıyan Sadi, demek tam vaktinde yetiştirmişti raporunu…</p>

  <p>Bizi tuttukları gibi Revir’e kapattılar.</p>

  <p>Revir’de Fen Kolundan Ali İhsan yatıyordu, idrar tutukluğundan. Biz girdiğimiz zaman uyuyordu, gözlerini açtı. Ters ters söylenmeye başladı:</p>

  <p>“Ahır mı burası be! Biraz yavaş yürüyemez misiniz!”</p>

  <p>Bizim çete reisi Çolak Hamdi işi pişkinliğe vurdu:</p>

  <p>“Kusura bakma,” dedi, “Sen uyumana bak!.. Bizim uykumuz kaçtı da…”</p>

  <p>Biraz yumuşar gibi oldu:</p>

  <p>“Neden kaçtı uykunuz?”</p>

  <p>“Neden olacak, mide kazıntısından.”</p>

  <p>“Anlayamadım…”</p>

  <p>“Ne var anlamayacak… Midemiz kazınınca uyuyamadık… Şöyle bir mutfağa inelim de bir kolayına bakalım dedik… Müdür buraya yolladı. Kim bilir derdimize bir çare bulacaklar her halde.”</p>

  <p>Güdük Necmi gerisini getirdi:</p>

  <p>“Yani, senin anlayacağın dertliyiz!”</p>

  <p>Geçmiş olsun bile demeden arkasını döndü, dönmesiyle uyuması bir oldu.</p>

  <p>Çolak Hamdi, buraya niçin atıldığını çoktan unutmuştu:</p>

  <p>“Arkadaşlar!” dedi, “Bu arkadaşın ne derdi var?”</p>

  <p>Ben:</p>

  <p>“İdrar tutukluğundan!” dedim, “Olsa olsa… “</p>

  <p>“Ne demek idrar tutukluğu?”</p>

  <p>“Yani işeyemiyor”</p>

  <p>“Nee?.. İşeyemiyor mu?”</p>

  <p>Ben hastanenin gediklisi olduğum için doktorun onu nasıl işettiğini anlattım.</p>

  <p>“Vah zavallı!” dedi, Çolak, “Ben onu sondasız da işetebilirim!”</p>

  <p>“Aman!” dedi, Güdük Necmi, “İşet de görelim!”</p>

  <p>“Siz galiba tıpta hipnotizmanın ne demek olduğunu bilmiyorsunuz. Hipnotizma ile her hastalık tedavi edilebilir. Sözgelişi geçenlerde Almanya’da…”</p>

  <div style="text-align: center;">

    <img alt="066_YemekhaneBaskini" src="../Images/066_YemekhaneBaskini.jpg"/>

  </div>

  <p>Bütün tıp olaylarının örnekleri hep Almanya’dan verildiği Hitler devrini yaşıyorduk. Ama Güdük Necmi, hiçbir öğretiye, aklı yatanlardan olmadığından, biraz da kışkırtmak için:</p>

  <p>“Atma!” dedi, “Yap da görelim!”</p>

  <p>“Kolay! Yalnız bazı araçlara ihtiyacım var… Ali İhsan, kendiliğinden uyumasını becerebildiği için yeniden uyutmaya hiç gerek yok… İşin, başarı ile biteceğine bir işaret bu… Sonra bana bir şişe suyla bir de tas…”</p>

  <p>Güdük, revire açılan helâ kapısından daldı içeri… Döndüğü zaman bir şişe suyla boş bir konserve kutusu vardı elinde.</p>

  <p>“Olur mu?” diye sordu.</p>

  <p>“Mükemmel!” dedi, Çolak “Ver bakalım!”</p>

  <p>Şişeyle kutuyu aldı:</p>

  <p>“Arkadaşlar, sizden ricam “telkin” işini siz idare edeceksiniz!”</p>

  <p>“Nasıl telkin bu?”</p>

  <p>“Bilinç altına işlemesi zorunluğunu siz sağlayacaksınız!”</p>

  <p>“Nasıl?”</p>

  <p>“Çok kolay!.. Hep birden bir çiş korosu tutturacaksınız!”</p>

  <p>Çolak pek bilimsel konuşuyordu:</p>

  <p>“Canım açıkla da anlayalım. Kültürümüz o kadar elverişli değil!” dedik.</p>

  <p>“Yani hep birden çişşş diyeceksiniz o kadar!”</p>

  <p>Gitti, baş ucuna dikildi, şişedeki suyu sol eliyle yukardan konserve kutusuna boşaltmaya başladı:</p>

  <p>“Şırrr!!!”</p>

  <p>Biz de hep birden tempo tutturuyorduk:</p>

  <p>“Çişşş!!!” Sesler az sonra birbirine karışmaya başladı:</p>

  <p>“Şırrr! Çişşş! Şırrr! Çişşş!”</p>

  <p>Şişe boşalmıştı… Bu sefer konserve kutusundaki suyu şişeye doldurup kutuya daha yukardan boşaltmaya başlamıştı.</p>

  <p>Ali İhsan sıkıntılı bir uyku çekiyordu. Yüzünün gergin çizgilerinden pek rahat uyumadığı kolayca anlaşılıyordu. Sidik torbası her halde bir tulum gibi şişmiş olacaktı. Çolak, gözlerini onun gergin yüzüne dikmiş sonucu bekliyor, işini sabırla sürdürüyordu.</p>

  <p>Palamut Recep:</p>

  <p>“Ulan Çolak !” dedi, “Vazgeç bu işten! Doktor sondayla bile zor işetiyor bu adamı!”</p>

  <p>“Sondayla zor işer tabii… En bilimsel hipnotizma metodu bu, uyguladığımız!”</p>

  <p>Biz perdeyi biraz daha yükseltmiştik:</p>

  <p>“Çişşş!”</p>

  <p>Çolak, başıyla bizi gayrete getiriyordu:</p>

  <p>“Hadi hep birden, çişşş!..”</p>

  <p>Ali İhsan’ın yüz çizgileri birden gerildi, kaşlarının arasındaki açı, yukarıya doğru sivrildi. Dik bir çizgi haline geldi… Sonra yavaş yavaş açılmaya başladı. Açıla açıla düz bir çizgi oluverdi.</p>

  <p>Çolak:</p>

  <p>“Aferin oğlum!” dedi, “Fakiri mahçup etmedin!”</p>

  <p>Sonra bize döndü:</p>

  <p>“Kesin artık! Tamam!”</p>

  <p>“Ne tamam mı?”</p>

  <p>“Oldu! Şimdi Arif Efendi gelsin de çarşafları değiştirsin!”</p>

  <p>Elindekileri Güdük Necmi’ye uzattı:</p>

  <p>Yavaşça battaniyeyi kaldırdı. Yatak sırıksıklamdı.</p>

  <p>“Al bunları, nerden aldınsa oraya koy! İz kalmasın ortada…”</p>

  <p>Yataklarımızın üstüne oturduk, oyunun sonunu beklemeye başladık.</p>

  <p>Müdür ertesi sabah Disiplin Kurulu’nu toplamış, birer hafta okuldan uzaklaştırmayı dayamıştı gözümüze… Bu, o kadar önemli değildi, tam bir hafta kimbilir kaç cebir, kaç kimya kaynayıp gidecekti. İşin en acı yanı, açlığın bir ceza haline getirilmiş olmasıydı.</p>

  <p>Bu cezanın adı, Müdür’e göre tart değil, katıksız hapisti. Yani bir ekmek, bir su…</p>

  <p>Revirin kapısında hademelerin en lâftan anlamazı nöbet bekliyor, kuş uçurtmuyordu içeriye… Müdür sık sık geliyor, helâ duvarı gibi bir suratla bizi denetliyordu.</p>

  <p>Güdük bir akşam yemeğinden sonra Tulum Hayri’den sinyal almış, helânın penceresinden aşağıya bir ip sallamıştı. Revirin kapısındaki nöbetçi, kuş uçurtmamak için sabaha kadar dikile dursun, biz kayıntı sepetini çoktan çekmiş, çoktan bolluğa kavuşmuştuk.</p>

  <p>Tulum kendi midesinin ayarına göre bol salam, sucuk, pastırma, helva yollamıştı bize… Bunların arkasında hepimizi deliye döndüren bir sürpriz daha çıktı: Bir galon şarap!</p>

  <p>Bir anda şenlenivermişti, revirin içi… Daha da bekleyecek halimiz yoktu… Gelenleri hemen paylaşarak girmiştik yataklara… Herkes sucuğunu ne olur ne olmaz diye bir gazeteye sarıp yatağının içine saklamış, hem yatıyor, hem kayıntılara yumuluyorduk…</p>

  <p>Şarap şişesi Palamat Recep’in yatağından ayaklandı, teker teker bütün yatakları dolaştı. Tam Güdük’ün yatağına gelince bir buçuk litrelik şişe yarıya inmişti. Şişe tornistana geçeceği sırada Ali İhsan:</p>

  <p>“Ulan, biz adam değil miyiz be!” diye diretti, Güdük:</p>

  <p>“Dokunur sana!” dedi, “Hastasın sen!”</p>

  <p>“Ulan atın ölümü arpadan olsun be! Verin şu şişeyi!”</p>

  <p>Güdük bir türlü kıyamıyordu:</p>

  <p>“Şarapta tanen denilen bir madde var, dokunur!”</p>

  <p>“Canım dokunur da ne yapar?”</p>

  <p>“Ne mi yapar, idrar yollarını bir tıkadı mı danalar gibi bağırtır seni!”</p>

  <p>“Bağırttıracaksa beni bağırttıracak. Ulan ver şunu be!”</p>

  <p>Çolak Hamdi ne düşündüyse düşündü:</p>

  <p>“Ver de çeksin!” dedi.</p>

  <p>Güdük ister istemez uzattı ona:</p>

  <p>“Al da zıkkımlan!”</p>

  <p>Ali İhsan, dudaklarını şişeye yapıştırdı, lık lık indiriyordu gövdeye… Niyeti bozuktu İhsan’ın, şişenin dibini görmeden bırakacağa benzemiyordu.</p>

  <p>Güdük fırladığı gibi kaptı elinden.</p>

  <p>“Namussuz!” dedi, “Karşımızda haşlanmış patatesleri atarsın mideye… Ulan aç mısınız, tok musunuz sormazsın… Eline şişe geçince de dibine darı ekmeden bırakmazsın!”</p>

  <p>Tam şişeyi kaldırıp dikeceği sırada, revirin kapısı açıldı, baktık Müdür! Sucukları salamları yatağın içine zula ettik hemen. Bizim için bir tehlike yoktu ama, zavallı Güdük şişe elinde, Ali İhsan’ın ayakucunda apışıp kalmıştı. Müdür gözlerini açarak yürüdü üzerimize:</p>

  <p>“Nedir o?”</p>

  <p>“Şişe efendim!”</p>

  <p>“Ne şişesi?..”</p>

  <p>Vereceği yanıt Güdük’ü bizden ömrü boyunca ayırabilirdi. Bir okuldan uzaklaştırma cezası almıştı, bir daha alırsa…</p>

  <p>Güdük de bu felâketi bir anda kavramış, sapsarı kesilmişti. Ama onun şaşkınlığı kendini toplamasına hiç de engel olmamıştı:</p>

  <p>“Efendim bu şişe mi?” dedi, “İdrar şişesi!”</p>

  <p>“Kimin idrarı?”</p>

  <p>“Ali İhsan’ın!”</p>

  <p>“Ne geziyor elinde senin?”</p>

  <p>“Kokuyor efendim! Helâya bırakacağım!”</p>

  <p>Ali İhsan’a kötü kötü baktı:</p>

  <p>“Öldün mü be!” dedi, “Helâda yapamaz mısın çişini!”</p>

  <p>Ali İhsan’dan bir ordubozanlık bekleyebilirdik. Zaten yatağa işeme işinden sonra kızıyordu bize. Yanlış anlaşılmasın, biz işettiğimiz için değil, onunla alay ettiğimiz için!</p>

  <p>“Efendim!” dedi, “Doktor idrar muayenesi yapacak da… yirmi dört saatlik idrarımı topluyorum!”</p>

  <p>“Aman damlasını ziyan etme! Sana toplama diyen mi var? Tahtırevan mı istiyorsun helâya gitmeye!”</p>

  <p>Zoraki olsa da güldük… Müdürümüz espri yapmıştı. Hem de en dar zamanda…</p>

  <p>“Görmeyeyim bir daha bu pis şişeyi!”</p>

  <p>Sonra Güdük’e döndü:</p>

  <p>“Bırak helâya şunu!”</p>

  <p>Müdür geldiği gibi gitmişti ama, Güdük Necmi helâ aralığından bir türlü dönemiyordu. Giderken kendi ayağıyla gitmişti ama, gelirken Çolak Hamdi’yle, Palamut Recep’in kolunda geldi, askıda!</p>

</body>

</html>