<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>KEL MAHMUT’TAN HATIRA</h2>

  <p>Artık birer ikişer yollanıyorduk memleketlere. Yarın sabah sıra, yedi Sivaslı ile birlikte Güdük Necmi’deydi. Dersler kesilmişti çünkü. Güdük, bizden topladığı, fotoğrafları, imzalı kartları albümüne takıyordu:</p>

  <p>“Bir hâtıra da Kel Mahmut’tan götürmeliyim!” dedi.</p>

  <p>Tulum:</p>

  <p>“Ne gibi bir hâtıra?” diye ensesini okşayarak sordu.</p>

  <p>“Bir canlı hâtıra?”</p>

  <p>“Fotoğraf mı?”</p>

  <p>“Fotoğraftan canlı!”</p>

  <p>“Defterine imza mı attırmak istiyorsun? Kalem Şakir atsın imzasını. Ondan kıyak atmazsa tükür yüzüme!”</p>

  <p>“Yok, imza da değil!”</p>

  <p>“El yazısı mı istiyorsun?”</p>

  <p>“Hayır canım!”</p>

  <p>“Nedir bu canlı hâtıra?”</p>

  <p>“Öylesine bir canlı hâtıra ki, yüzüne baktıkça Kel Mahmut’u görmüş gibi olayım…”</p>

  <p>“Nasıl yani?”</p>

  <p>“Gördükçe… Kuyruğunu sallayıp miyavladıkça…”</p>

  <p>Hep birden bağırdık:</p>

  <p>“Kösem Sultan’ı yürütecek!”</p>

  <p>Kimimiz pijamayla, kimimiz pantolonla yatakların üzerine uzanmış konuşuyorduk. Sivaslılar harıl harıl hazırlanıyorlardı. Karneler daha verilmemişti ama biz, Hababam Sınıfı‘nda bir tek kişinin bile bütünlemesiz geçmeyeceğini biliyorduk… Fiziklerin, Cebirlerin, Geometrilerin yanına Tarih de takılınca, çoğumuzun sonu, tehlikeli bir duruma giriyordu. Hele Güdük, Tarihten de üstelik dokuza bakıyordu. Kel Mahmut’tan dokuz almak, canını almaktan daha zordu! Refüze Ekrem:</p>

  <p>“Ulan Güdük!” dedi, “Kel Mahmut’un kedisini maskot diye mi götüreceksin?”</p>

  <p>Domdom Ali:</p>

  <p>“Deli mi edeceksin Kel Mahmut’u? Bir hafta çocuğunu görmeden durur ama, Kösem Sultan’ı görmeden bir gün duramaz!”</p>

  <p>“Daha iyi ya! Eğer Tarih’ten, öğretmenler kurulunda kurtarırsa gönderirim kedisini geriye! Kurtarmazsa zaten okula dönmek yok… Ne okula, ne İstanbul’a. Bir daha Kel Mahmut’u görmek de yok. Kedisine bakar, anımsarım efendisini!”</p>

  <p>Tulum Hayri, Güdük’ün yatağına oturmuş, çocuğunu okşar gibi okşuyordu onu.</p>

  <p>“Çocuklar!” dedi, “Sapır sapır dökülürsek gelecek sene Hababam Sınıfı da yok!”</p>

  <p>Bu, söz çok acı gelmişti bize. Kalmak bir şey değil ama bir araya gelememek çok kötüydü…</p>

  <p>“Ulan gariban kişileriz, Hayriye Lisesi de yok bizim için! Tuuh, anasını be! Bir avuç leblebi gibi dağılıp gideceğiz!”</p>

  <p>Yıkılmaz Hadi, yatağının başına astığı üç kelimelik içtüzük özetini indirdi aşağı.</p>

  <p>“Ders kesildi, yürürlükten kaldırılmalı artık!” dedi.</p>

  <p>Bir kez daha tekrarladı, yüksek sesle:</p>

  <p>“Korkma! Karışma! Çalışma!”</p>

  <p>Sonra katladı, öptü, dolabına koydu. Tulum:</p>

  <p>“Eğer sağ kalırsak… Gelecek sene iç tüzükte değişiklik gerekiyor!” dedi. Güdük Necmi kızmıştı:</p>

  <p>“Yahu, siz neler konuşuyorsunuz be? Yarın sabah gidiyorum ben. Kanınız mı dondu sizin! Haydi hep birden:</p>

  <div class="indented">
    <b>Entike kuuuşe ruuule rule!</b>
  </div>

  <div class="indented">
    <b>Haydi hoooppa muşule!</b>
  </div>

  <div class="indented">
    <b>Ave lupe luuupe!</b>
  </div>

  <div class="indented">
    <b>Ave lupe luuupe!</b>
  </div>

  <div class="indented">
    <b>Ave lupe kaaaro.</b>
  </div>

  <div class="indented">
    <b>Ave lupe kaaaro.</b>
  </div>

  <div class="indented">
    <b>Haaaydi Haykarnoş,</b>
  </div>

  <div class="indented">
    <b>Enti kala moş,</b>
  </div>

  <div class="indented">
    <b>Hop!</b>
  </div>

  <div class="indented">
    <b>Entike kuuuşe ruuule ruuule</b>
  </div>

  <div class="indented">
    <b>Haydi…………………………….</b>
  </div>

  <div class="indented">
    <b>…. …. ………………………………</b>
  </div>

  <p>Gittikçe hızlanarak on, on beş kez tekrarladık. Koro şefliği yapan Güdük, kollarını açarak bizi durdurdu:</p>

  <p>“Şimdi arkadaşlar!” dedi, “Yarım saate kadar Kösem Sultan’ı isterim. Sepet hazır!”</p>

  <p>“Ulan, ha deyince geçer mi ele?”</p>

  <p>“Yazık size be! Bana iki dilim pastırma verin beş dakika sonra sepettedir.”</p>

  <p>“Ulan canavar gibi kedi. Beş dakikada ele geçerse Kel Mahmut’un mutfaktan kaldırdığı etlere yazık!”</p>

  <p>Güdük tam yemekhaneden çıkıyordu ki, Tulum yapıştı ensesinden:</p>

  <p>“Otur şuraya!” dedi. “Sen misafir sayılırsın. Kel, yatak odasına girmeden enselerim onu ben!”</p>

  <p>İki dilim pastırmayla atladı arka pencereden damın üstüne. Öğretmenlerin yatakhanesine doğru seslenmeye başladı:</p>

  <p>“Gel, pisi!., pisi!., pisi!..”</p>

  <p>Pisipisi fazla bekletmedi. Tulum’un sesinden önce, pastırmanın kokusunu duymuştu. Enselendiği gibi doğru Güdük Necmi’nin sepetinin içine!</p>

  <p>Güdük Necmi’yi uğurladıktan iki gün sonra, Tulum Hayri bir mektup aldı Necmi’den. Mektup Refüze’nin ev adresine yazılmıştı! “Sevgili kardeşim Tulum Hayri!” diye başlıyordu. Mektup baştan başa Kösem Sultan’la doluydu. Bir yerinde şöyle diyordu:</p>

  <p>“Yolda okursun diye verdiğin dergilerde bir yazı gördüm. Hani şu Atlas Okyanusu’nu ilk aşan tayyareci var ya, Lindberg… Onun oğlunu kaçırmış gangsterler. Haraç istiyorlarmış. İstedikleri parayı alırlarsa vereceklermiş geriye çocuğu. Namussuzlar, hem parayı almışlar, hem çocuğu öldürmüşler…</p>

  <p>Ben Kel Mahmut’un altı aylık oğlunu kaçırırdım ama, oğlundan çok sevdiği kedisini arakladım. Ondan milyonlar istemiyorum, istediğim sadece Tarihten dokuz numara!</p>

  <p>Bu mektupla birlikte Refüze’ye bir mektup daha yolladım. Kel Mahmut’a atsın diye. Ben buradan atarsam, çakal olur sonra. Haaa? İyi bir komplo değil mi?</p>

  <p>Ben Hababam Sınıfı‘ndanım, dedim. Himmetine bakıyorum, göster Tarihten hamiyetini, dedim. Nasıl, kıyak mı? Eğer öğretmenler toplantısından önce alırsa, Kösem Sultan’ın hatırı için bir şeyler yapar. Eğer hamiyetini gösterirsen dedim, Kösem Sultan sağ salim elindedir. Yoook, aksiliğe kalkışırsan, kedinin hayatıyla oynamış olursun!.. Plân nasıl? Kel’in kedisi, bütün Hababam Sınıfı‘na selâm eder. Şimdilik hayattadır. Namussuz etten başka şey yemiyor. Ama çok sürmez, alışır kuru ekmeğe. Hababam Sınıfı‘ndan ne haber? Kimler kaldı, kimler geçti? Karneler ta velilere gidecek. Ben daha şimdiden arayı düzdüm postacıyla…</p>

  <div style="text-align: center;">

    <img alt="051_KelMahmuttanHatira" src="../Images/051_KelMahmuttanHatira.jpg"/>

  </div>

  <p>Karne doğru beni bulacak. Aksilik etti ama sonunda bir Yenice’ye tav oidu…”</p>

  <p>Kel Mahmut daha kedinin yürütüldüğü ilk geceden ortalığı alt üst etmiş, bütün hademeleri bu iş için ödevlendirmişti. İki gün, iki gece komşu evler, dükkânlar arandı. Hademeler damlara çıktı, bodrumlara indi, yok, yok, yook!.. Karakol bile seferber edildi ama, faydasız!</p>

  <p>Sonra birdenbire aramalar taramalar durdu. Kel Mahmut bu acıyı sineye çekmiş görünüyordu. Öğretmenler Kurulu’na gideceği gün, Kel’i kara bir düşünce almıştı.</p>

  <p>Ertesi gün Tulum Hayri Yemekhane’nin önünde beni gördü:</p>

  <p>“Zarfın kâğıdın var mı?” diye eğildi kulağıma.</p>

  <p>“Pulum bile var!” dedim.</p>

  <p>“Gel!” dedi, “Güdük Necmi’ye kısadan bir mektup yazalım!”</p>

  <p>“Yazalım!”</p>

  <p>Hababam Sınıfı‘nın kapısı henüz kitlenmemişti. Geçtik benim sıraya:</p>

  <p>“Yaz!” dedi, Tulum Hayri. Özel kâtibi Kalem Şakir’in yerini ben almıştım.</p>

  <p>“Sevgili kardeşim Güdük Necmi!”</p>

  <p>Biraz düşündü. Uzun yazıdan hoşlanmazdı:</p>

  <p>“Yaz! Kediyi acele gönder Kel Mahmut bütün Hababam Sınıfı‘nı geçirdi Tarih’ten. Güvenilir biriyle gönder Kösem Sultan’ı. Salıversin okulun bahçesine. Selâm eder gözlerinden öperim.”</p>

  <p>Elimden kalemi aldı. “Tulum” diye okunur okunmaz bir imza çaktı:</p>

  <p>“Atıver postaya!” dedi.</p>

</body>

</html>