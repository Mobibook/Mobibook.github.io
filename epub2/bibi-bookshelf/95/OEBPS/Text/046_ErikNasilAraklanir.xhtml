<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>ERİK NASIL ARAKLANIR</h2>

  <p>“Al şu ipi de, paçalarını bağla!”</p>

  <p>Tulum Hayri, iki ip parçasını Güdük Necmi’nin önüne attı. Güdük, hâlâ diretiyordu:</p>

  <p>“Bir sepet verin bana! Olmaz böyle…”</p>

  <p>“Ulan sepetle erik toplanmaz… Armut mu bu? En iyisi gene pijamanın pantolonu. Sıkıca bağladın mı paçalarını, doldur da doldur!”</p>

  <p>İkinci yatak çarşafına, bir üçüncüsünü düğümledi. Çözülüyor mu, diye bütün gücüyle iki yanından asıldı:</p>

  <p>“On tane Güdük Necmi’yi sallandırırım bununla… Haydi yanaş pencereye!”</p>

  <p>Arka bahçedeki canerikleri, dişe dokunur hale geldiğinden beri, Kel Mahmut, iki azılı hademe dikmişti. Top oynamak değil, hava almaya bile geçirmiyordu bizi arka bahçeye. Son günlerde, nah, yumruğum gibi irileşmişti erikler, kütür kütür olmuşlardı. Biz yatakhaneye geçince kapılar kilitleniyordu, erikleri bekleyenler de ancak o zaman ayrılabiliyorlardı, nöbet yerinden.</p>

  <p>Eriklerin tam yenecek zamanıydı hani… Biraz daha durdular mı dalında, kızarmaya başlayacaklar, bu ekşiliklerini, bu kütür kütürlüklerini yitireceklerdi.</p>

  <p>Ağzının tadını en az bizim kadar bilen, Kel Mahmut, hademelere iki posta toplatmış, bir sepet Müdür’ün evine yolladıysa iki sepet kendi evine göndermişti.</p>

  <p>Güdük Necmi:</p>

  <p>“Daha ne bekliyoruz?” dedi. “Hadi sallandırın beni!”</p>

  <p>“Dur acele etme!” dedi Tulum.</p>

  <p>“Pijamanın belini de kayışla bağla… Erikler ağır gelir kayar belinden sonra. Doldururken gevşetir, sonra sıkıştırırsın taş gibi!”</p>

  <p>Kalem Şakir, kayışını verdi. Güdük, hafif olayım diye pijamanın ceketini bile fırlatıp atmıştı:</p>

  <p>“Hazırım!” dedi.</p>

  <p>Tulum, denize dalgıç indiren bir postabaşı gibi, ötesini berisini muayeneden geçirdikten sonra verdi kumandasını:“Yapış çarşafa!”</p>

  <p>Güdük, bir durakladı:</p>

  <p>“Sakın ayrılmayın pencereden!” dedi, “Geç de kalsam, bekleyin beni!”</p>

  <p>Tulum kızdı: “Fazla dırdır etme… Tut çarşafın ucundan, diyorum sana! Sıkı tut da çarşafa dolaştırma! Güvenemezsen kendine, belinden bağlayıp sallandırayım!”</p>

  <p>Güdük hop diye sıçradı pencereye:</p>

  <p>“Benim adım Tulum değil. Hadi, bileğine güveniyorsan yapış çarşafın ucuna… Hoşça kalın arkadaşlar! İnek Şaban, sen de hoşça kal!.. Hep senin için çalışıyoruz… Sana mevsimlik yeşillikler getirmek için…”</p>

  <p>Çarşafın ucundan yapıştığı gibi, ayaklarını yapıştırdı duvara. Tulum pazularına güvenerek maymun gibi oynuyordu Güdük’le. Ayakları yere değince:”</p>

  <p>“Karışmam ha!” dedi, “Ayrılmayın pencereden, Beni zamanında çekmezseniz çözerim pijamanın paçalarını, avucunuzu yalarsınız sonra!..”</p>

  <p>“Gazla ulan! Daha duruyor! Erikle gelirsen, seni bırakacak değiliz ya, aşağıda!”</p>

  <p>“Ya boş dönersem?”</p>

  <p>“Elimi bile sürmem çarşafa!”</p>

  <p>Daha şimdiden çekmişti çarşafı yukarı: “Yatağında uyumak istiyorsan boş dönmemeye bak!”</p>

  <p>Güdük Necmi boyundan büyük bir küfür salladıktan sonra, bastı gitti. Atlet fanilası ile hapishane elbisesini andıran yarı siyah, yarı beyaz pantolonu karanlıkta yok oldu. Aradan çok geçmeden, yeniden göründü. Koşarak geldi camın altına:</p>

  <p>“Tulum!” diye seslendi.</p>

  <p>“Ne var, ne oldu?”</p>

  <p>“Kel Mahmut!”</p>

  <div style="text-align: center;">

    <img alt="046_ErikNasilAraklanir" src="../Images/046_ErikNasilAraklanir.jpg"/>

  </div>

  <p>“Kel Mahmut mu?”</p>

  <p>“Çek! Anlatırım yukarda!”</p>

  <p>“Ne olmuş Kel Mahmut’a be?”</p>

  <p>“Erik toplatıyor iki hademeye!”</p>

  <p>“İyi ya işte… Toplanmış eriklerden arakla sen de!”</p>

  <p>“Hadi ordan… Çek diyorum sana!”</p>

  <p>“Hangi ağacın altında onlar?”</p>

  <p>“Parmaklığın oradaki…”</p>

  <p>“Sen de şu dipteki ağaçlara çık!”</p>

  <p>“Bu gece olmaz canım, çek!”</p>

  <p>“Eriksiz gelirsen çekmem, demedim mi?”</p>

  <p>“Bırak alayı!”</p>

  <p>“Bu kadar millet erik bekliyor. Ne yap yap, erik getir!”</p>

  <p>İri bir türbe eriğini ısırmış gibi ağzını şapırdatıyordu. Sulanan ağzının birikintisini “Cırt!” diye Güdük Necmi’ye gönderdi.</p>

  <p>“Daha duruyor be!”</p>

  <p>“Yahu çek beni! Yarın akşam, ne yapar yapar, doldururum pantolonu…”</p>

  <p>“Korkak pezevenk… Daha bu akşamdan doldurdun…”</p>

  <p>“Tulum be…”</p>

  <p>“Gazla diyorum sana!”</p>

  <p>Güdük’ün atleti, yine karanlıkta kayboldu. Tulum çarşaflarla birlikte pencereyi de bana bıraktı:</p>

  <p>“Söyle bir dolaşayım kapıları… Enayiler gibi basılmayalım. Arkadaşlar, herkes yatağına girsin! Sakın uyumayın ha!”</p>

  <p>Hava çok sıcaktı. Ağzımız, dilimiz birbirine yapışıyordu. Muslukları dudağımıza yapıştırıp durmadan su içiyorduk, ama nafile…</p>

  <p>Hamam suyundan farksızdı sular… Tam şakır şakır erik yemenin sırasıydı. İki erik, bütün harareti keserdi bıçak gibi. Kimsenin gözüne uyku girmiyordu. Kalem Şakir:</p>

  <p>“Güdük’ün yiyeceği nane değildi bu!” dedi.</p>

  <p>“Kimin yiyeceği nane?”</p>

  <p>“Domdom! Gözün kesiyor mu?”</p>

  <p>“Hazırım!”</p>

  <p>“Daha başka?”</p>

  <p>Yıkılmaz Hadi yatağından fırladı:</p>

  <p>“Ben de varım!”</p>

  <p>Tulum, yatakhanenin kapısından onları dinliyordu:</p>

  <p>“Ulan hiç birinize minnet etmezdim ama, çekemezsiniz beni pencereden…”</p>

  <p>“Sende ağaca çıkacak hal mi kalmış be!”</p>

  <p>“Domuzun ağaca çıktığı görülmüş mü hiç!”</p>

  <p>“Domuzun ağaca çıktığı görülmemiş ama… Ayı da mı çıkamaz ağaca!”</p>

  <p>Domdom Ali:</p>

  <p>“Dikilip durma ava! aval!” dedi, “Gel de beni sallandır aşağı!”</p>

  <p>Domdom, pire gibiydi. Hoop… Kayıverdi bahçeye…</p>

  <p>Güdük Necmi’nin gittiği tarafın tam tersine yürüdü. Koyu kahve rengi pijamalarla, hemen de kayboluverdi gözümüzden. Kalem Şakir:</p>

  <p>“Güdük’ten ümidim yok ama, Domdom boş dönmez!”</p>

  <p>Yıkılmaz da özeniyordu ama, Tulum’dan yüz bulamamıştı. Onu da, bütün ayaktakileri de yatağa soktuktan sonra, tekrar yanıma geldi Tulum. Pencereden sarkıp bakıyordu:</p>

  <p>“Güdük çok uzattı!” dedi, “Hâlâ da görünürlerde yok!”</p>

  <p>“Kabahat bizde. Tuttuk da parmak kadar çocuğu gönderdik…”</p>

  <p>Bir daha eğilip baktı:</p>

  <p>“Bir karaltı var… Geliyor… Hem de koşuyor tabanı yanmış gibi!..”</p>

  <p>Yarıbelimize kadar eğildik. Oydu, Güdük Necmi’ydi gelen. Biri kovalıyordu Necmi’yi. Bir hademe… Ne hademesi. Kel Mahmut’tu bu kovalayan… Kel Mahmut’un ta kendisi… Hemen salladık çarşafı… Güdük, şöyle bir yapıştı, aah! Terazileyemedi kendini. Soluk soluğa koşmaktan kendini çekecek dermanı kalmamıştı. Üstelik pijamasının pantolonu da adamakıllı doluydu. Belindeki kayışa kadar yüklüydü erikle… ellerine tükürdü:</p>

  <p>“Çekin be!” dedi.</p>

  <p>Sıkıca yapıştı. Tam yerden ayakları kesilmişti ki, Kel Mahmut yetişti. Yetişmesiyle bacaklarına yapışması bir oldu.</p>

  <p>Tulum, o kadar güçlü asılıyordu ki, eğer Güdük Necmi sıkı tutsa, Kel Mahmut’u bile alırdı içeri…</p>

  <p>Güdük, boşlukta ayaklarını sallıyor, ayak bileklerini kurtarmaya çalışıyordu.</p>

  <p>Bu asılmaya pijama çoktan çıkardı ayağından ama, bereket, versin belindeki kayışla paçasındaki bağlara…</p>

  <p>Ama bu zorlanmaya, paçalardaki bağlar ne yapsın? İpler çözülmüş, Kel Mahmut’un karanlıkta bile pırıl pırıl yanan başına, en azdan üçer kilodan altı kilo erik boşalıvermişti.</p>

  <p>Kel, neye uğradığını anlayamamış, tepesine yağan erikler, onu sersemletmiş, olduğu yere çökertivermişti. Arkadan yetişen iki hademe, kolundan tutup kaldırırken, Necmi çoktan atlamıştı pencereden içeri. O da olduğu yere, hooop çöküvermişti halsizlikten. Nerdeyse solumaktan ciğerleri ağzına gelecekti.</p>

  <p>Tulum’un aklı, Necmi’nin paçasından dökülen eriklerdeydi. Kel Mahmut, bu erikleri hademelere toplatmazsa, ne yapar yapar, inerdi aşağı…</p>

  <p>Kel Mahmut, arkasında iki hademe, yavaş yavaş uzaklaşıyordu pencerenin altından. Tulum Hayri:</p>

  <p>“Sakın bu Kel, yatakhaneye gelmesin! Haydi yataklara çocuklar!” diye telaşlandı.</p>

  <p>Herkes tehlikeyi çoktan sezmiş, tavşan uykusuna bile dalmıştı. Etekleri tutuşan Tulum:</p>

  <p>“Hay Allah! Nerde kaldı bu Domdom da be!” diyordu.</p>

  <p>Tekrar uzandım pencereden. Kel Mahmut, köşeyi dönerken bahçenin köşesinden Domdom göründü. Elinde de büyük bir şey… Bir sepet… Her halde, erik sepeti vardı. Tulum hemen sarkıttı çarşafı, önce erik sepetini çekti, sonra Domdom Ali’yi…</p>

  <p>Demek Kel Mahmut hademelerle Güdük Necmi’nin peşine takılınca, Domdom Ali yürütmüştü sepeti…</p>

  <p>Tulum’un, sepeti yüklenmesiyle, Sömürge adını verdiği dolaba kapatması bir olmuştu.</p>

  <p>Çarşafları çözmüş, yataklara bile sermiştik… Ortada en küçük bir iz bırakmadan girdik yataklara…</p>

  <p>Kel Mahmut, sepetin de yürütüldüğünü görecek, mutlaka damlayacaktı yatakhaneye. Beş dakika… On dakika… Yarım saat… Bir saat sabırla bekledik… Sonunda koridorda yanan 100 mumluk lambanın altından pırıl pırıl bir baş geçti. Uzun boyunun, büsbütün uzayan gölgesi, bizim Hababam Sınıfı‘nın yatakhanesine kadar uzandı, o kadar.</p>

  <p>Yatakhanemize giren, sadece Kel Mahmut’un gölgesi oldu. Sonra bu gölge, koridorun üst başından döndü, sessiz, sedasız çekilip gitti.</p>

</body>

</html>