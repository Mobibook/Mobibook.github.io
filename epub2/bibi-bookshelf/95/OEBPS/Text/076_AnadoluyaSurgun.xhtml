<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>ANADOLU’YA SÜRGÜN</h2>

  <p>Cumartesi akşamı Güdük Necmi’yle Hayta İsmail, okula pek tatsız döndüler. Güdük Necmi hemen mektuba başladı. Hayta İsmail de sınıfın en vurdum duymazı İnek Şaban’ın yanına oturdu. İnek, miyop gözleriyle onu mel mel süzdükten sonra, kuşkusunu belirtti:</p>

  <p>“Hayta, sende bir şey var!”</p>

  <p>“Ne gibi?”</p>

  <p>İnek Şaban işi kökünden çözümlemek için can alacak soruyu dayadı gözüne:</p>

  <p>“Nereye çıktın bugün?”</p>

  <p>“Hiiç!.. Buralardaydım!”</p>

  <p>“Buralardaydım” demek, okulun dolaylarındaki kahvelerde tavla oynadım, demekti.</p>

  <p>“Ee, aldın mı, verdin mi?”</p>

  <p>“Oyun yarıda kaldı.”</p>

  <p>“Yalnız miydin?”</p>

  <p>Yani “Hababam Sınıfı‘ndan kim vardı yanında?” demek istiyordu.</p>

  <p>“Güdük Necmi vardı.”</p>

  <p>“Söyle ne oldu?”</p>

  <p>“Hayta’yla Fen Kolundaki Ayhan tavlaya oturdular. Hani sinemada bizden dayak yiyen o deri ceketli vardı ya, o geldi, yanımıza çöktü. Sarı bıyıklı arkadaşı da karşıdan bizi dikizliyordu.</p>

  <p>Hayta oyuna daldırdığı için önce hiçbir şeyin farkında değildi. Deri ceketli, tavlaya karışmaya başlayınca çakozladı işi. Hayta düşeş attı mı hemen eğiliyor zarın üstüne, göz göre göre “Şeş beş!” diyordu.”</p>

  <p>Tulum bir soruyla sözünü kesti:</p>

  <p>“Kimin kahvesindeydiniz?”</p>

  <p>“Çavuş‘un!”</p>

  <p>“Tam yerine gitmişsiniz. Eee?”</p>

  <p>“Sonra, sen bırak tavlayı diye ayağına bastım Hayta’nın. Bilirsin Hayta sayı verdi mi ölse bırakmaz. Elinde iki vurgunu vardı, bir dübeş atsa, hem iki vurgununu koyuyor, hem içerden vurup üstüne kapı yapıyordu. Hayta sallayıp sallayıp bir dübeş atmaz mı?”</p>

  <p>“Eee?”</p>

  <p>“Attı ama, kaç para eder, deri ceketli eğildi zarın üstüne:</p>

  <p>“Beşdört!” dedi.</p>

  <p>“Peki Ayhan ne dedi?”</p>

  <p>“Ayhan işine geldiği için, hemen topladı zarları, evet, beşdört! diye doğruladı.”</p>

  <p>“Vay hergele, vay! Onun da alacağı olsun! Eee sonra?”</p>

  <p>“Artık oynanmazdı bu oyun. Hayta kalktı ayağa, ben çayların parasını vermek için garsonu ararken deri ceketli yapıştı Hayta’nın yakasına, oynayacaksın, diye diretti. Bereket Ayhan ağırdan aldı da kavga önlendi. Biz kapıdan çıkarken baktım Sarı bıyıklıyla Deri ceketli de geliyor peşimizden.”</p>

  <p>Tulum:</p>

  <p>“Anladım!” dedi, “Çarşıdan çıkınca yediniz marizi!”</p>

  <p>Necmi susmuştu. Anlaşılıyordu gerisi artık.</p>

  <p>“Demek böyle!” dedi Tulum, “Alacakları olsun!”</p>

  <p>Pazar günleri kahvaltı geç verilirdi. Biz bugün tersine her zamanki kahvaltı zilinden de bir saat önce kalkmıştık. Tulum, belki de gözlerini yummamıştı. Kalktı, tıraş oldu. Yatakhane açılır açılmaz fırladı dışarı, arkasından da Çolak Hamdi… İkisi bir oldu mu bir orduya yeterdi. Çolak merdivenlerden inerken:</p>

  <p>“Biz kahveye gidiyoruz. Bizi rahat bırakın!” dedi.</p>

  <p>Ama biz:</p>

  <p>“Birer ikişer damlayın kahveye!” anlamına aldık bu sözü.</p>

  <p>Palamut Recep, Yıkılmaz Hadi’yi aldı yanına, yürüdü. Domdom’la Refüze de peşlerinden. Onların da arkasından Kalem Şakir’le Düdük İsmet… Geriden ikişer, üçer bütün sınıf.</p>

  <p>İşi olanlar işini, randevusu olanlar da randevusunu bırakmıştı. İnek Şaban bile Hayta İsmail’e, gidelim, diye asılıyordu. Güdük Necmi:</p>

  <p>“Ulan İnek!” dedi, “Dayak yiyecek hali mi kalmış Hayta’nın. Nereye götürüyorsun çocuğu?”</p>

  <p>Öbür sınıflar da duymuştu dünkü kepazeliği.</p>

  <p>“Bizim çocukları dövmüşler!” diye bir lâf ağızdan ağıza dolaşıyordu ama, kimin dövüldüğünü pek bilen yoktu. Çok geçmeden dayağı Hababam Sınıfı‘nın yediği anlaşıldı. Millet gülmekten kırılıyor, bilen bilmeyene anlatıyordu.</p>

  <p>“Hababam Sınıfı dün dayak yemiş Çavuş‘un Kahvesinde!”</p>

  <p>Peşinden bir soru:</p>

  <p>“Bugün gene gitmişler, daha doymamışlar demek!”</p>

  <p>“Dayak sırası Tulum Hayri’de bugün!”</p>

  <p>“Seyir var, seyir!”</p>

  <p>Bu, onlara göre seyrine doyum olmayacak bir eğlenceydi. Tuttular Hababam Sınıfı‘nın peşinden kahvenin yolunu.</p>

  <p>Çok sürmeden konuşmanın anlamı değişiverdi:</p>

  <p>“Çavuş‘un kahvesinde bizim lisenin kavgası var!”</p>

  <p>iş, Tulum Hayri’nin kavgası olmaktan çıkmıştı. Yatılılar kahveyi sarıvermişlerdi. İş, örgütlenivermişti kendiliğinden. Polisin dikkatini dağıtmak için, posta posta mahalle aralarında dolaşılıyor, okul maçına gidilecekmiş gibi bir hava yaratılıyordu.</p>

  <p>Öğleye doğru ileri hatlardan haberler gelmeye başladı: “Bıyıklı‘yla, Deri ceketli kahvedeymiş!”</p>

  <p>“Tulum Hayri, Çolak Hamdi’yle numaradan tavlaya oturmuş, kavga neredeyse patlayacak!”</p>

  <p>“Onlar da adamlarını toplamışlar!”</p>

  <div style="text-align: center;">

    <img alt="076_AnadoluyaSurgun" src="../Images/076_AnadoluyaSurgun.jpg"/>

  </div>

  <p>Ben Yamuk Osman’la boyacıların önünde dikilmiş pabuçlarımı boyatıyordum. Yanımızda Fen Kolu’ndan bir grup vardı. Tütüncünün camekânındaki gazeteleri gözden geçiriyorlardı. Bu sırada yanımızdaki boş sandığa bir kızın, kısa çoraplı ayağı uzandı.. Başlar tütüncünün camekânından kızın ayaklarına çevrildi. Çok düzgün bacakları vardı kızın. Fen kolundaki Enver dayanamadı:</p>

  <p>“Aman da boyacı, boyacı!” diye bir lâf attı. Enver’in yanındaki de gerisini tamamladı:</p>

  <p>“Fırçana vurulayım boyacı!”</p>

  <p>Sonra hep birden gülüştüler. Kız bile güldü bu şakalaşmaya. Ama tütüncünün camekânı aralandı, bir baş uzandı dışarı. Gözlüklü, kaşları yukarı, yukarı, ukalâ bir baş:</p>

  <p>“Çocuklar!” dedi, “Ayıp değil mi size, mektep talebesi olacaksınız!”</p>

  <p>Enver:</p>

  <p>“Ayıp neresinde bunun. Biz boyacıya lâf atıyoruz!”</p>

  <p>“Siz külâhıma anlatın. Terbiyesizlik, sizin yaptığınız!”</p>

  <p>“Sizinki ne?”</p>

  <p>Yanındaki arkadaşı verdi cevabını:</p>

  <p>“Ukalâlık!”</p>

  <p>“Terbiyesizler!”</p>

  <p>“Babalık ağzını topla!.. Alırız camını çerçeveni aşağı!”</p>

  <p>“işte onu yapamazsınız. Kızlara lâf atmaya benzemez bu iş!”</p>

  <p>“Sok kelleni içeri! Koparırım armut sapı gibi sonra!”</p>

  <p>“Armut sapı gibi mi?.. Armut da sensin, sapı da!”</p>

  <p>Enver adamakıllı kızmıştı. Bir küfür çıkardı, kısadan. Adam barakasından fırladı, Enver’in yürüdü üzerine. İlk tokadı kimin vurduğu belli olmadı. Ayırma için araya girenler de başladılar kavgaya. iş büyüdükçe büyüyordu. Bütün çarşıyı sarmıştı beş dakika içinde.</p>

  <p>Kavgaya tutuşanlar Fen Kolu’ndandı, ama gene de Tulum Hayri’ye haber vermem gerekirdi. Ayakkabımın ikinci tekini boyatmadan fırladım. Koştum Çavuş‘un kahvesine. Tulum, kapının önüne çıkmıştı:</p>

  <p>“Kim bu kavga edenler, bizden mi?” diye sordu.</p>

  <p>“Bizden değil, Fen Kolu’ndan!”</p>

  <p>“Yani bizden!”</p>

  <p>“Ne duruyorsunuz, çocuklar!” diye bağırdı. Ama duran falan yoktu, tütüncünün ne camı kalmıştı, ne çerçevesi. Bu kadar çocuk nerden çıkmıştı böyle!</p>

  <p>Tulum kavgaya girmiyor, kalabalığın içinden birini arıyordu. Bir ara Necmi’yi görünce yapıştı yakasına:</p>

  <p>“Nerde o Sarıbıyıklı?” diye sordu.</p>

  <p>“Yok… Kahvede değil miydi?”</p>

  <p>“Ne kahvesi be. Nerde onda kahveye girecek yürek!”</p>

  <p>“Biz kahvede sanıyorduk!”</p>

  <p>Tütüncünün barakası darma duman olmuş; sigaralar dağılmış, şişeler kırılmış, pis pis rakı kokuyordu ortalık.</p>

  <p>Kıpkırmızı bir polis arabası girdi çarşıya. Çolak Hamdi kalabalığa karışmış, bir şeyler öğrenmeye çalışıyordu. Az sonra döndü:</p>

  <p>“Yirmi sekiz yaralı varmış!” dedi.</p>

  <p>Tulum:</p>

  <p>“O kadar yaralı, otobüs kazasında da olur!”</p>

  <p>“Ama ikisi ağırmış!”</p>

  <p>“Ölen yok ya, sen ona bak!”</p>

  <p>İşin tadı kaçmıştı. Tulum:</p>

  <p>“Yürüyün gidelim!” dedi, “Haydi çocuklar!”</p>

  <p>Sallana sallana yürüdük okula. Bizi kapıda karşılayanlar, Hayri’ye:</p>

  <p>“Seni tutuklamadılar mı?” diye sordular.</p>

  <p>“Neden tutuklasınlar!”</p>

  <p>Ama çok geçmeden okulun önünde iki polis arabası durdu. Müdür odası sorgu yargıçlığına dönmüştü. Milli Eğitim Müdürlüğü‘nden müfettişler de gelmiş “idari tahkikat”da başlamıştı.</p>

  <p>Bizi daha çok idarenin vereceği karar ilgilendiriyordu. Tulum Hayri’yle Çolak Hamdi elebaşı görülüyordu bu işte. Hababam Sınıfı toptan suçluydu.</p>

  <p>Tam bir hafta sonra Ankara’dan bir emir geldi. Hababam Sınıfı önayak olduğu için, parasız yatılıların Anadolu liselerine, paralıların da (zaten on kişiyi geçmezdi) öbür şubelere dağıtılmasına karar verilmişti.</p>

  <p>Bir sabah, Kel Mahmut, Tulum Hayri’yle Kalem Şakir’i aldı. Haydarpaşa İstasyonu’na kadar götürdü. Ertesi sabah Refüze’yle Güdük Necmi’yi yolcu etti. Her sabah böyle ikimizi, üçümüzü istasyona bırakıyor, ıslak gözlerle dönüyordu. Bu işin ona, çok ağır geldiği belliydi.</p>

  <p>Hababam Sınıfı‘nın genel merkezi işte böylece kapatılmış oluyordu. Genel Merkez kapatılmıştı ama, Bütün Anadolu liselerinde teker teker Hababam Sınıfı‘nın şubeleri açılmıştı.</p>

  <div style="text-align: center;">
    SON
  </div>

</body>

</html>