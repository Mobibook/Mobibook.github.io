<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>YAŞA HOCAM!<br/>
  ASLAN HOCAM!</h2>

  <p>Paşa Nuri, Asetilen üzerine düzenlediği iki soruyla bir problemi yazdırdı bize.</p>

  <p>Kalem Şakir, soruların yazılma işi bitince kalktı:</p>

  <p>“Efendim!” dedi, “Yazılı yoklama yapacağınızı bildirmediğiniz için çalışamadık. Bizi bu kezlik affedin! “</p>

  <p>Kimya Hocası benzin gibi çabuk parlayan türdendi.</p>

  <p>“Tembel herifler!” diye çıkıştı, “Ne biçim talebesiniz, damarlarınızdaki kandan şüpheleniyorum!”</p>

  <p>Bu iyi bir başlangıçtı. Yazılı yoklama kaynayabilirdi artık. Paşa Nuri coşmuştu:</p>

  <p>“Ben sizin yaşınızdayken neredeydim biliyor musunuz?” Nerde olduğunu Hababam Sınıfı‘nda bilmeyen var mıydı acaba? Bilmesek, bu Paşa adını “Nuri”nin başına nasıl eklerdik. Hep birden yanıtladık:</p>

  <p>“Galiçya’da!”</p>

  <p>“Aferin Çocuklar! Evet ben sizin yaşınızdayken Galiçya Cephesi’ndeydim!”</p>

  <p>Güdük Necmi işi büsbütün karıştırmak için:</p>

  <p>“Ne yapıyordunuz Galiçya’da?” diye bir soru attı ortaya! “Ne mi yapıyordum, Avusturya sınırlarını bekliyordum!” Tulum Hayri:</p>

  <div style="text-align: center;">

    <img alt="060_YasaHocamAslanHocam" src="../Images/060_YasaHocamAslanHocam.jpg"/>

  </div>

  <p>“Benim babam Galiçya’da Tirol dağlarında kaldı. Bir kış günü düşman taarruza geçmiş. Babam Çavuş‘muş o zamanlar …”</p>

  <p>Paşa Nuri dayanamadı:</p>

  <p>“Tirol dağlarında kar, yaz kış eksik olmaz. Biz boyuna konyak içerdik… Ama ne konyaklar… Yağ gibi giderdi … Metaksa Konyağı…”</p>

  <p>Kâğıtları koyduk sıralara. Yazılı kaynamıştı. Domdom Ali:</p>

  <p>“Yaşa Hoca’m! Aslan Hoca’m!” diye bağırdı keyfinden. Bu bir işaretti. Bu işaret verildi mi herkes yerinden kalkar, Hoca’yı omuzladığımız gibi, sınıfı dolaştırıp, kürsünün üstüne oturturduk.</p>

  <p>Tulum Hayri işi büsbütün kızıştırmak için:</p>

  <p>“Aslan Hoca’m!” diye bir nara attı. Sonra tahtırevan ekibi dediğimiz dört kişi kalktı: (Tulum Hayri, Çolak Hamdi, Domdom Ali, Palamut Recep). Paşa Nuri’yi yüklendikleri gibi sınıfta dolaştırmaya başladılar. Biz de yerimizden kalkmış, katılmıştık törene.</p>

  <p>“Yaşa Hoca’m! Aslan Hoca’m!” diye bağırıyorduk. Hoca coşmuştu. Kürsünün üstüne oturtulduğu zaman Birinci Dünya Savaşı‘na gönüllü toplayan ittihatçı gibi yırtınıyordu:</p>

  <p>“Biz Galiçya’da kan dökmeseydik Viyana çoktan işgal edilecek, Alman orduları bir yıl önce teslim olacaktı!”</p>

  <p>“Yaşa Hoca’m, Aslan Hoca’m!”</p>

  <p>Yerimize oturmuş, özel işlerimize dalmıştık. Ben Hoca’nın karikatürünü çiziyor, Hindenburg taklidi bıyıklarını kulaklarına doğru uzatıyordum. Liselerarası maçlar başladığı için Tulum Hayri kâğıt üstünde takım düzmeye başlamıştı. Her akşam futbol sahasına ekzersize çıkardığı takımla, kapıdan en azdan beş kişiyi daha çıkarırdı. Hoca’nın ateşli nutku sürüp giderken bir ara sınıra seslendi:</p>

  <p>“Var mı dışarda dalgası olan?”</p>

  <p>İnek Şaban:</p>

  <p>“Var!” dedi, “Yaz beni!”</p>

  <p>“Hadi İnek sen de! Senin ne dalgan olur dışarda!”</p>

  <p>“Yaz diyorum sana!”</p>

  <p>“Yazarım, söyle dalganı!”</p>

  <p>“Söylemem!”</p>

  <p>“Ben de yazmam!”</p>

  <p>“Ne olur, yaz beni!”</p>

  <p>“Söyle, ne dalgan var?”</p>

  <p>“Alacağım şeyler var!”</p>

  <p>“Ver para, ben alırım!”</p>

  <p>“Sen alamazsın!”</p>

  <p>Çolak Hamdi, İnek Şaban’ın dalgasını kestirmişti:</p>

  <p>“Yaz!” dedi yavaştan, “Galata’da işi var!”</p>

  <p>Tulum:</p>

  <p>“Çok değil, bir Yenice isterim!”</p>

  <p>“Peki yaz!” dedi, “Sana da bir Yenice!”</p>

  <p>Kalem Şakir:</p>

  <p>“Ulan bu İnek Şaban kolayına vermez Yenice’yi… Dediği doğrudur, Çolak Hamdi’nin!”</p>

  <p>“Takılırım peşine.” dedi, Domdom.</p>

  <p>“Elden gel!” dedi, Tulum, “Peşin peşin!”</p>

  <p>İnek kızmıştı. Kuyruğundan çekilmiş gibi bağırdı:</p>

  <p>“İnanmıyorsun demek!”</p>

  <p>Kürsüye dirseklerini dayayan Paşa Nuri, “Galiçya…” diye başladığı cümleyi kesti:</p>

  <p>“Kim orda konuşan!” diye gürledi.</p>

  <p>İnek Şaban son sözünü söylemiş, henüz ağzını kapatmıştı. Kimyacı Paşa Nuri suçüstü yakalamıştı İnek Şaban’ı:</p>

  <p>“Ne konuşuyorsun, gel buraya!” dedi.</p>

  <p>“Konuşan ben değilim!”</p>

  <p>“Ya kimdi?”</p>

  <p>İnek Şaban , yine inekliğini belli etmişti. “Ben konuşmuyorum!” deseydi, hiç mesele yoktu .</p>

  <p>“Söyle, kimdi konuşan!”</p>

  <p>“Bilmiyorum!”</p>

  <p>“Biliyorsun! Gel buraya!”</p>

  <p>İş çatallaşıyordu. İnek korkmuş, yan yan Domdom Ali’ye bakıyordu. Paşa Nuri bu durumdan işkillendi:</p>

  <p>“Yoksa konuşan o muydu?”</p>

  <p>İnek biraz da korkudan “Oydu!” dedi yavaşça.</p>

  <p>“Öyleyse o gelsin!”</p>

  <p>Domdom Ali, yerinden kalktı. Rap, rap… Düzgün adımlarla yürüdü. Ayağında futbol ayakkabıları vardı. “Tak!” diye hazır olda durdu karşısında:</p>

  <p>“Emret Paşa’m!”</p>

  <p>“Sen miydin konuşan!”</p>

  <p>“Evet Paşa’m!”</p>

  <p>Paşa Nuri kaldırdı elini: “Çat” diye bir tokat yapıştırdı. Domdom’a böyle tokatlar vız gelirdi:</p>

  <p>“Sağ ol Paşa’m!”</p>

  <p>Hep birden bağırdık:</p>

  <p>“Yaşa Hoca’m! Aslan Hoca’m!”</p>

  <p>Tahtırevan ekibi kalkmış, Paşa Nuri’yi omuzlamıştı. Bütün sınıf kalktık ayağa, düştük ekibin peşine.</p>

  <p>Sınıfta bir iki kez dolandırdıktan sonra oturduk yerimize. Domdom Ali hazır ol durumunda çakılıp kalmıştı. Paşa Nuri onu tepeden tırnağa bir süzdü:</p>

  <p>“Numaran kaç?” dedi.</p>

  <p>“320 Ali Erkan!”</p>

  <p>“Aferin!”</p>

  <p>Defterini çıkardı:</p>

  <p>“320… 320… 320!..” aramaya başladı, çok geçmeden buldu da:</p>

  <p>“Evet, 320 Ali Erkan!..”</p>

  <p>Tekrar tepeden tırnağa bir süzdü. Ali, piyade talimnamesinin tarif ettiği biçimde “Esas vaziyetinde duruyordu:</p>

  <p>“10 numara!”</p>

  <p>Domdom Ali yine sert bir sesle:</p>

  <p>“Sağ ol!” dedi.</p>

  <p>“Otur!”</p>

  <p>Domdom yine piyade talimnamesinin emrettiği biçimde sert bir dönüş yaptı. Tam sol ayaktan yürüyüşe geçecekti ki, gözleri, açılan kapıya takıldı. Müdür’ün kapıya vurmasıyla, içeri dalması bir olmuştu. Kürsüden inen Kimyacıya:</p>

  <p>“Sınıfı boş sanmıştım da…” dedi.</p>

  <p>Paşa Nuri kekelemeye başladı:</p>

  <p>“Sınıfı mı efendim?.. Ben … ben vardım sınıfta… Boooş değil!”</p>

  <p>O ateşli hatipten ortada sıradan, bir kekeme hoca kalmıştı.</p>

  <p>“Ne yapıyordunuz?”</p>

  <p>“Yoklama!”</p>

  <p>“Peki, devam edin!”</p>

  <p>Domdom Ali’ye döndü:</p>

  <p>“Anlat, Etilen!” dedi.</p>

  <p>“Çalışamadım!”</p>

  <p>“Metilen!”</p>

  <p>“Bilmiyorum!”</p>

  <p>“Asetilen!”</p>

  <p>“Hastaydım!”</p>

  <p>Çıkardı cebinden defterini:</p>

  <p>“Kaç numaran?” dedi.</p>

  <p>“214”</p>

  <p>“Adın?”</p>

  <p>“Mehmet Yıldırım!”</p>

  <p>Kaydı silinmiş bir arkadaşımızın adını, numarasını vermişti. Kimyacının defterinden silinmemişti henüz.</p>

  <p>“Sıfır!” dedi.</p>

  <p>Domdom Ali, otur emrini almadığı için dikilip duruyordu.</p>

  <p>Müdür:</p>

  <p>“Hiç bildiğin yer yok mu?” diye sordu.</p>

  <p>“Olmaz olur mu efendim!” dedi, “Var tabii.”</p>

  <p>“Söyle, hangi dersi iyi biliyorsun?”</p>

  <p>“Son dersi!”</p>

  <p>“Hangi bahisti bu?”</p>

  <p>Domdom Ali, Müdür’ün gözlerinin içine baka baka verdi cevabını:</p>

  <p>“Galiçya Harbi!”</p>

</body>

</html>