<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>KİRALIK KASKETLER</h2>

  <p>Kapının önünde en azdan iki yüz gündüzcü birikmişti. Müdür’ün nerden aklına esmişse esmişti. Sıkı bir kasket muayenesi yapıyor, kapıdan kuş uçurtmuyordu.</p>

  <p>Yıkılmaz Hadi, Hababam Sınıfı‘nın penceresinden seslendi caddedeki çocuklara:</p>

  <p>“Ulan enayiler, alın voltanızı be!.. Şu havaya bakın!”</p>

  <p>Kapıların önünde birikmiş olanlarla dalgamızı geçiyorduk.</p>

  <p>Güdük Necmi:</p>

  <p>“Kel Mahmut’un yüzüne hasret misiniz be… Atlayın vapura bir Heybeli, Büyükada yapın!..”</p>

  <p>Gündüzcülerden biri kızdı:</p>

  <p>“Senin tuzun kuru galiba… Nah, böyle palamutlar hazır, zulada… Son yazılıya giriyoruz cebirden… Denize mi dökelim palamutları be!”</p>

  <p>Güdük cevap vereni tanıdı:</p>

  <p>“Ulan erkek Sevim’in tam kızansamış zamanı… Tutun kolundan atın Burgaz’a!”</p>

  <p>Şapkasızlar ders zili yaklaştıkça, tıklım tıklım sokakları dolduruyordu. Müdür, erken gelen hocaları bile bahçe duvarlarının önüne dikmişti, gözcülük için.</p>

  <div style="text-align: center;">

    <img alt="043_KiralikKasketler" src="../Images/043_KiralikKasketler.jpg"/>

  </div>

  <p>Tulum Hayri, yeni gelen Coğrafyacı‘ya torpil yapması için Jimnastikçi Badi Ekrem’in peşinde dolaşıyordu. Vakvak Rıza durup dururken hastalanmış, hastaneye kaldırılmıştı. Son vereceği notlarla hepimiz geçecektik ama, Müdür, ders boş kalmasın diye öbür sınıflardan bir hoca musallat etmişti başımıza…</p>

  <p>Solucan Nuri, daha göbeğinin suyu alınmadığı için ukala mı ukalaydı… Duman attırıyordu bize. Tulum, Solucan Nuri’nin Jimnastikçi ile aynı kaba kirlettiklerini bulup çıkardığı gün biraz rahatlamıştık. Tam dokuz numaraya bakıyordu coğrafyadan. Tulum az sonra girdi sınıfa:</p>

  <p>“Nasıl?” dedim “Gördün mü Badi Ekrem’i?”</p>

  <p>“Fazla kurcalama!.. Yaptık bir şeyler…”</p>

  <p>“Ne yaptın meselâ?”</p>

  <p>“Solucan bu ders, Hollanda’yı soracak bana! Versene kitabını!”</p>

  <p>Ben kitabı ararken Tulum, pencereye yanaştı:</p>

  <p>“Ne var dışarda?..” dedi “Kızlar mı geçiyor?”</p>

  <p>Güdük:</p>

  <p>“Şapka” dedi. “Sıkı bir şapka yoklaması yapıyor Müdür!”</p>

  <p>Herkes bir iki sözle Tulum Hayri’ye durumu belirtti.</p>

  <p>“Kuş uçurmuyor Müdür, kapıdan!”</p>

  <p>“Bütün kış çıkmadı da odasından… Sıcakları görünce uyandı, Hazret…”</p>

  <p>“Şu gündüzcüler de hepten enayi be… Biz dışarıya can atıyoruz, onlar…”</p>

  <p>Tulum, durumu kavramıştı:</p>

  <p>“Kimin kasketi var sınıfta?”</p>

  <p>Diye topumuza birden seslendi. Zaten bütün sınıfı beş kasketle idare ediyorduk. Onların da ikisi yatakhanedeydi. Dışarı asamıyor, sıralarda saklıyorduk. Bütün parasızlara kasket verilmişti ama, çoğumuz satmıştık gündüzcülere…</p>

  <p>Tulum:</p>

  <p>“Verin onları bana!” dedi.</p>

  <p>Öbür sınıfları bir dolaştı, on kadar kasketle geldi. Pencerenin altındakilerden güvendiği birine seslendi:</p>

  <p>“Tut ulan Keş, şunları! Her kasket yirmi beş kuruş… Kapıdan girince topla getir bana!”</p>

  <p>Aşağıdan coşkulu sesler yükseldi:</p>

  <p>“Yaşa be Tulum…”</p>

  <p>“Bilirsin işini namussuz!”</p>

  <p>Keş Celâl, Tulum’un attığı kasketleri yerden toplarken, gündüzcüler yığıldı başına. Yirmi beşliği toka eden büyüklüğüne küçüklüğüne bakmadan giyiyor, sonra tutuyordu kapının yolunu.</p>

  <p>İki dakika sonra, bir avuç bozuk parayla, kasketler Tulum Hayri’yi buldu. Tulum, tekrar pencereden eğilerek yeni bir postabaşı daha aradı:</p>

  <p>“Tut Ali davran! Veresiye yok! Garibandanız biz… Yolumuza bakalım!..”</p>

  <p>Tulum’un postaları tıkır tıkır işliyordu… Onuncu, onbeşi postada kimse kalmamıştı dışarda. Zil çaldığı vakit Tulum Hayri benden aldığı kitabın sayfalarını bile açamamıştı. Nerdeyse Solucan düşecekti sınıfa.</p>

  <p>İnek Şaban’a sokuldu:</p>

  <p>“Nasıl…” dedi.“Ezberinde mi Hollanda?”</p>

  <p>“Ezber” sözünden alınan İnek, tersliğe başladı:</p>

  <p>“Çek arabanı be! Namaz sûresi mi bu?”</p>

  <p>“Canım Şaban’cığım, şöyle kısadan anlatıver bana!”</p>

  <p>Şaban ancak kitapta ne yazarsa, tele alınmış gibi tekrarlamasını bilirdi. Yanlış kapı çalmıştı Tulum.</p>

  <p>“Anlat hadi!”</p>

  <p>inek Şaban’ın, kitaptaki lâf kalabalığından kurtulup bir türlü konunun özüne giremiyordu. Solucan, nerdeyse girecekti.</p>

  <p>Tulum:</p>

  <p>“Canım uzatma o kadar… Meselâ nesi meşhurdur Hollanda’nın?”</p>

  <div style="text-align: center;">

    <img alt="043_KiralikKasketler_2" src="../Images/043_KiralikKasketler_2.jpg"/>

  </div>

  <p>Şaban kıpkırmızı oldu.</p>

  <p>“Söylesene nesi meşhurdur?</p>

  <p>Endüstrisi mi, tarımı mı? Nesi?”</p>

  <p>Şaban, ters ters baktı:</p>

  <p>“Dalga mı geçiyorsun benimle</p>

  <p>be?”</p>

  <p>“Ne dalgası? Zamanı mı dalganın şimdi!”</p>

  <p>“Çek arabanı, anlatmıyorum!”</p>

  <p>“Yapma Şaban, ocağına düştüm… Söyle canım, nesi meşhurdur?”</p>

  <p>Kısa kesmek için:</p>

  <p>“Lâlesi!” dedi.</p>

  <p>“Daha?” </p>

  <p>“Çikolatası!”</p>

  <p>“Başka?”</p>

  <p>“Daha nesi?”</p>

  <p>“Defol başımdan! Bu kadar işte!”</p>

  <p>Güdük Necmi patladı:</p>

  <p>“İneği meşhurdur, ineği!”</p>

  <p>“İneği mi?”</p>

  <p>“Ne sandındı?”</p>

  <p>“Vay anasını… İneği ha!”</p>

  <p>“Yirmi beş kilo süt verirmiş günde… Yani bizim İstanbul’da olsa yüz kilo süt eder… Hiç işitmedin mi? Hollanda ineği bir… Kırım ineği iki…”</p>

  <p>Tulum Hayri söyleniyordu:</p>

  <p>“Yani, şu Hollanda da, bizim Hababam Sınıfı gibi bir yer desene!”</p>

  <p>Güdük boyuna tekrarlıyordu:</p>

  <p>“Evet… Tam Hababam Sınıfı gibi… İneği meşhur!”</p>

  <p>Yedi dakika rötarla Solucan Nuri girmişti sınıfa. Girmesiyle karakaplıya sarılması bir oldu. Gerçekten Badi Ekrem bir torpil yapmıştı. Ne de olsa okul takımının santrhafıydı Tulum.</p>

  <p>Solucan, not defterine işaret ettiği gibi, Tulum’un adını, soyadını, numarasını, hepsini birden okudu. Tulum bile işin bu kadar ciddiye alınacağını kestiremediğinden, bayağı şaşırmıştı… Hollanda için üç beş kelime biliyordu ya, nasıl olsa bir şeyler şişirirdi artık. Çıkardı işin içinden alnının akıyla!</p>

  <p>“Çalıştın mı?” dedi Solucan.</p>

  <p>“Çalıştım Efendim!”</p>

  <p>“Anlat bakalım Felemenk’i!”</p>

  <p>“Felemenk mi?”</p>

  <p>“Evet Felemenk’i…”</p>

  <p>Tulum Hayri bize şaşkın şaşkın bakıyordu. İnek Şaban’dan bir şeyler öğrendiğini bildiğimiz için, başımızla:</p>

  <p>“Anlat!” dedik.</p>

  <p>“Efendim Felemenk…”</p>

  <p>Gerisini getiremiyordu.</p>

  <p>Güdük, bir şeyler anımsatmak için:</p>

  <p>“İnek” diye mırıldandı.</p>

  <p>Vakvak Rıza’ya hiç benzemeyen Solucan, sertleşti:</p>

  <p>“Kim o fısıldayan inek?”</p>

  <p>Güdük büsbütün küçüldü, kayıverdi sıraların altına.</p>

  <p>Oradan daha kapalı fısıldaması gerekirdi, Tulum Hayri’ye Felemenk’in ineğini hatırlatmak için:</p>

  <p>“Şaban!” diye mırıldandı. Solucan bunu duymuştu ama, bir şey anlayamadığı için:</p>

  <p>“Kim bu, Şaban’a seslenen!” diye gürledi… Çıt yok!</p>

  <p>“Peki, Şaban gelsin öyleyse!”</p>

  <p>Şaban, yuvarlanır gibi bir yürüyüşle çıktı ortaya.</p>

  <p>“Sen anlat!” dedi yeni Hoca’mız.</p>

  <p>“Neyi efendim?”</p>

  <p>“Hollanda’yı!”</p>

  <p>Biz kitabı açtık, kelime kelime dinledik inek Şaban’ı.</p>

  <p>Yeni yağlanmış bir makineli tüfek gibi atışa geçmiş, takır takır işliyordu. Bir kusuru varsa, şerit değiştirirken biraz duraklıyordu, o kadar…</p>

  <p>Bütün ders anlattı. Solucan Nuri, üç yıllık hocalığı boyunca, böyle anlayışlı, böyle zeki öğrenciye rastlamamışa benziyordu.</p>

  <p>Güdük Necmi de, kitaptan satır satır sayfa sayfa dinliyordu. Nihayet son sayfayı da çevirdi. Parmağı son satırların üstündeydi… O da Solucan Nuri gibi, kendinden geçmişti. Son kelimeye gelince, kendini tutamadı, yüksek sesle:</p>

  <p>“Tamam!” dedi, “Nokta!”</p>

  <p>Hoca, o kadar kendinden geçmişti ki, bütün sınıfın güldüğünü bile algılayacak durumda değildi:</p>

  <p>“Aferin!” dedi. “On! “</p>

  <p>Hayran hayran, İnek’in miyop gözlerini gözlüğünün altında arayarak:</p>

  <p>“Sana on bile az!” dedi, “Ne yazık daha çoğuna Bakanlığın tüzüğü uymaz!”</p>

  <p>Deftere, söylediği notu yazarken, iki devrenin notlarına da gözü ilişmişti:</p>

  <p>“İki… iki!!”</p>

  <p>Yüzü karmakarışık olmuştu Solucan’ın:</p>

  <p>“Nasıl olur bu?” dedi.</p>

  <p>Biz bu işlerde Hoca’mızdan daha tecrübeliydik:</p>

  <p>“Olur Hocam! Aldırma!” dedik.</p>

  <p>Sonra Hayri’ye döndü. Fıldır fıldır dönen gözlerine bakarak: “Sana da sıfır veriyorum!” dedi “Hak ettin bunu sen!”</p>

  <p>Zilin uzun sesi sona erinceye kadar durdu, düşündü. Kalkıp (liderken, Tulum Hayri yutkundu… Bir şeyler söyleyecekti, söyleyemedi. Hoca, kapıyı çekip çıkınca:</p>

  <p>“Vay kalleş Solucan!” dedi, “Hollandayı soracaktı bana, tuttu Felemenk’i sordu!”</p>

</body>

</html>