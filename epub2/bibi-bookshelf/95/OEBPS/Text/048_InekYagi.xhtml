<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>İNEK YAĞI</h2>

  <p>Palamut Recep:</p>

  <p>“Yeter artık!” dedi. “Biraz da Kel Mahmut’a kalsın!”</p>

  <p>“Ben ona Trabzon yağı yerine, mısır hamuru yutturayım da görsün!”</p>

  <div style="text-align: center;">

    <img alt="048_InekYagi" src="../Images/048_InekYagi.jpg"/>

  </div>

  <p>Kel Mahmut, kahvaltılarda Trabzon yağı yemeye bayılırdı. İnek Şaban, Kel’in yağ simsarıydı. Zamanı gelince babasına bir mektup yazar, en azından üç kiloluk bir kutu gelir, Karadenizli bir motorcu kapıdan bırakır giderdi.</p>

  <p>Yağ, yatakhane dolabında birkaç gün bekledikten sonra, mutlaka bir pazar günü Kel Mahmut’a hademesiyle gönderilirdi.</p>

  <p>Tulum Hayri, bu kez hazırlıklıydı. Yağın geleceğini bir hafta önceden biliyordu. İki kilo kadar mısır unu getirtmiş, dolabına saklamıştı. </p>

  <p>Tulum unu karavanalardan birine boşaltırken, Güdük de azar azar su döküyordu. Kalem’in eli, her işe yatardı. Karadenizli bir köy gelini becerisiyle merhem gibi bir hamur yoğuruvermişti, beş dakikada.</p>

  <p>Onlar bu işle uğraşırken, Tulum Hayri kutudaki üç kilo kadar yağı ikinci bir karavanaya boşaltmış, başlarında bekliyordu. Hamur tam kıvamını bulunca, eğildi bir parmak aldı.</p>

  <p>“Oldu!” dedi, “Tam Trabzon yağı… Kehribar gibi…”</p>

  <p>Kalem Şakir de bir parmak aldı, inceledi:</p>

  <p>“Sür ekmeğine de, yumul!”</p>

  <p>“Biraz elimizi çabuk tutalım da, Kel Mahmut’un kahvaltısına yetiştirelim!”</p>

  <p>“İnek nerdeyse çıkacak hamamdan, basılmayalım!”</p>

  <p>Pazar günü, bizim temizlik günüydü. Kahvaltı zili dokuzda çalar, dokuza kadar yıkanır, tıraş olur, efendiler gibi inerdik Yemekhane’ye…</p>

  <p>Tulum Hayri:</p>

  <p>“Sabah sabah Kel Mahmut’a yutturalım da şu deve hamurunu, aklı başına gelsin!” dedi.</p>

  <p>Hamuru tenekeye bastılar. Sigara kâğıdı inceliğinde yağdan bir de üzerlik çektiler. Kutunun üstü ayna gibi olmuştu pırıl pırıl…</p>

  <p>“Altı kaval üstü Şişhane…” dedi Tulum.</p>

  <p>Kutuyu İnek’in dolabına, aldığı yere koydu, kapısını çektikten sonra kilidi yine İnek Şaban’ın geçirdiği gibi taktı, kilitledi. Dolabın önündeki un döküntülerini tertemiz süpürdükten sonra, yağ karavanasını yüklenip yemekhaneye indirdi.</p>

  <p>Benim gözcülük ödevim, merdiven başından Yemekhane kapısına kaymıştı. Yemekhane’ye bakan hademe, kahvaltılık ekmek kesiyordu. Tulum:</p>

  <p>“Kolay gele Rasim Usta!” diye yanaştı.</p>

  <p>Kahvaltı tabaklarına, başparmak kadar kaşar peyniri dağıtmıştı.</p>

  <p>“Bugün Hababam Sınıfı kendine ziyafet çekecek!” dedi, “Memleketten yağ göndermişler bize…”</p>

  <p>“Ne yağı?”</p>

  <p>Burnunu yağ karavanasına uzattı, kokladı:</p>

  <p>“Mis gibi kokuyor be!” dedi, “Halis Trabzon yağı!”</p>

  <p>Kalem Şakir tasdik etti:</p>

  <p>“Evet!..Halis inek yağı!”</p>

  <p>Tulum, boş bir tabak çekerek içine dolu dolu bir kaşık yağ koydu:</p>

  <p>“Sakla dolabına!” dedi, “Çayla iyi gider.”</p>

  <p>Bu rüşvet yemekhaneciyi gevşetmişti. Karavanayı kucakladığı gibi başladı bizim masalara dağıtmaya…</p>

  <p>Bu iş de istediğimiz gibi bitince, tekrardan yatakhaneye çıktık… Arkadaşlar ikişer üçer hamamdan dönüyor, dolaplarını önünde giyiniyorlardı. İnek Şaban hamamdan çok hoşlandığı halde, erkenden çıkmıştı. Biz çaktırmadan birer köşeden onu izliyor, dalgamızı geçiyorduk.</p>

  <p>Islak mendillerini yeniden sıktı, dolabının içine astı. Pazarlık gömleğini yeniden giydi. Dolabının kapağına tutkalla yapıştırdığı aynada yakasını düzeltti. Giyinmesini bitirdikten sonra kutuyu aldı eline… Yağın bozulup bozulmadığını muayene için kapağını açtı. Burnuna getirerek uzun uzun kokladı. Bozulmadığını anlayınca keyiflendi. Kutuyu bir gazeteye sardıktan sonra, koltuğunun altına aldı, indi merdivenlerden.</p>

  <p>Tulum, gevrek gevrek gülüyordu arkasından:</p>

  <p>“Yağcı pezevenk!” dedi, “Görürsün Kel Mahmut’a yağcılık etmesini!”</p>

  <p>Sonra, henüz bir şeyin farkında olmayan hamamdan yeni gelenlere:</p>

  <p>“Bilin bakalım!“diyordu,“Ne var kahvaltıda?”</p>

  <p>Domdom Ali karşılığını verdi:</p>

  <p>“Çürük zeytin!”</p>

  <p>“Bilemedin!”</p>

  <p>“Sinekli pekmez!”</p>

  <p>“Hayır!”</p>

  <p>“Tuzlu kauçuk!“Beyaz peynirin yeni adıydı bu.</p>

  <p>“O da değil! Yağ var… Halis Trabzon yağı!”</p>

  <p>“İnanmam!”</p>

  <p>“Halis İnek yağı… Sapsarı.”</p>

  <p>Karga Bekir:</p>

  <p>“Nasıl oldu bu?“dedi,“Hangi dağda kurt öldü?”</p>

  <p>“Henüz ölen yok!..”</p>

  <p>“Müfettiş mi geldi yoksa?”</p>

  <p>“Senin aklın ermez… Kel Mahmut sene sonunda bir ziyafet çeker bize!”</p>

  <p>“Yağlar bozuk olmasın sakın!”</p>

  <p>“Beğenmezsen yemezsin!”</p>

  <p>Kalem Şakir, sabahtan beri diline doladığı cümleyi bir kere daha tekrarladı:</p>

  <p>“Ne bozuğu be… Mis gibi! Halis İnek yağı!”</p>

  <p>Kahvaltı zili her pazar olduğu gibi tam dokuzda çaldı. Güle oynaya indik yemekhaneye… Kurt gibi acıkmıştık. Her sınıftan önce, geçtik yerimize. Pırıl pırıl İnek Yağı‘nı ekmeklere sürüp gönderiyorduk mideye… Bizim masalar kapıya yakın olduğu için öbür sınıflar içeri girdikçe tabaklarımıza bir göz atıyorlar:</p>

  <p>“Yağ var çocuklar!” diye birbirlerini dürtüyorlardı. Yerlerine geçip de kabuk gibi kaşarı görünce, başlarını bizden yana çevirip bakıyorlardı öfkeli öfkeli… Güdük Necmi:</p>

  <p>“Yarın da size! Kel Mahmut bizi çok sevdiğinden bizden başladı önce. Darılmaca yok!” diye sözde gönüllerini alıyordu.</p>

  <p>İnek Şaban, büyük bir iş başarmış gibi, ağzı kulaklarında, girdi yemekhaneye… Sağına soluna bakmadan geldi, yerine oturdu. Önce çayından bir yudum aldı. Geç kaldığı günler mutlaka çayına tuz atılırdı. Dilini dudaklarının üzerinde gezdirerek çayın tadını kontrol etti. Hayır, bir hergelelik yoktu. Sonra tabağına dikti gözlerini, inanamadı… Tabağını eline aldı, burnunun ucuna kadar getirdi, baktı, kokladı. Tam şabanlaşmıştı:</p>

  <p>“Yağ!” dedi.</p>

  <p>Kalem Şakir:</p>

  <p>“Nasıl anladın?” diye takıldı.</p>

  <p>“Hem de şey yağı!”</p>

  <p>“Ne yağı?”</p>

  <p>Çatalın ucuyla aldı, dilinin ucuna değdirdi:</p>

  <p>“Şey yağı bu!”</p>

  <p>Güdük Necmi atıldı:</p>

  <p>“Koyun yağı mı, manda yağı mı?”</p>

  <p>“Trabzon yağı?”</p>

  <p>“Canım anladık Trabzon yağı olduğunu. Hangi yaratığın yağı?”</p>

  <p>Şaban kızmıştı:</p>

  <p>“Hayvan herif!”</p>

  <p>Ama Güdük Necmi kızmıyordu:</p>

  <p>“Canım pamukyağı değil ya. Bir hayvanın yağı bu… Ama hangi hayvanın?”</p>

  <p>Kalem Şakir:</p>

  <p>“Hadi sıkılma canım!” dedi, “Söyle de biz de öğrenelim!”</p>

  <p>Herkesin gözü İnek Şaban’da olduğu için, kapıda dikilen Kel Mahmut’u neden sonra görebilmiştik. Güdük Necmi, kapının üstünden Kel Mahmut’un soba dirseği gibi uzanan boynunu göstererek yanıtladı:</p>

  <p>“Deve yağı demek daha doğru! İnek yağı olmaktan çıktı!”</p>

</body>

</html>