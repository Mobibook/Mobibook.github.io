<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>EŞEK DEĞİL İNEK</h2>

  <p>Kel Mahmut Hababam Sınıfı‘nın kapısına dikilmiş yırtınıyordu:</p>

  <div style="text-align: center;">

    <img alt="001_EsekDegilInek" src="../Images/001_EsekDegilInek.jpg"/>

  </div>

  <p>“Hangi eşek, bu başımda tepinen!”</p>

  <p>Ses yok.</p>

  <p>“Söyle Recep, kimdi bu herif?”</p>

  <p>Müdür yardımcısı Kel Mahmut’un odası, Hababam Sınıfı‘nın tam altındaydı. Biri hızlıca yürüdü mü hemen yukarı çıkar, ağzına geleni söylerdi. Sınıf Mümessili Palamut Recep, bir taktik inceliği göstermek zorundaydı:</p>

  <p>“Şaban’dı efendim!”</p>

  <p>Biliyordu ki İnek Şaban, az sonra nasıl olsa Tulum Hayri’yi ele verecekti. Şaban ayağa kalktı:</p>

  <p>“Durun” dedi, “Anlatayım!”</p>

  <p>Kel Mahmut’un, Şaban’ı kolladığını hep bilirdik. Biraz yumuşayarak:</p>

  <p>“Ne oldu gene?” dedi.</p>

  <p>“Efendim, Hayri şey yaptı!”</p>

  <p>“Ne yaptı?”</p>

  <p>“Şey yaptı efendim.”</p>

  <p>“Söyle ne yaptı. İnek mi dedi?”</p>

  <p>“Hayır efendim, demedi ama… Tarih kitabımın içine…”</p>

  <p>“Söyle, çabuk… İnek mi yazdı?”</p>

  <p>“Ot koydu efendim!”</p>

  <p>Kel Mahmut’la birlikte, yattık yerlere gülmekten. Müdür yardımcısı:</p>

  <p>“Gözünle gördün mü?” diye sordu.</p>

  <p>“Başka kim koyacak efendim. Bir de açtım ki… Fransa Büyük İhtilâli’ne çalışacaktım…”</p>

  <p>İnekliğine bakmadan bir de yağcılık yapıyordu. Kel Mahmut tarihe gelirdi bize.</p>

  <p>İşi kapatmak için:</p>

  <p>“Sonra… Sen de kalktın vurdun değil mi?” dedi.</p>

  <p>“Kalktım ama vurmadım.”</p>

  <p>“Demek başımda tepinen eşek sendin!”</p>

  <p>“Hayır efendim!”</p>

  <p>“Peki, demin kalkan bendim demedin mi?”</p>

  <p>“…”</p>

  <p>“Söylesene!”</p>

  <p>“Ben eşek değilim!”</p>

  <p>“Nesin sen, hayvan herif?”</p>

  <p>Kalem Şakir, Refüze Ekrem’in kulağına:</p>

  <p>“Bilmeyecek ne var, inek!” diye fısıldadı. Ama Kel Mahmut’tan başka herkes duymuştu. O da kopan kahkahadan verilen yanıtı çoktan bulup çıkarmıştı. İpin ucunu kaçırmamak için:</p>

  <p>“Heyyy!” dedi. “Yarın yazılı yapacağım! Siz gelin bakalım, ikiniz!”</p>

  <p>İki etüt sınıfta çıt çıkmadı. Harıl harıl kopya hazırladık.</p>

</body>

</html>