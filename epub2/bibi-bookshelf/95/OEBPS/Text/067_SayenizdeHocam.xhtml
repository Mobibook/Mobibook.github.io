<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>SAYENİZDE HOCAM!..</h2>

  <p>Çolak Hamdi:</p>

  <p>“Bütün hayatı elçiliklerde geçmiştir, Avrupa’da…” diye başladı. “Söz gelimi Berlin’de…”</p>

  <p>Susak Cafer’in çalı süpürgesini andıran kaşları birden kalktı yukarı:</p>

  <p>“Ne, Berlin’de mi?”</p>

  <p>“Hayır efendim!”</p>

  <p>“Nerde?”</p>

  <p>Avrupa’da elçilik yapan bir adam, Berlin’de yapmazsa başka nerelerde yapardı?</p>

  <p>“Roma’da…” diye salladı.</p>

  <p>“Bırak Roma’yı… Başka?”</p>

  <p>“Paris’te… Bir de…”</p>

  <p>“Aferin! Başka?”</p>

  <p>“Londra’da!..”</p>

  <p>“İşte böyle!.. Paris’te, Londra’da sefirlik yapıp dururken…”</p>

  <p>Ön sıradan Güdük Necmi yetişti imdada.</p>

  <p>“İran!”</p>

  <p>Neyin nesiydi bu İran!.. Bir şey anlayamamıştı. Güdük biraz daha açmak için ekledi:</p>

  <p>“Elçilik…”</p>

  <p>“Efendim, İran elçisiyle tanışarak edebiyat konuşmaları yapmaya başladı.” Güdük başını yukarı, yukarı kaldırarak “Hayır, yanlış!” demek istiyordu.</p>

  <p>“İran elçisiyle…”</p>

  <p>Domdom Ali dayanamadı:</p>

  <p>“At bir şeyler!” dedi, gerilerden…</p>

  <p>“Evet efendim, İran elçisiyle ata binip gezintiler yapmaya başladı. Derken…”</p>

  <p>Güdük ipin ucunu kaçırmıştı:</p>

  <p>“Tahran’a gidiyor be! Elçi olarak…” diye düzeltmeye çalışıyordu. Küp Arif:</p>

  <p>“Lüsyen Hanım!” diye bir şey attı ortaya. Çolak derleyip topladı:</p>

  <p>“Tahran’a elçi olup giderken Lüsyen Hanımı da birlikte götürdü. Lüsyen Hanım’ın sarı saçları vardı. Bu saçlar hâlâ Edebiyat Müzesi’nde saklanmaktadır. Cenap Şahabettin Bey bu Lüsyen Hanım’a âşıktı… Bütün şiirlerini onun için yazardı.”</p>

  <p>“Ne dedin, ne dedin? Cenap Şahabettin mi dedin.”</p>

  <p>Tulum Hayri işin sarpa sardığını anlar gibi olmuştu.</p>

  <p>“Dikkat!” diye yavaştan seslendi, “Dikkat, sağa bak!” Bütün başlar kapıdan yana dönmüştü. Ara sıra Müdür camdan bakar, Hoca’yı da, çocukları da gözden geçirirdi. Ama şimdi kapıda Müdür falan yoktu. Susak Cafer başların kapıya döndüğünü görünce telaşlandı:</p>

  <p>“Susun Çocuklar… Anlat Oğlum Abdülhak Hamit demek istiyorsun değil mi? Evet Hâmit elçi olarak Tahran’da bulundu. Firdevsi’yi, Hâfız’ı inceledi. Anlat eserlerini… Neler yazdı?”</p>

  <p>Güdük, Kalem Şakir’den duyduklarını aktardı Çolak Hamdi’ye:</p>

  <p>“Tiyatroları Eşber… Tezer…”</p>

  <p>Çolak işittiklerini bir biçime sokmaya çalışıyordu.</p>

  <p>“Tahran’da bir tiyatro vardı. Bu tiyatroda Eşber adında bir… bir…”</p>

  <p>Başlarımız kapının camındaydı. Gözleri bozuk olan Cafer Hoca bir şey göremiyordu ama bizim bakışlarımızdan Müdür’ün kapıda durduğunu sezinler gibi oluyor, telaşlandıkça telaşlanıyordu. Ya Müdür içeri girerse!.. Bu ayakta, kazık gibi dikilen adam, hiç de yüz güldüreceğe benzemiyordu:</p>

  <p>“Otur yerine!” dedi, “Çalışmamışsın! Yıkıl!”</p>

  <p>“Aman efendim, bütün gece çalıştı!”</p>

  <p>“Susun be! Çalışmamış işte!”</p>

  <p>“Nasıl olur! Yatakhanede bile çalıştı bütün gece…”</p>

  <p>“Ver hüviyetini bakalım! Sana sıfır veriyorum. Adın neydi?” Müdür, yanlışlıkları önlemek için “hüviyet” taşımak zorunluluğunu koymuştu bizlere. Öğretmenler kimliğimizi görmeden not atamıyorlardı.</p>

  <p>“Ver hüviyetini!”</p>

  <p>“Kaybettim! Sinemada düşürmüşüm!”</p>

  <p>“Ver diyorum!”</p>

  <p>“Yok!”</p>

  <p>Şimdi ne yapmalıydı. Gözleri kapıda, sordu:</p>

  <p>“Adın ne?”</p>

  <p>“Babam Ahmet der bana!”</p>

  <p>“Canım uzatma! Nüfusta ne yazılı?”</p>

  <p>“Ahmet Hamdi!”</p>

  <p>“Soyadın!”</p>

  <p>Gerilerden biri ekledi:</p>

  <p>“Tanpınar!”</p>

  <p>“Sıfır veriyorum!”</p>

  <p>Bu sıfırı deftere geçirmek için sayfalan çevirip duruyordu. Bir de tersinden başa doğru çevirdi. “Yok böyle bir isim!” dedi, “Söyle, adın, soyadın!”</p>

  <p>Çolak Hamdi çoktan yerine geçip oturmuştu bile. “Söylesene!”</p>

  <p>Başını defterden kaldırıp baktı. Ayakta kimseler yoktu. Üstelik bütün başlar Tulum’un bir İşareti üzerine kapıdan yana dönmüştü. Fısıltı halinde bir ses, sıraları dolaşıyordu:</p>

  <p>“Müdür… Kapıda…”</p>

  <p>Güdük Necmi, ilkokulda ezberlediği bir şiiri tekrarlıyordu: “Camda kocaman bir arı… Kanatları siyah, sarı…”</p>

  <p>Hafiften bir gürültü başlamıştı. İşi örtbas etmek için Cafer Hoca, defterden bir numara okudu:</p>

  <p>“469!”</p>

  <div style="text-align: center;">

    <img alt="067_SayenizdeHocam" src="../Images/067_SayenizdeHocam.jpg"/>

  </div>

  <p>“Küp Arif! Küp!”</p>

  <p>“Susun be! Kalk, anlat! Şeyi anlat. Hâmit’in tiyatrolarını!”</p>

  <p>Küp Arif, sınıfın sayılı palavracılarındandı.</p>

  <p>O da bütün sınıf gibi Edebiyatın yüzüne bakmamış, Kel Mahmut’un korkusundan Tarih çalışmıştı. Önce “Tiyatro” kelimesinin çağrışımları üzerinde durdu:</p>

  <p>“Tiyatro iki çeşit olur. Dram, Komedi… Hâmit komedi yazmamış, Dram yazmıştır. Dram demek… Komediden farklı olarak güldürmeyen, korkutan, ağlatan tüylerimizi diken diken eden…”</p>

  <p>“Bırak bunları, Hâmit’e gel!”</p>

  <p>“Hâmit ünlü tiyatrocularımızdandır. Darülbedayi’den önce Güllü Agop Tiyatroyu kurduğu sıralarda Gedikpaşa’da… Namık Kemal’in Vatan yahut Silistre adlı eseri oynanmıştı. Namık Kemal bu yüzden Magosa’ya sürülmüştü. Onun yerine Hâmit geçti. O sıralarda Hâmit de şiirler, tiyatrolar yazmaya başlamıştı. Namık Kemal, Hâmit için çok miskin adam demiş. Hâmit de, hayır ben miskin değil, sakinim cevabını vermiş. Hâmit çok iyi dans ederdi, Londra sosyetesinde müthiş sükse yapmıştı. İngiliz kadınları bayılırlardı Hâmit’e. Zaten yakışıklı adamdı. Tek gözlük takardı. Bu yüzden ona dâhi-i âzam ünvanı verilmiştir. Öyle eserler yazmıştır ki İngiltere’de, İngilizler Şekispir’in sanmışlar. Bu yüzden İngilizlerle aramız açılacaktı. Hâmit Hindistan’da karısı Fatma için büyük eserler yazdı. Çok fazla içki içerdi. Bir gün ona zamanın Hariciye Nazırı bir toplantıda Ekselans demiş, siz büyük bir devlet adamı… Büyük bir şair… Aynı zamanda çok büyük bir şahsiyetsiniz. Hâmit de demiş ki; ben bu anda sadece bir sarhoşum, demiş. Ya işte Hâmit böylesine büyük bir adamdı. Abdülhamit’e Avrupa’dan yazdığı raporlar için Edebiyat tarihimize geçmiştir, bu tarihi raporlarla meşhur olmuştur.”</p>

  <p>Tulum Hayri palavraların ardı arkası kesilmeyeceğini anlayınca dayanamadı:</p>

  <p>“Kes ulan!” dedi.</p>

  <p>Küp Arif, Makber’e geçmişti. Fatma’nın Bombay’dan gelirken nasıl öldüğünü, Beyrut’ta nasıl gömüldüğünü yana yakıla anlatıyordu ki başlar bir işaretle kapıya döndü, Susak Cafer yeniden telâşlanmıştı:</p>

  <p>“Yeter!” dedi.</p>

  <p>Küp Arif kendi başarısından, kendi sarhoş olmuştu. En azdan bir aferin bekliyordu. Susak, çatık kaşlarıyla onu tepeden tırnağa bir süzdü:</p>

  <p>“Eh! Bu kadar olur!” dedi. “Ver hüviyetini!”</p>

  <p>Küp Arif öylesine heyecanlıydı ki, hocanın sözlerinden hiçbir şey anlayamamıştı. Başarısından emin, ağzı kulaklarında sırıtıp duruyordu. Kendine doğru kürsünün üzerinden uzanan eli eğilerek sıktı. Olsa olsa bu el kutlamak için uzanmış olabilirdi. “Estağfurullah Hocam.” dedi, “Sayenizde…”</p>

  <p>Susak, deliye dönmüştü:</p>

  <p>“Ver hüviyetini diyorum!” dedi, “Sana da sıfır!…”</p>

</body>

</html>