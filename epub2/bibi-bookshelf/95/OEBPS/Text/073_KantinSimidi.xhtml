<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>KANTİN SİMİDİ</h2>

  <div style="text-align: center;">

    <img alt="073_KantinSimidi" src="../Images/073_KantinSimidi.jpg"/>

  </div>

  <p>Müdür, bütün sınıfları koridora çift sıra dizmiş toptan, verip veriştiriyordu:</p>

  <p>“Ben İsviçre’de gördüm…” diyordu. “Tramvaylarda ne biletçi var, ne kontrolör… Giriyorsun kapısından, atıyorsun bilet parasını kutuya… Biz neden İsviçrelilerden aşağı kalalım. Eğitimde, kendi kendinizi idare diye bir şey vardır. İdareye yardımcı olacak, kendinizi kendiniz yetiştireceksiniz. Evet, efendiler, kendi kendinizi yetiştirmek, kendi kendinizi idare etmek için ilk denemelere, ilk uygulamalara geçiyoruz. Bugün artık kantinden (Kooperatif demek istiyordu.) para verip simit almak yok! Parayı kutuya atıp, simidi alacaksınız! Sütünüze havale!.. Para atmadan simit almak yasak! Açıkgözlüğe kalkışanları, bir yakalayacak olursam, eh bir yakalarsam!.. Ne yapacağımı ben bilirim!.. Haydi sizi göreyim, ne sizin yüzünüz kara çıksın, ne bizim yüzümüz… Bu deneme aynı zamanda biz idareciler, pardon biz eğitimciler için de enteresan bir deneme olacak… Bir karakter, bir seviye, bir vicdan… Ne bileyim, bir ahlâk denemesi… Hadi bakalım, hayırlı olsun hepimiz için!”</p>

  <p>Dediğini de yaptı Müdür, kooperatifin bulunduğu salonun ortasına, bir masa koydurdu. Masanın üstüne iki, geniş simit tablası… Her gün dolup boşalan tepeleme simitler… Seçim sandığı büyüklüğünde, ortası yarık birer de kutu… Simit yemeyenler bile bu karakter denemesinde gerekli notu almak için salondaki masanın çevresinde dönmeğe başladılar. Dışarıdan üç posta, sıcak sıcak simitler geliyor, gelmesiyle tükenmesi bir oluyordu. Bırakın denemeyi, simit başına beş kuruş kalsa, kooperatife dünyanın parası kalıyordu. Kâr yolundaydı ama, ahlâk bakımından ne durumdaydık… Müdürümüz kadar biz de merak ediyorduk doğrusu.</p>

  <p>Felsefeci Öküz Kont’un bizi boşladığı bir gün, kürsüde Müdür’ü gördük ansızın. Ateş püskürüyordu:</p>

  <p>“Durum, içler acısı…” diye bağırıyorlardı, “Açık müthiş!.. Nasıl olur efendiler!.. Ben bu denemeleri Anadolu Liselerinde de yaptım… Her gün ya üç simit açık çıkardı, ya da beş… Burada, söylemeye utanıyorum efendiler, açık müthiş… Müthiş! Aklım, havsalam almıyor bunu… Geçen sefer söylediğim gibi, bu simitleri yürütenleri, yani parasını vermeden alanları demek istiyorum, bir elime geçirirsem alimallah, kovacağım, ibret olsun diye! Haydi bakalım, ona göre bundan sonra!”</p>

  <p>Fazla da konuşmadı, çekip gitti. O gider gitmez de Çolak Hamdi fırladı kürsüye:</p>

  <p>“Yuuh be!” diye başladı. “Herif, sizi düpedüz simit hırsızı yaptı da, ağzınızı açıp gık diyemediniz… Siz de erkek misiniz be!”</p>

  <p>Güdük Necmi:</p>

  <p>“Ağzını açıp Müdür’e takır takır karşılık veren erkeğe bakın hele!” dedi.</p>

  <p>“Öylesine bir yelkenledi ki… Şöyle bir doğrulayım derken çekti kapıyı, toz oldu. Kalkıp diyecektim ki ona, heeey Müdür Bey, Müdür Bey! Tükürmüşüm senin, kendi kendini idare sisteminin içine… Dik, simit tablasının başına bir adam… Teslim et simitleri… Alsın parasını, versin simitini!.. Açığı çıkarsa yapış yakasına! Bütün mektebe ne halt etmeğe bok atar durursun, tamam mı? Var mı, bir selâhiyeti bizi kötülemeğe beee! Bir adam az mı geliyor, dik iki adam… Parasız yatılı mı yok mektepte be!..”</p>

  <p>Hep birden çullandık Çolak Hamdi’ye:</p>

  <p>“Sen affetmişsin onu, in aşağı! Ulan paralı yatılı okuyorsun da, ne oluyor sanki… Sen de bizimle birlikte, yiyorsun kurtlu mercimeği! Teyzenin pamuk tarlalarına mı güveniyorsun, in aşşaaaa!”</p>

  <p>Çolak Hamdi’nin haklı olduğu yanlar da yok değildi. Neden Hababam Sınıfı‘ndan başlamıştı ki Müdür? Simitleri yürüten biz miydik. Bütün antikalıklar bizden çıkardı ama, simitleri de bizden biri mi yürütüyordu? Bunu hiçbirimiz bilemezdik. Eğer aramızda sicilli iki espiyon olmasa belki simitleri yürüten, açık açık söyleyebilirdi yürüttüğünü… Bu durumda yersiz bir kabadayılık olurdu!</p>

  <p>Helâ arasında sürdürdük tartışmanın gerisini. Palamut Recep de çok kızmıştı bu açık açık suçlamaya:</p>

  <p>“İstemiyoruz!” diye başladı, “Biz simit istemiyoruz! Denenmek de istemiyoruz! Kendi kendimizi idare de istemiyoruz. Boşuna aylık mı alacak idarecilerimiz. İşleri ne! İdare etsinler bizi. Sen Kel Mahmut’u kızağa çek, bizi kendi halimize bırak… Biz Kel Mahmut’u istiyoruz, var mı ötesi! Kaldırsın tablayı ortadan, deneme de istemiyoruz, denenmek de! Kaç gram namusumuz olduğunu biliyoruz biz, iyi mi!”</p>

  <p>Tulum Hayri, bir göz attı gerilere doğru. Çıyan Sadi’yle Küp Arif’i aradığı belliydi. Olmadıklarını görünce rahatladı.</p>

  <p>“Bakın çocuklar!” diye başladı, “Bizim boş verdiğimiz bir iş var, kooperatifte ödev almak… Sözüm ona, kooperatif üyesiyiz. İş bölümlerini seçimle yaptırır, tutardık köprü başlarını. Boş verdik!.. Neyse, bundan sonra ilk işimiz bizden bir iki kişinin Kooperatife geçmesi olsun… Maksat Kooperatifi soymak değil. Biz ne vurguncuyuz, ne karaborsacı! Dilenci çanağından bozuk para araklayan sokak serserisi hiç değiliz. İdare kurtlu mercimek mi veriyor? Kooperatifte pastırma sebil! Yesin millet! İdare, ambar dibi mi temizliyor? Zeytin peynir sudan ucuz! Açık mı veriyoruz, kolayı var! Çikolata fiyatlarına zam! Bunun adına lüx vergisi derler! “Refüze Ekrem sabırsızlanıyordu:</p>

  <p>“Uzun etme!” dedi, “Bu işin içinden nasıl çıkacağız… Nasıl temizleyeceğiz alnımıza sürülen karayı, onu söyle sen!”</p>

  <p>Kalem Şakir:</p>

  <p>“Benzinle!” dedi.</p>

  <p>Hayri kızmıştı:</p>

  <p>“Bırakın gevezeliği! Müdür’ü, söylediğine söyleyeceğine pişman etmemiz gerekiyor!”</p>

  <p>Güdük atıldı gene:</p>

  <p>“Duuuurr! 0 kadar da acele değil! Müdür, hele bir dolaşsın sınıfları! Hemen işe başlarsak, suçu üzerimize almış oluruz! Bütün sınıfları da geçirsin “kesinti”den. Gene açığı sürüp giderse…”</p>

  <p>“Anladık, kısa kes!”</p>

  <p>“Kısacası şu. Bizden simit alan oldu mu, bir simit parası yerine iki simit parası atacak sandığa.”</p>

  <p>“İkinci simit parası kimin için! Anlayamadık!”</p>

  <p>“Parası olmadan simit yemek zorunda kalan arkadaşlar için!”</p>

  <p>“Oldu bu! Tamam!”</p>

  <p>“Söz mü?”</p>

  <p>“Söööz!”</p>

  <p>“Olsun muu?”</p>

  <p>“Olsuuun!”</p>

  <p>“Ben, hadi deyince başlayacaksınız! Birkaç gün bekleyelim hele!”</p>

  <p>Müdür, sıradan sınıfları gezmişti, boş derslerde… Kooperatifteki Nuri’den her gün öğreniyorduk durumu. Simit açığı, aşağı yukarı aynı ölçüde sürüp gidiyordu. Müdür, hesapları, kooperatife gelip kendi yapıyor, açıkları gördükçe de deliye dönüyordu. Nedense, onun, müdürlük haysiyetine dokunuyordu bu durum. Müdür’ün espiyonları, vızır vızır dolaşıyorlardı simit tablasının başında.</p>

  <p>Tulum Hayri verdi nihayet emrini:</p>

  <p>“Çocuklar!” dedi, “Tam zamanı, başlayın!”</p>

  <p>Simit’ten hoşlanan da hoşlanmayan da koşuyordu sandık başına! Bir simit alıp iki simit parası veriyordu. Hababam Sınıfı, simit tiryakisi kesilmişti.</p>

  <p>Bizim kararımızdan haberi olmayan, iki espiyonumuza iş düşmüştü tam bu günlerde… Vızır vızır dolanıyorlardı salonda.</p>

  <p>Güdük Necmi, Güdüklüğünü gösterecek fırsatlar arıyordu. Son dersten çıkmış, sigara için helâ aralığına gidiyorduk Güdük’le. Salondan geçerken simit masasına ilişti gözü. Çıyan Sadi de oralardaydı. Necmi eğildi kulağıma:</p>

  <p>“Dur!” dedi, “Dalgamızı geçelim şu Çıyan’la!”</p>

  <p>“Nasıl?” dedim.</p>

  <p>“Nasıl olacak… Gözünün önünde para atmadan simit alacağım!”</p>

  <p>“Verir raporunu Müdür’e!”</p>

  <p>“Versin!”</p>

  <p>Dediğini de yaptı. Gitti, koşar adım, masanın başına… Karıştırdı tabladaki simitleri. Nar gibi kızarmış bir simit seçti. Böldü ortasından. Kıtır kıtır Çıyan Sadi’nin önünde yemeye başladı. Bir kuruş bile atmadı sandığa.</p>

  <p>“Ne yaptın be!” dedim, “Doğru mu yaptığın…”</p>

  <p>“Doğru!” dedi, “Nasıl olsa arkadaşlar verecekler… Tulum ne söylemişti.”</p>

  <p>“Canım, bende para var. Al şunu da at kutuya!”</p>

  <p>“Bende de var… Mesele o değil ki…”</p>

  <p>“Nedir mesele?”</p>

  <p>“Sonra görürsün!”</p>

  <p>Aradan daha bir saat geçmeden, Kel Mahmut, Güdük Necmi’yi bastırdı sınıfta… Peşinden beni, Sonra Domdom’la Hayta’yı: “Haydi!” dedi, “Müdür’ün odasına!”</p>

  <p>Kattı bizi önüne. Merdivenlerden indik. Ben henüz neden postalandığımızı kestirememiştim. Güdük Necmi, keyfinden neredeyse göbek atacaktı. Kel Mahmut da bilmiyordu bizi neden götürdüğünü… Boyuna soruyordu:</p>

  <p>“Gene ne halt ettiniz, eşek herifler?” diye.</p>

  <p>Dayandı bizi Müdür’ün odasına. Bırakıp gidecekti ki, içerden Müdür:</p>

  <p>“Sen de gel Mahmut Bey!” diye selendi.</p>

  <p>Kapı kapandı üstümüzden. Müdür ateş püskürerek kalktı yerinden:</p>

  <p>“Söyle!” dedi Necmi’ye, “Bu gün kaç simit aldın?”</p>

  <p>“Bu gün mü efendim? Tam üç simit!”</p>

  <p>“Kaçının parasını verdin?”</p>

  <p>“Üçünün de verdim parasını!”</p>

  <p>“Verdin haaa!..”</p>

  <p>“Verdim efendim!”</p>

  <p>Sonra Domdom Ali’ye döndü:</p>

  <p>“Senin yanında simit aldı mı Necmi?”</p>

  <p>“Aldı efendim!”</p>

  <p>“Parasını verdi mi simitin?”</p>

  <p>“Parasını mı? Valla ben görmedim parasını atarken…”</p>

  <p>“Yani vermedi mi demek istiyorsun?”</p>

  <p>“Hâşâ efendim! Yani demek istiyorum ki ben o sırada bakmıyordum, masadan yana!..”</p>

  <p>Hayta İsmail’e döndü Müdür:</p>

  <p>“Senin yanında simit aldı mı bu herif?”</p>

  <p>“Aldı efendim!”</p>

  <p>“Alırken gördün mü?”</p>

  <p>“Gördüm!”</p>

  <p>“Parayı verirken de gördün mü?”</p>

  <p>“Parayı verirken mi efendim…”</p>

  <p>“Elini uzattı ama kutuya… Attı mı atmadı mı!..”</p>

  <p>“Sus, yalancı!”</p>

  <p>Sonra döndü bana:</p>

  <p>“Sen gördün mü Necmi’yi!”</p>

  <p>Yapıştırdım yanıtı hemen:</p>

  <p>“Elinde simitle gelirken gördüm, o kadar.”</p>

  <p>“Yani parayı verirken görmedin demek?”</p>

  <p>“Simiti alırken bile görmedim! Ama simiti elinde gördüm! Yarısını da bana verdi!”</p>

  <p>“Öyle ya! Günde üç simit… Nasıl yesin üçünü birden. El kesesinden sahavet!”</p>

  <p>Doğruydu Müdür’ün dediği. Benim yediğim simit, üçüncü simit oluyordu.</p>

  <p>“Ne Güdük’müş!” dedim, içimden, “Duman etmiş ortalığı!” Müdür, yiyecek gibi bakıyordu Güdük Necmi’ye: “Kovacağım seni!” diyordu, “En sonunda yakayı verdin ele!”</p>

  <p>Necmi hiç oralı değildi. Boyuna aynı şeyleri tekrarlayıp duruyordu:</p>

  <p>“İftira efendim. Verdim parasını! Vermeden nasıl alırım!” Müdür gerçekten de af edeceğe benzemiyordu. Mahmut Bey’e:</p>

  <p>“Efendim!” dedi, “Hemen toplayın çocukları!”</p>

  <p>Bize döndü birden:</p>

  <p>“Defolun!” diye gürledi, “Ne mal olduğunuz sınıfınızdan belli! Dağıtacağım bu sınıfı! Gerekirse süreceğim topunuzu birden!.. Çıkııın!”</p>

  <p>Çıktık. Neredeyse çiğ çiğ yiyecekti Güdük Necmi’yi. Hep onun yüzündendi bu azarlar.</p>

  <p>Gündüzcüler evlerine gittiği için Kel Mahmut, bütün yatılıları kooperatifin önünde toplamıştı, sınıf sınıf… Böyle toplantılarda herkesin gözü bizde olurdu: “Gene ne halt ettiniz?” gibilerinden.</p>

  <p>Müdür geldi, dikildi simit masasının başına:</p>

  <p>“Nuriii!..” diye seslendi Kooperatife doğru, “Geeel! Getir şu defteri!”</p>

  <p>Nuri de geldi, defter de…</p>

  <p>“Say şu simitleri!”</p>

  <p>Çok bir şey kalmamıştı. Biz bile sayıyorduk, dikildiğimiz yerden:</p>

  <p>“On, on bir!”</p>

  <p>“Kaç simit geldi bugün fırından!”</p>

  <p>“Seksen simit bir kere geldi, seksenbeş, bir kere… Yüz altmış da akşam üzeri geldi!”</p>

  <p>“Topla!”</p>

  <p>Nuri toplarken cebinden bir anahtar çıkardı Müdür. Kutuyu açtı, döktü bütün paraları tablanın içine:</p>

  <p>“Say şunları!”</p>

  <p>Nuri saya dursun, başladı yüksek perdeden “Kesinti”ye:</p>

  <p>“Çocuklar!” diye başladı, “Nihayet yakaladık simit hırsızını! Az sonra çıkaracağım ortaya! Kendisi parasız yatılıdır. Bu arkadaşınızı bir daha göremeyeceksiniz aranızda. Yazacağım Vekâlete, hangi liseye naklederse etsin, Ankara!”</p>

  <p>Şıkır şıkır para seslerinden başka çıt çıkmıyordu koca salonda. Müdür bu şıkırtıyı, otoriteye aykırı bulduğu için, Kantinci Nuri’ye bağırdı:</p>

  <p>“Kes para sesini! Yavaş!”</p>

  <p>Aynı emri yavaştan tekrarladık biz de:</p>

  <p>“Keees!..”</p>

  <p>“Çocuklar!” diye başladı, “Kiminiz son sınıftasınız, kiminiz daha ilk sınıflarda… Gayemiz hepinizi cemiyete yararlı bir uzuv olarak kazandırmak… Sizi biraz daha kendi kendinizi idare eder bir seviyeye ulaştırmak istedik. Biz yükselmenizi, iyi ahlâk sahibi olmanızı istemiştik ama, tutuyor toplumun malına el uzatmaya kalkışıyorsunuz! Diyelim ki aç kaldınız, paranız yok… Namuslu insan ne yapar, onu bilmeniz gerek!</p>

  <p>Namuslu insan sıkar dişini, kemerini de sıkar, nefsini körletmeye çalışır. Değil tabladan simit çalmak… Simitin kokusunu alıp nefsinin uyanmaması için burnunun deliğini bile tıkar. Gel gelelim siz öyle mi yapıyorsunuz bakalım. İçinizden biri, değil bir simit, aynı gün tam üç simit birden yürütürken yakalandı. Yazık, yazık! Çok yazık! O arkadaşınıza mektep adına eseflerimi bildiririm açıktan açığa…”</p>

  <p>Durdu, sağa sola bakındı. Necmi’yi aradığı belliydi:</p>

  <p>“Nerde o adam!” dedi, “Çıksın şöyle ortaya!”</p>

  <p>Necmi hiç nazlanmadı. Önündekileri, iki yana ite kaka, bacaklarımızın arasından fırladı ortaya. Soğukkanlılığını hiç bozmadan:</p>

  <p>“Beni arıyorsunuz, değil mi efendim!” dedi.</p>

  <p>“Başka kimi arayacaktım. Pek tabiî ki seni arıyorum!”</p>

  <p>Sonra döndü Nuri’ye, sordu:“Saydın mı, paraları?”</p>

  <p>“Saydım efendim. Simitleri de saydım, hesapladım!”</p>

  <p>“Söyle! Kaç kuruş açık var bugün!”</p>

  <p>Nuri’nin yakınır bir durumu yoktu:</p>

  <p>“Efendim!” dedi, “Bugün ilk kez açık yok! Hattâ yüz yirmi beş kuruş da fazlası var!”</p>

  <p>“Neee? Fazla mı? İmkânsız! Yanlış yapmış olacaksın! Olamaz! Nasıl olur!”</p>

  <p>“İki kez yaptım hesabı! Doğru!”</p>

  <p>“Olamaz diyorum sana!”</p>

  <p>“İşte efendim, simitlerin toplamı, üç yüz yirmi beş! Şu kadar kuruştan, eder şu kadar kuruş! Satışımız da bu kadar… Düşersek, tam yüz yirmi beş kuruş eder fazlası!”</p>

  <p>İnanmadı, A şubesinden iki adam çıkardı. Yeniden sayım yapıldı, tamam!</p>

  <p>Müdür, ensesini kaşıyor, ne yapacağını düşünüyordu. Bir ara Kel Mahmut’a takıldı bakışları:</p>

  <p>“Haaa?“dedi, “Ne dersin bu işe Mahmut Bey?”</p>

  <p>Yüzünün bütün derileri gülüyordu bu işe Mahmut Bey’in:</p>

  <p>“Ne denir bu işe? dedi, “Ay aydın, hesap belli!”</p>

  <p>“Peki amma neden yüz yirmi beş kuruş fazla?”</p>

  <p>“Haaa! O fazlaya gelince… Ayın bugün tam yedisi… Çocukların memleketten paraları daha yeni gelmeye başladı. Malûm ya… Çoğunun babası memur. Simitleri veresiye yemişler demek, şimdi parası gelen borcunu ödemeye çalışıyor!”</p>

  <p>Necmi, sınıfta tarih dersi dinliyormuş gibi, geçmişti kendisinden:</p>

  <p>“Doğru efendim!” dedi, “Haklısınız!”</p>

  <p>Müdür artık bu kadarına dayanamazdı. Tuttu Necmi’yi kolundan, bütün gücüyle savurdu bizden yana… Başkası olsa çoktan yüzü koyun kapaklanırdı.</p>

  <p>Güdük Necmi, hooop!.. Düşüverdi Hababam Sınıfı‘nın ortasına… Top gibi… O kadar ölçülü düşmüştü ki, Tam Çıyan Sadi’nin ayaklarının üstüne!</p>

  <p>Müdür canavar gibi dikilmişti karşısına;</p>

  <p>“Mendebur seniii!” diye gürledi. “Karıştırdın gene ortalığı! Kabahat sende değil, sana inanan sersemde… Bu kaçıncı beee! Sene başından beri atlıyorsun boyuna, salak herif! Mahmut Bey, at, şu hödüğü C şubesine de aklı başına gelişin!”</p>

  <p>Bütün bu çıkışmalar, Güdük Necmi’ye değil, bu durumda bile Müdür’den aferin bekleyen ünlü espiyoncu Çıyan Sadi’yeydi… Ne vardı anlamayacak!</p>

</body>

</html>