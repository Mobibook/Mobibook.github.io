<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>İZİN KAĞIDI</h2>

  <p>Pabuçların dama atıldı Şakir’ciğim artık. Bir Yenice’sine izin kâğıdı veremezsin bundan sonra. Müdür, bu işi kökünden çözümleyip attı. Herifte ne kafa var beee!.. Hitler kafası… Yatakhane’ye yeşil izin kâğıdı… Revir’e sarı… Dışarıya da kırmızı… Matbaada şakır şakır bastırmış… Üstüne tarih… Altına imza…”</p>

  <p>Kalem Şakir yaptığı karikatürden başını kaldırdı… Hiç umursamadan:</p>

  <p>“Adı, soyadı yazılıyor mu?” diye sordu.</p>

  <p>“Kimin adı, soyadı be?”</p>

  <p>“İzin alanın!”</p>

  <p>“Ne gereği var adını, soyadını yazmanın! Kâğıdı alan geçiyor kapıdan…”</p>

  <p>“Yürümez bu iş!”</p>

  <p>“Bal gibi yürür, neden yürümesin!”</p>

  <p>“Çivisi çıkar bunun da…”</p>

  <p>“Hiç de çıkacağa benzemiyor. Kapıda Recep Ağa! Kuş uçurtmuyor vallaaa!”</p>

  <p>“Kuş uçurtmuyor mu? Ben karga bile uçururum kızdırma kafamı!”</p>

  <p>“Sonra sen uçarsın, karga uçurayım derken!”</p>

  <p>Haklıydı Çolak Hamdi. Gerçekten de kuş uçurtmuyordu Recep Ağa… Ayaklarında, diz kapaklarını aşan çulluk çizmeleri… Cezaevi nöbetçisi gibi kapıda gidip geliyordu boyuna!.. Önce uzatılan kırmızı izin kâğıdını alıyor eline, altını üstünü imzasını, tarihini inceledikten sonra, sıra izinliye geliyordu. Sırtındaki paltodan başındaki kaskete kadar gözden geçiriyor, ona hayatını bağışlıyormuş gibi, “Geeç!” diyordu.</p>

  <p>Kalem Şakir sordu:</p>

  <p>“İzin kâğıdı kimde kalıyor? Kapıdan çıktıktan sonra?”</p>

  <p>Çolak Hamdi alaylı alaylı güldü:</p>

  <p>“Boşuna kafanı yorma!” dedi, “Bunları senden çok önce düşünmüşler. İzin kâğıdını, Recep Ağa, cart diye yırtıyor ortadan… Yarısı izinlide kalıyor, yarısı da kendisinde…”</p>

  <p>“Ne yapıyor Recep Ağa bu kendisinde kalan parçayı?..”</p>

  <p>“Ne yapacak… Atıyor kapının arkasındaki çöp kutusuna!..”</p>

  <p>Kalem Şakir, çizdiği köpeğin ağzına iri bir kemik vermeye çalışıyordu… Çolak Hamdi:</p>

  <p>“Başa çıkılmaz bu Müdür’le!” dedi, “Herif Doğu’da Emniyet Müdürlüğü yapmış, cezaevine çevirdi mektebi be! Bütün parmaklıklar, bodrum pencereleri vıcık vıcık katran! Geçebilirsen geç! Kuş uçurtmuyor vallaaa!..”</p>

  <p>Kalem Şakir köpeğin ağzına kemiği vermişti artık:</p>

  <p>“Ben uçururum!” dedi, “Kuş değil, karga bile uçururum!”</p>

  <p>“Atmaaa!..”</p>

  <p>“Uçururum dedim mi, uçururum ben!”</p>

  <p>“Sen, Kel Mahmut’un imzasını atar, alırsın, Yenice sigarasını! Nerde o bolluk!..”</p>

  <p>“Bolluk kalkar, yerine darlık gelir… Bir Yenice, bu sefer, olur iki, üç Yenice! Sürümden kazanırken, tutar değerden kazanırım. Öküz Kont söylüyordu geçen gün… Malın azlığı, değer yaratırmış… Bizim piyasa yükseldi demektir bu gidişle!”</p>

  <p>“Eğer boyun kırıp izin koparmayı düşünüyorsan, boşuna!”</p>

  <p>“Ben mi, boyun kıracağım izin için?”</p>

  <p>“Kırmızı izin kâğıtları Müdür’ün çekmecesinde!.. Bizim Kel Mahmut’tan izin koparmak için nafile umutlanma! Yetkisini Müdür aldı elinden… Kel, ancak hamama yollayabilir seni, aşağıya … Bir de Revir’e gidersin, o kadar!”</p>

  <p>“Bilirsin ki ben, müşterilerimi, yetkililerin huzuruna çıkarmam. Eğer dışarda bir işin varsa açık söyle, bir şeyler yaparız! Yalnız iki tekliğini keserim!”</p>

  <p>“Neee? İki teklik mi? Senin gibi fırsat düşkününe yüz suyu dökeceğimi mi sanıyorsun… Kendi işimi, kendim görürüm ben!”</p>

  <p>“İyi ya!.. Ne kafamı ütülüyorsun sabah sabah!”</p>

  <p>“Ben kumarcıyım beee!.. Bir haftaya kadar kestiğin izin kâğıdıyla Recep Ağa’nın önünden herhangi bir izinliyi geçirebilirsen sana beş kağıt! Anladın mı arkadaş!”</p>

  <p>“Var mı beş kâğıdın!”</p>

  <p>İşte bu Çolak Hamdi’ye açıktan açığa “Hakaret” ti… Onun bir yanı Çukurova’ya dayanıyordu, Çukurova’nın pamuk tarlalarına… On gündür kıramadığına göre, paracıkları kuzu kuzu yatıyordu cebinde. Tepesi atmıştı Çolak’ın:</p>

  <p>“Benim her tarafım para be!” dedi, “Sen nerden bulacaksın beş kâğıdı, onu düşün!”</p>

  <p>“Bunu iyi bildin işte. Bende beş kâğıt ne arasın! Ama bahse tutuşmak cesaretini gösterebilirsen, toplarım şundan bundan!”</p>

  <p>“Ben hazırım!”</p>

  <p>“Ben de hazır sayılırım! Neydi iddiamız!”</p>

  <p>“İzin kâğıdıyla adam çıkaramazsın, diyorum ben!”</p>

  <p>“Yoook! Öyle demedin!”</p>

  <p>“Ne dedim!”</p>

  <p>“Bu Recep Ağa kapıdayken, kapıdan kuş uçurmaz dedin… Ben de dedim ki, kapıdan kuş değil, karga bile uçururum ben!..”</p>

  <p>“Bırak lâf ebeliğini be! Recep Ağa’nın önünden, izin kâğıdıyla adam geçirecek misin, geçirmeyecek misin, onu söyle!”</p>

  <p>İş büyüyordu.</p>

  <p>Kahvaltıdan çıkanlar, teker teker düşüyorlardı. Bu çekişmenin kızıştığını görenler, birikiyorlardı başlarına…</p>

  <p>Kalem Şakir, karikatürünü tamamlamış, konuyu dağıtmamak için koymuştu çekmecesine:</p>

  <p>“Amma da uzattın haaa!..” dedi, “Bütün sınıf tanık olsun ki… Ben üç gün içinde Recep Ağa’nın önünden kendi düzenlediğim kırmızı izin kâğıdıyla adam çıkaracağım… Çıkaramazsam Çolak Hamdi’ye benden beş kâğıt!”</p>

  <p>Çolak güme gittiğini anlar gibi olmuştu. Durumu kurtarmak için bir çıkış yapmak zorunda kaldı:</p>

  <p>“Çık parayı! Bak, Hayri! Al„ peşin peşin şu beş kâğıdı benden!”</p>

  <p>Sıra Şakir’deydi… Elini soktu cebine… Çıkara çıkara tam otuz kuruş çıkardı. “Bak, Necmi!” dedi, “Tamamla şu otuz kuruşun üstünü. Topla arkadaşlardan… Üç gün sonra faiziyle verirsin geriye!”</p>

  <p>Beş dakikada beş lira toplanmış, inmişti Hayri’nin cebine.</p>

  <p>Kalem Şakir için, zorluğu yoktu bu işin… Ertesi gün Müdür’ün odasından kırmızı izin kâğıdıyla çıkanları kolladı … Onları çekti bir kenara, kulaklarına bir şeyler söyledi. Döndükleri zaman teker teker Kalem Şakir’i görüp eline bir şeyler tutuşturuyorlardı. Bunlar kapıcının yırttığı izin kâğıdının öbür parçalarıydı.</p>

  <p>Kalem Şakir’i o akşam yatakhaneye giderken cümle kapısının arkasındaki çöp kutusunu karıştırırken gördüm. Yanaştım yanına:</p>

  <p>“Kolay gelsin!” dedim. “Ne arıyorsun?”</p>

  <p>“Çolak Hamdi’nin beş kâğıdiını!”</p>

  <p>“Biraz zor bulursun bu sefer!”</p>

  <p>Avucundaki yırtık kâğıtlarla doğruldu. Birazını tekrardan attı kutuya… Elinde üç dört tane kırımızı kâğıt parçası kalmıştı.</p>

  <p>“Anladım!” dedim, “İzin kâğıtlarının parçalarını arıyorsun!”</p>

  <p>“Yani…” dedi, “Çolak Hamdi’nin beş kâğıdının parçaları demek istiyorsun!”</p>

  <p>“Öyle görünüyor!”</p>

  <p>Bu işin içinden de çıkacağa benziyordu, Kalem Şakir.</p>

  <p>Sabahleyin erken kalkmış, sınıfa geçmişti. Ben içeri girdiğim zaman, izine gidenlerden aldığı parçaları, çöp kutusundan topladıklarını ucuca getirmeye çalışıyordu.</p>

  <p>“Nasıl?” dedim, “Birbirini tutanlar oluyor mu?”</p>

  <p>“Eh! Şimdilik üç izin kâğıdı istenene verilmek üzere hazır…”</p>

  <p>Elinde jilet, izin kâğıtlarının yırtılan yerlerini ustalıkla kazıyor, ek yerlerinden kolalayıp yapıştırıveriyordu… Sıra geliyordu tarihlere… Bu da Kalem Şakir için bir mesele değildi, tabii… 3’ü 8 yapmak kadar kolaydı onun için.</p>

  <p>Etüt başlayınca çıktı kürsüye: “Çocuklar!” dedi, “Yeni izin kâğıtlarınız gelmiştir. İhtiyaçları olanlar bana baş vurabilirler. Yalnız bu ilk parti için bir şartımız var… İzin kâğıtları, hiç bir ücrete tabi olmadığı için, izinli çıkmak isteyenleri seçmek hakkı da benim olacak. Sizden ricam bu kadar. İsimlerinizi şimdiden yazdırabilirsiniz! Bekliyorum!”</p>

  <p>Sinsi sinsi güldükten sonra da şunları ekledi sözlerine: “Önümüz Yılbaşı… İzin kâğıtları ücrete tabi değil dedimse, hediye getirmek de yasak demedim. Canınız ne isterse getirebilirsiniz! Bir kutu lokum. İyi bir kitap… Bir dolma kalem!”</p>

  <p>Çolak Hamdi, arka sıralardan bağırdı:</p>

  <p>“Avucunu yala! Çayı görmeden paçaları sıvıyorsun, ama, çuvallayacaksın sonunda!”</p>

  <p>Tulum Hayri:</p>

  <p>“Ben kalıbımı basarım ki çuvallayacak olan sensin!”</p>

  <p>Çolak Hamdi’ye, Tulum’dan hoşlanır denemezdi. Sınıfta söz sahibi olmak için, önce Tulum’u devirmenin gerekliliğine inananlardandı. Devirmek… Daha olmazsa durumunu sarsmak… Elebaşı olacak tiplerdendi Çolak… Böyle özellikleri yok değildir doğrusu…</p>

  <p>Kalem Şakir kısa kesmek için:</p>

  <p>“Kayıtlar başlıyor!..” diye bağırdı, “Kesin gırgırı!”</p>

  <p>Gerçekten kayıtlar başlamıştı. Tek başına arka sıralardan birine çekilen Kalem Şakir, izin için başvuranların dertlerini dinliyordu. İnek Şaban’dan, Adıbelli’ye, Sivaslı Karga Bekir’e kadar, kimler başvurmuyordu ki… Üç izin kâğıdı vardı cebinde… Henüz bu kâğıtlar için kimlere “Peki” dediği belli değildi… Neden gizli tutuyordu bu işi… Çolak Hamdi’nin ordubozanlık edeceğinden mi korkuyordu acaba? Bir ara Kalem Şakir kalktı ayağa:</p>

  <p>“Değerli Arkadaşlarım!” diye başladı, “Bugün son dersten sonra arkadaşlarımızdan yalnız bir kişi izinli gidecek! İzin kâğıdını bile şimdiden koydu cebine… Müdür’ün bastırdığı yeni izin kâğıtlarından birini! Çok merak edenler varsa Çolak Hamdi’yle birlikte kapıda bulunsunlar son dersten sonra. Diyeceklerim bu kadar… Dalgaya devam! Ha şunu da eklemeyi yerinde buluyorum. İzin kâğıdına karşılık bir kutu fondan getirecek bana. Ben de çok değerli ağabeyimiz Arap Selim’e hediye edeceğim!”</p>

  <p>Vay, Şakir vay… Sansar Behçet’in yerine gelen Arap Selim’le bir dalaveresi vardı demek… Belki bir oyun da hazırlamış olabilirdi. Etütlerde sınıfın kapısında görünmesi, hepimiz gibi onu da sinirlendirmiş olduğu için olacak… Akıl ermezdi Şakir’in işine…</p>

  <p>Son dersten sonra İnek Şaban dahil, bütün sınıf, okulun çıkış kapısının önünde toplanmıştık. Hepimiz aşağıya indiğimiz için, kimin izinli çıkacağı belli değildi. Sivaslıların gidip gelmelerinden, aralarından birinin mutlaka dışarı çıkacağı anlaşılıyordu… İki üç paket, bir de çanta indi kapının önüne… Bütün Sivaslılar adına biri çıkacaktı ama, kim?</p>

  <p>Doğrusu, izinli gidecek olan da Kalem Şakir’in bütün şartlarını harfi harfine yerine getirmiş olmalıydı. Son dakikaya kadar en küçük bir ip ucu bile vermemişti bize.</p>

  <p>Herkes birbirini işkilli, kuşkulu inceleyip dururken, birden, Karga Bekir ayrıldı kalabalıktan. Defterinin arasından çıkardığı kırmızı izin kâğıdını aldı eline… Doğru Recep Ağa’nın karşısına dikildi:</p>

  <p>“İzinliyim!” dedi, “Buyur!”</p>

  <p>Çıt yoktu bizde… Çolak Hamdi de dahil hiçbirimiz şaşkınlıktan konuşacak halde değildik.</p>

  <p>Recep Ağa, aldı izin kâğıdını… Altına baktı, üstüne baktı. Evirdi, çevirdi. Müdür’ün imzasını gördü. Tarih… Saat… Tastamamdı, hiçbir eksiği yoktu.</p>

  <p>“Geeeç!” dedi!</p>

  <p>“İzinli kâğıdının yarısını yırtıp uzattı Bekir’e… Yarısını da çöp kutusuna buruşturup attı.</p>

  <p>Tulum Hayri:</p>

  <p>“Korkulur bu Şakir’den!” dedi, “Vay anasını be! Recep Ağa’yı bile atlattı, değil Müdür’ü!.. Aşkolsun! Al ulan Şakir, hakkındır, senin bu beş kâğıt! Beş de senin verdiğin, on!”</p>

  <p>Çolak Hamdi çattı kaşlarını:</p>

  <p>“Duuuur!” dedi, “Acele etme! Bir de kapıdan girmesi var. Bakalım kâğıdın öbür yarısıyla girebilecek mi dönüşte?”</p>

  <p>“Neden giremesin! Eğer içinizde biri çivilerse o başka… Çivileyenin…”</p>

  <p>Durdu, işaret parmağını kıvırdı:</p>

  <p>“Çivileyenin, nah böyle hım mini hınt olsun mu?”</p>

  <p>“Olsuuuun!..”</p>

  <p>Helâ aralığına inmiş, yakmıştık sigaraları… Kalem Şakir, Hamdi’nin karşısına geçmişti:</p>

  <p>“Ne demiştim sana ben?” dedi, “Ben kapıdan, değil kuş uçurtmak, karga da uçururum dememiş miydim! işte uçurdum bizim Karga Bekir’i!”</p>

  <p>“Aşkolsun!”</p>

  <p>“Uçurdu vallaaaa!..”</p>

  <p>“Dediğini yaptı doğrusu!”</p>

  <p>“Nasıl da uçurdu Karga Bekir’i…”</p>

  <p>“Tereyağında kıl…”</p>

  <p>“Yok, hayır! Kıldan tereyağı çeker gibi… Aşkolsun!”</p>

  <p>“Hamdi çuvalladı… Uçtu, beşlik… Yuuuuh!”</p>

  <p>“Karga da uçtu, beşlik de…”</p>

  <p>Çolak Hamdi’nin yüzü öfkeden al al olmuştu. Başlamıştı çamura yatmaya:</p>

  <p>“Tulum’un namusuna güvenip verdim beş kâğıdı… Daha Karga Bekir dönmeden toka etti Şakir’e. Olmaz böyle şey!.. Ya girerken piyastos olursaaa!”</p>

  <p>“Bahis, kapıdan çıkarmacasına! Çıktı mı? Hani Recep Ağa kuş uçurtmazdı kapıdan!”</p>

  <p>“Kuş değil, karga bile uçtu!”</p>

  <p>“Ya Karga Bekir, sahiden Müdür’den izin alıp gittiyseee!…”</p>

  <p>“İzin alıp gittiyseee, sana on kâğıt, benden!”</p>

  <p>Kalem Şakir, çevresine bir bakındı:</p>

  <p>“Nerde Güdük Necmi be?”</p>

  <p>“Burdayım Usta!”</p>

  <p>“Kimden toplamıştın beş kâğıdı? Dağıt sahiplerine!.. Sonra bana güvenen bu kabadayı arkadaşlar kantinin önünde beklesinler beni! Hepsine birer gazoz, benden!..”</p>

  <p>Az sonra kantinden şu sesler yükseliyordu:</p>

  <p>“Uçtu uçtu, karga uçtu!”</p>

  <p>“Uçtu uçtu, beşlik uçtu!”</p>

  <p>“Uçtu uçtu kuş uçtu!”</p>

  <p>“Uçtu uçtu Çolak Hamdi uçtu!”</p>

  <p>Karga’nın izni tam iki saatlikti. Dakikası dakikasına geldi… Elinde paketler, kutular… Kutular… Paketler… Birde çanta…</p>

  <p>Çıktığı gibi de girdi içeri… Kalem Şakir’e getirdiği fondan kutusunu tam uzatıyordu ki… Çolak Hamdi, bitiverdi oracıkta. Uzattığı kutuyu kaptığı gibi, parlaması bir oldu. Kalem Şakir düştü peşine… Öylesine açtı ki pergelleri koridorun ortasında yakaladı. Çolak, kurt gibi güçlüydü. Şakir’i tuttuğu gibi savuruverdi. Tulum Hayri, olanı biteni gözetliyordu alargada… Böyle zorbalıklara hiç gelemezdi.</p>

  <p>“Heeey!” diye bağırdı, “Bırak kutuyu, beee!”</p>

  <p>Güdük Necmi’yle, Düdük İsmet de önünü kesmişlerdi Hamdi’nin. Sırf onu sinirlendirmek için. Tulum:</p>

  <p>“Sana söylüyorum!” dedi, “At şu kutuyu da defol!..”</p>

  <p>Hamdi, durdu salonun ortasında:</p>

  <p>“Kendine güveniyorsan, gel de al!”</p>

  <p>Bu açıktan açığa meydan okumaktı. Tulum’la boğuşmayı göze almış görünüyordu. Acaba çıkabilecek miydi işin içinden?</p>

  <p>Tulum ok gibi fırladı ileri. Tam üzerine atılacağı sırada Hamdi çekiliverdi önünden. O hızla duvara “Gümmm!..” diye bindirdi… Yalnız duvar değil, okul bile sallanmıştı yerinden…</p>

  <p>Yok, hayır! Çolak Hamdi, işin alayındaydı. Kavga edeceklerden görünmüyordu hiç. Elindeki kutunun süslü iplerini koparıverdi… Açtı kutunun kapağını… Çikolatalı fondanın üçünü birden attı ağzına… Bir süre koştuktan sonra, üç fondan daha çıkardı kutudan … Tulum Hayri’ye bir şaşırtmaca yapıp çevirdi yüzünü bizden yana! Üçünü birden tıktı ağzına.</p>

  <p>Tulum kovalamaktan vazgeçmiş, dikiliyordu karşısında:</p>

  <p>“Afiyet olsun!” dedi, “Çok mu hoşuna gitti fondanlar!”</p>

  <p>Çolak hamdi yüzünü buruştura buruştura çiğniyordu. Çiğnedi, çiğnedi… Birden başladı tükürmeye… Elindeki fondan kutusunu kaldırmasıyla Tulum Hayri’ye fırlatması bir oldu.</p>

  <p>“Pis herifler!” dedi, “Yutturdunuz sarmısaklı çukulataları bana! Alacağınız olsun!”</p>

</body>

</html>