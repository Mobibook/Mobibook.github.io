<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>A SALAK</h2>

  <p>Tulum Hayri, kürsüye dikilmiş, arka sıraları gözden geçiriyordu:</p>

  <p>“Herkes geçsin de yerine, kim var, kim yok, bir anlayalım!”</p>

  <p>İlk ders, Susak Cafer’indi. Sınıf toplamını almadan derse başlamazdı. Sevkiyat subayı gibi, sayardı teker teker bizi…</p>

  <p>Mevcut bu yıl, yirmi altı çift, bir tekti. Kalem Şakir:</p>

  <p>“Amma uzattın haaa!..” dedi, “Yıkılmaz Hadi Revir’de, Çolak Hamdi gene cız! Başka? Hepsi bu kadar! Toplam 51!”</p>

  <p>“51 mi, 52 mi?”</p>

  <p>“Çolak’ı ele verirsen 51!”</p>

  <p>52 üzerinden doldurdu fişleri… İsim listesini de iliştirdi, bıraktı kürsünün üzerine. Bu listeyi inci gibi yazısıyla Kalem Şakir temize çekmişti. Hocaları şaşırtmak, kızdırmak için, ne gerekirse yapmış, yerine göre soyadlarını kaldırıp, sınıf adlarına göre düzenlemişti. Öztürkçe düşmanı Susak Cafer’i kızdırmak için en sonuna da “yekûn” karşılığı, “toplam” yazmayı daha uygun bulmuştu.</p>

  <p>Susak Cafer, zille birlikte damladı. Her zamanki gibi iri taşlı kehribar tesbihi de elindeydi. Şakır şakır çekerek geçti kürsüye. Sarı çerçeveli gözlükleriyle bizi uzun uzadıya süzdü. Tahtayı da inceledi şöyle bir. Karga, inek, öküz resimlerinin arasında anlamlı bir mısra, ya da bir iki kelimecik aradı. Göremeyince yeniden boş sıraları göstererek:</p>

  <p>“Nerde bu herifler?” diye sordu.</p>

  <p>Tulum Hayri:</p>

  <p>“Sınıfta boş sıralar da var!” dedi, “Sahipsiz sıralar…”</p>

  <p>“Yani tamam mısınız?”</p>

  <p>“Bir eksiğiyle tamam!”</p>

  <p>” 0 da ne demek?”</p>

  <p>“Yani bir arkadaşımız Revir’de!”</p>

  <p>“Bir kişi mi eksik!”</p>

  <p>“Evet!”</p>

  <p>“Zannetmem!”</p>

  <p>Başladı ağılda koyun sayar gibi parmağıyla saymaya…</p>

  <p>Güdük Necmi koyun yerine konmaya içerlemişti. O saydıkça boş sıraların altından balık gibi kayıyor, boş yerleri dolduruyordu.</p>

  <p>Hocanın dudaklarının kıpırdamasından çıkardığı toplamı rahatça izliyorduk:</p>

  <p>“Kırk bir… Kırk iki… Kırk üç… Kırk dört… Kırk beş… Kırk altı…”</p>

  <p>Necmi’nin başı, bu sayıların içinde üç dört kez geçmişti: “Kırk yedi… Kırk sekiz… Kırk dokuz… Elli… Elli bir… Elli iki… Elli üç… Elli dört… Elli beş… Elli… Ne?.. Elli altı… Elli yedi… Haaa?.. Elli yedi mi? Nasıl olur? Sınıfın asıl mevcudu kaç?”</p>

  <p>Tulum Hayri:</p>

  <p>“Sınıf mevcudu mu? Tam elli üç! Bir kişi Revir’de…”</p>

  <p>Başladı yeniden saymaya:</p>

  <p>“Bir… İki… Üç… Dört…”</p>

  <p>Güdük Necmi tadında bırakacaklardan değildi işi. Toplamı bu kez de 58 de bıraktı. Susak Cafer deliye dönmüştü:</p>

  <p>“Misafir talebe mi var yoksa?” dedi.</p>

  <p>“Hayır efendim!”</p>

  <p>“Ne halt etmeye yekûn değişiyor, her sefer?”</p>

  <p>“Yanlış sayıyorsunuz da ondan!”</p>

  <p>Aldı listeyi eline:</p>

  <p>“Kimin ismini okursam, kalksın ayağa da efendim desin!”</p>

  <p>Hele bu “efendim” e bayılırdı. Boyuna okuyordu listeden: “116 Adıbelli!”</p>

  <p>“Efendim!”</p>

  <p>“128 Recep Palamut.”</p>

  <p>“Efendimi”</p>

  <p>“209 Hayri Tulum!”</p>

  <p>“Burda!”</p>

  <p>“Ne? Efendim yok mu?”</p>

  <p>“Var, efendim!”</p>

  <p>“Nihat Kumçeker!”</p>

  <p>“Burda!”</p>

  <p>“Hangi arabacı bu?”</p>

  <p>“Ben!”</p>

  <p>“Osman Yamuk!”</p>

  <p>“Efendim!”</p>

  <p>“Hamdi Çolak!”</p>

  <p>Güdük Necmi, Hamdi’nin yerini çoktan doldurmuştu: “Buyur efendim!”</p>

  <p>“Buyur demek, yasak!”</p>

  <p>“Öyleyse, efendim!”</p>

  <p>“Haşşöööle!”</p>

  <p>Kalem Şakir listenin kafiyeli gitmesi için sondakileri biraz da kendine göre adlandırmıştı. Bunlar yenilerden olduğu için biz de bilmiyorduk.</p>

  <p>“804 Ali Bayram!”</p>

  <p>“Efendim!”</p>

  <p>“806 Orhan Saydam!”</p>

  <p>“Efendim!”</p>

  <p>“Remzi Sağlam!”</p>

  <p>“Efendim!”</p>

  <p>“961 Kadri Kavram!”</p>

  <p>“Efendim!”</p>

  <p>“53 Toplam!”</p>

  <p>“….”</p>

  <p>“53 Toplam!”</p>

  <p>Ses yok! Bu kadar da susaklık olur muydu be! Biz yanlışını anlar da düzeltir derken top gibi gümledi:</p>

  <p>“Nerde bu adam? Bu 53 Toplam!”</p>

  <p>“Dedik efendim!”</p>

  <p>“Ne dediniz?”</p>

  <p>“Yani yok böyle 53 toplam diye bir adam!”</p>

  <p>“Yok da listeye neden geçiriyorsun!”</p>

  <p>“Demek istiyorum ki, bu toplam, yekûn anlamına geldiğinden…”</p>

  <p>“Ne zamandan beri bu mânaya geliyor?”</p>

  <p>Yeni terimci, Öztürkçeci Güdük Necmi, dalına basmak, onu büsbütün deli etmek için sorusunu yanıtladı:</p>

  <p>“Yeni dil akımı başlayalı beri…”</p>

  <p>“Hay dilinizi eşekarısı soksun sizin! Şu halde Revir’deki arkadaşınızla sınıf mevcudu tamam, öyle mi?”</p>

  <p>Hep birden onayladık:</p>

  <p>“Evet, tamam!”</p>

  <p>Çolak Hamdi, gene yakasını kurtarmıştı.</p>

  <p>“Gelelim vazifelere!”</p>

  <p>“Ödevlere demek istiyorsunuz yani?” dedi, Güdük Necmi.</p>

  <p>“Roman tahlillerine! Hazır mısınız”?”</p>

  <p>Müdür’ün zorlamasıyla yapılıyordu bu roman incelemeleri… Kim bilir, son günlerde sık sık lâfını duyduğumuz aktif metot, bu olacaktı. Ama Susak Cafer’e kalsa ne romandan hoşlanırdı, ne de piyesten. Tanzimat’tan bu yana tek adım attığı yoktu. Divan Edebiyatı‘na saplanıp kalmıştı. Bu ödevlerden biraz da kendi yararlandığı için olacak önem verir görünüyordu:</p>

  <p>“Var mı roman tahliline kalkacak?” diye sorusunu tekrarladı.</p>

  <p>Ses yok!</p>

  <p>Burnundan soluyor, tesbihini öfkeden şakır şakır çekiyordu, işin karışacağını kestiren Palamut Recep:</p>

  <p>“Efendim, Nurullah Ataç’ın tekrarlayıp durduğu bir beyit var, Baki, çemende hayli perişan imiş varak!.. Biz bir şey anlayamadık. Gerisi de şöyle: Sanmam ki bir şikayeti var rüzgârdan! Ne demek?”</p>

  <p>Ruzigârı bile bile ölçüye uydurmadan okuyordu, sırf kışkırtmak için! Ama Susak Cafer’in yelkenleri rüzgâr müzgâr tutmuyordu:</p>

  <p>“Bırak gevezeliği!” dedi, “Gelelim, roman tahliline!”</p>

  <p>Bir kurban gerekiyordu demek. Sürü halinde gidiyorduk sıfıra. Sınıfın dar zamanlardaki kurtarıcısı Kalem Şakir’e iş düşüyordu şu halde. Kalktı:</p>

  <p>“Efendim!” dedi, “122 Şaban arkadaşımız hazır!”</p>

  <p>Cebinden çıkardığı karakaplıdan bu numarayı başladı aramaya:</p>

  <p>“122! 122!..122!..”</p>

  <p>Teşbihiyle şakır da şakır tempo tutuyordu:</p>

  <p>“122! 122!.. 122!..”</p>

  <p>Sonunda aradığını bulmuştu:</p>

  <p>“122 Şaban Darsübekoğlu!”</p>

  <p>Şaban ürke, korka kalktı ayağa:</p>

  <p>“Efendim!”</p>

  <p>“Kalk bakalım, oğlum Şaban Efendi! Kiralık Konak, değil mi senin hazırlayacağın!”</p>

  <p>Elindeki ödev listesini inceliyordu.</p>

  <p>Şaban, dayağa hazır bir buzağı gibi:</p>

  <p>“Evet efendim!” dedi, “Ben Kiralık Konak’ı hazırlayacaktım!”</p>

  <p>Susak Cafer, işin önemini belirtmek için kürsüden indi. Makamını inek Şaban’a gösterdi:</p>

  <p>“Buyur kürsüye, bakalım!”</p>

  <p>Oyun başlıyordu. Kalem Şakir, Tulum Hayri’nin kulağına eğildi:</p>

  <p>“Yutacak mı, yutmayacak mı?”</p>

  <p>“Hangisi? Susak mı, İnek mi, Adıbeili mi?”</p>

  <p>“Şimdi anlaşılır!”</p>

  <p>Oyun üçünü ilgilendiriyordu çünkü…</p>

  <p>İnek, kalkmış, yazdığı notlarla, incelediği kitabı kürsüye koymuştu. Ne kitaba bir göz atacaktı, ne de çıkardığı notlara… Yazdıklarını kelimesi kelimesine kitaptan okuyacağı parçalara kadar yutmuştu. Kurulu çalar saat gibi başladı zırvalamaya:</p>

  <p>“Sayın Hoca’m ve sevgili arkadaşlarım! Beni dinlemek lütfunda bulunduğunuz için peşin peşin teşekkürü bir borç bilirim… Şimdi gelelim değerli Hoca’mızın bana tevdi ettiği vazifenin mevzuuna!”</p>

  <p>Hay İnek hay… Nerden öğrenmişti bu ağızları? Parti Başkanı gibi şakıyordu bugün.</p>

  <p>“Önce size Kiralık Konak sahibinin çok değerli yazarı olan sayın Yakup Kadri Bey’in hayatını anlatayım! Yakup Kadri Bey, Karaosmanoğulları ailesindendir…”</p>

  <p>Yazarın hayatını Hazreti Nuh’tan başlatarak anlattı da, anlattı.</p>

  <p>“Şimdi gelelim Kiralık Konak’ın özetine… Feride Sörler mektebinde okumaktadır. Mektebin en haşarı, en yaramaz kızı olduğu için adını Çalıkuşu koymuşlardı.”</p>

  <p>Fısıltılar başlamıştı ön sıralarda:</p>

  <p>“Neee?..”</p>

  <p>“Çalıkuşu mu?..”</p>

  <p>“Ulan, bu ne anlatıyor, Kiralık Konak’ı mı anlatıyor, Çalıkuşu’nu mu?”</p>

  <p>“Susss!”</p>

  <p>Kalem Şakir’le Tulum Hayri ortalığı yatıştırıyorlardı…</p>

  <p>“Susun çaktırmayın!..”</p>

  <p>Susak Cafer ön sıralardan birine çökmüş, elini de kulağına vermiş dinliyordu. Belliydi ki, ne Çalıkuşu’nu okumuştu, ne de Kiralık Konak’ı…</p>

  <p>İnek Şaban gözlerini, daha doğrusu gözlüklerini notların arasına sokmuş, habire okuyor, hayır, okur görünüyordu. Onun satır başları için bile bu notlara göz ucuyla olsun, bakmasına hiç gerek yoktu:</p>

  <p>“Her ne kadar Kâmuran, Feride’yi, yani Çalıkuşu’nu seviyorsa da, Feride yani Çalıkuşu onunla alay ediyordu. Bir gün bahçede salıncağa binmişlerdi. Çalıkuşu, Kâmuran’dan aşağı kalmamak için bütün gücüyle kolan vuruyor, başı yaprakların arasında kayboluyordu.”</p>

  <p>Duvar dibindeki sıralardan birinde oturan Adıbelli’de rahatsızlık başlamıştı. Aklı bu Çalıkuşu’na takılmışa benziyordu. Öyle ya… Elindeki kitabın adı Çalıkuşu olduğu halde, içinde Çalıkuşu diye hiçbir şey geçmiyordu. Şaban okuyordu boyuna:</p>

  <p>“Çalıkuşu Feride, Sörler Mektebini bitirince…”</p>

  <p>Adıbelli, dayanamadı, önünde oturan Refüze Ekrem’e sordu:</p>

  <p>“Ne anlatıyor bu beee?</p>

  <p>“Sağır mısın? Kiralık Konak’ı anlatıyor işte!”</p>

  <p>“Ne Kira geçiyor içinde, ne Konak… Bir Çalıkuşu’dur tutturmuş gidiyor.”</p>

  <p>İnek Şaban, sanki duymuştu bu konuşmayı:</p>

  <p>“Konakta düğün hazırlıkları başladı, terziler Feride’ye gelinlikler dikiyorlardı.”</p>

  <p>Refüze Ekrem döndü Adıbelli’ye:</p>

  <p>“Al işte, konak!.. Var mı başka bir diyeceğin!”</p>

  <p>“Bir akşam konağın bahçesinde Çalıkuşu çocuklarla oynarken çarşaflı bir kadın çıkageldi.”</p>

  <p>Adıbelli:</p>

  <p>“Anladık konak olmasına konak var içinde ama, bu Çalıkuşu da ne oluyor?..”</p>

  <p>“Efendim!” diye seslendi Susak Cafer’e “Boyuna Çalıkuşu deyip duruyor… Çalıkuşu’nu bana vermediniz mi siz?”</p>

  <p>Susak Cafer bu seslenmeyi konferans koşullarına aykırı bulmuştu:</p>

  <p>“Otur!” dedi, “İtiraz ve tenkitlerinizi sonra yaparsınız! Ne olurmuş Çalıkuşu deyip durursa.. Ne güzel anlatıyor işte!”</p>

  <p>“Bana verdiğiniz romanın adı Çalıkuşu da…”</p>

  <p>“Ne çıkar bundan…”</p>

  <p>“Ama içinde hiç Çalıkuşu yok benimkinin!”</p>

  <p>İnek Şaban iğnesi kaldırılmış bir plâk gibi bekliyordu alargada. Bu Adıbelli’ye de ne oluyordu böyle.</p>

  <p>Susak Cafer, kalktı yerinden, Adıbelli’nin sırasına yanaştı:</p>

  <p>“Nedir zorun, açık söyle!”</p>

  <p>“Benim kitabımın adı Çalıkuşu… Okudum bu romanı ben… içinde bir tek Çalıkuşu yok… Bütün Çalıkuşları Şaban’ın kitabından çıkıyor!”</p>

  <p>Hoca da kuşkulanmıştı:</p>

  <p>“Ver şu kitabı!” dedi.</p>

  <p>Aldı, evirdi, çevirdi. Gözlüğünün camına yapıştırarak hecelemeye koyuldu:</p>

  <p>“Romanın adı, Çalıkuşu… Yazan… Reşat Nuri! Tamam e!</p>

  <p>“Efendim, kitap tamam, yazarı da tamam! Ama içinde bir tek Çalıkuşu yok!”</p>

  <p>Susak Cafer kızmıştı artık:</p>

  <p>“Elindeki, nihayet bir kitap be, kuş kafesi değil ya! İçinde çalıkuşu yoksa ne yapalım! İllallah sizden! Sen anlat Şaban efendi oğlum! Bakma bu kuş beyinli, çenesi düşüklere! Sooonra?”</p>

  <p>İnek Şaban kurulmuş, hazır bekliyordu. Küt diye iğnesini indiriverdi plâğın üstüne:</p>

  <p>“Feride, yani öbür adıyla Çalıkuşu konaktan kaçınca geceyi bir tanıdığın evinde geçirdi. Sonra Anadolu vilayetlerinden birine geçti, öğretmenlik yapmak için…”</p>

  <p>Adıbelli artık Şaban’a hiç kulak vermiyor, elindeki kitabı öfkesinden karıştırıp duruyordu. Kapağını, sayfalarını formalarını dikişlerini inceliyordu habire.</p>

  <p>Tulum Hayri yan gözle bakıyordu Adıbelli’ye:</p>

  <p>“Bak ulan Şakir!” dedi, “Adamakıllı kuşkulandı seninki… Ne de olsa İnek Şaban’dan biraz daha farklıca…”</p>

  <p>“Ne kadar kuşkulanırsa kuşkulansın çakozlayamaz. Öylesine yapıştırdım ki kitabın kapağını… Yazarı bile gelse çıkamaz işin içinden!”</p>

  <p>Kalem Şakir’in yaptığı, o kadar karışık bir iş değildi hani… Susak Cafer, Müdür’den kopya ettiği ödev listesini sınıfa göre okuyunca, Kalem Şakir doğru okul kitaplığına koşmuş, Kiralık Konak’la Çalıkuşu’nun kapaklarını becerikli elleriyle değiştirivermişti. Kiralık Konak, olmuştu Çalıkuşu… Kapağında Çalıkuşu yazan romanın içi de dipten doruğa, silme Kiralık Konak’tı… Kalem Şakir, iç kapakları bile jiletle kesip değiştirmişti ustaca. İneklikte Şaban’la, Adıbelli’den hangisinin bir boynuz ilerde olduğunu anlamaktı amacı. Bu gidişle Susak Cafer, İnek Şaban’a da, Adıbelli’ye de taş çıkaracağa benziyordu, ineklikte.</p>

  <p>Adıbelli:</p>

  <p>“Olmaz böyle şey!” diye yırtınıyordu oturduğu yerde, “Siz bana Çalıkuşu’nu verdiniz, Şaban bunun tümünü anlattı bitirdi. Ben neyi anlatacağım sonra!”</p>

  <p>Hoca kızmıştı:</p>

  <p>“Sen de kitabında ne geçiyorsa onu anlatırsın!”</p>

  <p>“Benim kitabımda da hep konak geçiyor, kiralık bir konak…”</p>

  <p>Susak Cafer:</p>

  <p>“Yahu Şaban!” dedi, Senin kitabının adı neydi?”</p>

  <p>“Kiralık Konak!”</p>

  <p>Sonra Adıbelli’ye döndü:</p>

  <p>“Senin kitabının adı ne?”</p>

  <p>“Çalıkuşu!”</p>

  <p>“Çalıkuşu mu?”</p>

  <p>“Evet”</p>

  <p>Çıkardı cebinden ödev listesini… Dayadı üstüne parmağını başladı teşbihiyle tempo tutarak aramaya:</p>

  <p>“Çalıkuşu… Çalıkuşu,.. Çalıkuşu…Çalıkuşu… Hah, buldum… Çalıkuşu… Reşat Nuri!.. 116 Ferit Adıbelli! Tamam işte! Daha ne dırlanıp duruyorsun?”</p>

  <p>“Efendim, demek istiyorum ki… İçi başka, dışı başka bu kitabın!”</p>

  <p>“Neyin içi başka, dışı başka?”</p>

  <p>“Bana verdiğiniz ödevin!”</p>

  <p>“Nasıl başka olur. Adın, Adıbelli değil mi?”</p>

  <p>“Evet!”</p>

  <p>“Verilen ödev de Çalıkuşu!”</p>

  <p>“Evet!”</p>

  <p>“İçini dışını ne karıştırıp duruyorsun boyuna be!”</p>

  <p>“Benim karıştırdığım yok… Şaban karıştırıyor durmadan Bir Çalıkuşu’dur tutturdu!”</p>

  <p>Bütün bu konuşmalarla Şaban’ın hiçbir ilişkisi yoktu. Gözleri hocada, iğnenin yeniden plâğın üzerine konulması için emir bekliyordu. Bu kayıtsızlığa Susak Cafer bile kızmıştı:</p>

  <div style="text-align: center;">

    <img alt="053_ASalak" src="../Images/053_ASalak.jpg"/>

  </div>

  <p>“Heeey, Şaban!” diye bağırdı, “Sen karıştırıp duruyormuşsun bu romanların içini dışını! Duyuyor musun?”</p>

  <p>“Ben mi efendim!”</p>

  <p>“Sen!”</p>

  <p>“Vallaaa efendim, ben karıştırmıyorum. Şimdi geldik Feride’nin Zeyniler Köyü‘ndeki öğretmenliğine.”</p>

  <p>“Kim bu Feride!”</p>

  <p>“Çalıkuşu!”</p>

  <p>“Senin anlatacağın romanın adı neydi?”</p>

  <p>“Kiralık Konak!”</p>

  <p>“Hiç kafa yok mu sende be! Sen boyuna Çalıkuşu deyip duruyorsun! Bu adam Çalıkuşu’nu ben anlatacağım diyor!”</p>

  <p>“Desin efendim, siz bana Kiralık Konak’ı verdiniz. İçinde hep Çalıkuşu geçiyor. Ben ne yapayım!”</p>

  <p>“Peki be adam, senin ne kiradan söz açtığın var, ne konaktan!”</p>

  <p>“Yok ki kitabın içinde!”</p>

  <p>“Getir şu kitabı be!”</p>

  <p>Aldı kitabı, içine baktı, dışına baktı. Kapağını okudu, iç kapağını okudu… Tamamdı. Aklı ermemişti bu işe. Tesbihini öfkeli öfkeli çekmeye başladı, şakır da şakır:</p>

  <p>“Allah, Allah!” deyip duruyordu.</p>

  <p>Kalem Şakir:</p>

  <p>“Efendim!” diye doğruldu, “Bu Yakup Kadri denilen romancı, sakın Kiralık Konak’ın konusunu, Reşat Nuri’nin Çalıkuşu adlı eserinden yürütmüş olmasın!”</p>

  <p>“Tufeyli herif, sen otur bakalım!”</p>

  <p>Bütün parasız yatılılara bu adı verirdi Hoca.</p>

  <p>“Affedersiniz Tufeyli’den bir şey anlayamadım, öztürkçesi yok mu bunun?”</p>

  <p>Gerilerden biri söyledi öztürkçesini:</p>

  <p>“Asalak!”</p>

  <p>Susak Cafer duymuştu ama, bir şey anlayamamıştı. Sordu:</p>

  <p>“Neee?”</p>

  <p>“Asalak!”</p>

  <p>“Ne demek bu?”</p>

  <p>“Tufeylinin öztürkçesi. Bilmiyor musunuz? A… Salak!”</p>

  <p>“Bana mı diyorsun?”</p>

  <p>“Sordunuz da söylüyorum, öztürkçesi bu: A… Salak!”</p>

  <p>“Heeey! Ağzından çıkanı kulağın işitsin! Kim bu salak be!..”</p>

  <p>“Bu salak mı efendim. Kiralık Konak’la, Çalıkuşu’nu birbirine karıştıranlar! Tufeylinin öztürkçesine gelince…”</p>

  <p>“Söyle!”</p>

  <p>“Söylüyorum, a… salak!”</p>

  <p>“Neymiş öztürkçesi?”</p>

  <p>“Asalak işte!”</p>

  <p>“Demek böyle, asalak haaa?”</p>

  <p>“Evet, a… salak!”</p>

  <p>“Pes, doğrusu!”</p>

  <p>Sinsi sinsi bir gülüşmedir gidiyordu. Kaçırdığı dizginleri yeniden eline geçirmek isteyen Susak Cafer:</p>

  <p>“Ben ne salaktan anlarım, ne asalaktan…”</p>

  <p>Güdük Necmi lâf karıştırdı gene:</p>

  <p>“Eski kuşaksınız da ondan!”</p>

  <p>“Kuşak da sizsiniz, uçkur da… Biz su katılmamış bir nesil olarak geldik, su katılmamış bir nesil olarak gidiyoruz! Şen olasın Halep şehri!”</p>

  <p>Tam bu sırada zil çalmış, Susak Cafer kapının tokmağına yapışmıştı:</p>

  <p>“Evet! Bütün saltanatımızla, bütün ihtişamımızla işte geldik gidiyoruz!”</p>

  <p>Hep birden bağırdık arkasından:</p>

  <p>“Allah selâmet versin!”</p>

</body>

</html>