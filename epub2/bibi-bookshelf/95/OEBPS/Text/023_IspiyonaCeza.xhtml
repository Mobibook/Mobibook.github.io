<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>İSPİYONA CEZA</h2>

  <p>Helâ aralığında beş büyükler toplanmıştı. Ben kenarda sigara çekiştirmeye çalışıyordum. Palamut Recep:</p>

  <p>“Bir ispiyon var Hababam Sınıfı‘nda!” dedi.</p>

  <p>Tulum Hayri:</p>

  <p>“Son üç gündür nedir başımıza gelenler!” dedi, “Var bir ispiyon mutlaka!”</p>

  <p>Hayta İsmail:</p>

  <p>“Sidikli Turan’ı Müdür’den çıkarken gördüm!” diye kuşkusunu belirtti.</p>

  <p>“Beğenmiyorum durumunu!” dedi. “Çok sinsileşti son günlerde!..”</p>

  <p>Kalem Şakir, Palamut’un Hababam Sınıfı üzerindeki yetkilerini belirtmek için:</p>

  <p>“Evci çıktı mı Sidikli?” diye sordu.</p>

  <p>“Hayır!” dedi, “Çıkmadı!”</p>

  <p>“Peki, ne halt etmeye gidiyor Müdür’e? İzin almaya girmedikten sonra…”</p>

  <p>“Kel Mahmut, ispiyonluk için bile girse kovar Sidikli’yi. Hep Müdür’ün yüz vermesi…”</p>

  <p>Yatakhanede poker oynarken basılmışlardı geçen gün.</p>

  <p>Tulum:</p>

  <p>“Bizi basan Kel Mahmut’tu ama, hep Müdür’ün başının altından. Ona da morfinleyen hep Sidikli Turan.”</p>

  <p>Refüze:</p>

  <p>“Peki kızdan gelen mektubumu kim yakalattı? Hademe Rasim dışardan gelir gelmez üzeri arandığına göre…”</p>

  <p>“Var bir ispiyon!”</p>

  <p>“Sonra revir baskını… Şarap dalgası…”</p>

  <p>Son 15 gün içinde Hababam Sınıfı‘nda sekiz geçici uzaklaştırma, 13 suçlama, iki düzine kadar da uyarı alan olmuştu.</p>

  <p>“Nedir bu kepazelik… Hepsi de suç üstü… Var bunda bir kurt yeniği…”</p>

  <p>Palamut Recep, istediği ilgiyi bulmuştu. Konuşmayı açarken söylediği ilk sözü yineledi:</p>

  <p>“Bir ispiyon var Hababam Sınıfı‘nda!”</p>

  <p>Sonra cebinden bir kâğıt çıkardı:</p>

  <p>Dörde katlanmış kâğıdı açtı, Şakir’e uzattı:</p>

  <p>“Hepiniz uyuyorsunuz! Yazık sizin çakallığınıza!..”</p>

  <p>“Oku ulan Kalem, şu raporu!”</p>

  <p>Kalem, helâ aralığının alaca karanlığında söktürmeye çalışıyordu:</p>

  <p>“Sayın Müdür’üm, cuma sabahı kahvaltıdan sonra bizim sınıftan 342 İsmail, bahçe parmaklığından kaçacak.”</p>

  <p>Hayta İsmail:</p>

  <p>“Vay namussuz!” diye bastı kalayı.</p>

  <p>“Peki imza!”</p>

  <p>“Sidikli Turan enayiydi imzasını atacak!”</p>

  <p>“Yazı kimin?”</p>

  <p>“Sidikli’nin!”</p>

  <p>“Peki nasıl yakaladın? “</p>

  <p>“O benim bileceğim iş.”</p>

  <p>Sonra ilâve etti:</p>

  <p>“Bu da o kadar önemli değil!”</p>

  <p>“Canım nedir bu önemli olan?”</p>

  <p>“Tavuk gibi enselenmeyi önlemek… Bunun için bir hafta tam A Şubesi hayatı yaşayacağız.”</p>

  <p>“Bu namussuzu yaşatacak mıyız Hababam Sınıfı‘nda?”</p>

  <p>“Espiyonluğu yutar görüneceğiz. Onu sınıftan değil, mektepten kaçırmak için herkes ne hüneri varsa göstersin!.. Hayta! Bu akşam sıra senin!”</p>

  <p>Hayta İsmail un gibi dövdüğü cam kırıklarını yemekten önceki etütte Sidikli’nin ensesinden içeri ustalıkla dökmüştü. Sidikli durmadan kaşınıyor, bir tahtakurusu, yahut daha önemli bir yaratığı yakalamak için sol elini ensesinden ayırmıyordu. Kaşıdıkça cam tozları derisine giriyor, biber gibi yakıyordu herhalde… Sululuğa kaçmadan gülüyor, ona bir şey çaktırmıyorduk.</p>

  <p>Hayta, bu cam kırıkları ile Hababam Sınıfı‘nın yetinmeyeceğini biliyordu. Bu akşamki “işkence” ödevini hakkıyla başarmalıydı. Sidikli’ye en yakın bir sıraya oturmuş, kafasını işletip duruyordu. Bir ara Sidikli’ye bir dost sıcaklığı ile:</p>

  <p>“Turan’cığım!” dedi, “Bir tahtakurusu gördüm ensende, tam tutacaktım ki…”</p>

  <p>“Neee? Tahtakurusu mu?”</p>

  <p>“Ensenden içeri kaçtı!”</p>

  <p>“Çok kaşınıyorum. Demek tahtakurusuydu bu…”</p>

  <p>“Başka ne olabilir?”</p>

  <p>Elini ensesinden içeri sokmuş, ezbere avcılık ediyordu.</p>

  <p>“Nafile uğraşma!” dedi, “Yakalayamazsın! Helâya git soyun!”</p>

  <p>Yatakhane’ye çamaşır değiştirmeye yollamıyordu onu. Bu helâ işi çok uygun geldi Sidikli’ye, fırladı dışarı.</p>

  <p>Çekmecesini kilitlemeyi telâştan akıl edememişti.</p>

  <p>Hayta çekmecenin kapağını açtı. Sidikli’nin yemeklerden önce fincana koyup içtiği kuvvet şurubunu çıkardı:</p>

  <p>“Arkadaşlar!” dedi, “Bizim hafiye Sidikli’ye yeni görevi şerefine bir kadeh bir şey ikram etmek istiyorum.”</p>

  <p>“Ne ikram edeceksin?” dedik.</p>

  <p>“Ne mi ikram edeceğim. Herhalde şampanya değil. Biliyorsunuz, ben adıyla sanıyla Hababam Sınıfı‘nın parasız yatılısıyım! Ona çok masrafsız bir şey ikram etmeliyim!”</p>

  <p>“Terkos!” dedik.</p>

  <div style="text-align: center;">

    <img alt="023_IspiyonaCeza" src="../Images/023_IspiyonaCeza.jpg"/>

  </div>

  <p>“Daha ucuz… Sidikli’ye adına uygun bir ikram olsun!”</p>

  <p>“Sözgelimi…”</p>

  <p>“Zekânızdan kuşkulanmaya başladım doğrusu…”</p>

  <p>Kalktı, pencereyi açtı. Kuvvet şurubunu olduğu gibi boşalttı. Gitti, sınıfın bir köşesine yüzünü döndü. Hayta helâya gidip bu işi yapabilirdi ama, Sidikli’yle yüzyüze gelebilirdi helâda.</p>

  <p>İki dakika sonra yüzünü bize çevirdi. Şişeyi şöyle bir kaldırdı ışığa.</p>

  <p>“Rengi tutmadı!” dedik.</p>

  <p>“Haklısınız! Biraz kırmızı mürekkep!”</p>

  <p>Verdik. Bir eczacı becerisiyle damlattı. Çalkaladı, tekrar kaldırdı ışığa.</p>

  <p>“Tamam!” dedik, “Tutturdun rengini.”</p>

  <p>Ağzını kapattı. Gitti, yine Sidikli’nin çekmecesine koydu.</p>

  <p>Etüt, en ciddî bir hava içinde sürüyordu. Az sonra kaşına kaşına Turan geldi, yerine geçti. Yemeğe çok vakit yoktu. Sidikli’nin bir an önce kuvvet şurubuna yapışması için birbirimize yemek saatini soruyorduk, karşıdan karşıya… Yemeklerden beş dakika önce içerdi. Zilden tam beş dakika önce çekmece kapağını kaldırdı. Şişeyi sağ eline aldı, fincanı da sol eline. Her gün içtiği kadar doldurdu ve… dikti fincanı…</p>

  <p>Kınakınalı bir şurup içtiği için yüzünü gözünü buruşturmayı âdet edinmişti. Yine buruşturdu. Tükürecek diye bekledik. Hayır, tükürmedi, yuttu. Ohhh! Demek yutturmuştuk!</p>

  <p>Hayta:</p>

  <p>“Şifa olsun Turan’cığım!” dedi, “Yarasın!”</p>

  <p>Bütün Hababam Sınıfı nerdeyse patlayacaktı gülmekten. Tulum Hayri midesini yoklayarak:</p>

  <p>“Ölüyorum açlıktan!” diye söylendi. Dikkati başka tarafa çekmek için:</p>

  <p>“Ulan Şakir!” dedi, “Ne var akşama?”</p>

  <p>Fasulye, pilâv olduğunu biliyordu. Mutfak kedisi gibi ayrılmazdı Aşçıbaşı‘nın kıçından. Şakir:</p>

  <p>“Fasulye, pilâv!” dedi.</p>

  <p>“Kim verir pilâvını bana?”</p>

  <p>Beş kişi parmak kaldırdı.</p>

  <p>“Başka?”</p>

  <p>Kalem Şakir dayanamayarak, yatılı okulların meşhur iltifatını salladı:</p>

  <p>“Boşan da semerini ye!”</p>

  <p>Bu bayat lâfı bahane ederek uzun uzun güldük. Sidikli bile hem kaşınıyor, hem gülüyordu.</p>

  <p>Zil çalmış, yemekhaneye inmiştik.Fasulyeler tabaklara dağıtılmış keyifli keyifli, çalıyorduk kaşığı… Hayta’yla Sidikli bizim masadaydı. On dört kişilik masaydı bu. Masanın bir ucunda Hayta vardı, öbür ucunda Sidikli… Hayta’nın sinsi sinsi duruşundan bir şeyler düşündüğü anlaşılıyordu. Ne cam kırıkları, ne içirdiği bir fincan sidik, onun rüzgârını kıramamıştı. Masaya serilen muşambanın bizden tarafa sarkan eteğini hafiften kıvırdı. Bir boru haline getirdi. Borunun bir ucu kendi önünde, bir ucu tam Sidikli’nin önündeydi. Elindeki bardağı ustalıkla boşaltmaya başladı.</p>

  <p>Biz Sidikli’yi oyalamak için soru yağmuruna tutmuştuk:</p>

  <p>“Fasulye ile turşu mu iyi gider, bir baş soğan mı?”</p>

  <p>“Nasıl, şurup iyi gider mi?”</p>

  <p>“Karışımında ne var bu şurubun? Üre mi, bira mı?”</p>

  <p>Hayta, ortasını sıktığı boruya iki bardak suyu boşaltmış, bardağı masaya bırakınca biriken suyu tam Sidikli’nin önüne salıvermişti.</p>

  <p>Turan ıslanır ıslanmaz fırladı ayağa… bir ayağı masanın içinde kaldığı için de kapaklanmıştı. Yerden kalktığı zaman önü vıcık vıcık ıslanmıştı. Sular paçalarından akıyordu. Masadakiler: “Koş helâya, Sidikli!” diye bağırdılar.</p>

  <p>Bütün yemekhane, masa muşambası oyununu bildiği halde:</p>

  <p>“Yuuuu Sidikli’ye bakın!” diye tefe alıyorlardı.</p>

  <p>Sidikli Turan bir şeyler söylemek istiyor, gürültüden duyuramıyordu. İster istemez pilâvını Tulum Hayri’ye bırakarak yemekhanenin arka kapısından sıvıştı. Sünnet çocuğu gibi, bir eliyle pantolonunu tutuyor, bir eliyle de ensesini kaşıyordu.</p>

</body>

</html>