<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>FASULYENİN ETTİKLERİ</h2>

  <p>Önden yürüyen Güdük Necmi, hafiften ıslık çaldı. Biz geriden gelen beş okul kaçkını bir tehlike olduğunu sezinleyerek önce çöktük. Sonra sürtünerek kendimizi hendeğe attık. Necmi karaltımızdan bizi buldu:</p>

  <p>“Kel Mahmut kapının önünde volta vuruyor!” diye fısıldadı.</p>

  <p>“Hayır!” dedik, “O değildir. Pazar akşamlarını mutlaka evde geçiriyor son günlerde!”</p>

  <p>Buna güvenerek kaçmıştık sinemaya. Güdük kızdı:</p>

  <p>“Kel Mahmut’u bana mı öğreteceksiniz!” dedi, “Elleri arkasında homurdanarak dolaşıyor!”</p>

  <p>Refüze Ekrem:</p>

  <p>“Peki, yatakhaneye nasıl gireceğiz?” dedi.</p>

  <p>“Canım sabaha kadar voltalayacak değil ya…”</p>

  <p>“Ya sonra yatakhaneye geçer de… boş yataklardan kaçtığımızı anlarsa…”</p>

  <p>“İşte o zaman çuvallarız!”</p>

  <p>Hendeğin içinden dört yanımızı dikizlemeye başladık… Yatakhanelerin lâmbaları hâlâ yanıyordu… Bu saatte herkesin uyuması gerekirdi. Olağanüstü bir haldi bu. Beni Refüze’ye saati sordum. Fosforluydu saati:</p>

  <p>“Yarıma geliyor!” dedi.</p>

  <p>Akşam yemeğinden önce kaçtığımız için aldığımız sandöviçler tutmamıştı. Kazınıyordu durmadan midem.</p>

  <p>“Çok acıktım!” dedim.</p>

  <p>Tulum tam dört sandöviç yuvarladığı halde:</p>

  <p>“Bittim!” dedi, “Bir girsek yatakhaneye, duman edeceğim dolapları…”</p>

  <p>Yarım saat bekledik. Kel Mahmut bir gidip bir geliyordu. Hava güzeldi ama, Kel’in hiç yapmadığı şeydi bu. Hava almak için dolaşacaklardan değildi. Kalem Şakir:</p>

  <p>“Tüydüğümüzü öğrendi, bizi bekliyor!” diye kuşkusunu attı ortaya… “Olur mu olur…” dedik, “O zaman doğru Disiplin Kurulu’na! En azından bir Revir…”</p>

  <p>Revir, yatılılar için Geçici Uzaklaştırma demekti. Ama çoğumuzun böyle bir cezayı kaldıracak durumu yoktu. Kovulurduk okuldan. Bir iki ihtarla bile kuyruğumuzu düğümleyebilirlerdi.</p>

  <p>“Sakın bizden kuşkulanmasın?..” dedik.</p>

  <p>Kel, bir iki kez uzun voltadan sonra durdu. Karşıdan Yavşak geliyordu:</p>

  <p>“Mahmut Bey!” diye seslendi. Kel Mahmut onu bekledi. Yavşak işiteceğimiz bir sesle:</p>

  <p>“Efendim, vaziyet çok kötü. Dersanelerin helâlarını da açacağız…” dedi.</p>

  <p>“İyi ama, yatakhane kapısı açılırsa ne olur biliyor musun?”</p>

  <p>“Ne olur?”</p>

  <p>“Bu sefer ağaçların altına çöken çökene…”</p>

  <p>“Aman efendim, bu gidişle yataklara yapacaklar…”</p>

  <p>“Canım bu iş de nerden çıktı başımıza… Lânet olsun! Bir pazarımız var… O da keneflerde geçecek! Yapsınlar eşekler altlarına!”</p>

  <p>“Aman efendim! Kapıları tekmeliyorlar… Nerdeyse kırıp da çıkacaklar dışarı. On helâ yetmiyor onlara!”</p>

  <p>“Bildiğin gibi yap! Doktor gelince haber ver bana!”</p>

  <p>Az sonra yatakhane kapısı açılmış, sınıfların bulunduğu bölümün lâmbaları yanmıştı. Açılan kapılardan, önce bağırıp çağırmalar küfürler duyuldu. Sonra telâşlı ayak sesleri…</p>

  <p>Biz bir şeyler anlar gibi olmuştuk. Tulum Hayri:</p>

  <p>“Çocuklar!” dedi, “İşimiz kolaylaştı!”</p>

  <p>Kalem Şakir:</p>

  <p>“Akşamki fasulye pilâv bizim çocuklara pek yaramamış galiba!” dedi.</p>

  <p>Refüze:</p>

  <p>“Ulan Tulum şansın varmış. Bir karavana fasulyeyi yürütür, sonra da İnekler gibi koşardın helâya…”</p>

  <p>“Vah İnek Şaban’cığım. Kimbilir ne haldedir… Çok da severdi fasulyeyi… Bizimkilere de mutlaka yumulmuştur Şaban’cık!”</p>

  <p>Tulum Hayri:</p>

  <p>“Haydi çocuklar!” dedi “Kel girdi içeri!..”</p>

  <p>Biz yürüyüşe geçmiştik ki Tulum seslendi:</p>

  <p>“Ulan kabak gibi ne çıktınız ortaya… Teker teker yürüyün… Kırın boynunuzu biraz!”</p>

  <p>Arka bahçenin parmaklıklarına kadar sokulduk… Güdük bizden on metre kadar ilerde, hemen “Tüyek”in önündeydi. Beş dakika kadar bekledik. Bize dikkat işareti vermişti. Sonra gülerek yanımıza geldi.</p>

  <p>“Çocuklar!” dedi, “Yavşak Şadi Tüyek’in önünde çömelmiş…”</p>

  <p>“Ne halt ediyor?”</p>

  <p>“Ne halt ettiğini anlayamadınız mı?”</p>

  <p>“Yoksa… O da mı?”</p>

  <p>“Yavşak’la Aşçıbaşı‘nın arası çok iyidir. Hem de yağlı tarafından almıştır fasulyeyi!..”</p>

  <p>“Şimdi nerede?”</p>

  <p>“Aldı voltasını…”</p>

  <p>“Hadi teker teker girelim delikten…”</p>

  <p>“Yook!” dedi Tulum, “Enayi gibi basmayalım mantara…”</p>

  <p>Kalem Şakir:</p>

  <p>“Mantara değil ama, gözünü aç da Yavşak’ın dışkısına basma sakın!”</p>

  <p>Tulum Hayri, Necmi’ye:</p>

  <p>“Soyun bakalım. Ver ceketi, pantolonu bize… Bir kolaçan et de gel… Sakın Kel yemekhanede olmasın!” dedi.</p>

  <p>Güdük soyundu, yüz metreye çıkar gibi bir don bir atlet kaldı: Yallah delikten içeri!..</p>

  <p>Beş dakika sonra döndü, geldi. Kırılıyordu gülmekten bacaksız:</p>

  <p>“İnek Şaban’ı revire kaldırmışlar. Aşağıdan yukardan, içi dışına karışmış zavallının. Yamuk Osman’la, Bekir de Revir’de… Doktorlar gelmiş… Fasulye kalayı kalaysızmış. Kazana bir kalıp bulaşık sabunu düştü diyenlerde var!”</p>

  <p>Tulum’un hesabı başkaydı:</p>

  <p>“Ulan Güdük…” dedi “Demek yemekhane açık ha… Kazanda biraz fasulye kaldı mı dersin!”</p>

  <p>“Fasulyeyi geç de… Birer ekmek yürütürüz!”</p>

  <p>“Güzel!.. Açlıktan gözüm karardı. Al şu ceketleri pantolonları… Şu anahtarı da al… hepsini benim kapının yanındaki o sömürgeye koy!”</p>

  <p>Güdük, iki seferde hepsini taşıdı. Rahattık. Koşu pistine çıkmış gibi girdik bahçeye…</p>

  <p>Tulum:</p>

  <p>“Ben yemekhaneye gidiyorum!” dedi, “Refüze sen de gel benimle…”</p>

  <p>Tam merdivenden çıkıyorduk ki nalın sesleri geldi kulağımıza… “Bizim Sivaslılar geliyor!” dedim. Geldiklerinin hemen birinci günü birer bere, ikinci günü birer nalın uydurmuşlardı. Helâya da hep birlikte koşuyorlardı. Yanımızdan hışımla geçtiler. Arkalarından Hayta İsmail, Düdük İsmet… Düdük hem koşuyor, hem söyleniyordu:</p>

  <p>“Bu üçüncü sefer… Bakalım sabaha kadar kaç sefer olacak… Doktorun verdiği ilâç bile durmuyor içerde!”</p>

  <p>Kaçtığımız çakılmasın diye yataklarımızı bozmuşlardı. Yorgunluktan, açlıktan halimiz kalmamıştı. Boylu boyunca uzandım. Midem fena halde kazınıyordu. Az sonra Tulum bir karavana pilâvla geldi. Refüze’nin kucağında beş tane ekmek vardı. Ekmeğin birini gelirken yarılamıştı bile… Pilâvı ortamıza aldık. Tulum kaşıkları bile hesaplı getirmişti. Altı okul kaçkını başladık soğuk pilâva yumulmaya… Karavana tepeleme doluydu ama, bu Tulum’a yetmezdi.</p>

  <p>“Çocuklar! İdareli yiyin, fazla yüklenmeyin pilâva. Ekmek nasıl olsa bol!”</p>

  <p>Biz pilâva kaşık çalarken yataktakilerden biri kendini karyoladan atıyor, eli uçkurda terliksiz bahçeye koşuyordu. Helâlar girilemeyecek hale gelmişti. Çocukların çoğu yatağına girmiyor, münasip bir yerde eli uçkurda nöbet bekliyordu.</p>

  <p>Bir ara başımızı kapıya çevirdiğimiz zaman ne görelim! Kel Mahmut! Yanında beyaz gömlekli biri… Arkalarında Yavşak Şadi… Üzerimize doğru gelmiyorlar mı?</p>

  <p>Tulum karavanayı yatağın altına sürecekti ki, Kel başımıza dikildi:</p>

  <p>“Nerden buldunuz pilâvı?” dedi.</p>

  <p>Tulum durumu kavramıştı:</p>

  <p>“Yemekhaneden aldık!”</p>

  <p>“Sırası mı pilâvın yani…”</p>

  <p>“Efendim, biz o işimizi bitirdik, sıramızı savdık. Akşamdan beri helâya taşınıyoruz…”</p>

  <p>Doktor hemen atıldı:</p>

  <p>“Yani siz de mi ishal oldunuz?”</p>

  <p>“Altımız da olduk…”</p>

  <p>“Yaaa!”</p>

  <p>“Peki bu temcit pilâvı ne oluyor?”</p>

  <p>“Efendim içimizde bir şey kalmadı… Ölelim mi açlıktan… Midemiz kazınıyor!”</p>

  <p>Doktor ciddileşti:</p>

  <p>“O kazınma başka kazınma!”</p>

  <p>“Açlıktan efendim!”</p>

  <p>“Hayır oğlum. Bir eziklik var mıydı içinizde!”</p>

  <p>Altımız birden atıldık;</p>

  <p>“Vardı!” dedik.</p>

  <p>“Tamam, zehirlenme ârâzı… Doğru revire! Sonra pilâvın ne olduğu belli değil… Henüz tahlilden rapor da gelmedi. Kusturmam lâzım sizi…”</p>

  <p>“Aman efendim!” dedik, “Zaten ishalden içimiz dışımıza çıktı. Bunları da çıkarırsak bu sefer açlıktan öleceğiz!”</p>

  <p>“Midenizi de sıcağı sıcağına yıkamayalım!”</p>

  <p>Tulum atıldı:</p>

  <p>“Aman doktor Bey, midemizde ne ağrı var, ne sızı, pilâv çok iyi geldi. Bütün suç fasulyedeymiş demek!”</p>

  <p>Kel Mahmut, otoritede hafif bir çatlama sezmiş olacak ki:</p>

  <p>“Bırakın kaşıkları!” kumandasını verdi, bıraktık.</p>

  <p>“Kalkın ayağa! Doğru Revir’e! Lâf istemem, geberirseniz sizin için başımı belâya sokamam. Haydi!”</p>

  <p>Tulum daracık bir donla ayağa kalkınca kıyafetin gülünçlüğü Kel Mahmut’un hoşuna gitmedi. Doktordan utandı:</p>

  <div style="text-align: center;">

    <img alt="042_FasulyeninEttikleri" src="../Images/042_FasulyeninEttikleri.jpg"/>

  </div>

  <p>“Daha, parasız yatılılara geçen gün dağıttık pijamaları… Dağıtmadık mı?”</p>

  <p>Tulum doğruladı:</p>

  <p>“Dağıttınız efendim!”</p>

  <p>“Hiç olmazsa pijamanın altını giyseydin!”</p>

  <p>Refüze, Tulum’u savunmak için:</p>

  <p>“Efendim o zaman da söylemişti, beli iyi olmuyor diye…”</p>

  <p>“Değiştirseydiniz birbirinizden.”</p>

  <p>Doktor Refüze’ye döndü:</p>

  <p>“Kazınma oluyor mu midende?..”</p>

  <p>“Oluyordu.. Şimdilik iyidir!”</p>

  <p>“Tamam zehirlenme!”</p>

  <p>Kalem Şakir’e de sordu:</p>

  <p>“Senin?”</p>

  <p>“Oluyordu ama geçti.”</p>

  <p>“Tamam zehirlenme!”</p>

  <p>Güdük Necmi ye sordu:</p>

  <p>“Senin?”</p>

  <p>“Kazınma yok, biraz sancı…”</p>

  <p>“Zehirlenme… Kusturmalı!”</p>

  <p>“Sende?”</p>

  <p>Domdom Ali’ye soruyordu, var mı demeliydi, yok mu?.. “Midem iyi de belki bağırsaklarım…”</p>

  <p>“Mide yıkanmalı, aşağıdan da lâvman! Haydi vakit kaybetmeyelim!”</p>

  <p>Altımızı da önlerine kattılar, götürdüler revir’e, bizi kusturmaya…</p>

</body>

</html>