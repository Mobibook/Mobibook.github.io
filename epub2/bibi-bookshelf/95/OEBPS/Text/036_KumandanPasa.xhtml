<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>KUMANDAN PAŞA</h2>

  <p>Akşam yemeğinden önceki etüde girmiştik. Kimsenin, yerine oturup kitabın yüzünü açmak canı istemiyordu. Taşkın günlerimizde olduğu gibi pencerelerin önüne üçer beşer toplanmış, tâ karşı pencerelerde, ancak başları seçilebilen kızlara el sallıyor, onlardan gelecek en belirsiz bir işaretten en cömert anlamları çıkarmaya çalışıyorduk. Refüze Ekrem nerden anımsamışsa:</p>

  <p>“Var mısınız çocuklar?” dedi, “Bu gece sokak içindeki sinemada Greta Garbo oynuyor! “</p>

  <p>Hayta:</p>

  <p>“Ben varım!” dedi.</p>

  <p>Domdom:</p>

  <p>“Ben de varım!” diye onu destekledi.</p>

  <p>Sıradan herkes:</p>

  <p>“Ben de varım! Ben de varım!” diye parmak kaldırıyordu: İnek Şaban bile dayanamamıştı. Sabahın dördünde kalkmış inekliği hak etmek için ders saatleri hariç, başını kitaptan kaldırmamıştı. Küt parmağını o da kaldırdı havaya:</p>

  <p>“Ben de gidiyorum!” dedi.</p>

  <p>İnek’in gösterdiği yüreklilik, Sivaslı berelilerin erkekliğine dokunmuştu.Karga Bekir:</p>

  <p>“Ben de varım!” dedi.</p>

  <p>Onun parmak kaldırması, bütün Sivaslıların da gideceğine işaretti.</p>

  <p>Tulum Hayri:</p>

  <p>“Güzel ama, sınıfta kim kalacak… Hani bir sakatlık olursa…”</p>

  <p>“Ne sakatlığı be!.. Kel Mahmut tam iki gündür evinde… Karısını hastaneye kaldırmış… Yerine bakan Otello Kemal’i atlatmak iş mi?”</p>

  <p>“Kapıdan çıkmak şart mı be?”</p>

  <p>“Şart… Otello Kemal gece yarılarına kadar dolaşır, durur, çıkamayız bahçeden! Hem arka bahçede bahçıvanla hademeler caneriklerini bekliyorlar… Kaçarken gördüler mi acı acı düdük çalarlar peşimizden!..”</p>

  <p>“Gene çıksak çıksak cümle kapısından çıkacağız…”</p>

  <p>Güdük Necmi:</p>

  <p>“Çocuklar!” dedi, “Kapıcıyı bana bırakın… Geçen gün elime İzmir suikastini yazan bilmem kaç senelik gazete geçti. Tutuşturdum mu eline bugünün gazetesi diye, tamamdır. Teker teker sızarız kapıdan.”</p>

  <p>Güdük iyi düşünmüştü. Veysel Efendi’nin eline bir gazete tutuşturduk mu tarihine hiç bakmaz, isterse yirmi senelik olsun, şöyle iri puntolu heyecanlı başlıklara bir daldırdı mı, okul boşalsa farkına varmazdı.</p>

  <p>Güdük sıradan gazeteyi çıkardı. Manşeti tâ arka sıradan okuyordum.</p>

  <p>“Gazi Hazretlerine suikast tertipleyenler bu sabah asıldı.”</p>

  <p>Tam Veysel Efendi’lik gazeteydi bu. Ama Tulum:</p>

  <p>“Artık yutmaz!” dedi, “Bu gazeteyle geçen gün aldım voltamı… Başka bir şey düşündüm ben. Herkes okulun verdiği siyah elbiseleri giysin.”</p>

  <p>Sınıfın başıbozukları paralı yatılılar:</p>

  <p>“Ya biz!” diye ordu bozanlığa başladılar.</p>

  <p>Tulum:</p>

  <p>“Siz de öbür sınıflardan denkleştirin! Kasketler de tamam olsun!”</p>

  <p>Çeyrek saat içinde çakı gibi giyinmiştik. Tulum:</p>

  <p>“Yalnız bir nöbetçi kalacak sınıfta… Bir sakatlık oldu mu hemen haber uçuracak sinemaya!”</p>

  <p>“Nöbetçi kim kalacak?”</p>

  <p>İnek Şaban, biraz asılsak nöbetçiliğe razı olacaktı. Güzel ders çalışılırdı boş sınıfta… Tulum:</p>

  <p>“Kur’a çekeceğiz!” dedi.</p>

  <p>Çektik. Düdük İsmet’e düşmüştü nöbetçilik…</p>

  <p>Tulum eğildi, pencereden arka bahçeye baktı:</p>

  <p>“Otello dolaşıyor!” dedi, “Tam zamanı tüymenin… Çocuklar sizden ciddilik isterim, gülmek yok!”</p>

  <p>“Gülenin…” diye Hababam Sınıfı‘nın bildiği yemini tekrarlattı bize:</p>

  <p>“Hım, mını hınt olsun mu?”</p>

  <p>“Olsun!”</p>

  <p>“Yürüyün, yavaş yavaş!”</p>

  <p>Çıkış kapısının önüne indik.</p>

  <p>Tulum:</p>

  <p>“Dur!” kumandasını verdi. İp tutmaca hizaya geldik. Kapıcı Veysel Efendi bizi pırıl pırıl bir örnek siyah elbiselerin içinde görünce hemen dikildi ayağa:</p>

  <p>Tulum, Veysel Efendi’nin davranışından umutlanarak:</p>

  <p>“Arkadaşlar!” dedi, “Müdür Bey istasyonda bekliyor bizi… Erkânı Harbiyeyi Sulhiyeyi Umumiye Başkumandanı geliyormuş Ankara’dan… Onu İstikbal edeceğiz!”</p>

  <p>Kelimeler Veysel Efendi’yi serseme çevirmişti. Eğer “Cumhurbaşkanı‘nı karşılamaya gidiyoruz!” deseydi, kılını bile kıpırdatmazdı.</p>

  <p>“Arkadaşlar!” dedi Tulum, “Caddelerden uygun adım geçeceğiz, konuşmak yok! Aç Veysel Efendi şu kapıyı!”</p>

  <p>Veysel Efendi kurulmuş bir yay gibi fırladı, hemen çekti kapının sürgüsünü. Ciddiliği bozmamak için kapıdan bile uygun adım çıktık. Karşı sokağa saparken şöyle gözümün kuyruğuyla bir baktım. Veysel Efendi hazırolda hâlâ kapının önünde dikilmiş, arkamızdan hayran hayran bakıyordu.</p>

  <p>Sokağa sapar sapmaz bir avuç darı gibi saçılıverdik ortalığa… Erkek Sevim’in evinin önünden geçtik. Bağıra çağıra konuşarak Sevim’i pencereye çıkarmıştık. Hepimizi teker teker tanıdığı için şaşkın şaşkın bakıyor, bayram mı, seyran mı diye düşünüyordu. Annesi ters bir kadındı. Refüze bile lâf atamadı, sinemaya gittiğimizi, sağ elini gözünün hizasında film çevirir gibi yaparak, anlattı. Evdekileri atlatabilirse bir iki kızla düşecekti sinemaya…</p>

  <p>Biz biletleri alıp içeri girince Greta Garbo hemen başladı. Ne oynuyordu ya namussuz!.. Biz filmin havasına kapılmış Sevim’i de, getireceği kızları da çoktan unutmuştuk. Sinema, avuç içi kadar bir mahalle sinemasıydı. Karanlığın verdiği yüreklilikle iç çekmeler, ıslıklar, öpücükler gırla gidiyordu. Sesliydi ama seyircilerin sesinden bir şey duyulmuyordu ki… Film iki kez koptu, eklendi. Bir kez de parlar gibi oldu. Tutuştuğu perdeden bile görüldü. Filmin ortalarına doğru kapıdan bir ses yükseldi:</p>

  <p>“Dikkat Hababam Sınıfı!”</p>

  <p>Tamam, bizim Düdük İsmet’in sesiydi bu.</p>

  <p>Biz sakatlık bir iş olduğunu sezinlemiştik… Düdük, bir olayı haber vermeye gelmişti:</p>

  <p>“Dikkat! Hababam Sınıfı!” diye yineledi, “Kel geldi… Yoklama!”</p>

  <div style="text-align: center;">

    <img alt="036_KumandanPasa" src="../Images/036_KumandanPasa.jpg"/>

  </div>

  <p>Kel Mahmut, okuldan iki üç gün uzaklaşıp da döndü mü, mutlaka yoklama yapardı. İşin en güzel yanı yoklamaya küçük sınıflardan başlardı. Kel, odasına dönünce tepesindeki Hababam Sınıfı‘na, “Ne halt ediyorlar!” diye mutlaka bir kulak kabartmıştır. Çıt çıkmadığını görünce böbürlenmiştir içinden… Düdük İsmet, duyuramadığını sandığı için daha hızlı tekrarladı:</p>

  <p>“Dikkat, Hababam Sınıfı! Kel geldi. Yoklama var!”</p>

  <p>İnek Şaban kendisini tutamamıştı: “Yandık!” diye bağırdı.</p>

  <p>Tulum, bir öpüşme sahnesi biter bitmez kalkıp dikildi ayağa:</p>

  <p>“Haydi çocuklar!” diye bağırdı karanlığa, “Gidiyoruz!” Önce tek tük sıralar gıcırdadı. Sonra gürültüyle arka sıralar boşaldı. Geri kaldıklarını sanan arkadaşlar telâşlanıyorlardı.</p>

  <p>Biz, şöyle böyle elli kişiydik. Ama çıkmaya çalışanlar çok kalabalıktı. Ne olmuştu? Geriden gelen öndekini omuzluyor, çiğneyip geçiyordu. Bir iki dakika içinde kadın erkek ayaklanmış, kapıya doğru itiş kakış koşuyordu. Kabadan bir ses:</p>

  <p>“Ne oluyoruz yahu?” diye korkuyla sordu.</p>

  <p>Bir kadın çığlığı:</p>

  <p>“Yangın mı?” diye sordu korkuyla. Ama ortada ne ateş vardı, ne duman… Filmi oynatan bile şaşkınlıktan lâmbaları yakmadan kaçmıştı.</p>

  <p>Biz işin iç yüzünü anlamıştık ama durup da herkese doğrusunu anlatacak değildik ya!</p>

  <p>En kısa yoldan koşar adım tuttuk okulun yolunu. Okuldakiler son etütteydiler. Kel Mahmut’un odasında ışık yoktu. Tulum:</p>

  <p>“Kel, sınıflarda yoklama yapıyor!” dedi.</p>

  <p>“Nerden girelim!”</p>

  <p>“Kapıdan!”</p>

  <p>“Nasıl olur!”</p>

  <p>“Nasıl olacak, çıktığımız gibi gireriz.”</p>

  <p>Sokağın içinde sıraya girdik, uygun adımlarla girdik yola. Veysel Efendi, kapıya çıkmıştı. Rap rap yürüdüğümüzü görünce:</p>

  <p>“Aferim çocuklar! Aferim!” diyordu. Sonra Tulum’a sokuldu:</p>

  <p>“Gördünüz mü kumandan paşayı!” diye sordu.</p>

  <p>“Görmez olur muyuz… Nah şöyle burun buruna geldik.,. Hangi mektepten dedi bu aslanlar, aşk olsun!”</p>

  <p>“Aferim çocuklar… Yediğiniz ekmek helâldir sizin!”</p>

  <p>Toptan sınıfa çıkamazdık. Doğru helâya indik… Ordan ikişer üçer sınıfa sızmak kolaydı…</p>

  <p>Kel Mahmut yoklamaya geldiği zaman sınıfta çıt yoktu. Önümüzde de tarih kitapları, harıl harıl çalışıyorduk.</p>

  <p>“Nedir bu usluluk sizde?” dedi, “Bir saattir çıt çıkarmadınız sınıfta… Var mısınız, yok musunuz belli değil! Bakın, isteyince nasıl adam gibi oturuyorsunuz!”</p>

  <div style="text-align: center;">

    <img alt="036_KumandanPasa_2" src="../Images/036_KumandanPasa_2.jpg"/>

  </div>

</body>

</html>