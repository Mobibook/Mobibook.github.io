<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>HABABAM TABURU</h2>

  <p>Kalk zili bir saat önceden çaldı. Kaç gündür yapılan provalar 19 Mayıs Spor Bayramı‘na gidecekleri pestile çevirmişti. Hababam Sınıfı yarı yarıya gidiyordu bayrama… Kel Mahmut’un Hababam Sınıfı‘na yaptığı bir oyundu bu… Oysa ki öbür sınıflardan ikişer, üçer kişi ancak seçilmişti. Kel Mahmut, Badi Ekrem’le sınıfları dolaşıp gidecekleri yazarken Tulum Hayri’yi atlamıştı. Hayri ayağa kalkmış:</p>

  <p>“Efendim spor bayrağını kim taşıyacak?” diye sormuştu. Öyle ya okulun spor bayrağını Hayri’den başka kim taşıyabilirdi. Kel Mahmut Badi Ekrem’e dönmüştü:</p>

  <p>“Yaz! Bayrağı Hayri taşıyacak!”</p>

  <p>Biz şaşırmıştık Tulum’un bu hevesine… Nasıl olurdu Tulum böyle angaryalara girerdi. Vardı bir hesabı Tulum Hayri’nin.</p>

  <p>Zil çaldığı zaman bayrama gideceklerden başka herkes uyanmıştı. Tulum Hayri horul horul uyuyordu.</p>

  <p>Kalem Şakir iki yatak çarşafını birbirine ekledi. İnek Şaban’ı güzelce karyolasına bağladı. Bir kenara büzülerek yatağı hafiften sallamaya başladı. Son günlerde sık sık tekrarlayan deprem hepimizin sinirlerini bozmuştu. Hafiften bir rüzgâr esse de tavanda lambalar sallansa “Deprem!” diye atıyorduk kendimizi bahçeye…</p>

  <p>Kalem Şakir, öyle hafif sallamalarla uyandıramazdı İnek’i. Ayak demirlerinden tutarak adamakıllı silkeledi. İnek Şaban korkuyla gözlerini açınca, Kalem Şakir “Deprem!” diye fırladı dışarıya.</p>

  <p>Biz de koşuşmaya başladık. İnek yatağından kendini şöyle bir attı… Olmadı… Bir daha zorladı, faydasız!</p>

  <p>“Ulan zamanı mı şimdi şakanın!”</p>

  <p>Güdük Necmi karyolanın başucuna çökmüş, deprem temposuyla durmadan sallıyordu. İnek:</p>

  <p>“Çözün beni!” diye bağırıyordu. Biz yatakhanenin koridora bakan camlarından Şaban’ı seyrediyorduk. Gürültüye Tulum Hayri de uyandı:</p>

  <p>“Ulan İnek!” dedi, “Ne bağırıyorsun sabah sabah!”</p>

  <p>“Deprem! Çöz beni… Çabuk çöz!”</p>

  <p>“Ne depremi be!”</p>

  <p>“Çöz, çabuk… Deprem işte!..”</p>

  <p>Güdük Necmi şiddetle bir daha salladı karyolayı!</p>

  <p>Tulum numarayı anlamıştı:</p>

  <p>“Dur geliyorum!” diye fırladı yatağından:</p>

  <p>“Böyle zamanda şaka mı olur be!” diye sarıldı yatak çarşaflarına… İnek Şaban’ı çözdü… Şaban son bir sallantı üzerine terliksiz fırladı dışarı! İnek bütün Hababam Sınıfı‘nı pencerelerde görünce işi anlar gibi oldu.</p>

  <p>“Namussuzlar!.. Sabah sabah aklımı aldınız, başımdan!”</p>

  <p>“Haydi ordan korkak herif!” dedi, Kalem Şakir, “Bir de 19 Mayıs Gençlik Bayramına gideceksin bu yürekle!”</p>

  <p>Jimnastiğe gidecekleri bu söz harekete getirdi. Dolaplar açılıyor, kapanıyor, bavullar, tıraş takımları, fırçalar çıkıyordu ortaya. Bir telaştır gidiyordu.</p>

  <p>Tulum’un ne havlusu vardı, ne tıraş takımı. Birinden uydurduğu kör jileti İnek Şaban’ın makinesine taktı, onun makinesindeki yeni jileti de yürüttü. Sonra yanyana başladılar muslukta tıraşa. Tulum makine kullanmazdı. Yüzünü Şaban’ın sabunuyla adamakıllı sabunladı, başladı parmaklarının arasına yerleştirdiği jiletle yüzünü kazımaya… Şaban kör jileti yüzüne sürtüyor sürtüyor, bir türlü kestiremiyordu.</p>

  <p>“Ne marka jiletin!” diye sordu Tulum.</p>

  <p>“Poker!”</p>

  <p>“Poker’de iş yok!.. Pal kullan bundan sonra… Bak kaymak gibi tıraş ediyor!”</p>

  <p>Şaban Poker’in haysiyetini korumak için daha da hızlı bastırdı. Çenesi kan içinde kalmıştı. Uzaktan onları izleyen Şakir:</p>

  <p>“Ulan İnek mezbahadan mı kaçtın!” dedi.</p>

  <p>İnek kan revan içinde tıraş olurken, Tulum işini bitirmiş, Şaban’ın dolabına yanaşmıştı. Canı kadar kıymetli kolonyasından bol bol sürünüyordu. Sırf zararı dokunsun diye de henüz bir santim bile uzamayan saçlarına vıcık vıcık biryantininden boşalttı. Sonra kendi dolabına yanaşarak soyunmaya başladı. En eski atletini aradı, buldu. Ağı yamalı bir don geçirdi ayağına… Kalem Şakir:</p>

  <p>“Tam bayrak taşıyacak kıyafet doğrusu!”</p>

  <p>“Beğenemedin mi?”</p>

  <p>“Okulun şerefini düşünmüyorsan, Hababam Sınıfı‘nın ününü düşün! Var bir dümenin gene!”</p>

  <p>“Sen sus, senin aklın ermez bu işlere… Sen laboratuvardan cıva araklamasını bilirsin…”</p>

  <p>“Sen de Sallabaş’ın cebinden kabak çekirdeği yürütürsün. O kadar…”</p>

  <p>“Sonra da avuç açar, istersin benden!.. Haydi çek arabanı! Böyle mübarek günde seni dinleyecek vaktim yok!”</p>

  <p>Bu işe yalnız Şakir değil, hiçbirimiz akıl erdirememiştik. Kirli beyaz çoraplarını da giydikten sonra patlak lâstiklerini geçirdi ayağına… Tam âdembaba olmuştu. Sonra günlük elbiselerini çekti üzerine. Bayrama gidecekler en yeni atletlerini, donlarını tertemiz beyaz çoraplarını, lâstik ayakkabılarını giymişlerdi.</p>

  <p>Kahvaltıdan sonra jimnastikçiler bahçede ikişer oldular. Kel Mahmut’la Badi Ekrem, son teftişlerini yapmak üzere bahçeye çıktılar… Biz kenardan köşeden onları izliyorduk.</p>

  <p>Kel Mahmut, Badi Ekrem’i çiğniyerek “Soyun!” komutunu verdi. Ceketler pantolonlar çıktı. Tulum Hayri herkesten önce soyunmuştu. Elinde bayrak, dökülen kıyafetiyle en başa geçti. Kel Mahmut onu görünce deliye dönmüştü:</p>

  <p>“Nedir bu kıyafet!.. Çık sıradan dışarı!” diye gürledi. Hayri süklüm püklüm çıktı kenara… Kel Mahmut atleti eski, çorabı yırtık üç beş kişiyi daha ayırdı. Ayrılanların hemen hepsi de parasız yatılıydı.</p>

  <p>“Utanmıyor musunuz?” dedi, “Bu kıyafetle Gençlik Bayramı‘na gitmeye!”</p>

  <p>Hayri hemen cevabı yapıştırdı:</p>

  <p>“Utanıyoruz efendim!”</p>

  <p>“Peki bu derbederlik ne öyleyse?”</p>

  <p>“Derbederlik değil efendim!”</p>

  <p>“Ya ne?”</p>

  <p>“Yokluk efendim!”</p>

  <p>“Gözünüze, dizinize dursun. Vermedik mi sene başında?”</p>

  <div style="text-align: center;">

    <img alt="050_HababamTaburu" src="../Images/050_HababamTaburu.jpg"/>

  </div>

  <p>“Verdiniz efendim, sağ olun!”</p>

  <p>“Peki… hani nerede?”</p>

  <p>“Eskidi efendim!”</p>

  <p>Bayrağı taşıyacak daha boylu boslusunu bulsa çoktan taşıtacak, “Defol eşek herif”i çekecekti. Kel böyle zamanlarda yaptığı gibi tüysüz başının en sivri yerini parmağının ucuyla kaşıdı uzun uzun. Sonra:</p>

  <p>“Düşün önüme!” dedi.</p>

  <p>Beş dakika sonra, gidenler depodan gıcır gıcır giyinip geldiler. Kalem Şakir:</p>

  <p>“Vay anasını!” dedi, “Varmış bir dalgası Tulum’un!”</p>

  <p>Stadyumda soyunmak üzere, tekrardan elbiselerini giydiler, sonra geçtiler yürüyüşe…</p>

  <p>Kel Mahmut yolun üstüne dikilmiş karma karışık adımlara bakarak:</p>

  <p>“Adam sandık da yirmi beşini Hababam Sınıfı‘ndan seçtik.” diyordu, “Bakın şu miskinlere, Hababam Sınıfı değil, Hababam Taburu be!”</p>

</body>

</html>