<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>TOPYEKÜN KOPYA</h2>

  <p>Kel Mahmut okulun adını taşıyan kooperatif kağıtlarını Tulum Hayri’ye uzattı:</p>

  <p>“Kalk dağıt şunları!” dedi.</p>

  <p>Hayri şaşkın bir suratla kalktı ayağa, bir şeyler demek istiyor, diyemiyordu. Kel Mahmut:</p>

  <p>“Dağıt da, parasını dersten sonra toplar, yatırırsın kooperatife!” dedi.</p>

  <p>İşin bu tarafı kolaydı ama, yazılının sırası mıydı bugün! Pazartesi günleri de yazılı mı olurdu. Bütün etütler pazar hikayeleriyle geçmiş, kimse kitabın yüzünü açmamıştı.</p>

  <p>Tulum Hayri’de iş olmadığını anlayan Refüze Ekrem:</p>

  <p>“Efendim!” dedi, “Cumaya yapsanız yazılıyı… Cebir vardı da Cebire çalıştık.”</p>

  <p>Etütlerimizin gürültülü geçtiğini biliyordu, altımızdaydı çünkü:</p>

  <p>“Peki… Cebir’ciye söyleyeyim de o da bir yazılı yapsın. Tarihten kaybettiklerinizi cebirden kazanırsınız!”</p>

  <p>Kel Mahmut mantığıydı bu.</p>

  <p>“Kalk dağıt, hâlâ dikiliyor!” diye çıkıştı Hayri’ye.</p>

  <p>Tulum, ister istemez kalktı, kâğıtları dağıtmaya başladı.</p>

  <p>“Yazın!”</p>

  <p>Bir dakika kalem çıkarma molası verdi:</p>

  <p>“Almanya ve İtalya’da milliyetçilik cereyanları…”</p>

  <p>Sözde kitabın basmakalıp bahislerinden uzaklaşıyor, yeni konular buluyordu.</p>

  <p>“İki! Yunanistan’ın Osmanlılardan ayrılışı… Tepedenli Ali Paşa…”</p>

  <p>“Yazın üç! Tanzimat!”</p>

  <p>Biz henüz soruları bile yazmadan O, emir üstüne emir veriyordu:</p>

  <p>“Herkes kitabını sırasının üstüne koysun!”</p>

  <p>“Kalk Hayri topla kitapları!”</p>

  <p>“Konuşmak, sağa sola bakmak yok!”</p>

  <p>Yalnız kopya serbestti ama, bizde en küçük bir hazırlık bile yoktu. Pek tepeden inme olmuştu bu yazılı.</p>

  <p>Bütün emirleri yerine getirildi. Şimdi sıra yazmaya gelmişti. Durana çok kızardı Kel. Ben boyuna selâm kelâm aklıma ne gelirse yazıyordum. Kalem Şakir’in durduğunu görünce:</p>

  <p>“Ne filmleri vardı Saray’da?” dedi.</p>

  <p>Hele Kel’e bak! Son etütte Şakir’in film anlattığını bile biliyordu.</p>

  <p>Kel Mahmut her yazılıdan önce ufaktan bir sinyal çekerdi. Dersini mi hazırlayamamıştı acaba? Ne olursa olsun, yazılı kâğıtlarını eve götürür, mutlaka okur, deftere de geçirirdi.</p>

  <p>Herkeste bir çabalamadır gidiyordu ama, akıntıya kürek olduğu da bir bakışta anlaşılıyordu.</p>

  <p>Tulum önemli bir şeye karar vermişe benziyordu:</p>

  <p>“Yazın çocuklar!” diye işaret ediyordu, “Yazın da, ne isterseniz yazın! Kâğıtları boş vermeyin!”</p>

  <p>Evet, vardı bir düşündüğü… Ben kız lisesinin müsameresinde gördüğüm bir piyesi öykü gibi anlatmaya başlamıştım. Güdük Necmi “Fener, Fener…” diye yazdığına bakılırsa maç anlatıyordu. Hayri’den aldığımız cesaretle bütün ders harıl harıl yazdık. Kâğıtta boş yer bırakmadık. Zil çalınca toplandık Hayri’nin başına:</p>

  <p>“Nedir plânın” dedik.</p>

  <p>“Acelesi yok! Etütte söylerim!”</p>

  <p>“Canım söyle de rahat edelim!”</p>

  <p>“Kel, kötü çuvallattı bizi!”</p>

  <p>“Acelesi yok! Çıkarırız acısını!”</p>

  <p>Domdom kızmıştı:“Kopya yapacaktım, senin yüzünden vazgeçtim!” dedi.</p>

  <p>“İyi ettin! Kuşkulandırmadık Kel Mahmut’u!”</p>

  <p>“Canım söyle, nedir dümenin?”</p>

  <p>Tulum Hayri, plânını akşam etütünde açıkladı:</p>

  <p>“Arkadaşlar, çıkarın kooperatif kâğıtlarını!” dedi kürsüden.</p>

  <p>“Ne o?” dedik, “Sen de mi yazılı yapacaksın?”</p>

  <p>“Lâf istemem, çıkarır!”</p>

  <p>Çıkardık:</p>

  <p>“Yazın, Almanya ve İtalya’da milliyetçilik cereyanları!”</p>

  <p>Daha sonra Kel Mahmut’un ikinci, üçüncü soruları…</p>

  <p>“Kel’i deli etmek için harfi harfine, kitapta ne varsa yazacaksınız!”</p>

  <p>“Nasıl olur bu?”</p>

  <p>“Olur, siz dediğimi yapın!”</p>

  <p>“Sıfır alırız!”</p>

  <p>“Versin bakalım. Sıfır vermeye kalkışırsa kepaze oldu demektir, veremez!”</p>

  <p>Kelime atlamadan kitapta ne varsa yazdık.</p>

  <p>Tulum topladı kâğıtları. Baskıdan çıkmış gibiydi bütün kâğıtlar:</p>

  <p>“Aferin çocuklar!” dedi. “Kel Mahmut’u bu kez deli edemezsek bir daha kolay kolay delirtemeyiz!”</p>

  <p>Yatakhane zili çalınca, Tulum bu kâğıtları da yanına aldı. Herkesten önce geçti yatakhaneye. Güdük Necmi tembihli olduğu için o da peşinden koştu. Biz yatakhaneye geçinceye kadar her şey olup bitmişti. Güdük Necmi Kel Mahmut’un yatak odasına pencereden girmiş, değiştirmişti yazılı kâğıtlarını.</p>

  <p>Tam bir hafta sonra Kel, ekşi bir suratla girdi sınıfa, kara kaplıyı çıkardı. Sıradan sözlüye başladı. Soruları çuvallatmak için sorduğu belliydi. Kaşları çatık, suratı asık, dayıyordu kazık soruları. Kem küm ettik mi:</p>

  <p>“Otur!” diyordu, “Sıfır!”</p>

  <p>Aldığımız numaraları açıktan açığa ilân ediyordu nedense:</p>

  <p>“Sıfır!”</p>

  <p>“İki!”</p>

  <p>“Sıfır!”</p>

  <p>“Sıfır!”</p>

  <p>“Bir!”</p>

  <p>İş o kadar hızlı gitmişti ki, dersin sonuna kadar bütün sınıfı sorudan sorguya geçirmişti. Bir meydan okuma hali vardı Kel’de. Tulum Hayri onun bu açıktan açığa meydan okumasına dayanamadı:</p>

  <p>“Efendim!” dedi, “Yazılı notlarını öğrenmek istiyoruz!”</p>

  <p>Hiç nazlanmadı. Uzun bir kâğıda yukardan aşağı yazdığı notları okumaya başladı:</p>

  <p>“On!”</p>

  <p>“Sekiz!”</p>

  <p>“Yedi!”</p>

  <p>“Dokuz!”</p>

  <p>“On!”</p>

  <p>“On!”</p>

  <p>“Dört!”</p>

  <p>“Sekiz!”</p>

  <p>“On!”</p>

  <p>Not listesinin okunması bitince:</p>

  <p>“Kalk Hayri!” dedi, “Nasıl oldu bu iş, anlat!”</p>

  <p>Hayri, Kel’in sıradan sıfır vermediğine çok sevinmişti. Hababam Sınıfı karşısındaki durumunu kurtarmış sayılırdı. Yaş tahtaya basmamak için:</p>

  <p>“Neyi anlatayım efendim?” dedi.</p>

  <p>“Neyi mi, bak hâlâ soruyor?”</p>

  <p>“Bir şey anlayamadım sorunuzdan!”</p>

  <p>“Nasıl kopya yaptınız hepiniz birden! Anlat bakalım açıkça!”</p>

  <p>“Kim efendim? Biz mi?”</p>

  <p>“Deli mi edeceksiniz beni be! Soruyor hâlâ, şuna bak! Söy­le, nasıl yaptınız?”</p>

  <p>“Nasıl yapalım, siz bütün kitapları toplatmadınız mı?”</p>

  <p>“Ben de ona hayret ediyorum ya!”</p>

  <p>“Şu halde kopya yapmadık…”</p>

  <p>“Öbür şubelerden ikinci bir kitap mı almıştınız yoksa?”</p>

  <p>“Hayır, öyle bir şey olsaydı, kopya ederken yakalardınız!”</p>

  <p>“Canım hadi, diyelim, sen yaptın, Şakir yaptı, Şaban’la Turan nasıl kopya yapar!”</p>

  <p>“Haklısınız efendim!”</p>

  <p>Gitti kürsüye oturdu. Bu sefer merakımızı yatıştırma sırası &gt;bize gelmişti. Hepimiz aynı şeyleri yazdığımız halde neden birimiz on alıyor da, öbürümüz yedi, sekiz, alıyordu? Hangi ölçüye göre vermişti bu notları?</p>

  <p>Refüze Ekrem dayanamadı:</p>

  <p>“Efendim!” dedi, “Bana dört vermişsiniz, neden benimki dört?”</p>

  <p>“Dörtlük yazmışsın da ondan!”</p>

  <p>“Nasıl olur, hiç eksiğim yoktu!”</p>

  <p>“Vardır, olmaz olur mu?”</p>

  <p>“Yoktu efendim!”</p>

  <p>“Nerden biliyorsun olmadığını!”</p>

  <p>“Yoktu efendim!”</p>

  <p>Notları yazdığı listeyi aldı eline, inceledi.</p>

  <p>“Satır atlamışsın telâştan… Hem iki yerde… Üçerden altı numara kırdım!”</p>

  <p>“Benim neden altı?”</p>

  <p>“Sen mi, dur bakalım!”</p>

  <p>Not kâğıdının kenarındaki işaretleri inceledi:</p>

  <p>“Ha! Sen de virgülleri atlamışsın, dikkatsizlikten. Bir virgül bir numara… Tamam mı?”</p>

  <p>” …… !!!”</p>

  <p>Derste kopya yaptırmaktan ifrit olurdu. Hele kitap açıp yazarken birini yakaladı mı, yüzde yüz bırakırdı bütünlemeye. Haysiyetine çok dokunurdu bu iş:</p>

  <p>“Çocuklar!” dedi, “Derste olmadı değil mi bu kitaptan yazma işi?”</p>

  <p>Tulum:</p>

  <p>“Hayır efendim!” dedi, “Dersten önce hazırlamıştık!”</p>

  <p>Yüzü aydınlanır gibi oldu:</p>

  <p>“Peki, nerden bildiniz bunları soracağımı?”</p>

  <p>“Efendim, müsaade edin, bu sır da bizde kalsın! Daha sene sonuna kadar çok yazılımız var!..”</p>

  <p>Durdu düşündü:</p>

  <p>“Demek derste yazmadınız kitaptan!..”</p>

  <p>“Hayır!” diye hep birden yanıtladık.</p>

  <p>“Derste, kitaptan, öğretmenin karşısında yazmadığınız için, bu yaptığınız kopyacılık değildir. Verdiğim notları olduğu gibi geçiriyorum deftere. Kopya demek öğretmeni enayi yerine koyup herhangi bir şeyden baka baka yazmak demektir derste, öğretmenin karşısında!”</p>

  <p>“Haklısınız efendim!”</p>

  <p>Kel Mahmut’un kopya hakkında “İçtihat kararı“ydı bu. Hemen geçirdik deftere:</p>

  <p>“Kopya demek, öğretmeni enayi yerine koyup herhangi yazılı bir şeyden, meselâ defterden, kâğıttan, kitaptan, derste öğretmenin gözü önünde, gözünün içine baka baka soru kâğıtlarına geçirmek demektir. Bunun dışında yapılan kâğıda geçirmeler asla kopya değildir.”</p>

</body>

</html>