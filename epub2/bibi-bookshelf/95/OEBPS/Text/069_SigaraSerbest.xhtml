<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>SİGARA SERBEST</h2>

  <p>Tulum Hayri:</p>

  <p>“Birde beğenmezsiniz Müdür’ü!..” dedi, “Bizi kurtardı helâ aralığından.”</p>

  <p>Arka cebinden çektiği buruş buruş bir paketten son sigarasını çıkardı. Eliyle düzeltip, bir biçime koyduktan sonra, dudaklarının arasına yerleştirdi. Gözünü pakete diken Güdük Necmi’ye:</p>

  <p>“Çak ulan kibritini!” dedi, “Ne var surat asacak… Son sigara işte!”</p>

  <p>Güdük, hiçbir gün kibritsiz kalmamıştı. Tulum Hayri’nin sigarasını tafrayla yaktı. Hayri bir iki nefes çektikten sonra Çolak Hamdi’ye:</p>

  <p>“Bir sipsi de şuna uçlanır mısın!” dedi, “Şeyi düşmesin!”</p>

  <p>Güdük Necmi’nin keyfi yerine gelmişti. Başladı ardı arkası gelmeyen eleştirilerine:</p>

  <p>“Oynadıkları orta oyunu bile değil. Ulan koskoca Namık Kemal böyle mi oynanır be!”</p>

  <p>Kalem Şakir bu işlerden daha iyi anlardı. Suratını buruşturup tükürdü sahnenin ortasına:</p>

  <p>“Böyle baş, böyle tıraş!” dedi, “Tezekten terazinin boktan olur dirhemi!”</p>

  <p>Güdük:</p>

  <p>“Yani…” dedi, “Namık Kemal’i beğenmiyorsun ha!.. Namık Kemal bize hürriyeti getirdi, Namık Kemal vatanı getirdi. Namık Kemal bize…”</p>

  <div style="text-align: center;">

    <img alt="069_SigaraSerbest" src="../Images/069_SigaraSerbest.jpg"/>

  </div>

  <p>“İyi hoş ama, Namık Kemal getirmek için öylesine çok şeyler yüklendi ki tiyatroyu getiremedi!”</p>

  <p>“Yani demek istiyorsun ki suç 3 A’larda değil. Onlar güzel oynadılar demeye getiriyorsun…”</p>

  <p>“Ulan bunu da nerden çıkardın?”</p>

  <p>Müdür yemekhanenin arka duvarını yıktırıp kutu gibi bir sahne oturtalı sigaraları artık burda içiyorduk. Felsefeci Öküz Kont gelmeyince teker teker sızmıştık yeni sahnemize.</p>

  <p>“Düdük!” diye seslendi Çolak Hamdi, “Şu perdeyi adamakıllı çek de duman sızmasın dışarı…”</p>

  <p>Domdom Ali tamamladı:</p>

  <p>“Tam Müdür’ün elini kıçına atıp da dolaştığı saatlerdeyiz, arkadaşlar!.. Tazı gibi koku alır namussuzun burnu!”</p>

  <p>Güdük, işini yarım bırakmaktan hoşlanmazdı:</p>

  <p>“Şu 3 A’larda hiç iş yok be!” dedi, “Müdür bile beğenmemiş son provayı… İki hafta geriye atmış oyunu! Susak Cafer’de surat bir karış!..”</p>

  <p>“Susak Cafer’in yiyeceği nane değil bu… Susak kiiim, tiyatro kim!”</p>

  <p>“Silistre muhasarasındaki askerlere, ne halt etmeye fes giydiriyorsunuz. Hiç olmazsa kalpak giydirseniz demiş Müdür. Sonra tıraş meselesi… Muhasarada kalan askerlerin sakalı da olur, bıyığı da… Bu tüysüz oğlanların işi ne piyeste… Bu yüzden 3 A’lar on beş gün sakal koyvereceklermiş!”</p>

  <p>“Aşkolsun Müdür’e anlarmış bu işlerden doğrusu!..”</p>

  <p>“Açıkçası piyesi tüm beğenmemiş ama, Namık Kemal’in dokunulmazlığı olduğu için de fazla ileri gidememiş!”</p>

  <p>Tulum Hayri işi uzattığımızı görünce:</p>

  <p>“Kesin artık!” dedi, “Haydi teker teker sınıfa!.. Tavuk gibi basılacağız! Güdük, al voltanı bakalım ilk baştan sen!”</p>

  <p>Güdük Necmi kulislerin arasına daldı. Çok sürmedi, koşarak döndü geriye. Rengi kül gibi olmuştu:</p>

  <p>“Müdür… Müdür… Müdür!”</p>

  <p>Düdük sahneden aşağı atlayacaktı ki Tulum kolundan yakaladı:</p>

  <p>“Dur ulan, nereye!”</p>

  <p>“Bırakın tüymeyi!” diye bağırdı, Tulum, “Şakir gir şu deliğe!”</p>

  <p>Suflör deliğini gösteriyordu.</p>

  <p>“Çocuklar!” dedi, “Biz şimdi, Sayın Edebiyat Öğretmenimiz Susak Cafer’in emriyle Mehmet Akif’in şeyini… Nesini, diyelim Bağrı Yanık Ömer’ini oynuyoruz! Oldu mu?”</p>

  <p>“Olduuu!”</p>

  <p>“Kalem Şakir, sen suflörsün anladın mı… Gireni çıkanı sen idare edeceksin!”</p>

  <p>“Konumuz ne?”</p>

  <p>“Konumuz Anadolu! Birinci perde köy kahvesinde başlıyor. Domdom sen jandarma olacaksın, oldu mu?”</p>

  <p>“Oldu!”</p>

  <p>“Çolak Hamdi, sen de tahsildar!”</p>

  <p>“Oldu!”</p>

  <p>“Refüze Ekrem, sen İstanbul’dan gelme züppe köy öğretmeni… Hayta, sen Muhtar, sen Hacı Dursun Ağa!.. Sen köy delikanlısı. Güdük, sen de kahveci çırağı!”</p>

  <p>“Ya sen?”</p>

  <p>“Ulan bana ne karışıyorsun? Ben de Yanık Ömer!”</p>

  <p>“Yakışır ya Allah için!”</p>

  <p>“Görürsün şimdi! Haydi, başlıyor! Herkes bağdaş kurup otursun. Jandarmayla tahsildar girsin içeri. Suflör! Başla!”</p>

  <p>Jandarma kahvenin kapısından seslenir:</p>

  <p>“Ulan, bu köyde hiç mi erkek yok bee? Atları gezdirip terini kurutacak piçkuruları bile kalmamış ortalarda…”</p>

  <p>Tulum, Hayri perdeyi aralayıp göz gezdirdi:</p>

  <p>“Hişşşt! Geliyor kereste!” dedi, “Yanında da Kel Mahmut! Gülmek yok! Yakın sigaraları! Sigara içmek serbest! Köy kahvesi burası!”</p>

  <p>Olmayan olandan aldı. Hep birden tüttürmeye başladık. Jandarmanın peşinden tahsildar da damladı kahveye, yani Çolak Hamdi:</p>

  <p>“Eğer kahvenin kapısında tahsildar yerine icra memurunu görmek istemiyorsanız bu sefer olsun temizleyin hesaplarınızı. Siz hükümetle oyun mu oynuyorsunuz be! Hükümetin kolu her yere ulaşır. Verip kurtulmaktan başka çareniz var mı?”</p>

  <p>Muhtar:</p>

  <p>“Hoş geldiniz, köyümüze safalar, neşeler getirdiniz. Buyrun geçin, şöyle baş köşeye! Kırağı çalmış patlıcana dönmüşsünüz. Suratınızdan düşen bin parça oluyor. Kimsenin kimse de kıl kadar hakkı kalmaz. Bakın. Ziraat Bankası bile yapışmıyor yakamıza artık! Hep birbirimize lâzımız, şunun şurasında! Hele bir acı kahvemizi için. Bak, oğlum Dursun!”</p>

  <p>Müdür, sahnenin perdesini aralamış, aval aval bakıyordu. Topumuzun birden sigaraları tüttürdüğümüzü görünce küplere bindi:</p>

  <p>“Nedir bu kepazelik!”</p>

  <p>Tulum, ceketini ters giymişti:</p>

  <p>“Efendim!” dedi, “Mehmet Akif’in Yanık Ömer’ini oynuyoruz da…”</p>

  <p>“Böyle ders zamanı mı?”</p>

  <p>“Felsefeci gene hasta… Sayın Edebiyat Hocamız Cafer Bey…”</p>

  <p>“Peki bu sigaralar da ne oluyor?”</p>

  <p>“Rol icabı efendim!.. Biliyorsunuz, bizim sınıf toptan tövbeliyiz sigaraya… Ben rica ettim arkadaşlara… Burası Köy kahvesi… Nargile aradık, bulamadık!”</p>

  <p>“Nedir bu kılık kıyafet!”</p>

  <p>Tulum Hayri’yi tepeden tırnağa süzüyordu:</p>

  <p>“Efendim ben, Nuri’nin oğlu Ömer, Yanık Ömer. Ne çiftimiz var, ne çubuğumuz. İp Allah, sivri külâha! Neyimiz varsa hükümet aldı… Bu Osmanlı Hükümeti…”</p>

  <p>Kel Mahmut biliyordu işin içyüzünü susuyordu! Böyle nazik zamanlarda iki otoriteden biri ister istemez susacaktı. Müdür:</p>

  <p>“Açın perdeyi!” dedi, “Rahat oynayın!”</p>

</body>

</html>