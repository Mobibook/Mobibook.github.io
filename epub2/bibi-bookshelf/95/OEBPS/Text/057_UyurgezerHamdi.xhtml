<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>UYURGEZER HAMDİ</h2>

  <p>Soğuktan yatakta dönüp duruyordum. Kolumdaki saate baktım. Çolak Hamdi uyanık olduğumu görünce sordu:</p>

  <p>“Saat kaç?”</p>

  <p>“İkiyi on geçiyor!”</p>

  <p>“Güzel! Kel Mahmut dolaşıyor, gördün mü?”</p>

  <p>“Gördüm. Arkasında da Gececi Murat!”</p>

  <p>“Bu namussuz, Kel Mahmut’tan da baskın çıktı be! Biliyorsun geçen günkü kepazeliği…”</p>

  <p>İki gün önce Çolak Hamdi voltasını almış, gece geç vakit yatakhaneye girince Gececi Murat’la faça façaya gelmişti. Elinden kurtulup, yatağa elbiselerle girmişti ama, Murat da raporu dayamıştı Müdür’e. Yalnız işin en iyi yanı, Çolak Hamdi’yi seçememişti Murat. Müdür, Gececi Murat’ı sınıflarda gezdirmiş, tam bir saat ecel teri döktürmüştü Çolak Hamdi’ye.</p>

  <p>“Gene bir tüyen mi var?” diye sordum.</p>

  <p>“Tüyen olmasa Kel, bu saatlerde dolaşır mı?” dedi.Sonra ne düşündüyse düşündü:</p>

  <p>“Sen biliyor musun?” dedi, Çolak Hamdi, “Ben geceleri dolaşırım!”</p>

  <p>“Bilirim! Bir kırdın mı sabahlara kadar dolaşır durursun sokaklarda.”</p>

  <p>“Canım öyle dolaşmak değil, ben uyurgezerim!”</p>

  <p>“Ne? Uyurgezer mi?”</p>

  <p>“Geceleri hiç bana rastlamadın mı gezerken?”</p>

  <p>“Yooo!.. Hem senin, Yatakhane’de doğru dürüst kaldığın yok ki…”</p>

  <p>“Ben Adana Lisesi’nden bu yüzden ayrıldım!”</p>

  <p>“Hiç bilmiyordum.”</p>

  <p>“Çok sürmez, yakında bütün mektep öğrenir.”</p>

  <p>Okul kelimesinden hiç hoşlanmazdı nedense. “Kısa pantolonlu İstanbul çocukları geliyor, gözümün önüne, okul deyince!” diye de açıklamalar yapardı. Adanalı olmaktan çok hoşlanırdı:</p>

  <p>“Adanalıyık!” der dururdu ikide bir.</p>

  <p>Üstünden velenseyi attı, oturdu yatağın ortasına:</p>

  <p>“Bu gece tam zamanı!” dedi.</p>

  <p>“Neyin zamanı?”</p>

  <p>“Uyurgezer olmanın!”</p>

  <p>“Vazgeç!” dedim, “Başka gece gezersin!”</p>

  <p>“Her gece Kel Mahmut’u nerde bulurum. Hazır ortalarda dolaşırken…”</p>

  <p>Kalktı. Terliklerini giymeden soğuk betonun üstünde, ipte yürür gibi, ölçülü adımlarla yürümeye başladı. Hafiften iki elini uzatmıştı ileri.</p>

  <p>“Gözlerin kapalı mı?” diye sordum. Gece lambasında pek ayırt edemiyordum çünkü…</p>

  <p>“Kapalı!” dedi.</p>

  <p>“Kapalı olmayacak galiba!”</p>

  <p>“Hadi ordan sen de… Benim kadar mı biliyorsun!”</p>

  <p>Sonra aynı tempoyla çıktı dışarı. Gece lambasının altında uzun boyu biraz daha uzamış görünüyordu. Yüzünün anlamı bile değişmişti bayağı… Bütün konuşmalarımızı dinleyen Domdom Ali:</p>

  <p>“Vay hergele!..” dedi, “Başa çıkılmaz bu Çolak’la!”</p>

  <p>Yataktan fırladı. Kapıdan başını uzattı:</p>

  <p>“Gidiyor dolapların oraya doğru. Ulan hergelelikte taş çıkardı topumuza!”</p>

  <p>“Gel, bak şuna! Ne yürüyüş be! Namussuzum karşıma çıksa donuma işerim korkudan!”</p>

  <p>Kalktım bizim yatakhanenin kapısından başımı uzattım. Dolapların önüne doğru ölçüyü bozmadan yürüyordu. Koridor loştu. Gece lâmbasından dökülen cansız ışıklar bir uçtan bir uca uzatıyordu gölgesini…</p>

  <p>Tam bu sırada Fen Kolu’nun yatakhanesinden Kel Mahmut çıktı, arkasından da Gececi Murat…</p>

  <p>Bir iki adım bizden yana doğru attı, sonra dolaplardan yana giden Çolak Hamdi’yi görünce kırdı o yana. Çolak, helânın kapısını çoktan geçmişti. Bir dalaveresi olacaktı dolaplarda… Suç üstü bastırabilmek için önce Murat’ı soktu iki dolabın arasına, sonra da kendi girdi. Oyun gittikçe ilginç bir duruma giriyordu.</p>

  <div style="text-align: center;">

    <img alt="057_UyurgezerHamdi" src="../Images/057_UyurgezerHamdi.jpg"/>

  </div>

  <p>Çolak Hamdi, koridorun sonuna kadar yürüdü. Karşısına duvar çıkınca elleriyle yokladı. Sonra ister istemez geriye döndü.</p>

  <p>Kel Mahmut iki dolabın arasından başını uzatmış, durumu inceliyordu. Hiç kuşkusu kalmamıştı artık, uyurgezerdi bu efendi! Saklandığı yerden çıktı. Ayaklarının burnuna basarak Çolak Hamdi’nin yolunu kesti. Tam yanından geçerken:</p>

  <p>“Hişşşt!” dedi yavaşça, “Git yerine yat!”</p>

  <p>Bu öyle bir seslenişti ki, Çolak’ın numarayı yutup yutmadığı belli değildi.</p>

  <p>“Sana söylüyorum!” diye sesinin perdesini yükseltti:</p>

  <p>“Hişşşt Hamdi!”</p>

  <p>Domdom Ali kulağıma:</p>

  <p>“Yutmadı Kel!” dedi.</p>

  <p>Ama daha belli değildi. Çolak Hamdi bu seslenişlere kulak asmadan Kel Mahmut’un üstüne doğru yürüyordu. Kel, ister istemez geri çekildi.</p>

  <p>“Hişşşt! Yerine yat! Dön geri!”</p>

  <p>Ayaklarının çıplaklığını görmüştü. Merdivenlere doğru sapacağını anlayınca işin ciddiliğini anlar gibi oldu:</p>

  <p>“Hamdi Oğlum! Nereye?” diye kuşkulu bir sesle sordu. Hamdi’de hiç ses yok!</p>

  <p>“Hişşşt! Sana söylüyorum! Nereye?”</p>

  <p>Sesinin perdesini yükseltiyordu ama, elini de süremiyordu.</p>

  <p>Domdom Ali:</p>

  <p>“Yuttu mu dersin?” diye yavaşça sordu. Ben:</p>

  <p>“Yuttu galiba!” dedim. “Eğer yutmasaydı belinin ortasına çoktan indirirdi tekmeyi!”</p>

  <p>Kel Mahmut, bu çeşit şeylere fazla dayanamazdı. Ne olacaksa olsundu artık. İki dolabın arasından biraz da korkudan sıkışıp kalan gececiye seslendi:</p>

  <p>“Murat!” dedi, “Tut şunu, yatağına götür!”</p>

  <p>Merdivenlere beş on adım kalmıştı. Ya tepe taklak giderse?</p>

  <p>“Sana söylüyorum! Yakala şunu!”</p>

  <p>Murat koştu:</p>

  <p>“Hişşşt Efendi!” dedi, “Dön geri!”</p>

  <p>Tam elini uzatmıştı ki, Çolak Hamdi, olduğu yere yıkılıverdi. Boylu boyunca da uzanmıştı.</p>

  <p>Kel, suçu gececiye yıkmak için:</p>

  <p>“Ne yaptın?” dedi.</p>

  <p>Murat da nerdeyse korkudan yıkılmak üzereydi. Konuşacak hali kalmamıştı zavallının. Şimdi ne olacaktı. Kel Mahmut kendini daha önce toparladı:</p>

  <p>“Tut ayaklarından!” dedi, “Şunu Revir’e kaldıralım!”</p>

  <p>Ama kimde vardı o yürek!</p>

  <p>Bu olay cesaretlendirmişti Çolak Hamdi’yi.</p>

  <div style="text-align: center;">

    <img alt="ayrac" src="../Images/ayrac.jpg"/>

  </div>

  <p>Bir bayram gecesiydi. Bütün bayram gecelerinde olduğu gibi, üç beş kişi eksikti bizim yatakhanede: Düdük İsmet, Hayta, Refüze Ekrem, Kalem Şakir, bir de Çolak Hamdi!</p>

  <p>Tulum Hayri, durumu öğrenince deliye dönmüştü. Bir, iki değil ki, hangi birini idare edecekti. Şuraya buraya sersem tavuklar gibi koşuyor, helalarda adam arıyordu. Sabahtan çıkmışlar, öğle yemeğine bile gelmemişlerdi. Çolak hariç, uzak yakın her birinin akrabası vardı ama, bir haber yollamak da mı yoktu, ne adamlardı bunlar! Tulum’da küfürün bini bir parayaydı.</p>

  <p>Millet, pestil gibi yorgun olduğu için yataklara girer girmez uyumuştu. Bir Tulum Hayri kalmıştı ayakta.</p>

  <p>On ikiye doğru helâdan gelen İnek Şaban kara haberi getirdi:</p>

  <p>“Müdür dolaşıyor, arkasında da Kel Mahmut!”</p>

  <p>Tamaaaam!..</p>

  <p>Tulum Hayri yatağa girenlerin başlarının altından beş tane yastık çekti, bunları gelmeyenlerin yatağına güzelce yatırdı. Üzerlerini de bir anne sevecenliğiyle sıkı sıkı örttü. Açılıp açılıp bakıyor, bir biçim vermeye çalışıyordu.</p>

  <p>Biz beş on kişi bu gece bir festival olacağını düşünerek tavşan uykusuna geçmiştik.</p>

  <p>Tulum Hayri, Müdür’ün karşısına atletle çıkmamak için pijamasının üstünü de giymiş, Yatakhane’nin kapısını kolluyordu. Yarım saat geçtiği halde Müdür’ün gelmediğini görünce helâ bahanesiyle çıktı dışarı, az sonra da döndü:</p>

  <p>“Müdür, tutmuş Yatakhane’nin kapısını, geleni enseliyor!” dedi.</p>

  <p>“Enayiler!” dedi, Güdük Necmi. “Neden giriyorlar içeri! Girmesinler!”</p>

  <p>“Ne yapsınlar ayazda?”</p>

  <p>“Yarın nasıl olsa tatil… Köprü altında boş duba mı yok!” Güdük tam sözünü bitirmişti ki, cama çıt diye bir taş atıldı. Hemen fırladım yerimden. Pencereyi başımı sokacak kadar açtım. Baktım, Çolak Hamdi! Beni görünce:</p>

  <p>“Pijamalarımı sallandır!” diye seslendi:</p>

  <p>“Vazgeç!” dedim, “Müdür’le Kel Mahmut kapıyı kolluyor!”</p>

  <p>“Aldırma! Sen sallandır pijamaları!”</p>

  <p>Pijamalarını sallandırdım. Güdük terliklerini de atacak oldu. Çolak:</p>

  <p>“İstemez!” dedi, aşağıdan.</p>

  <p>Güdük Necmi bize:</p>

  <p>“Anladım!” dedi, “Uyurgezer numarası yapacak!”</p>

  <p>“Yapar namussuz!” dedi Tulum. Pijamaları sallandırdığımız ipe, elbiselerini bağlamıştı, çektik yukarı. Tulum Hayri yeni duruma göre, Çolak’ın yatağına yeni bir biçim verdi. Her şey tamamdı artık.</p>

  <p>Baktık pencereden, Çolak, pijamalarını giyince gözden kayboldu. Parmaklığı aşmış, bahçeyi geçip, girmişti kapıdan içeri. Artık gerisini bizim yatakhanenin kapısından gözetleyebilirdik.</p>

  <p>Dış kapı zaten açıktı, işin en zor yanı, koridoru geçip yatağa girmekti.</p>

  <p>Çolak, tam merdiveni çıkıp dolapların önüne gelmişti ki, Müdür:</p>

  <p>“Dur!” diye seslendi.</p>

  <p>Biz Hamdi’nin uyurgezer numarasına başlayacağını beklerken, Müdür’le Kel Mahmut’u görür görmez zınk diye durdu.</p>

  <p>“Nerden geliyorsun?”</p>

  <p>“Helâdan!” diyemezdi. Henüz helâ sınırları içine girmemişti çünkü.</p>

  <p>“Söyle nerden geliyorsun?”</p>

  <p>“Bilmiyorum efendim!”</p>

  <p>“Ne demek bilmiyorum. Bahçeden girmedin mi içeri!” “Bahçeden girdim!”</p>

  <p>“Bahçeye nerden girdin?”</p>

  <p>“Bahçeye mi efendim? Mektebin damından!”</p>

  <p>“Ne işin vardı mektebin damında?”</p>

  <p>“Bilmiyorum, efendim. Birde uyandım ki, damdayım!” Müdür Kel Mahmut’a döndü, kuşkulu gözlerle bakmaya başladı:</p>

  <p>“Ne diyor bu, Mahmut Bey?”</p>

  <p>Mahmut Bey’de hiç ses yok!</p>

  <p>“Saçmalıyor bu talebe!”</p>

  <p>Gözü arkada put gibi dikilen Gececi Murat’a kaydı:</p>

  <p>“Bu efendi geceleri gezer mi?” diye sordu.</p>

  <p>Murat korkudan kısılmış bir sesle cevap verdi:</p>

  <p>“Gezer Beyefendi!”</p>

  <p>“Gördün mü hiç?”</p>

  <p>“Gördüm Beyefendi! Baş Muavin Bey de gördü!”</p>

  <p>“Öyle mi Mahmut Bey!”</p>

  <p>Kel Mahmut bu, gece, gezmelerine pek inanmışa benzemiyordu. Ne de olsa Hababam Sınıfı‘ndandı bu Çolak Hamdi. Ama yalan da söyleyemezdi ya…</p>

  <p>“Geziyor Müdür Bey!”</p>

  <p>“Hasta demek!”</p>

  <p>Kel Mahmut bu hastalığın tam bilimsel tanımını yaptı ilk kez:</p>

  <p>“Somnanbül!”</p>

  <p>“Ne?”</p>

  <p>“Somnanbül!”</p>

  <p>“Ne demek bu?”</p>

  <p>“Sâyiri filmenam!”</p>

  <p>Bunu anlamıştı biraz.</p>

  <p>“Ya, demek öyle!” diye şaşkın şaşkın Çolak Hamdi’ye bakıyordu. Sonra Gececiye döndü:</p>

  <p>“Murat!” dedi, “Tanıdın mı bu efendiyi! Unutma sakın!”</p>

  <p>“Tanıdım Beyefendi!”</p>

  <p>“Göz kulak olacaksın! Yatağından kalktı mı peşini bırakmayacaksın!”</p>

  <p>“Beyefendi!”</p>

  <p>Sesi kısılmıştı korkudan:</p>

  <p>“Beyefendi!” diye tekrarladı, “Beni ister bulaşıkhaneye verin, ister çamaşırhaneye!”</p>

  <p>“Neden?”</p>

  <p>“Alın bu Yatakhane’den!”</p>

  <p>“Korkuyorum!” demeye dili varmıyordu.</p>

  <p>“Olmaz! Yatakhanede kalacaksın!” diye diretti Müdür.</p>

  <p>Çolak ters ters baktı. Gözlerinin beyazı karanlıkta bir yandı, bir söndü.</p>

  <p>“Yapamam Beyefendi!”</p>

  <p>Kel Mahmut, Müdür ‘e sokuldu. Müdür, Kel Mahmut’un kulağına bir şeyler söyledi. Sonra Çolak Hamdi’ye dönerek:</p>

  <p>“Bütün antikalıklar hep bu Hababam Sınıfı‘ndan mı çıkar?” diye bağırdı.</p>

  <p>“Oh!” diye rahat bir nefes aldık. Nihayet Hababam Sınıfı‘nı tanıtmıştık Müdür’e. Öğünebilirdik!</p>

  <p>Yüzüne acınacak bir anlam veren Çolak Hamdi’ye:</p>

  <p>“Madem hastasın!” dedi, Müdür, “Revir’de yatacaksın bundan sonra!”</p>

  <p>Çolak, nerdeyse, keyfinden düşüp bayılacaktı. Çakılmasın diye teşekkür bile etmedi! Böyle başlamıştı Çolak Hamdi’nin pansiyon hayatı işte!</p>

</body>

</html>