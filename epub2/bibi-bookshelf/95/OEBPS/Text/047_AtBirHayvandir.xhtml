<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>AT BİR HAYVANDIR…</h2>

  <p>Yamuk Osman, sınıf toplamını bir türlü tutturamıyordu. Bir sayıyor 49, bir sayıyor 50… Nasıl oluyordu bu?.. Bir kez daha saydı, 49 çıktı. Güdük Necmi ağacın arkasına saklanmıştı. Sonra usuldan girdi sıraya… Asıl sınıf tutarı 53’tü. Bu dört, kişi neredeydi? Karga Bekir, mutfak nöbetçisi… Hayta İsmail Revir’de… Eder 51… Geriye kalıyor iki kişi daha… Sivas’lılar da yardım ettiği halde Yamuk Osman, bir türlü çıkamıyordu işin içinden…</p>

  <p>Güdük Necmi, ağacın altına gidip gelirken bir kertenkele yakalamıştı. Bir ara sütçü beygiri gibi ayakta uyuyan İnek Şaban’ın tam ensesine bırakıverdi… Şaban kertenkelenin soğukluğunu sırtında duyunca elini ensesine attı. Avucunun içinde kuyruğunun kımıldadığını anlayınca da:</p>

  <p>“Anne!” diye bağırdı. İş bununla bitmiyordu. Kertenkele kuyruğunu kurtarmak için şaşkınlıkla ensesinden içeri dalmıştı. İnek Şaban, kendini yerden yere atıyor, henüz ne olduğunu kestiremediği bu canlı ve durmadan kımıldayan şeyi bir an önce içinden çıkarıp atmak için soyunup dökünüyordu. Yamuk Osman’ın on dakikadır bir türlü hizaya getiremediği Hababam Sınıfı, şimdi tam bir daire olmuş, İnek’in halini seyrediyordu. Pantolonundan, gömleğinin etekleri kurtulunca kertenkele de fırladı ortaya. Hayvan hem korkmuş, hem de hırpalanmıştı. Boncuk gibi gözlerle İnek Şaban’a baktıktan sonra aramızdan kaydı gitti. İnek kızmış bağırıyordu:</p>

  <p>“Hangi namussuz koydu onu enseme!”</p>

  <p>Katılıyorduk gülmekten…</p>

  <p>Yamuk Osman kendimizden geçtiğimiz sırada:</p>

  <p>“Geliyor!” diye bağırdı.</p>

  <p>Hemen sıraya geçtik…</p>

  <p>Ama ne hiza vardı, ne aralık. Birbirimize karışmış hâlâ gülüyorduk. Askerlik Hocası kapı yönünden değil de ağaçların altından doğru geldi… Biraz dikkatlice bakınca gölgelikte bir atla bir de atın dizginlerine yapışmış seyis gördük. Hoca yaklaşınca Yamuk Osman:</p>

  <p>“Hazırol, dikkat, sağa bak!” komutunu verdi.</p>

  <p>Hocamız, topumuza birden “Merhaba!” diyecek yerde:</p>

  <p>“Nedir bu kepazelik!” dedi. “Beş dakikadır ağaçların altından sizi gözetliyorum!”</p>

  <p>Sonra İnek Şaban’ı aradı bakışlarıyla, buldu:</p>

  <p>“Ne tepinip duruyordun ortada!” diye sordu. Gömleğinin etekleri pantolonundan sarkan Şaban, üstüne başına çekidüzen vermeye çalışarak:</p>

  <p>“Ben tepinmiyordum efendim!” dedi.</p>

  <p>“Tepinmiyordun da çifte telli mi oynuyordun?”</p>

  <p>“Kertenkele… İçime kertenkele koydular…”</p>

  <p>“Hangi terbiyesiz koydu?”</p>

  <p>Bunu ne İnek Şaban biliyordu, ne Yamuk Osman… Çavuş‘a döndü:</p>

  <p>“Kim yaptı bu eşek şakasını?”</p>

  <p>Yamuk Osman hazırol durumunda… Ama cevap yok!</p>

  <p>“Söyle, hangi terbiyesiz?”</p>

  <p>“Bilmiyorum efendim.”</p>

  <p>“Nasıl Çavuş‘sun sen, gözünün önünde olmadı mı bu iş?.. Önce ver tekmilini bakalım!”</p>

  <p>“49 mevcut askerlik dersine hazırdır efendim!”</p>

  <p>“Tam 49 mu?”</p>

  <p>“49 efendim! Bir revirde. Bir de mutfak nöbetçisi.”</p>

  <p>“Sınıf mevcudu kaç?”</p>

  <p>“53!”</p>

  <p>“Peki 2 kişi nerde?”</p>

  <p>Cevap yok!</p>

  <p>Askerlik Hocası:</p>

  <p>“Sağdan say!” diye bir komut verdi.“Bir!. ki!. Üç!. Dört!…” Tam 25 çift. Hoca:</p>

  <p>“Eder 50… Yani 49 değil… Say üstünü!..”</p>

  <p>“Bir revirde… Bir de Nöbetçi. Eder 52…”</p>

  <p>“53 olacak?”</p>

  <p>Yamuk Osman düşünüyor, düşünüyor çıkaramıyordu. Askerlik Hocası kızmıştı:</p>

  <p>“Sen… Sen bu sınıftan değil misin? Nasrettin Hoca’nın eşeği misin sen. Gir sıraya! Kıvıramayacaksın bu işi!”</p>

  <p>Güdük Necmi, tek başına çevirmişti bu oyunu. Yamuk Osman’ı attırmıştı çavuşluktan.</p>

  <p>Askerlik Hocası cebinden bir düdük çıkardı… Ağaçların altına doğru dönüp üfledi. Eliyle “Gel!” diye bir işaret yaptı. Az sonra koyu sarı bir at seyisin yedeğinde geldi. Seyis Hazırol vaziyetinde atın dizgininden tutuyordu:</p>

  <p>Askerlik Hocası derse başladı:</p>

  <p>“Bunun at olduğunu bilmeyeniniz yoktur herhalde. Hepiniz at görmüşünüzdür değil mi?”</p>

  <p>Hep birden cevap verdik:</p>

  <p>“Gördük!”</p>

  <p>Kalem Şakir’e sordu:</p>

  <p>“Nerde gördün?”</p>

  <p>“Sütçüde efendim!”</p>

  <p>“Ben sana at soruyorum, sütçü beygiri sormuyorum?”</p>

  <p>“At görmedim öyleyse efendim.”</p>

  <p>“Veliefendiye de mi gitmedin?”</p>

  <p>“Babam göndermez!”</p>

  <p>Sonra Güdük Necmi’ye döndü: </p>

  <p>“Sen?”</p>

  <p>“Gördüm efendim!”</p>

  <p>“Nerde gördün?”</p>

  <p>“Japon mağazasında, tahtadan!”</p>

  <p>Kendini tutamadı güldü. Sonra atının sağrısına vurarak:</p>

  <p>“İşte gördüğünüz attır, binek atı… At, zeki, munis, cesur bir hayvandır!” dedi. Sonra hepimizi anlamlı, anlamlı süzdükten sonra ekledi:</p>

  <p>“At insanlar gibi… Hatta insanlardan daha çok eğitime elverişli bir hayvandır.”</p>

  <div style="text-align: center;">

    <img alt="047_AtBirHayvandir" src="../Images/047_AtBirHayvandir.jpg"/>

  </div>

  <p>Kalem Şakir, İnek Şaban’ın kulağına:</p>

  <p>“Bak, sana taş atıyor!” dedi. İnek bir tekmeyle öfkesini açıklamıştı.</p>

  <p>“At çağlardan beri, insanın yardımcısı olmuş, barışta ve savaşta birbirlerini bırakmamışlardır. Huysuz at yoktur, terbiye edilmemiş at vardır. Ben. şu gördüğünüz atı taaa altı aylıkken aldım… İstediğim gibi yetiştirdim.”</p>

  <p>Gitti seyisin elindeki gümüş kırbaçı aldı. Bu gümüş kırbaç, atta kötü anılar uyandırmış olacak ki, yan yan sahibine baktı. Huylanmıştı. Ön ayaklarıyla eşinmeye başladı. Başını sallıyor, seyisin elinden kurtulmak istiyordu. Askerlik Hocası kırbacı boşlukta sallayarak:</p>

  <p>“Höööst terbiyesiz!” diye gürledi. At yatışacak yerde seyisi ortaya alarak dönmeye başladı. Hoca, hem atını, hem kırbacını, hem de kendini göstermek için hayvanın kıçına bir tane yapıştırdı. Konuyu değiştirmek isteğiyle:</p>

  <p>“Gelelim atın donlarına!” diye başladı, sonra da “Şu gördüğünüz atın, donu…” deyip kesti. Tulum Hayri’nin gözlerinin içine kuşkuyla bakarak:</p>

  <p>“Söyle!” dedi.</p>

  <p>“Neyi efendim?”</p>

  <p>Bu don sorusu, bizi güldürmüştü ama, Tulum hiç oralı değildi. Hayri’nin babasının işi buydu. Tam adamını bulmuştu:</p>

  <p>“Bu atın donu mu efendim. Biraz bozukça… Bu ne aldır ne doru. Kula demek daha doğru olacak!”</p>

  <p>“Aferin, be tam kula!…” dedi Hoca’mız.</p>

  <p>Bütün Hababam Sınıfı, donla kula arasındaki ilintiyi çözmeye çalışıyordu…</p>

  <p>“Gelelim öbür donlara… Kır… Kır da ikiye ayrılır, demir kırı, bakla kırı…”</p>

  <p>Sonra geçti atın gemine, kantarmasına, oradan da gebresine kaşağısına… Tımardan yine eğitimine atladı. Konu, eğitim üzerinde derinleştikçe derinleşti, anlattıkça coşuyor, coştukça elindeki kırbacı sallıyor, pantolonunun paçalarına vuruyordu. At, kırbacın her şaklayışını zeki bakışlarla inceliyor, sahibinin bir şakaya kalkışıp kalkışmayacağını kolluyordu.</p>

  <p>Askerlik Hocası dersin başında bize kızdığı için hâlâ “Çök!” komutu vermemişti, karasular inmeye başlamıştı dizlerimize…’ Dersin sonuna gelmiştik, o hâlâ söylüyordu:</p>

  <p>“At sahibini tanır. Sözünü, emirlerini dinler. Zeki, terbiyeli bir hayvandır. Eğitim hususunda bir insandan hiç de aşağı kalmaz. Birçok hususlarda insanı bile geride bırakır…”</p>

  <p>Kırbacın inip kalkması atın sinirlerini adamakıllı bozmuştu.., Hoca tam yanına yaklaşıp kamçıyı salladığı sırada, kişnemeyle birlikte, öylesine bir çifte salladı ki… Bu huysuzluğu daha önceden kestiren Hoca’mız, iki adım geriye sıçradıysa da çiftenin etkisinden kurtulamamıştı. Çifteyle birlikte başındaki şapkayla elindeki kırbaç da fırlamıştı havaya.</p>

  <p>Hoca, üstünü başını düzeltip şapkasını, kırbacını yerden aldıktan sonra:</p>

  <p>“At!” dedi, “Zeki, itaatli, eğitime elverişli bir hayvandır ama…”</p>

  <p>Durdu, öksürdü, şapkasını düzeltti, getirdi gerisini:</p>

  <p>“Nihayet bir hayvandır efendiler!”</p>

</body>

</html>