<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>KOLALI GÖMLEK</h2>

  <p>Tulum Hayri hademelerden uydurduğu bir kovaya sabunlu su yapmış kara tahtayı siliyordu. Etüdün sonlarındaydık, yarıdan çoğumuz kestiriyorduk. Kalem Şakir sigaradan geldi:</p>

  <p>“Hışşşşt enayiler, uyanın!” diye kapıdan seslendi, “Kel Mahmut geliyor!”</p>

  <p>Tulum Hayri kovayı sıraların arasına sürdü. Yarın ilk dersimiz cebirdi. Tatar Kemal numara sırası derse kaldırıyordu. Sıra Tulum Hayri’deydi. Sabunlu tahtada tebeşir kayacak, Tatar Kemal de işi yazılıya dökecekti. Cebirin sözlüsü çok tehlikeliydi çünkü, yazılıda nasıl olsa bir şey yapılırdı.</p>

  <p>Kel Mahmut sınıfa girmiş, önümüzde tarih kitaplarını bulmuştu. Yarı alay, yarı ciddî: “Aferin çocuklar!” dedi, “Sizde bu tarihe bağlılık varken bu milletin sırtı yere gelmez!”</p>

  <p>Sinsi sinsi gülüyordu.</p>

  <p>Sıraların arasında biraz dolaştıktan sonra kürsüye geçti. Bir idare emri bildirecekti.</p>

  <p>“Yarın Cumartesi…” diye başladı. “İki gündür Müfettiş var okulda…” Kalem Şakir biraz da yüksek perdeden:</p>

  <p>“Yemeklerden belli!” dedi.</p>

  <p>Hep biliyorduk Müfettiş vardı, hem de idare müfettişi… En sevdiğimiz müfettişler de bu, derslere girmeyen, Müdür’le Kel Mahmut’un anasını ağlatan müfettişlerdi. Teftiş boyunca iki günde bir tulumba tatlısı çıkar, yemeklerin tadı tuzu, gelirdi, sonra yine eski hamam, eski tas…</p>

  <p>Kel Mahmut işi pişkinliğe vurup gerisini getirdi. İdare emrinin en önemli yerine gelmişti:</p>

  <p>“Yarın parasız yatılılar idare ne verdiyse giyecekler… Dışarıya çıkmadan önce kıyafetleriniz gözden geçirilecek… İdare ne verdiyse… Ayakkabı, elbise… boyunbağı…”</p>

  <p>Kalem gene lâfa karıştı:</p>

  <p>“Pijama!..”</p>

  <p>Hayret… Kel duydu, güldü:</p>

  <p>“Sonra paralı parasız… Herkes şapkasını (kasketini demek istiyordu) giyecek, kravatını takacak… Ayakkabılar da boyanacak… Dediklerimi yapmayan kapıdan dışarı çıkamaz! Anlaşıldı mı?”</p>

  <p>Kalem Şakir, açıklama yapmasını istedi Kel Mahmut’un:</p>

  <p>“Ya çıkmak istemeyenler?”</p>

  <p>Eski diş fırçası saplarından kotra yapacaktı Kalem Şakir. Bir aydır kimde tüyü dökülmüş fırça bulduysa toplamış, kesip hazırlamıştı. Bir yere gidecek değildi bu yüzden.</p>

  <p>“Bütün yatılılar yemekten sonra giyinip kuşanıp bahçede sıra olacak… İster çıksın, ister çıkmasın!”</p>

  <p>İşte şimdi su kaçırmıştı. İşin ciddiliğini belirtmek için de: “Teftiş var!” sözünü eklemeyi unutmadı.</p>

  <p>Anlaşılmıştı. Bu teftiş daha çok bizim için, yani parasız yatılılar içindi. Geçen sene ucuz kumaştan elbise verilmiş, ne çamaşır dağıtılmıştı, ne pijama, ne de çorap…</p>

  <p>Bu sene işler çok sıkı gidiyordu, şikâyet olmuştu çünkü. Kel, emrin en önemli yerini tekrarladı:</p>

  <p>“Boyunbağlar takılacak haaa! Yani kravatlar!”</p>

  <p>Kalem Şakir ufaktan bir kamış koydu:</p>

  <p>“Nereye takılacak?”</p>

  <p>İki atletten birinin yerine Müdür, boyunbağı verdirmişti ama, gömlek unutulmuştu. Galiba bu gömlek işi biraz pürüzlüydü. Kel: “Canım!” dedi, “Zırt zırt lâfımı kesme! Kız kovalamaya giderken boyunbağının nereye takıldığını sormazsınız! Bulun bir gömlek de takın! Donunuza kadar verdik…”</p>

  <p>Gömlek için Müdür’e bir iki kere adam gönderdiğimiz halde hâlâ verilmemişti. Yarın Müfettiş‘e duyurmalıydı bunu…</p>

  <p>Kel kürsüden indi, kötü sıkıştırmıştı Şakir. Bir manevra gerekirdi kurtulmak için… Gitti, sıraların arasından kovayı çıkardı. Tamam!.. Konuyu değiştirecek bahaneyi yakalamıştı işte:</p>

  <p>Tulum’un bir şey söylemesi gerekirdi:</p>

  <p>“Kürsünün yanlarını silecektim, çok kirlenmiş de…”</p>

  <p>“Ver hademelere şunu… Çabuk…”</p>

  <p>Tam tüyecek zamandı, tüydü de…</p>

  <p>Kalem Şakir, kimin sırasında ne olduğunu bilirdi. Kalktı, Refüze Ekrem’in rulo yapıp sıranın yanına tutturduğu kartonlardan birisini istedi. Benden makası aldı. Kartonu kürsünün üzerine serdi. Cetvelle, gönyeyle bir terzi gibi çizgiler çizdi. Sonra kesti, katladı. Kartondan mükemmel bir gömlek önü yapmıştı. Hani garsonların papyon taktığı kolalı gömlek önü… Boynuna getirip ölçtü. Kırışmasın diye de çok kurcalamadı, koydu çekmecesine…</p>

  <p>Ertesi gün tulumba tatlısını yuvarladıktan sonra bahçede sınıf sınıf sıra olduk. Parasız yatılıların giyimlerindeki düzgünlük göze çarpsın diye Kel Mahmut bizi başa geçirdi. Hababam Sınıfı‘nın yarıdan çoğu parasız, geri kalanı da paralı yatılıydı.</p>

  <p>Müdürümüz, resmilikten hoşlandığından bu yıl siyah elbise verdirmişti… Yalnız, sıcaklar bastırınca bu siyahlar bizi terletmeye başlamıştı. Boyunbağı emrinin sıcaklara rastlaması ayrıca felâketti.</p>

  <p>Çoğumuzun dışarda dalgası olduğu için bu kılık kıyafet teftişi can sıkmıştı. “Assubay okulu mu bu!..” diye söylenmeler başlamıştı ki Müdür’le Müfettiş göründü. En kalabalık sınıf, en gösterişli sınıf bizimkiydi. Geldiler, tam önümüzde durdular. Müfettiş bizi uzun uzun süzdükten sonra:</p>

  <p>“Aferin çocuklar!” diye söze başladı, “Siyah elbiseler, siyah kravatlar… Çaya gidecekmiş gibi giyinmişsiniz!”</p>

  <p>Güneş bastırmış, buram buram terliyorduk. Müdür, bu ince alayın farkında değildi, keyifli keyifli gülüyordu.</p>

  <p>“Maşallah ayakkabılar da boyalı…”</p>

  <p>Tulum Hayri şakır şakır terliyordu. Tam güneşin altına düşmüştü. Bir ara saate baktığını görünce, Müfettiş kızacak yerde:</p>

  <p>“Ne o?” dedi, “Geç mi kaldın yoksa?”</p>

  <p>Tulum, Maraton Raşit’le konuşur gibi rahat:</p>

  <p>“Hayır efendim!” dedi, “Daha vakit var!”</p>

  <p>“Nereye gideceksin?”</p>

  <p>“Maça!”</p>

  <p>“Ne maçı?”</p>

  <p>“Galatasaray Beşiktaş!”</p>

  <p>“Ben de seni baloya gidiyorsun sanmıştım, kıyafetine baktım da…”</p>

  <p>Bu açıktan açığa alaydı. Bir iki adım attı. İnek Şaban’ın önünde durdu:</p>

  <p>“Sen nereye gideceksin?”</p>

  <p>“Ben mi efendim?”</p>

  <p>Bakalım gene ne ineklik edecek diye kulak kesilmiştik.</p>

  <p>“Ben şeye gideceğim.”</p>

  <p>Enayi her Cumartesi doktora gider sondasını yer, iki kere kazıklanmış olurdu. İnek de olsa, doğruyu da söyleyecek değildi ya…</p>

  <p>“Ben…” dedi, “Tahtakale’ye gideceğim!”</p>

  <p>Nerden de aklına gelmişti bu Tahtakale.</p>

  <p>“Tahtakale’ye mi? Ne yapmaya?”</p>

  <p>Hemen gerisini getirdi:</p>

  <p>“Canım. Tahtakale’de ne yapılır? Bir çay içilir Acem’de, dönülür değil mi?”</p>

  <p>Şakacı bir şeydi bu Müfettiş. Sonra Kalem Şakir’in önüne dikildi:</p>

  <p>“Sen muhakkak İngiliz Başkonsolosluğuna gideceksin, bu kıyafetle!”</p>

  <p>“Hayır efendim, bir yere gidecek değilim.”</p>

  <p>“Peki, bu ütülü pantolon, bu kolalı protokol gömleği?”</p>

  <p>“Teftiş var dediler de efendim!”</p>

  <p>“Demek benim için bu hazırlık… Memnun oldum!”</p>

  <p>Ama nedense hiç kızmamıştı. Geldi, burnunun dibine sokuldu:</p>

  <p>“Kaça aldın bu kravatı?” dedi.</p>

  <p>“İdareden verdiler efendim!”</p>

  <p>Cevap Müdür’ü yeniden sevindirmişti.</p>

  <p>“Ya bu gömlek? Kaç para verdin bu gömleğe?”</p>

  <p>“Para vermedim efendim!”</p>

  <p>Geldi, gömlek dediği şeyin yakasına bir iki fiske vurdu. “Tak, tak!” diye çıkan ses Müfettiş‘ten çok Müdür’ü şaşırtmıştı. Müfettiş, ne olduğunu bildiği halde:</p>

  <p>“Amma da kolalamışsın ha!..” dedi.</p>

  <p>“Kola değil efendim, natüreldir!”</p>

  <p>

    <img alt="040_KolaliGomlek" src="../Images/040_KolaliGomlek.jpg"/>

  </p>

  <p>“Allah, Allah! Böyle tahta gibi natürel gömlek de hiç görmemiştim!”</p>

  <p>Hepimize birden sorar gibi:</p>

  <p>“Poplin mi, Amerikan bezi mi?”</p>

  <p>“Ne poplin, ne Amerikan bezi!”</p>

  <p>“Hele aç şu ceketinin düğmesini de görelim!”</p>

  <p>Açtı. Atletin üzerine kartonu iğnelenmiş görünce gülümsedi. Biz bu durumu önceden bildiğimiz için hiç gülmedik. Ama öbür sınıflar nerdeyse yerlere yatacaklardı. Ne sıra kalmıştı, ne hiza.. Müfettiş durumun nazikliğine boş veriyordu:</p>

  <p>“Peki nerden aklına geldi bu karton gömlek? ” diye sordu.</p>

  <p>Kalem Şakir, cevabı yapıştırdı:</p>

  <p>“Yokluktan!”</p>

  <p>“Ne demek yokluktan… Size gömlek verilmedi mi b sene?”</p>

  <p>“Geçen sene de verilmedi!”</p>

  <p>“Yaaa!..”</p>

  <p>Sonra Müdür’e döndü:</p>

  <p>“Öyle mi Müdür Bey?”</p>

  <p>“Efendim, sipariş edildi… Hemen bu günlerde…”</p>

  <p>“Canım, kravattan önce bu işi hallediverseydiniz!”</p>

  <p>Çatılmıştı kaşları güler yüzlü Müfettiş‘in:</p>

  <p>“Bunlara açık yakalı ikişer gömlek verin de hiç olmazsa yazın giysinler!” dedi.</p>

  <p>Sonra elini sallayarak, dostça:</p>

  <p>“Haydi çocuklar!” dedi, “Güle güle! Teftiş bitti! İyi tatiller!”</p>

</body>

</html>