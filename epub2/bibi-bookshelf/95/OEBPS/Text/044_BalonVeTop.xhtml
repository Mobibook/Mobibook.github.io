<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>BALON VE TOP</h2>

  <p>Vakvak Rıza Hababam Sınıfı‘nın kapısını açınca müthiş bir hava akımı, sıraların üstündeki haritaları, defterleri, kitapları birbirine karıştırdı, tozu toprağı, kâğıt parçalarını ayaklandırdı.</p>

  <p>Coğrafya Hoca’mız elindeki gazete kağıdına sarılı minderi sallayarak söylenmeye başladı:</p>

  <p>“Kim bu pencereleri açan münasebetsiz! Nisan geldiyse yaz da gelmedi ya! Daha ben paltomu bile çıkarmadım arkamdan! Kapatın şu camları!”</p>

  <p>Vakvak Rıza, hutbeye çıkan bir imam ciddiliğiyle kürsüye geçti. Elindeki minderi sandalyeye yerleştirdi. Sağ ayağından pabucunu sıyırdı. Ayağını altına alarak sandalyesine kuruldu. Bir iki kez ileri geri gitti geldi. Topuğunu yerli yerine oturttuktan sonra iç cebinden karakaplıyı çıkardı. Tulum Hayri hocanın küt sağırlığından yararlanarak:</p>

  <p>“Herif buldu yoklama edecek zamanı!” diye yüksek perdeden dert yandı.</p>

  <p>Hava çok güzeldi, hem de son dersteydik. Üstelik dersten çıkar çıkmaz da “C” şubesiyle arka bahçede futbol maçımız vardı. Takım kaptanı Tulum Hayri, topu iki dizinin arasına almış habire pompalıyordu. Yanında oturan Güdük Necmi sırf boyundan ötürü takıma giremediği için laboratuvardan hidrojen doldurduğu balonla oynuyor, üzerine iri bir inek başı çizilen bu balonu Şaban’a göstererek gönül eğlendiriyordu.</p>

  <p>İnek Şaban, Güdük Necmi’nin, şakalarına hiç kulak asmazdı. Güdük Necmi, kişiliğini kurtarmak için Şaban’ın kulağına eğilerek onu kızdırmaya çalışıyordu. Bir ara inek başından balonu, Şaban’a doğru uzatarak, sesinin yettiğince: “Moooo!” diye bağırdı. Bu sesi Vakvak Rıza’dan başkası duymuştu. Vakvak Rıza hiçbir şey duymamıştı ama, başların Necmi’den yana dönmesinden, onun yine bir hergelelik yaptığını anlamakta gecikmemişti. Hababam Sınıfı‘nın en tüysüz, en sempatik ve en ele avuca sığmaz haşarısından, Vakvak Rıza da hoşlanmaz değildi hani! İşaret parmağını içeriye doğru kıvırarak:</p>

  <p>“Buyurun bakalım Necmi efendi evlâdımız. Sizinle ayak üzeri şöyle bir görüşebilir miyiz?” dedi.</p>

  <p>Necmi’de şafak atmıştı. Bir aydır sayfasını açmamıştı coğrafyanın…</p>

  <p>“Hay hay efendim!” dedi, “Sizinle görüşmek benim için bir şereftir!”</p>

  <p>Elindeki balonu sıraya sokmak istedi, girmedi. Sıranın içine sokup bir kenara tutturmak istedi, vazgeçti. Tulum Hayri’nin eline tutuşturmak istedi. Elleri dolu olan Tulum, balonun fiziksel durumu üzerinde en ilkel bir bilgisi olmadığı için sıranın altına bıraktı. Balon doğa yasalarına uymak zorunda olduğundan, ayaklarının arasından kurtularak en kısa zamanda tavana yapışıverdi, iri bir İnek kafası bir Fransız firmasının peynir reklâmındaki Gülen inek gibi, 52 mevcutlu Hababam Sınıfı‘na sırıtıyordu tavandan.</p>

  <p>Bu manzara sadece Vakvak Rıza’yı sinirlendirmişti, koskoca sınıfta. İnek Şaban bile gözleri tavanda sırıtıyor, bu karşılıklı bakışıp gülüşme hepimizi zıvanadan çıkarıyordu.</p>

  <p>Vakvak Rıza, sınıfın disiplinini bozan bu biçimsiz durumu önlemek için:</p>

  <p>“Nerde Mümessil?” diye bağırdı.</p>

  <p>Tulum tam topu şişirmiş, memesini bağlıyordu:</p>

  <p>“Burda!” diye bağırdı ama işiten kim!</p>

  <p>“Gelsin Mümessil!”</p>

  <p>“Gelemez efendim, top şişiriyor!”</p>

  <p>“İndirsin şu münasebetsiz kelleyi tavandan!”</p>

  <p>“İndiremez, merdiven lâzım!”</p>

  <p>Vakvak Rıza verilen cevapların tek kelimesini işitmeden emir üzerine emir yağdırıyordu. Herkesin boş verdiğini anlayınca:</p>

  <p>“Sen!” dedi Yamuk Osman’a, “Çağır Mahmut Bey’i!”</p>

  <p>İş ciddileşiyordu. Tulum da zaten topun memesini içeri tepmiş, ağzını bile bağlamıştı. Sıranın altına usulca yuvarlayarak kalktı. Kapıyı açtı. İki dakika Kel Mahmut’un yerine uzun bir süpürge sopasıyla girdi içeri. Biz, bununla balonu nasıl indirecek diye düşünürken elindekini balona doğru uzattı. Uzatmasıyla balonun bomba gibi patlaması bir oldu. Sopanın ucuna dışarda bir toplu iğne tutturmuştu demek. Bu müthiş patlamayı Vakvak Rıza bile duymuş, büsbütün köpürmüştü.</p>

  <div style="text-align: center;">

    <img alt="044_BalonVeTop" src="../Images/044_BalonVeTop.jpg"/>

  </div>

  <p>Necmi, sevgili balonunun bir parmak lâstik parçası halinde yere düştüğünü görünce gözü karardı, hıncını Hoca’dan da, Tulum’dan da almak için dikildi kürsünün karşısına:</p>

  <p>“Ne soracaksanız sorun da alın benden karşılığını!”</p>

  <p>“Çalıştın mı?”</p>

  <p>Güdük, dudaklarıyla belirtmeye çalışarak üstüne basa basa:</p>

  <p>“Evet, çalıştım!” dedi.</p>

  <p>“Anlat Şimalî Afrika’yı!”</p>

  <p>“Şimal demek kuzey demektir. Afrika demek, Fransa demek, İngiltere demek, Belçika demektir.”</p>

  <p>“Ulan Güdük politika yapma Mısır’a geç!” dedik, ön sıralardan.</p>

  <p>Vakvak Rıza Mısır konusunu çok severdi. Güdük devam etti:</p>

  <p>“Mısır üç kısımdır… Aşağı Mısır… Yukarı Mısır… Orta Mısır… Mısırdan Nil nehri geçer… Nil nehri Mısır’a bereket getirir. Nil nehri büyük bir nehirdir, karşıdan karşıya geçmek için…”</p>

  <p>Durdu, bir nefes aldıktan sonra:</p>

  <p>“Tulum’lara binerler…” diye sürdürdü, “Tulum’u önce üflerler, adamakıllı şişirirler… Şişirdikten sonra da…”</p>

  <p>“Ulan Güdük, kısa kes!” diye bağırdı, Hayri.</p>

  <p>Vakvak Rıza bunları duymuyordu ama Necmi’nin ağzının oynamasından arka arkaya anlattığını görüyordu:</p>

  <p>“Aferin evlâdım Necmi!” diyordu, “Yüzümü güldürdün!” Hem gerçekten gülüyordu da… Güdük hızını alamamış, durmadan anlatıyordu.</p>

  <p>Tulum Hayri, bir süre Necmi’yi dinledikten sonra: “Piçkurusu!” dedi.</p>

  <p>Sonra geçti kendi işlerine. Kâğıt üzerine takımı dizmiş oyunculara teker teker dağıtmıştı. Domdom Ali takımda santrfordu. En sevdiği yer ortada oynamaktı. Zehir gibi oyuncuydu Domdom…</p>

  <p>“Ulan Domdom!” dedi, Tulum Hayri, “Hazır ol! Zil çalar çalmaz arka bahçede yerini al!”</p>

  <p>Oyuncularda bir didişmedir başlamıştı. Domdom pantolonunu çıkarmış, geceleri yattığı futbol donuyla kalmıştı. Kulüpten aşırdığı ızgaraları silinmiş, fortları çökmüş futbol ayakkabılarını da geçirmişti ayağına. Bağ yerine ip geçirmiş, altından da sıkıca sarıp sarmalamıştı.</p>

  <p>Güdük Necmi durmadan anlatıyordu:</p>

  <p>“Bütün Araplar Nil kıyılarında tulum kullanırlar. Musa Peygamber bile Kızıldeniz’i tulumun üzerinde geçmiştir. Antuvan’ın da tuluma bindiğine dair rivayetler vardır!”</p>

  <p>Vakvak Rıza:</p>

  <p>“Oturabilirsin, Necmi efendi evlâdım!” dedi. “İyi bellemişsin dersini, aferin!”</p>

  <p>Sonra sıraların arasına göz gezdirdi:</p>

  <p>“Kalk bakalım Ali efendi oğlum, biraz da sizinle görüşelim. Çok hazırlıklı görünüyorsunuz!”</p>

  <p>Domdom Ali ister istemez doğruldu:</p>

  <p>“Hayır efendim!” dedi, “Görüşemezsiniz, kıyafetim müsait değil.”</p>

  <p>Vakvak Rıza bir şey işitmemişti ama, gelmediğini görünce:</p>

  <p>“Tembel herif, çalışmadın demek…” diye çıkıştı.</p>

  <p>Defterini karıştırarak:</p>

  <p>“Ama iki, üç almışsın, dokuza bakıyorsun!” dedi.</p>

  <p>“Gelecek ders!”</p>

  <p>“Hâlâ söyleniyor, kalk bakalım dokuz alırsın da kurtarırsın kendini…”</p>

  <p>“Efendim…”</p>

  <p>“Tutun, getirin şunu…”</p>

  <p>Sonra Hababam Sınıfı‘nın en azılılarına teker teker emir verdi:</p>

  <p>“Sen… Sen… Sen… Seni. Karga tulumba getirin şunu!”</p>

  <p>Domdom Ali baktı ki iş sarpa sarıyor:</p>

  <p>“Bırakın pantolonumu giyeyim!” diye telaşlanmaya başladı. Vakvak Rıza kürsüden kalktı, pabucunun tekini de taktı ayağına, adımlarını sürüye sürüye Domdom’un sırasına geldi:</p>

  <div style="text-align: center;">

    <img alt="044_BalonVeTop_2" src="../Images/044_BalonVeTop_2.jpg"/>

  </div>

  <p>“Ne gelmezsin be Ali efendi evlâdım! Ben adam mı yerim be!”</p>

  <p>Dikkafalı bir futbolcuyu antrenmana çıkaran bir idareci pişkinliğiyle tuttu elinden, sınıfın ortasına doğru sürükledi. Minderine oturduktan sonra da:</p>

  <p>“Anlat!” dedi.</p>

  <p>“Ne anlatayım efendim?”</p>

  <p>Hayret! Domdom Ali’nin ne söylediğini işitmişti. Biçimli kafasından, adaleleri fırlamış baldırlarına kadar uzun uzadıya inceledikten sonra:</p>

  <p>“Anlat bir şey evlâdım.” dedi “Afrika’yı anlat… Amerika’yı anlat… Anlat da ne anlatırsan anlat!..”</p>

</body>

</html>