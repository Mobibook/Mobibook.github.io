<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>SÜRMENE BIÇAĞI</h2>

  <p>Kel Mahmut,arkasında saçları alabros kesilmiş, sağ omuzu yukarda, bıyıkları uçlarından burulmuş bir delikanlıyla içeri girdi. Bu, öğrenciden çok, bitirim bir kahveciye, bir dolmuş kâhyasına benzeyen yeni arkadaşımızı, (sınıfa getirdiğine göre artık başka biri olamazdı) tanıttı bize:</p>

  <p>“Dursun Demiröven!”</p>

  <p>Yeni arkadaş:</p>

  <p>“Eyvallah abicim!” der gibilerden şöyle bir gerdan kırma numarası yaptı. Ama yüzünde en hafiften dostça bir gülümseme belirmedi, sadece bir küçümseme, o kadar…</p>

  <p>Kel Mahmut, “Nasıl, afili bir arkadaş değil mi?” der gibilerden sınıfın kalbur üstü bitirimlerini süzdü.</p>

  <p>Hababam Sınıfı‘nın mevcudu çok düşük olduğu için her zaman boş sıra bulunurdu. Kel Mahmut ortada dikilen Demiröven’e boş sıraları göstererek:</p>

  <p>“Otur!” dedi.</p>

  <p>Yeni arkadaş sıraları teker teker inceliyor, her birinin kürsüye, tahtaya, kapıya, en önemlisi pencereye uzaklığını hesaplıyordu. Bu hesaplar, bizce çok eskiden yapılıp yerler tutulduğu için hiçbirini beğenemedi. Gitti, en arkada pencerenin önündeki sıralardan birinin önünde dikildi. Karakolda komisere seslenir gibi: “Mavin Bey!” dedi, “Şuralardan bir sıra olsun!”</p>

  <p>Kel Mahmut onun ne mal olduğunu anladığı için hiç bozmadı:</p>

  <p>“Şimdi boş yerlerden birine otur, sonra geçersin camın önüne!”</p>

  <p>Dursun biraz daha dikildikten sonra:</p>

  <p>“Peki, öyle olsun!” dedi.</p>

  <p>Bu beş dakikalık tanıtma töreninde Kel Mahmut sınıf başkanından yana çevirmemişti başını. Palamut Recep revirde kâğıt oynarken yakalanmış, Disiplin Kurulu’na verilmişti. Disiplin Kurulu’na verilen biri Başkan olamazdı. Kel Mahmut:</p>

  <p>“Çocuklar!” dedi. “Kendinize adam gibi bir mümessil seçin de gönderin bana! Son günlerde cıvıttınız. Yüzkarası oldunuz okulun. Adamakıllı bir şey olsun seçtiğiniz!”</p>

  <p>Kapıyı çekip gidince Domdom Ali kalktı:</p>

  <p>“Recep!” diye seslendi, “İster misin yine seni seçelim?”</p>

  <p>“Hayır!” dedi, “İstemem! Kızdırmayalım Kel’i!”</p>

  <p>Seçim hazırlıkları başlamıştı. Refüze ile Kalem Şakir kalkmıştı ayağa, sıraları dolaşıp bir kasketin içinde oy topluyorlardı.</p>

  <p>Dursun Demiröven, oturduğu sıranın gözüne, arka cebinden çıkardığı ikiye katlanmış sarı bir not defterini koydu. İç cebinden açılmamış bir de kurşunkalem çıkardı. Kapının arkasındaki çöp kutusuna uzanıp baktı. Sonra yerinden kalkıp gitti, kutunun başına. Ben, Dursun’un bu temizliğine hayran kalmıştım. Biz kalemi oturduğumuz yerde açardık. Dursun ceketinin koltuk altına doğru elini soktu. Bir bıçak çıkardı. Sınıfla hiçbir ilgisi yokmuş gibilerden, kalemi açmaya başladı. Tulum dayanamadı:</p>

  <p>“Abi!” dedi, “Bıçak sürmene mi?”</p>

  <p>Dursun küçümseyerek Tulum’u şöyle bir süzdü:</p>

  <p>“Yuh bee! Hiç mi Sürmene görmedin!” dedi.</p>

  <p>Tulum, dalına basmak için:</p>

  <p>“Halis Sürmene işte… Söğüt yaprağı.” diye üsteledi.</p>

  <p>“Ahbap!” dedi, “Bu Bursa malıdır. Sürmene görmek istersen az sonra yatakhanede görürsün. Çantayı hademe odasına bıraktım!”</p>

  <p>“Bak hele!” dedi, “Tam donatım gelmiş bizim ahbap!”</p>

  <p>“Boş gezmem hiç!”</p>

  <p>“Yumruğuna güvenemiyorsun demek?”</p>

  <p>“Güvenirim. Bileğime daha çok güvenirim. Var mısın?” Sonra ceketini çıkardı. Sıranın üstüne attı. Kısa kollu bir gömlek giymişti. Kolunda mor bir dövme vardı. Bu dövmede kan damlıyordu bir hançerin ucundan.</p>

  <p>Tam adamına çatmıştı. Hababam Sınıfı‘nın bilek şampiyonu Tulum’du. Sınıfta değil, okulda bile yoktu bileğini büken.</p>

  <div style="text-align: center;">

    <img alt="029_SurmeneBicagi" src="../Images/029_SurmeneBicagi.jpg"/>

  </div>

  <p>“Geç kürsüye!” dedi.</p>

  <p>İş ciddileşmişti. Refüze ile Kalem de oy toplamayı bırakmışlar, başlarını kürsüye çevirmişlerdi.</p>

  <p>Bilekçiler, el ele verdiler. Tulum, “Hazır mısın?” dedi. Dursun kendine güvenerek:</p>

  <p>“Hazırım, başla!” diye burnundan soludu.</p>

  <p>Tulum önce bir yokladı, yatıracağını anlayınca rahatladı. Bize hergelece bir göz attı:</p>

  <p>“Ahbap, boş değil!”</p>

  <p>Tulum Hayri, yatıracağına aklı kestiği halde yatırmıyordu. Dalına basmak için:</p>

  <p>“Sen bıçağı bu bilekle mi kullanıyorsun?” diye sordu. “Beğenemedin mi?”</p>

  <p>“Nasıl beğenmem, bak hâlâ dayanıyorsun… Başkaları bu kadar da tutunamıyor karşımda.”</p>

  <p>Dursun’un buna bilekle karşılık vermesi gerekirdi. Dişlerini sıkıp zorladı, nafile!</p>

  <p>“Öyle olmaz!” dedi Tulum, “İşte şöyle tuttuğun gibiiii… yatıracaksın… Küttt!”</p>

  <p>Elini öyle bir kürsüye vurmuştu ki… Dursun’un gözlerinden yaş gelmişti. Parmaklarını oğuştururken:</p>

  <p>“Bir de sol var mısın?” dedi.</p>

  <p>Biz toptan gülmüştük, Tulum solaktı çünkü…</p>

  <p>“Peki!” dedi, “Hatırın kırılmasın!”</p>

  <p>Şöyle bir Dursun’u süzdü. Bir şeyler düşündüğü belliydi. El tutuştular. Ayaklarını gerdiler, Tulum:</p>

  <p>“Başla!” dedi.</p>

  <p>Dursun dişlerini sıktı, hattâ biraz da işin hilesine kaçarak bütün hıncıyla yüklendi:</p>

  <p>“Küttt!”</p>

  <p>Ne o? Tulum’un eli kürsüye yapışmıştı. Hayri:</p>

  <p>“Ahbap!” dedi, “Bir sen, bir ben… Berabere!”</p>

  <p>İster istemez karşısındaki kabul etmişti. Tulum Hayri: “Gerekirse yine karşılaşırız, tamam mı?”</p>

  <div style="text-align: center;">

    <img alt="029_SurmeneBicagi_2" src="../Images/029_SurmeneBicagi_2.jpg"/>

  </div>

  <p>“Tamam!”</p>

  <p>“Şimdi, seçime devam!”</p>

  <p>Tulum Hayri’nin erkekliği hepimizin hoşuna gitmişti. Bu Hayri için güzel bir seçim propagandası oldu. Oyların hemen yarısını Tulum almıştı. Yarısı da dağılmış, bir oy da Dursun Demiröven kazanmıştı. Oyunu kendine verdiğini hep anlamıştık.</p>

  <p>Gülerek: “Ne var?” dedi, “Kel Mahmut, beni size daha yeni tanıttı ama, tam tanıtmadı.”</p>

  <p>Sonra hışımla hepimizi bir süzdü:</p>

  <p>“Çok sürmez. Tanırsınız siz de Çengel Dursun’u!”</p>

  <p>Oh! Ona isim bulmak zahmetinden kurtulmuştuk. Çengel, hani fena isim de değildi…</p>

  <p>Seçimden sonra yeni Başkan’ı, Kel Mahmut’a gönderdik. Daha iyisi bulunmayacağı için kabul etmişti. Döndü geldi Tulum, idarenin ilk emrini bildirdi:</p>

  <p>“Arkadaşlar! Yatakhane zili çalınca herkes yatağının üstündeki yeni, katlanmış çarşafları serecek… Battaniyelere, yastıklara kılıf geçirecek!”</p>

  <p>Zil çalmış, yatakhaneye geçmiştik. Hepimizde bir telâş başlamıştı. Kimimiz battaniyeye kılıf geçiriyor, toplanmasın diye çengelli iğneyle tutturuyorduk. Ben yastığıma kılıf geçirirken Dursun omuzunu çarpıtarak:</p>

  <p>“Nah, şu yatak kimin?” diye sordu.</p>

  <p>İşin ciddiliğini belirtmek için:</p>

  <p>“Sınıf Mümessilinin!” dedim.</p>

  <p>“Kim vermiş ona pencerenin yanındaki yatağı?”</p>

  <p>“Bilmem! İlk günden beri orda yatar!”</p>

  <p>“Biraz da biz yatalım, yeter onun saltanatı… Ulan şunun şurasında misafiriz be!.. Kapının arkasına mı atarlar adamı!”</p>

  <p>Duyanlar, işini bırakmış. Çengel Dursun’a bakıyordu. Gitti, çantasını getirdi. Yatağın çarşaflarını bir otelci kadın çevikliği ile beş dakikada değiştirdi. Pijamalarını çıkarıp giydi. Yallah! Atladı yatağa!</p>

  <p>Tulum ve kafadarları helâda, gecenin son sigaralarını içiyorlar, Palamut Recep’in gönlünü alıyorlardı. Biz yataklarımızı hazırlamıştık ama işin sonunu almak için bekliyorduk.</p>

  <p>Tulum geldi, yatağının önünde dikildi. Birinin şaka yaptığını sanıyordu. Birden battaniyeyi kaldırdı:</p>

  <p>“Ulan, kim bu benim yatağıma giren!”</p>

  <p>Dursun’u görünce şaşırdı:</p>

  <p>“Ahbap!” dedi, “Biz böyle şakalara pek alışkın değiliz!”</p>

  <p>Dursun sağından soluna döndü. Açık vermemek için, yatağın kenarında oturdu:</p>

  <p>“Alışırsın bundan sonra!” dedi.</p>

  <p>“Fazla konuşma da git kapının arkasındaki yatağında zıbar!”</p>

  <p>“Sen yat orda! Biraz da pencerenin tadını biz çıkaralım!”</p>

  <p>“Şimdi çıkarırsın ahbap! Benden suç gitti!”</p>

  <p>Yatağın üstündeki ceketi tuttuğu gibi yatakhanenin tâ öbür köşesine fırlattı. Bıçak cekette olmalıydı. Dursun, Tulum’un üstüne atılacak yerde karyolanın arasından cekete doğru koşmaya başladı. Bu işlerde kurt olan Tulum, hemen elektriği söndürdü, iki üç yatağı da ileri çekerek yolları tıkadı:</p>

  <p>“Arkadaşlar!” dedi, “Yapışın yastıklara!”</p>

  <p>Bunun ne demek olduğunu biliyorduk. Dursun’un başına çamaşır torbası geçecek, ağzının büzgüsü gırtlağında düğümlenecekti. En azından kırk yastık beynine inip kalkacaktı sonra.</p>

  <p>Ama Dursun bütün bunlardan haberi olmadığı için şaşkın şaşkın dikiliyordu. Tulum’un gölgesi elindeki torbayı birden geçirdi Dursun’un başına. Onun şaşkınlığından yararlanarak gırtlağına düğümünü bile atmıştı. İlk yastığı beynine Tulum indirdi, sonra biz başladık. Dursun her yediği yastığı yeni bir küfürle karşılıyor:</p>

  <p>“Ulan kalleşler, erkeklik mi bu!” diye bağırıyordu. Torbayı çıkarmak için kendini karyoladan karyolaya çarpıyordu. Elektriği açmış, bu eğlenceli oyunu doya doya seyrediyorduk. Tulum, kirli çarşaflarla elini ayağını bağlamış, karga tulumba kapının arkasındaki yatağa uzatmıştı Dursun’u.</p>

  <p>Bu işi bitirdikten sonra Dursun’un ceketini buldu. Bıçağı aldı cebinden. Anahtarla çantasını açtı. Bir çakıyla bir bıçak daha vardı içinde. Onları da aldı, duvara dayayıp parça parça kırdı. Açık pencereden fırlattı dışarı. Sonra:</p>

  <p>“Çözün artık arkadaşlar!” dedi.</p>

  <p>Çözdük. Dursun beynine yediği yastıklardan bir tavuk gibi sersemlemişti. Biz ortalıktaki karışıklığı düzeltmiş, yatakları çekmiştik yerlerine. Helâdan son dönen İnek Şaban:</p>

  <p>“Kel Mahmut geliyor!” diye seslendi. Herkes yatağında kayboldu. Kel Mahmut içeri başını uzatınca kapının dibindeki Dursun’u gördü:</p>

  <p>“Daha yatmadın mı sen?” dedi.</p>

  <p>Dursun’da ses yok.</p>

  <p>“Nasıl, beğendin mi okulu?”</p>

  <p>Bir şey söylemiş olmak için:</p>

  <p>“Çok beğendim!” dedi, “Mükemmel!”</p>

  <p>“Arkadaşlar nasıl?”</p>

  <p>“Çok kıyak çocuklar doğrusu, aşkolsun!”</p>

  <p>Kel Mahmut çıkınca yatağını düzeltti. Sabaha kadar dönüp durdu yatağında. Sabah olunca da kimseye görünmeden çekip gitti. Gidiş, o gidiş!..</p>

</body>

</html>