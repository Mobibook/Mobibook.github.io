<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>KEL’İN KEDİSİ</h2>

  <p>Kel Mahmut’tan günlük emir çıktı:</p>

  <p>“Saçlar bir numarayla dibinden kesilecek!’”</p>

  <p>Kıştan beri, saç kesme işi biraz gevşediği için saçlarımız, yeni yeni uzamaya başlamıştı. Musluklardaki iki kırık aynanın başından ayrılmıyor, her teneffüs, saçlarımızı ıslatarak türlü türlü biçimler veriyorduk. Biryantinden yastıklar vıcık vıcık yağ içinde kalmış, kirden meşine dönmüştü.</p>

  <p>Sabahları Kel Mahmut, okulun dış kapısında dikiliyor, saçlıları çeviriyordu. Biz gözüne görünmemeye çalışıyorduk ama nafile… Tuttuğu gibi okulun berberine teslim ediyordu. Parasız yatılılar için sorun yoktu. Ama paralılara hem saç kestirmek, hem para vermek ağır geliyordu.</p>

  <p>Kabak kafalıların bir araya gelmesi okulu altüst etmişti. Ne yatakhanelerde, ne etütlerde disiplin diye bir şey kalmamıştı. Kafası kazınan, mutlaka ensesine her gün beş on şaplak yemek zorundaydı. Herkesin bir şaka kaldırma payı vardı ama, bu enseye tokat şakalar, sinirlerimizi de bozmaya başlamıştı.</p>

  <p>Hababam Sınıfı da ister istemez girmişti savaş alanına. Sıkı baskılara karşın, sır verip de ser vermeyen, üç beş kahraman kalmıştı. Bunların en başında Tulum Hayri geliyordu. Bu yüzden Kel Mahmut’un odasına giremez olmuştu. Kendine Domdom Ali’yi yardımcı olarak seçmişti. Yoklamaları bile Domdom’la gönderiyordu. Kel, bunun farkındaydı, bir punduna getirip onu, teslim edecekti berber İsmail’e. Hemen hepimiz Kel’i kızdırmak için kafaları pırıl pırıl usturayla kazıtmıştık.</p>

  <p>Tulum saça filân pek aldırmazdı ama bu Cumartesi bir akrabasına çıkacaktı. Böyle tüysüz bir kafayla gitmek istemiyordu. Tulum’un saçları çok seyrek, pamuk gibi topak topaktı. Bu yüzden biz onlara saç demez, tüy derdik. Bu tüyler giderse kendisinin çok gülünç olacağından hiç kuşkusu yoktu.</p>

  <p>Tam Cumartesi sabahıydı. Cumartesi günleri, idareciler, bize çeki düzen vermek için gayrete gelirler, pabucumuzun boyasına kadar karışırlardı. Tam kahvaltıdan çıkarken Kel Mahmut, Tulum Hayri’yi enselemişti. Kabahat biraz da bizde olmuştu. Ortada bir hırgür olmadığı için ipin ucunu salıvermiştik. Kel’i salonda görenler bile dönüp bir sinyal vermemişlerdi. Tulum aptalca enselendi, hademe maaşıyla berberlik yapan İsmail’e teslim edildi. Kel Mahmut, başında beklemiş bir numarayla tüylerini aldırmıştı.</p>

  <p>Hayri, akşama davetli olduğu için çok şıktı. Futbol fanilâsını çıkarmış, Refüze’nin gömleğini giymişti. Hababam Sınıfı‘nın en şık boyunbağını takmıştı. Bu boyunbağı sınıfın şenlik bandırasıydı sanki… Onu kim takarsa mutlaka bir dalgası vardı o gün.</p>

  <p>Saçlar gidince Tulum, boyunbağını da attı, gömleği de… Biz bu işten gizli bir sevinç duymamış da değildik. Hababam Sınıfı şimdi hep bir halli olmuş, Tulum Hayri’yi yeniden kazanmıştık böylece.</p>

  <p>Akşam yemeğine kadar Tulum’un ağzını bıçak açmadı, bir şeyler düşünüyordu. Böyle zamanlarda yapacağı işi kestirinceye kadar hiç konuşmazdı, helâ aralığında sigara üstüne sigara içerdi.</p>

  <p>Cumartesi akşamları etüt yoktu, herkes istediği sınıfa gider oyalanırdı. O gün hemen yatılıların yarıdan çoğu, maça, sinemaya, kız kovalamaya gittiği için anlatılacak şey çoktu. Tulum hiçbir yere çıkmamıştı. Şu halde herkes ona bir şeyler anlatabilirdi.</p>

  <p>Gel gör ki, Tulum ortalarda görünmüyordu. Bir ara beni D şubesinde buldu kulağıma eğilerek, “Şu senin makası versene biraz!” dedi.</p>

  <p>Gittim, sınıftan getirdim. Uzun bir kâğıt makasıydı bu.</p>

  <p>“Koy cebine!” dedi.</p>

  <p>Sonra zincire geçirilmiş bir anahtar uzattı:</p>

  <p>“Al bunu! Spor odasını aç, beni orda bekle… Sakın ışığı yakma… istersen kapıyı da içerden sürgüle!” dedi.</p>

  <p>Hiçbir şey sormadan başımı salladım. Öğretmenlerin yatakhanesine doğru yürüdü. Spor odasını açtım, kapıyı da içerden sürgüledim. Aradan tam kırk beş dakika geçmişti. Bir ara kapı vuruldu, aralayarak baktım, Hayri’ydi. Kucağında iri, tüylü bir kedi vardı. Gözleri karanlıkta, biraz da korkudan, yeşil yeşil yanıyordu.</p>

  <p>“Aşçıbaşının kedisi mi?” dedim.</p>

  <p>“Ne aşçıbaşısı be…” dedi, “Aşçıbaşı ile ne alıp veremeyeceğim var!”</p>

  <p>“Sakın Kel Mahmut’un Kösem Sultan’ı olmasın!”</p>

  <p>“Tam kuyruğuna bastın; Kösem Sultan. Yak lâmbayı… Kapıyı sürgüle!”</p>

  <p>Dediklerini yaptım. Bir eliyle kediyi tutuyor, bir eliyle de cebinden bir şeyler çıkarıyordu. Çıkardığı parça parça kesilmiş etti… Kösem Sultan ne ekmek yerdi, ne peynir. Önüne eti koymuş, yediriyor, bir yandan da ürkütmemek için okşuyordu.</p>

  <p>“Ver makası!” dedi. Verdim. İlkönce gerdanından başladı işe. Hemen hemen bir karışı bulan bembeyaz tüylerini iki makasta indiriverdi yere. Sonra sırtına geçti… Kedi huylanmaya başlamıştı. Eti meti gözünün gördüğü yoktu. Ellerime tırnaklarını geçirmeye çakışıyordu.</p>

  <p>“Tut!” dedi, “Sıkı tut!”</p>

  <p>“Dur biraz canım!” dedim, “Şu etini yesin… yatışır belki…”</p>

  <p>“Onun keyfini bekleyecek değiliz. Nerdeyse Kel girecek odasına! Kedisini göremezse deli olur!”</p>

  <p>“Şimdi görsün de deli olsun!”</p>

  <p>Kösem Sultan, yavru bir kaplan kadar diriydi. Parmağımı dişledi, aldırmadım. Bir pençede elimin üstünü, bir uçtan bir uca yırttı, yine aldırmadım… Tulum bir berber becerisiyle şıkır şıkır çalışıyor, ortalığı tüy içinde bırakıyordu. Beş on dakika sonra Kösem Sultan bir harem ağasına dönmüş, makasa gelir, bıyıklarından gayri tek bir kılı kalmamıştı. “Olmuşken olsun!” dedim, “Kösem Sultan’da, olsa olsa perçem olur, bıyığın işi ne, vur makası!”</p>

  <p>Tulum Hayri iki makasta onları da uçurdu:</p>

  <p>“İşte şimdi döndü kuşa!” dedi, “Kel Mahmut anlasın kafaları kazıtmayı. Ulan hamam otu vurunmuşa döndürdü bizi be!”</p>

  <p>Kedinin artık sabrı kalmamıştı. Tulum bir saniye durmuyor, şurasında burasında kalan tüyleri habire alıyordu. Bir ara karnının altına uzattığı makas, en nazik yerine dokunmuş olacaktı ki, can acısıyla miyavladı, ve bu hızla da elimden kurtuldu. Kendini bir duvardan bir duvara atıyordu. Spor odasında ne varsa birbirine katmıştı. Nerdeyse üzerimize atılacak, gözlerimizi tırmalayacaktı. Tulum:</p>

  <p>“Aç kapıyı!” diye bağırdı, “Aç da çıksın!”</p>

  <p>Kapı aralanır aralanmaz kendini dar attı dışarı! Tulum: “Haydi!” dedi, “Çabuk şu tüyleri süpürelim!”</p>

  <p>Ben tam süpürgeyi elime almıştım ki, dışarda bir yaygaradır koptu. Kösem Sultan şaşkınlıkla en kalabalık koridora sapmıştı. Koşan, gülen, bağıran… Ortalık altüst olmuştu. Millet kahkahadan kırılıyordu.</p>

  <p>Spor odasında işimiz bitmişti. Tüyleri paket yapıp çöp bidonuna attık. Sonra biz de karıştık kalabalığa. Okulda ne kadar yatılı varsa, kedinin açık pencereden girdiği odanın önünde bekliyorlardı. Bu oda Kel Mahmut’un yatak odasıydı.</p>

  <p>Kel, henüz Muavin Odası‘ndaydı. Biz yatakhaneye geçmeden de yatmazdı. Ama gürültüyü duyunca dayanamadı, çıktı dışarı:</p>

  <p>“Ne oluyor be!” dedi, “Nedir bu patırtı?”</p>

  <p>Hâlâ gülüyorduk.</p>

  <p>Küçük sınıftakilerden birine yapıştı:</p>

  <p>“Söyle!” dedi, “Neye gülüyorsunuz böyle?”</p>

  <div style="text-align: center;">

    <img alt="033_KelinKedisi" src="../Images/033_KelinKedisi.jpg"/>

  </div>

  <p>“Kedi efendim, sizin kedi…”</p>

  <p>Kedisini canı gibi severdi:</p>

  <p>“Ne olmuş kedime benim!”</p>

  <p>“Hiç efendim, tüyleri…”</p>

  <p>“Gene mürekkep mi dökmüşler?”</p>

  <p>“Ne mürekkebi efendim. Tüy kalmamış ki!”</p>

  <p>“Neden, ne olmuş?”</p>

  <p>Kalabalık toptan yanıtladı:</p>

  <p>“Tıraş etmişler!..”</p>

  <p>“Ne, tıraş mı… Ne tıraşı?..”</p>

  <p>“Bayağı bizim gibi!”</p>

  <p>“Vah yavrum, vah!”</p>

  <p>Hemen koştu yatak odasına… Bekledik, bekledik çıkmadı. Herkes:</p>

  <p>“Kim yaptı acaba?” diye birbirine soruşturuyordu. Tulum Hayri, ortalardan yok olmuştu. Ben de bir uçtan bir uca tırmalanan elimi, soktum cebime. Bir aşağı, bir yukarı voltaya başladım, yatakhaneye giden koridorda. </p>

</body>

</html>