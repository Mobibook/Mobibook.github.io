<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>KESTANE FİŞEĞİ</h2>

  <p>Hava soğuk mu soğuktu, yataktan çıkmak istemiyorduk.</p>

  <p>Tulum, herkesin yatağını sallıyor, daha olmazsa kolundan tutup çekiyordu:</p>

  <p>“Ulan öldünüz mü be?”</p>

  <p>Ben Tulum’u atletle dolaşır gördükçe yatağın içinde titriyor, çekiyordum tepeme battaniyeyi…</p>

  <p>“Kalkın arkadaşlar, nerdeyse kahvaltı zili çalacak!”</p>

  <p>Gitti İnek Şaban’ın başına dikildi:</p>

  <p>“Kalk ulan İnek, bir de seninle mi uğraşacağız!”</p>

  <p>Neydi sabah sabah Tulum’un zoru? Kimseye rahatlık vermiyor, bir an önce boşaltmak istiyordu yatakhaneyi… Ne gereği vardı bu titizliğin!.. Yatakhane’nin penceresini açtı, zehir gibi bir soğuk girdi içeri… Soğukla beraber, kar serpintileri de düştü yatakların üzerine…</p>

  <p>“Kapat!” diye bağırdık.</p>

  <p>Yaptığı sululuk yetmiyormuş gibi pencerenin önündeki karlardan iri bir top yapıp İnek Şaban’a fırlattı:</p>

  <p>“Kalk ulan İnek!”</p>

  <p>İnek’ten önce ben çıktım yataktan. Güdük Necmi dertop olmuş, çekmişti başına battaniyeyi. Tulum herkesi kolundan tutup dışarı attığı halde, Güdük’e ağzını açıp bir şey söylemiyordu. Mutlaka bir dalaveresi vardı Güdük’le… Boş bırakmamalıydı arkalarını. En sonraya kalanların arasında ben de vardım. Bizim dolapların önü boşalınca, Güdük, Hayri’ye sokuldu:</p>

  <p>“Nah şu dolap! Bomba gibi kestaneler!” dedi.</p>

  <p>İnek’in dolabını gösteriyordu. Anlamıştım bir ayak önce İnek Şaban’ı dehlemenin hikmetini, Yatakhane’den.</p>

  <p>“Siz dolabı gösterin!” dedi, “Gerisine karışmayın!”</p>

  <p>Bir halkaya geçirdiği en azdan bir düzine anahtarı, teker teker kilide soktu, çıkardı. Bir tanesi kilidin içinde rahatça döndü. “Çın!” diye de yumuşak bir ses duyuldu. Açılmıştı.</p>

  <p>Çamaşırların altına saklanmış bir torba vardı. Güdük Necmi’nin dediği gibi iri iriydi kestaneler. Çolak ceplerini doldurdu. Tulum torbanın dibine elini sokmuş, karıştırıp duruyordu:</p>

  <p>“Ceviz!” diye söylendi, “Ceviz de var!”</p>

  <p>Tulum iki heybe gibi sarkan ceplerinden birine kestane doldurdu, öbürüne ceviz. Sıra pantolonuna gelmişti. Ceplerini doldurdukça, pantolonu belinden sıyrılıyor, pabuçlarının üstüne doğru düşüyordu. Onun da benim gibi kestaneyi daha çok sevdiği belliydi. Yükümüzü tuttuktan sonra indik yemekhaneye…</p>

  <p>Cevizle ekmek fena gitmiyordu… Ama İnek’ten korktuğumuz için rahatça yiyemiyorduk.</p>

  <div style="text-align: center;">

    <img alt="064_KestaneFisegi" src="../Images/064_KestaneFisegi.jpg"/>

  </div>

  <p>Tulum mutfağa girdi, çıktı.</p>

  <p>Kestaneleri Aşçıbaşı‘ya kavurtturmak istiyordu:</p>

  <p>“Ocak’ta iş yok!” dedi.</p>

  <p>Çolak Hamdi:</p>

  <p>“Kolayı var!” dedi, “Soba!”</p>

  <p>Sınıfa girdiğimiz zaman daha bütün ceplerimiz boşalmamıştı.</p>

  <p>Çolak Hamdi kestanenin çiğinden usanmıştı artık. Sınıf ortasında, nah şu boy, alâmet bir soba vardı. Ayakları çarpıldığı için tuğlaların üstüne oturtulmuş, üstüne de bir karış kum dökülmüştü. Bir yanıp da kızdı mı bu kumlar, kolay kolay soğumuyordu.</p>

  <p>Çolak Hamdi kurşunkalemle bu kumları eşeledi. Pantolonunun cebinde kalan kestaneleri içine gömdü. Bu sırada Güdük Necmi kafasından büyük bir kar topunu, tam kürsünün üstünden tavana yapıştırmak istiyordu.</p>

  <p>Kalem Şakir eline harita sopasını almış, ona yapıştıracağı noktayı işaret ediyordu. Herkesin gözü Güdük’te olduğu için Hamdi’nin kuma gömdüğü kestaneleri kimse görmemişti.</p>

  <p>Kalem Şakir:</p>

  <p>“Tamam!” dedi, “Salla!”</p>

  <p>Güdük, tam işaret edilen noktaya kar topunu fırlattı, olduğu gibi yapışmıştı tavana. Susak Cafer’in sandalyesini de kar topuna göre ayarladıktan sonra ayrıldılar kürsünün başından. Yerimize oturmuş, gözlerimizi tavandaki kar topuna dikmiştik. Güdük:</p>

  <p>“Erimeye bir başladı mı damlalar tam Susak Cafer’in dazlak kafasına!” diyor, katıla katıla da gülüyordu şimdiden. Biz Susak Cafer’in beynine şıp şıp düşecek damlaları düşünüp gülerken, Susak da girmişti sınıfa. Gözümüzün kuyruğuyla kar topunu kolluyor inecek ilk damlayı heyecanla bekliyorduk.</p>

  <p>Susak yoklama fişini eline aldı, dersin on dakikasını gâvur etmek için başladı “efendim!“lere!</p>

  <p>Sınıf mevcudu bir eksiksiz tamam olduğu için rahatça oturdu yerine. Geçti Ziya Paşa’ya… Ziya Paşa’yı nedense çok severdi. Onu Tanzimat Edebiyatı‘na sokmaz, Nedim’in, Şeyh Galip’in devamı sayardı.</p>

  <p>Anlattı da anlattı… Bir ara adamakıllı coştu:</p>

  <p>“Ziya Paşa’dan bir beyit bilmeyen adam, adam değildir!” diye bir de cevher yumurtladı.</p>

  <p>“Peki efendim!” dedi, “Adam değil de nedir?”</p>

  <p>“Eşektir!”</p>

  <p>Hırsını alamadığı için:</p>

  <p>“Söyle bir beyit Ziya Paşa’dan!” diye bağırdı.</p>

  <div style="text-align: center;">

    <img alt="064_KestaneFisegi_2" src="../Images/064_KestaneFisegi_2.jpg"/>

  </div>

  <p>“Durun söyleyeyim! Şacaat arzederken merdi kipti, sirkatin söyler!”</p>

  <p>“Mısra istemiyorum, beyit söyle beyit!”</p>

  <p>“Benden bu kadar efendim! Beyit bilmiyorum!”</p>

  <p>Kalem Şakir lâfa karıştı:</p>

  <p>“Hocam, arkadaşımız kurtardı mı kendini?”</p>

  <p>“Ne demek o?”</p>

  <p>“Yani efendim, siz Ziya Paşa’dan bir beyit bilmeyen eşektir, demiştiniz de… Arkadaşımız sadece bir mısra okudu.”</p>

  <p>Güdük hem gülüyor, hem savunmasını yapıyordu:</p>

  <p>“Efendim, adamlıktan vazgeçtim, hiç olmazsa eşeklikten affedin!”</p>

  <p>“Affettim, eşek değil, sıpasın! Ömrünün sonuna kadar boyda da, akılda da güdük kalacaksın böyle!”</p>

  <p>Sonra Şakir’e döndü:</p>

  <p>“Sen söyle bir beyit!”</p>

  <p>“Söyleyeyim Hoca’m! Bibaht olanın bağına, bir katrası düşmez, bârân yerine dürrü güher yağsa…”</p>

  <p>Beyitin tam son kelimesine gelince, önce tavandan iri bir damla sallandı, boşlukta süzülerek geldi, Hoca’nın kafasının en parlak yerine şıp diye damladı. Başını kaldırıp tavana baktığı sırada da, sıcaktan gevşeyen kartopu olduğu gibi indi beynine! Kalem Şakir beytin son mısrasını al baştan edip şöyle tamamladı:</p>

  <p>“Bârân yerine dürrü güher inse tavandan!”</p>

  <p>Hoca sandalyeden öyle bir hışımla kalktı ki, kendini sobanın yanına dar attı:</p>

  <p>“Hangi namussuz yaptı bunu!”</p>

  <p>Cevap verecek halde değildik ki, verelim! Sıraların altına kaymıştık gülmekten!</p>

  <p>“Söyle Mümessil hangi namussuzun işi bu?”</p>

  <p>Tulum Hayri bir cevap vermek zorundaydı. Yerinden tam doğrulacağı sırada “Gümmmm!” diye bir şey patladı sobanın üstünde. Patlamasıyla bütün kumların başından aşağı boşalması bir oldu:</p>

  <p>“Ah yandım!”</p>

  <p>Çolak Hamdi’nin, kestane gömdüğünü pek azımız görmüştük. Görenler de kartopu festivaline katıldıkları için çoktan unutmuşlardı. Önce Hababam Sınıfı‘nı bir sessizlik kapladı. Sonra birden müthiş bir gülüş sağanağı!</p>

  <p>Hoca’nın “Yandım!” demesi boşuna değildi. Kızgın kumlar bol yakasından içeri kaymış olacak ki, olduğu yerde zıplayıp duruyordu.</p>

  <p>Yerinden fırlayan, Güdük oldu. Ben Hoca’ya yardıma koştuğunu sanmıştım. Yeni pişmeye başlayan kızgın kestaneleri ceketin eteğine topluyordu teker teker.</p>

  <p>Susak Cafer ne düşündüyse düşündü, sınıfın kapısını ardına kadar açık bırakarak fırladı dışarı. Doğru helâya!..</p>

</body>

</html>