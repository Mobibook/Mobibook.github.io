<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>NİSAN BALIĞI</h2>

  <p>Beş kişilik, Nisan balığını yutturma komitesinin, helâ aralığında toplantısı vardı.</p>

  <p>Palamut Recep, başkan durumunda, bir kalasın üzerine oturmuş sigarasını çekiştiriyordu:</p>

  <p>“Oturumu açıyorum!” diye söze başladı. “Ne hergeleliğiniz varsa dökün ortaya bakalım!”</p>

  <p>Domdom:</p>

  <p>“Yanımızdaki 2 D ile sınıfları değiştirelim. Onlara birinci ders Kel Mahmut girecek. Bizim Hababam Sınıfı‘nı karşısında görünce…”</p>

  <p>Tulum Hayri sözünü kesti:</p>

  <p>“Ulan, bu numaraları ilkokul çocukları yapıyor. Öyle bir filim yapmalıyız ki, Hababam Sınıfı‘nın şanına yakışsın!”</p>

  <p>“Doğru!” dediler.</p>

  <p>Refüze:</p>

  <p>“Buldum,” dedi, “Kel Mahmut’un bize dersi var, onu evine yollayalım, bütün ders dalga geçeriz.”</p>

  <p>“Bunu da geç!” dediler.</p>

  <p>Kalem Şakir:</p>

  <p>“Sallabaş’ın lâboratuarda deneyi var. Mutlaka hidrojen üretip balona dolduracaktır…Çocuğuna götürmek için…Biz balona havagazı doldururuz. Balon top gibi yuvarlanır yerlerde…”</p>

  <p>Tulum:</p>

  <p>“Bırak bu çocuk oyuncağı şakaları…Bir oyun yapalım ki…”</p>

  <p>Hayta İsmail, sözünü kesti:</p>

  <p>“Oyun, oyun. Her gün yaptıklarımız oyun değil mi? Deliye her gün bayram olduğu gibi, bize de her gün 1 Nisan.”</p>

  <p>Tulum Hayri:</p>

  <p>“Kel Mahmut bugün yüzde yüz yoklama yapacak. Bu dersin kaynaması lâzım!”</p>

  <p>Domdom:</p>

  <p>“Doğru. Eğer yoklama yaparsa yandık. Kitabın resimlerine bile bakmadım.”</p>

  <p>Tulum Hayri:</p>

  <p>“Ben de namussuzum, bir kelime bilmiyorum. Yazılı yaparsa palamutlar hazır ama, ya yapmaz da sözlüye kaldırırsaaa…”</p>

  <p>Refüze atıldı:</p>

  <p>“Evet sözlü yaparsa kötü…”</p>

  <p>“Yazılı yaparsa iyi mi? Kel Mahmut öyle kolay palamut yutmaz!”</p>

  <p>Palamut Recep:</p>

  <p>“Ona palamutu ancak ben yuttururum. Çocuklar, Kel Mahmut sınıfa girince ilk önce ben kalkacağım, diyeceğim ki… Efendim biz kaç gündür tarihe çalışıyoruz… Bu ders yazılı yoklama yapmanızı rica ederiz. Ha? Nasıl?”</p>

  <p>“Eee? Yaparsa?”</p>

  <p>“Bütün ders harıl harıl yazar… Zil çalar çalmaz yazdıklarımızı çekmeceye sokar… Koskocaman bir balık çizilmiş ikinci kâğıtları da bırakırız sıranın üzerine, çeker gideriz!”</p>

  <p>“Mükemmel!”</p>

  <p>“Olur mu, olur!”</p>

  <p>“Veremez sıfırı, disiplin kuruluna da veremez!”</p>

  <p>“Veremez!”</p>

  <p>“Öbür ders ağlatır anamızı ama!”</p>

  <p>“Öbür derse bir şey düşünürüz.”</p>

  <p>Palamut:</p>

  <p>“Tamam mı?” diye sordu.</p>

  <p>“Tamam!” dediler beşi birden.</p>

  <p>“Oturumu kapatıyorum!”</p>

  <p>Kel Mahmut, sınıfa belki ilk olarak, dakikası dakikasına girmişti… Henüz ne yapacağı belli değildi.</p>

  <p>Palamut kararlaştırdığımız gibi parmak kaldırdı:</p>

  <p>“Efendim!” dedi, “Bir haftadır Tarih’e hazırlandık… Yazılı yapmanızı rica ediyoruz. Çok kırık not almış arkadaşlarımız var da…”</p>

  <p>“Demek kırıkları düzeltmek istiyorlar. Memnun oldum. Kim o kırık not alanlar?”</p>

  <p>Hemen bütün sınıf ayağa kalkmıştı.</p>

  <p>“Demek hepiniz de çalıştınız!”</p>

  <p>Bir uğultu halinde:</p>

  <p>“Çalıştık, hazırız!” dedik.</p>

  <p>“Peki çıkarın kâğıtları!”</p>

  <p>Bütün Hababam Sınıfı:</p>

  <p>“Yuttu!” diye mırıldandı. Kel Mahmut, bir şeyler düşünmüş gibi:</p>

  <p>“Hayır!” dedi, “Yazılıdan vazgeçtim. Sözlü daha iyi olacak… Kalk bakalım Hayri!”</p>

  <p>“Efendim biz… Hazırlanmıştık ama.. Yazılı için…”</p>

  <p>“Fark etmez… Gel!”</p>

  <p>Oyun bozulmuştu. Bir korkudur almıştı bizi.</p>

  <p>Hayri ister istemez kalkmıştı.</p>

  <p>“Kaç numaraya bakıyorsun?” diye sordu Hoca’mız.</p>

  <p>“İki… dört… eder altı… Sekiz numaraya bakıyorum.”</p>

  <p>“Çok güzel… Anlat bakalım Lâle Devri’ni…”</p>

  <p>“Lâle soğanının bir tanesi bir altına satılmaya başlamıştı o zamanlar…”</p>

  <p>Kel Mahmut’un bugün keyfi yerindeydi:</p>

  <p>“Belediye narh koymamış mı?”</p>

  <p>“Belediye Başkanı yokmuş, o zamanlar!”</p>

  <p>“Kim varmış ya!”</p>

  <p>“Damat İbrahim Paşa! Lâle soğanının bir tanesi bir altına gidince.”</p>

  <p>“Eee?”</p>

  <p>“Bayağı soğanın da bir tanesi bir mecidiyeye yükselmiş !”</p>

  <p>“Git, defol!”</p>

  <p>“Efendim!”</p>

  <p>“Kalk Ekrem!”</p>

  <p>Refüze ayaktan pes demişti:</p>

  <p>“Çalışamadım.”</p>

  <p>“Peki, sıfır!”</p>

  <p>“362 Ali!”</p>

  <p>“Çalışamadım!”</p>

  <p>“Sıfır!”</p>

  <p>“128 Recep!”</p>

  <p>“Efendim, gelecek derse sözlü için hazırlanırım. Biz sadece…”</p>

  <p>“Sıfır!”</p>

  <p>Kel Mahmut, her zaman yaptığı gibi not defterinin içinden çıkardığı kağıtlara durmadan yazıyordu:</p>

  <p>“Hadi, sıfır!.. Şaban, sıfır!.. Turan, sıfır! Necmi, sıfır!.. İsmet, sıfır!., sıfır!., sıfır!..”</p>

  <p>Yalnız Kalem Şakir biraz direnmişti. Onu da bir punduna getirip çuvallattı:</p>

  <p>“Otur… iki…”</p>

  <p>Yine de en iyi numarayı o almıştı. Not defterinin içindeki ikinci kağıda da doldurdu:</p>

  <p>“Sıfır… Bir… Sıfır… Bir… Sıfır… Sıfır…”</p>

  <p>İş ciddileşmişti. Bir ara Palamut Recep,, Hababam Sınıfı‘na karşı sorumlu duruma düştüğünü anlar gibi olmuş, kalkmıştı ayağa:</p>

  <p>“Efendim, ben arkadaşların hazırlandığını sanıyordum. Yoklama için size başvurduğuma hiç de…”</p>

  <p>Kel Mahmut çok konuşturmadı:</p>

  <p>“Otur!”</p>

  <p>Geriye kalan altı kişinin de numaralarını okuyarak, layık oldukları sıfırı kondurmakta gecikmedi. Kendine güvenip bir şeyler söyleyeni bile şaşırtıyor, tersliyordu. Kelliğinden gelen bütün tersliği üzerindeydi. Zil çaldığı zaman son arkadaş da kalkmış Viyana Bozgunu’na tutulmuştu.</p>

  <p>Gitmek için ayağa kalkmıştı, Hoca’mız. Sıfırlarla dolu üç kâğıdı eline alıp şöyle bir gözden geçirdi.</p>

  <p>“Vah vah!” dedi, “Kendime acıyorum. İkmallerde çok yorulacağım. Oysa o aylarda bir Avrupa gezisine çıkmayı düşünüyordum…”</p>

  <p>“Affedin bu seferlik…” demeye yüzümüz bile yoktu.</p>

  <p>Kâğıtlar hâlâ elindeydi. Yüzünün o mendebur anlamını değiştirerek, gayet yumuşak bir sesle:</p>

  <p>“Çocuklar!” dedi. “Bugün ayın kaçı?”</p>

  <p>Hep birden cevap verdik:</p>

  <p>“Nisanın biri!”</p>

  <p>“Yani 1 Nisan!”</p>

  <p>Elindeki kâğıtları paramparça edip çöp kutusuna attı:</p>

  <p>“Hadi, hepinize geçmiş olsun!”</p>

  <p>İçtenlikle:</p>

  <p>“Sağol!” diye bağırdık arkasından.</p>

</body>

</html>