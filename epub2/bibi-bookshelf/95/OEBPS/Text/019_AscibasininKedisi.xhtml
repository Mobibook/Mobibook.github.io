<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>AŞÇIBAŞININ KEDİSİ</h2>

  <p>Maraton Raşit’in istediğini yakalamak kolay olmadı. Aşçıbaşı bu işe iki hırsız kediyi aday göstermişti. Hele bunlardan biri, mutfak için, öğretmen yardımcısı Tilki Behçet kadar zararlıydı. Ama Hayta İsmail gitti, Aşçıbaşı‘nın alnı beyaz damgalı Arap’ını yakaladı. Geçen seneki Tabiiyeci sınıfta bir kedi kestiği için Aşçıbaşı, Hayta’nın önüne çıkmıştı. Hayta İsmail:</p>

  <p>“Yok, valla kesmeyecek…” diyordu, “Dişlerini gösterecek bize… Onda kedi kesecek yürek mi var!”</p>

  <p>Aşçıbaşı tepiniyordu:</p>

  <p>“Hababam Sınıfı‘na giren kedi sağ mı çıkar? Salıver şu hayvanı canım!”</p>

  <p>Arap aksi bir şeydi. Hayta’nın ellerini tırmık içinde bırakmıştı. Kedinin kulağına:</p>

  <p>“Hele dur, sen görürsün sınıfta!” diyordu. Aşçıbaşı:</p>

  <p>“Canım, kedi değil mi? Hepsi bir… Hepsinin de dişi var ağzında… Alın götürün şu tekiri, ister kesin, ister asın! Bir hırsız eksik olur mutfaktan!”</p>

  <p>Palamut Recep’le Tulum Hayri, Aşçıbaşı‘nın önüne durarak kaçırdılar Arap’ı. Hayta bağırta bağırta sınıfa götürdü. Kediyi çekmecenin gözüne kapattı.</p>

  <p>Arap çekmeceye girince önce tepindi. Sonra sesi sedası kesiliverdi. İlk ders Fransızca’ydı. Önümüzde Method Alge’leri açmış, Sedat Bey’i bekliyorduk. Fransızcacının adının başında da sonunda da hiçbir takma ad yoktu. O Bey’di sadece, iskarpinlerinin üstüne taktığı getrlerinden kolalı yakasındaki iğnesine, ceketin üst cebinden sarkan ipek mendiline kadar hâzâ Bey’di. Üstelik Paris’i, Eyfel kulesini de görmüştü. Geçen sene üç dört ay kadar adı Züppe Sedat diye aldı yürüdü. Ama züppelik onun yanında pek sudan bir şey kalıyordu. Bu yüzden kısa zamanda yürürlükten kalkmıştı.En bellibeşli yanı, tebeşir gıcırtısına çok sinirlenmesiydi.Tebeşiri dik tutmak gibi bir hileye başvurduğumuzdan Hababam Sınıfı‘ndaki karatahta sadece ders tablosu asmaya yarardı.</p>

  <p>Okullarda ne öğrenilirse karatahtadan öğrenileceği için bizim Fransızcamızdan da hiç hayır yoktu. Dikte, yeni harfle yazmak anlamına gelirdi, bizim sözlükte.</p>

  <p>Sedat Bey kürsüye geçmiş:</p>

  <p>“Ouvrez les livres!” emrini vermişti.</p>

  <p>Refüze Ekrem ne söylediğini anlayacak kadar Fransızca bilirdi. Bunu belirtmek için de Türkçe:</p>

  <p>“Kaçıncı sayfayı?” diye sordu. Ama bu bir falsoydu. Sedat Bey köpürdü:</p>

  <p>“Mösyö!” diye başladı, “Dersin hangi sayfada olduğunu kim kime soracak?”</p>

  <p>Kürsüden kalktı. Açtığımız sayfaları gözden geçirmeye koyuldu. Hiçbirimizinki öbürünü tutmuyordu. Öfkeyle kürsüye geçti. Bağırdı, çağırdı, hızını alamadı. Deftere sarıldı. “Bakalım piyango kime vuracak?” diye beklemeye başladık. Sedat Bey’in sıfırları boldu ama, manevra kurşunu gibi etkisizdi. Öldürmez, insanın biçimli bir yerine geldi mi süründürürdü, o kadar…</p>

  <p>Gözlüğünü düzelterek bir numara okudu:“61”</p>

  <p>Piyango Refüze’ye vurmuştu.Refüze kalktı, bir Yahudi Fransızcasiyle:</p>

  <p>“İl est malade!” dedi.</p>

  <p>Sedat Bey sınıfı gözlüğünün üstümden bir taradıktan sonra, Türkçe:</p>

  <p>“Yani sınıfta yok öyle mi?” diye sordu.</p>

  <p>Refüze aynı ağırbaşlı eda ile:</p>

  <p>“Malörözman efendim, arkadaşımız çok ağır hasta, yatıyor!”</p>

  <p>“Ya, geçmiş olsun! 122!”</p>

  <p>Bu da İnek Şaban’ın numarasıydı. Şaban boş bulundu:</p>

  <p>“Efendim!” diye kalktı ayağa.</p>

  <p>“Venez ici!”</p>

  <p>İnek tam önümden geçerken, arkasında bir etiket gördüm. Üstünde yeşil mürekkeple yeni harflerle, iri iri:</p>

  <p>“Le vach Vandü” yazılmıştı. Yazan Refüze olduğu için “Ne demek?” diye sorduk. “Satılık inek!” diye çevirdi hemen.</p>

  <p>Ders ilgili bir durum almaya başlamıştı. Hayta’nın çekmecesindeki Aşçıbaşı‘nın Arap’ını çoktan unutmuştuk.</p>

  <p>Şaban, tam kürsünün önündeki virajı alırken Sedat Bey:</p>

  <p>“Dur!” dedi.</p>

  <p>Le vach Vandü‘yü o da görmüştü. Gözlüğünü düzeltti. Okuyunca suratı karıştı. Palamut’un, sınıf mümessili olduğunu bilecek kadar sınıfın yönetimiyle ilgiliydi. Ondan yana çevirdi başını:</p>

  <p>“Kim yazdı bunu?” dedi.</p>

  <p>“Bilmiyorum efendim!”</p>

  <p>“Çabuk söyle, kim yazdı?”</p>

  <p>“Bilmiyorum!”</p>

  <p>“Yeşil mürekkepli dolma kalem kimde var?”</p>

  <p>Palamut’un Refüze’yi anımsamaması olanaksızdı. Kızına, bütün mektupları bu kalemle yazardı.</p>

  <p>“Bilmiyorum!”</p>

  <p>“Ya! Bilmiyorsun demek, ben bulurum.”</p>

  <p>İnek Şaban, henüz hiçbir şeyin farkında değildi.</p>

  <p>Arkasında bir şeylerin döndüğünü sezinlemişti ama, kırk dört kişi de arkasında kalıyordu. Bir iki adım daha atarak yüzünü bize çevirdi. Mel mel bakıyor, bir koku almaya çalışıyordu.</p>

  <p>Sedat Bey kürsüden indi:</p>

  <p>“Eller sıraların üstüne!” dedi.</p>

  <p>Tırnak muayenesi yapar gibi ellerimizi incelemeye başladı. Tam Refüze’nin sağ eline bakınca: </p>

  <p>“Sen yazdın! Buldum!” diye bağırdı.</p>

  <p>Refüze nedense inkâra kalkışmıyordu:</p>

  <p>“Evet, ben yazdım!” dedi.</p>

  <p>“Söyle numaranı!”</p>

  <p>Refüze, az önce Sedat Bey’in okuduğu numarayı söyledi. Öğretmen defterden aradı, buldu. Adını, soyadını okudu. Refüze: “Tamam!” dedi.</p>

  <p>Sedat Bey dolma kalemini çıkarırken:</p>

  <p>“Sıfır veriyorum sana!” dedi, “Hem de değişmez, silinmez sıfırlardan!”</p>

  <p>Refüze bir Kel Mahmut bekliyordu, yani ihtar:</p>

  <p>“Neden efendim?” diye sordu.</p>

  <p>“Daha neden diyor. On numara mı istiyordun?”</p>

  <p>“Yok efendim! Numaralık ne var ortada?”</p>

  <p>“Daha ne olsun! Vache, feminin mi masculin mi?”</p>

  <p>“Vache, feminin…”</p>

  <div style="text-align: center;">

    <img alt="019_AscibasininKedisi" src="../Images/019_AscibasininKedisi.jpg"/>

  </div>

  <p>“Le mi alır la mı alır başına?”</p>

  <p>“La alır.”</p>

  <p>“Peki ne diye le vach, diye yazarsın?”</p>

  <p>“Ama bizim inek tam feminin sayılmaz ki…”</p>

  <p>Sedat Bey duraklamıştı. Şaban bu İnek lâfının nereden çıktığını kestiremiyordu. Sedat Bey:</p>

  <p>“Vache, nerde olursa olsun feminin’dir, başına mutlaka la alır. Le yanlıştır. Sıfır!”</p>

  <p>“Ama bizim İnek…”</p>

  <p>“Kim bu sizin İnek be?” Gülmelerin temposu artmış, Hababam Sınıfı‘nın, bugüne kadar yerine bir türlü oturmayan çivisi, yine çıkmıştı. Sedat Bey’in gözü Şaban’a dikilmişti:</p>

  <p>“Kim bu sizin İnek?”</p>

  <p>Tulum Hayri:</p>

  <p>“Ulan Şaban, mööö! desene!” diye işaret etti.</p>

  <p>Şaban nedense bu şakalara gerektiği kadar kızmıyordu. Belki sıfır tehlikesinin baskısı altında olduğu içindi bu.</p>

  <p>Öğretmen:</p>

  <p>“Hadi İneği anladık… Vendu, vandü diye mi yazılır, insaf!”</p>

  <p>Refüze savunmasını yapıyordu:</p>

  <p>“Efendim, biliyorum öyle yazılmayacağını… Arkadaşlar kolay okusun diye Türkçe yazdım. Doğrusunu tahtaya yazayım…”</p>

  <p>Tahta lâfı tebeşiri getirdi aklına… Tebeşirin gıcırtısını duyar gibi oldu. Kulaklarını iki eliyle tıkayarak kürsüye koştu. Bir süre öylece kaldı. Bütün bu sinir bozucu şeylerin nedeni şu adamdı, şu dikilip duran İnek…</p>

  <p>“Yıkıl!” dedi “Karşımdan!.. La Vache!”</p>

  <p>Hayta İsmail, katıla katıla gülerken iki dirseğiyle bastırdığı sıra kapağı gevşemiş, Arap başını çıkarmıştı. Kendini tam sıradan aşağı atarken arka ayağı ile kuyruğu kapağın altına sıkışmıştı. Birden can acısıyla bağırdı:</p>

  <p>“Miyavvv!”</p>

  <p>Bu miyavlama Hayta’yı büsbütün sarsmıştı. Kedi bir daha miyavlayınca kapağı gevşetti. Arap bu fırsatı kaçırmadı, kendini attı aşağı… Nereye baş vursa bir çift ayakla karşılaştığı için karatahtanın önüne doğru koştu… Gözleri fosforlanmış, pırıl pırıl yanıyordu.</p>

  <p>Bu durum, bozuk sinirli Sedat Bey’i çileden çıkarmaya yeterdi. Kapıyı açıp kediyi dışarı atmak bile gelmiyordu aklına. Şaşkına dönmüştü zavallı. Ama Hayta, Arap’ı kolay kolay kaçıracaklardan değildi. Söz vermişti Maraton Raşit’e… ikinci ders ne cevap verecekti ona?</p>

  <p>Kalktı Arap’ın üstüne atıldı. Kedi hiç de ikinci kez çekmeceye kapatılmaya razı olacağa benzemiyordu. Kurtulmak için kürsüye doğru attı kendini… Sedat Bey, ayaklarına çarpan kediden büsbütün sinirlenmişti:</p>

  <p>“At şunu dışarı!” diye bağırıyordu. Arap sıraların arasına girince Tulum Hayri de Kalem Şakir de kalktılar ayağa. Arap’ı fena halde sıkıştırmışlardı. Köşede enseleneceği sırada Tulum’u bir pençede saf dışı bırakarak kapıdan yana atıldı. Tam bu sırada kapı dışarıdan açılmış ve Arap, bir füze gibi Kel Mahmut’un iki ayağının arasından fırlamıştı dışarı. Kel Mahmut, hiç de böyle bir şey beklemediği için bir iki adım gerilemişti. Kedinin arkasından koşan Hayta, kapının açıldığını görünce açıdan gol yiyen bir kaleci mutsuzluğu ile kendini kaldırıp attı.</p>

  <p>Kel Mahmut ayaklarının dibinde yatan Hayta’ya:</p>

  <p>“Ne oluyor?” diye bağırdı.</p>

  <p>Hayta ağlamaklı bir yüzle:</p>

  <p>“Kaçırdım!” dedi.</p>

  <p>“Kaçırdın mı?”</p>

  <p>“Kaçırdım işte!”</p>

  <p>Kel Mahmut dersi boş sanıyordu:</p>

  <p>“Bu kedi ne geziyor bu sınıfta?” dedi, öfkeyle.</p>

  <p>Hayta, yediği golün şaşkınlığından kurtulamayan bir kaleci gibi saçmalıyordu:</p>

  <p>“Şimdi ben ne cevap vereceğim Maraton’a?”</p>

  <p>“Sen ilkin bana cevap ver! Ne geziyor bu kedi sınıfta?”</p>

  <p>“Gezdiği falan yoktu. Sıramızdaydı Arap. Kaldırdığı gibi kapağı başıyla…”</p>

  <p>Sedat Bey biraz olsun kendine gelmişti. Kürsünün içinden çıktı. Kel Mahmut’la göz göze gelince:</p>

  <p>“Arzedeceğim efendim! Şikâyetçiyim bu sınıftan…” diyebildi.</p>

  <p>İşin en eğlenceli yerine gelmiştik şimdi.</p>

  <p>Ama ne yazık ki dersler bütün liselerde olduğu gibi sadece kırk beş dakikaydı. Tam kırk beşinci dakikada zil çaldı. Hababam Sınıfı, zilin çalmasına ilk kez üzülmüştü, bu derste.</p>

</body>

</html>