<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>BAŞAĞRISI HAPI</h2>

  <p>Kel Mahmut’un yemekhaneyi teftiş ettiği bir sırada, Tulum Hayri, odasına girdi. Sözde Hababam Sınıfı‘nın hamam işini görüşecekti. Ben bir tehlike olunca, kapıyı üç kez vuracaktım. Tulum, not defterinin yerini biliyordu. Kel Mahmut’un oturduğu masanın sağ üst gözündeydi, bu defter. İçerde çok kalmadı. On dakikada görmüştü işini… Yüzü heyecandan kıpkırmızıydı.</p>

  <p>“Oldu!” dedi. Peşinden yürüdüm bahçeye:</p>

  <p>“Nasıl oldu?” dedim.</p>

  <p>“Oldu işte… Sıradan düzelebilecekleri düzelttim. Altı isteyene altı, yedi isteyene yedi…”</p>

  <p>“Sekiz isteyene?”</p>

  <p>“Bastım sekizi… Daha yukarısına dokunmadım, çakılır diye…”</p>

  <p>Çoğumuzun notu düzelmişti ama, bununla iş bitmiyordu ki… Kel Mahmut, sıkı bir sözlü yapacak, sıradan kaldıracaktı bizi. Düzelmiş notları berbat etmemek için, bu sefer işi çok ciddiye almıştık. Hele İnek Şaban’ın iki gündür gözüne uyku girmiyordu. Gece lâmbasında yatakhanede bile çalışıyordu İnek… Kan çanağına dönmüştü gözleri.</p>

  <p>Güdük Necmi dokuz numaraya bakıyordu tarihten. Bunu da alamayacağı için kitabın yüzüne bile bakmıyor, şişelerle, kutularla oynuyordu sınıfta. Herkes kendi dalgasında olduğu için, hiç kimse onun ne yaptığının farkında değildi.</p>

  <p>Tam tarihe gireceğimiz sırada Şaban’ın burnunun dibine sokulmuş, onu lâfa tutuyordu. İnek’in tek suçu, ona:</p>

  <p>“Başım ağrıyor!” demiş olmasıydı. Güdük, elindeki kaşeyi uzatıyor:</p>

  <p>“Yut şunu, bir şeyin kalmaz!” diyordu.</p>

  <p>“Git başımdan… Senden hap isteyen mi var!..”</p>

  <p>“Senin başın ağrırken nasıl giderim başından. Bende bu hap olsun, senin de başın ağrısın… İnsanlık mı, arkadaşlık mı ha?”</p>

  <p>“Defol diyorum sana!”</p>

  <p>“Hayır Şaban’cığım, defolmayacağım. Senin için gittim, musluktan bir şişeye su doldurdum. İç şunu canım. Para alacak değilim senden. Revirden yürüttüm.”</p>

  <p>Şaban’a içirmek istediği kaşenin içinde iki tane müshil şekeri vardı. Şaban, kuşkulanmıştı bir kez. Yalnız hapı değil, eliyle Güdük Necmi’yi de itiyordu:</p>

  <p>“Belâ mısın sabah sabah… Neredeyse Kel Mahmut gelecek… Daha okumadığım yerler var benim!”</p>

  <p>Yalan söylüyordu inek… Okumadığı değil, ezberlemediği bir tek yer bile kalmamıştı.</p>

  <p>“Başın ağrırken okusan da anlamazsın… İç şunu be!.. Zehir mi bu!”</p>

  <p>Güdük Necmi’yi böyle dır… dır… konuşturmaktansa, “Ver şunu!” diye aldı. Almasıyla ceketinin üst cebine koyması bir oldu.</p>

  <p>“Haydi bas şimdi… Sonra içerim.”</p>

  <p>“İçmezsin ulan İnek!”</p>

  <p>Güdük, ümitsiz su şişesini de uzattı:</p>

  <p>“İç hadi!”</p>

  <p>İnek şişeyi elinin tersiyle itti:</p>

  <p>“Düş yakamdan be!”</p>

  <p>Güdük Necmi, İnek Şaban’a bir kene gibi yapışmıştı. Zille birlikte Kel Mahmut girdi de, bıraktı Şaban’ın yakasını.</p>

  <p>Kel, önemli günlerde olduğu gibi, kürsüye geçince, tam beş dakika Hababam Sınıfı‘nı göz hapsine almıştı. Sonra karakaplıyı çıkardı. Sayfalarını sağdan sola, soldan sağa iki üç kez çevirdi.</p>

  <div style="text-align: center;">

    <img alt="031_BasagrisiHapi" src="../Images/031_BasagrisiHapi.jpg"/>

  </div>

  <p>Bizi heyecandan kıvrandırmaktan hoşlanırdı. Sonra defterden okumuş gibi, kafasındaki bir kişiyi açıkladı:</p>

  <p>“Ekrem!”</p>

  <p>“Efendim!”</p>

  <p>“Sen iki karnede kaçar numara almıştın?”</p>

  <p>“Üç… Üç…”</p>

  <p>“Yani sekize bakıyorsun değil mi?”</p>

  <p>“Evet efendim.”</p>

  <p>“Biraz zor alırsın!”</p>

  <p>“Yazılılarım iyi gitti. Sözlüye de kalktım. O da çok iyi gitmişti.</p>

  <p>“Yani sekiz numarayı tutturdun demek.”</p>

  <p>“Evet efendim!”</p>

  <p>“Kim kaybetmiş de sen bulmuşsun sekiz numarayı…”</p>

  <p>Sonra defteri karıştırmaya başladı:</p>

  <p>“Bununla beraber bir bakalım! Karakaplı yalan söylemez!”</p>

  <p>Refüze Ekrem, gözleriyle Tulum Hayri’yi aradı, buldu:</p>

  <p>“Nasıl? Tamam mı?”</p>

  <p>Diye sordu. Tulum başını önüne eğerek:</p>

  <p>“Evet!” dedi.</p>

  <p>Kara kaplının yalan söylemediğine Kel Mahmut kadar biz de inanıyorduk artık.</p>

  <p>“Evet! Kurtarmışsın paçayı. Sen otur!”</p>

  <p>Son sıralarda birini aradı:</p>

  <p>“İsmet!”</p>

  <p>“Sen kaça bakıyorsun?”</p>

  <p>“Onbire!”</p>

  <p>“Yazılılar, sözlüler nasıl gitti?”</p>

  <p>“Berbat!”</p>

  <p>“Çalıştın mı?”</p>

  <p>“Nesine çalışayım!”</p>

  <p>“Necmi, sen kaça bakıyorsun?”</p>

  <p>“Dokuza!”</p>

  <p>“Çalıştın mı?”</p>

  <p>“Çalışmaz olur muyum?”</p>

  <p>“Kalk! Anlat Ankara muharebesini!”</p>

  <p>Güdük, kitabın yüzünü açmadığı gibi, çalışanları da rahat bırakmamıştı.</p>

  <p>“Ankara muharebesini mi efendim. Yunanlılar İzmir’e girdiler. Ankara’ya doğru yürüdüler. Sonra efendim, Mustafa Kemal Paşa…” </p>

  <p>“Ne Mustafa Kemal’i be… Ayağı sakat biri vardı hani. Ankara’ya gelmiş, karargahını kurmuştu.”</p>

  <p>“Ayağı sakat biri mi? Anladım, Topal Osman… Şu meşhur çete reisi…”</p>

  <p>Bu cevap, Kel’i zıvanadan çıkarmıştı:</p>

  <p>“Eşek herif!” dedi. “Kalkarsam çiğnerim seni! Defol, gözüm görmesin!”</p>

  <p>Defteri açtı, elini çevire çevire bir sıfır kondurdu.</p>

  <p>Kel’den hayır yoktu, kimseyi kaldırıp bir şey soramazdı bundan sonra… Tam on dakika hışımla Necmi’ye baktı… Sonra Tulum Hayri’yi gözleriyle aradı, buldu.</p>

  <p>“Kalk!” dedi. “Öğretmenler odasından bir bardak su getiri bana!”</p>

  <p>Hayri suyu getirmiş, kürsünün üstüne koymuştu. Kel Mahmut bir, iki yudum içti, bıraktı. Ceplerinde birşeyler aradı, bulamadı.</p>

  <p>“Başım da çatlıyor, kaç gündür…” diye homurdandı.</p>

  <p>İnek Şaban, sanki öğretmişiz gibi, fırladı yerinden:</p>

  <p>“Efendim,” dedi, “Buyrun!”</p>

  <p>Ceketinin üst cebinden bir kaşe çıkardı, uzattı, Kel Mahmut’a:</p>

  <p>“Buyurun!”</p>

  <p>“Nedir bu?”</p>

  <p>“Baş ağrısı için!”</p>

  <p>Kel Mahmut, revirin kaşelerini tanımıştı. Bunu Şaban uzattığına göre bir tehlike de olamazdı. Hiç kuşkulanmadan aldı, içti:</p>

  <p>“Eşek herifler!” dedi. “Nedir sizden çektiğim. Yediğiniz fasulye, pilâv, gözünüze dizinize dursun!”</p>

  <p>Tam on beş dakikalık bir nutuk çekti. Ne tembelliğimizi bıraktı, ne hergeleliğimizi. Sözü döndürüp dolaştırıp Necmi’nin üstüne yıkıyordu ama, yine de bütün Hababam Sınıfı‘nı boyamaktan kendini alamıyordu… Necmi sabırla iki müshil şekerinin yapacağı etkiyi bekliyor, sinsi sinsi önüne bakıyordu. Bir ara Kel Mahmut kalktı oturdu, karın kısmında ufaktan bir meydan muharebesi başlamıştı. Kel, öyle ufak tefek patırtılara kulak asacak soydan değildi. Ama iş meydan muharebesi olmaktan çıkmıştı. Fransa Büyük İhtilâli’ne dönmüş olacaktı ki, fırladı yerinden. Kapıya doğru koştu. Yallah dışarı!</p>

  <p>Tulum Hayri her şeyi biliyordu. İnek Şaban’a:</p>

  <p>“Bakalım Kel Mahmut’un elinden nasıl kurtaracaksın yakanı!” dedi.</p>

  <p>İneğin dünyadan haberi yoktu:</p>

  <p>“Sen kendi derdine yan!” dedi. “Ben yuttum bütün tarihi!”</p>

  <p>Kel Mahmut perişan, girdi sınıfa, İnek Şaban’a hışımla:</p>

  <p>“Ne hapıydı bana yutturduğun!” diye sordu.</p>

  <p>“Baş ağrısı hapı!”</p>

  <p>“Nerden aldın bu hapı?”</p>

  <p>“Nerden mi aldım… Necmi’den… Başım ağrıyordu da…”</p>

  <p>Necmi’ye döndü:</p>

  <p>“Sen mi verdin!” dedi.</p>

  <p>“Evet efendim, başı ağrıyordu da… Tam üç gündür dışarı çıkamıyordu zavallı. Başının ağrısı kabızlıktan geldiği için…”</p>

  <p>Kel, hem memnun, hem endişeli:</p>

  <p>“Ne vardı kaşenin içinde?” dedi.</p>

  <p>“İki tane en etkilisinden müshil şekeri…”</p>

  <p>Kel Mahmut, kızmak mı, gülmek mi, ne yapması gerektiğini kestiremeden, içinden gelen sancılara kapılarak fırladı dışarı…</p>

</body>

</html>