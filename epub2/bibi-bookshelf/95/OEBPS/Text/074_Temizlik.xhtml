<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>TEMİZLİK</h2>

  <p>Kalem Şakir, üç tane kahverengi hapı koydu. Elindeki şişeyi, üzerlerinde yuvarlaya yuvarlaya başladı ezmeye. Tulum Hayri, fasulyesinin içine tepeleme ekmek doğruyordu. Şöyle göz ucuyla Şakir’e baktı:</p>

  <p>“Nedir o?” dedi, “İştah ilâcı mı ezdiğin?”</p>

  <p>Çolak Hamdi bilgiçlik yapmak istedi:</p>

  <p>“Ya istop hapıdır, ya da fayrap! Kim bilir kime yutturacak!”</p>

  <p>“Yutturacağı kalmış mı be… Kına gibi un yaptı hapları… Kim bilir kime yedirecek desene!”</p>

  <p>“Enfiye gibi çektirebilir de burnuna bir dostunun!”</p>

  <p>Kalem Şakir’in gözü kapıdaydı. Yemekhaneye geç gelenlerde… Daha masadakilerin yarısı gelmemişti. Akşam yemekleri biraz “keyfi” geçerdi böyle. Birinci yemek fasulyeydi işte… Ne vardı acele edecek. İkinci yemek de makarna… Masanın ortasında duran kaşar peyniri rendesinden belliydi. Ambarda yıllanmış ne kadar kaşar varsa, böyle rendeleyip makarna için konurdu, masaya önceden.İnek Şaban da geç gelenler arasındaydı, geçti yerine… Artık eskimişti Şaban, kimse yüzüne bile bakmıyordu. Kalem Şakir aldı eline kepçeyi, karavanada kalan fasulyeyi Şaban’ın tabağına boşaltırken sordu:</p>

  <p>“Nerde kaldı bu Küp Arif beee!”</p>

  <p>“Musluklarda gördüm, elini sabunluyordu!”</p>

  <p>Demek Şakir’in hazırladığı toz, Küp Arif içindi. Tulum Hayri ters ters baktı Şakir’e:</p>

  <p>“Allah versin!” dedi, “Artık iplemez oldunuz bizi. Kendi başınıza işler çeviriyorsunuz! Yüzünüze gözünüze bulaştırınca da gelirsiniz, aman Tulum’cuğum diye! Gene ne haltlar karıştırıyorsun beee?”</p>

  <p>“O kadar karışık şeyler değil! Küp Arif, son zamanlarda uyuyamaz oldu. Uyutacağım bu gece!”</p>

  <p>Bu oyun, tam Güdük Necmi’likti:</p>

  <p>“Yaşa be Şakir’çiğim!” dedi, “İşimize bakalım biz. Fazla miskinleştik son günlerde!”</p>

  <p>“Ulan, insaf be! Daha dün geçirdin simitleri, Çıyan Sadi’nin boynuna!”</p>

  <p>“İyi dedin be abi! Günümüz kıyak geçti. Gecemiz boş mu geçsin? Bir festival yapalım, dedik el birliğiyle!”</p>

  <p>Çıyan Sadi’nin Hababam Sınıfı‘nda son gecesiydi. Öbür masada tasalı tasalı kaşıklıyordu fasulyesini.. Olanlara bitenlere kulak astığı yoktu artık…</p>

  <p>“Geliyooor!”</p>

  <p>“Çaktırmayalım!”</p>

  <p>Ördek gibi paytak paytak geliyordu Küp Arif. İki yalpada geçti yerine:</p>

  <p>“Gene mi fasulye!” dedi.</p>

  <p>“Babanın evinde baklava börek yemezdin ya her gün. Çal kaşığı, lâf etme fazla!”</p>

  <p>Fasulyeyi, sosyetede çatalla yiyebilirlerdi ama biz kaşık kullanırdık. Bizimki fasulyenin yemeği değil, çorbasıdır çünkü… Yani biz fasulyesinde değildik, maksat suyu bol olsun!</p>

  <p>Hademeler, makarna karavanalarını da bıraktılar masalara… Kalem Şakir, çoğumuz fasulyeleri bitirdiğimiz halde, kalkıp dağıtmıyordu. Tabağın içinde erittiği üç hapın tozunu avucuna almış bekliyordu.</p>

  <p>Hepimiz yiyip bitirince kalktı, aldı kepçeyi eline. Başladı sıradan dağıtmaya. Önce makarnaları koydu. Sonra geçti, kaşar rendelerini ilâç dağıtır gibi kaşıkla üzerine serpmeye… Gözümüz Arif’in tabağındaydı. Makarnasını koyduktan sonra, aldı tabağı eline… Bir kaşık kaşar rendesi serperken, öbür elindeki tozu da silkeleyiverdi üzerine. Şakir için ufak işti bu el çabukluğu.</p>

  <p>“Oh beee!.. Ne makarna yaaa!..”</p>

  <p>“Aşkolsun Kel Mahmut’a! İyi yemek çıkarıyor bu günlerde. Peynir bile mis gibi…”</p>

  <p>Küp Arif, Çıyan Sadi’nin “volta” haberini alalı iştahı yerine gelmişe benziyordu. Hem de, ekmekle yumuluyordu makarnaya.</p>

  <p>“Dayan Şaban’çığım, böyle kıyak makarna bulamazsın bi daaa!”</p>

  <p>“Yumuuul!..”</p>

  <p>Sigaraları daha yemekhanede denkleştirdik birbirimizden. Helâ aralığına geçer geçmez tüttürdük. Bugün keyfimiz yerindeydi. Uç uca ekliyorduk sigaraları… Yağlı peynirli makarnanın üstüne amma da gidiyordu meret!</p>

  <p>Çıyan’ı almıştık aramıza.</p>

  <p>“Eee Sadi’çiğim!” diyordu, Güdük Necmi, “C şubesinde de böyle doğrulukla çalışırsan atılırsın okuldan… İyisi mi, boşla bu tür işleri biraz!”</p>

  <p>Anlamamazlıktan geliyordu Çıyan:</p>

  <p>“Hangi işleri, canım!”</p>

  <p>“Bilirsin seeen! Özel işler…”</p>

  <p>“Kör olayım, benim derslerden başka…”</p>

  <p>“Babana anlat onları, memlekete dönünce. Ulan şu Küp Arif’e bak be! Ne asılıyor sigaraya…”</p>

  <p>Şakir, lâfı aldı ağzından:</p>

  <p>“Sigara böyle mi içilir?” dedi, .“Hep içiyoruz bu boku… Böyle gözlerimizi kapatıp da mı çekiyoruz içimize?”</p>

  <p>“Ben de beğenmiyorum, onun içişini. Öylesine çekiyor ki… Çekmek değil yeyip yutuyor dumanları…”</p>

  <p>“Sakın şey içmesin bu enayi!”</p>

  <p>“Hani olmaz da değil! Her şey beklenir bu Küp Ariften.”</p>

  <p>Çıyan Sadi, gene de dayanamadı, sordu:</p>

  <p>“Ne olabilir içtiği?”</p>

  <p>“Vallaaa günahını almak doğru değil ama…”</p>

  <p>“Yani esrar falan mı?”</p>

  <p>“Olamaz mı?”</p>

  <p>“Neden olmasın, eroin bile içebilir bu Küp Arif!”</p>

  <p>“İçer mi içer!”</p>

  <p>Çıyan Sadi, kıvranmaya başlamıştı. Güzel bir rapor konusuydu bu, giderayak… Haaa?.. Müdür, böyle karışık akşamlar, geç giderdi evine. Yemekhaneden çıkarken yanıyordu ışığı da. Bir rapor, bir raporcuk…</p>

  <p>Güdük Necmi:</p>

  <p>“Yürü!” dedi, “Etüt zili çalıyor… Son etüdün senin, artık Hababam Sınıfı‘nda… Helâ aralığında boşuna öldürme vaktini!”</p>

  <p>Geçtik sınıflara. Kimsede çalışacak hal yoktu. Ne olur, ne olmaz diye birer kitap açtık önümüze. Zili bekliyorduk, yatakhane zilini.</p>

  <p>Kalem Şakir, Güdük Necmi’yle aynı sıradaydılar… Küp Arif’i dikizlemek için… Sınıfın çoğu farkında değildi olup bitenlerin.</p>

  <p>“Amma da dayandı haaa!..” dedi Şakir, “Hâlâ kitap karıştırıyor. Üç uyku hapı bu!”</p>

  <p>“Hele dur bakalım, makarna kana karışmaya başlasın bir… Sen Çıyan’ı boşlama! Enayi uyuz oldu. Kıvranıp duruyor… Bir rapor giderayak, bir raporcuk…”</p>

  <p>“Hele dur seeen! Son raporunu da yazdıracağım hırtlamboya. Bak, bak! Küp Arif’e hele!”</p>

  <p>Küp Arif esniyordu, hem de nasıl esnemek… Burdan duyuluyordu çenesinin çatırtısı… Başladı kravatını gevşetmeye. Sonra çözdü yakasını.</p>

  <p>Lafa tutmasın diye yanında oturan Adıbelli’yi kaldırmıştık. Sağına soluna bakıyor, konuşacak adam arıyordu. Daha bir iki kez esnedikten sonra, dayadı başını sıraya. Güdük Necmi:</p>

  <p>“Başladı kestirmeye!” dedi.</p>

  <p>Kalem Şakir:</p>

  <p>“Haydi iyi geceler!” dedi, “Bakalım ne zaman uyanacak?”</p>

  <p>“Zil çalınca uyanır.”</p>

  <p>“Kahvaltı zili!”</p>

  <p>Güdük Necmi, çıyana duyurabilmek için:</p>

  <p>“Sızdı!” dedi, “İki tane parmağım gibi sigara, dolu dolu…”</p>

  <p>Şakir tamamladı:</p>

  <p>“Gene iyi dayandı. Ben bir nefes çeksem, olduğum yerde sızar kalırdım. Sağlam çocuk doğrusu.”</p>

  <p>“İyi dayandı, aşkolsun!”</p>

  <p>“Nerde alışmış bu merete?”</p>

  <p>“Geldiği lisede, çok keş varmış… Açıktan açığa içerlermiş yatakhanede… Peşinden bütün bütün birer ekmek… Çok yedirirmiş adama bu duman.”</p>

  <p>“Hele baklava!”</p>

  <p>“Ne baklavası… Ekmek, baklava gibi gidermiş üzerine!”</p>

  <p>Arka sıralarda da uyuyanlar olduğu için, güme gitmişti Küp Arif’in sızması… İşin önemi, yatakhane ziliyle çıktı ortaya.</p>

  <p>Uyku gözlerimizden aktığı için, yakalarımız çözüktü. Çoktan fora etmiştik ceketleri. Domdom Ali, pantolonunu bile çıkarmış, top oynadığı donla kalmıştı.</p>

  <p>Küp Arif, kafayı vurmuş, yatıyordu hâlâ…</p>

  <p>Tulum’un suratından düşen bin parça oluyordu. Kızmıştı Şakir’e:</p>

  <p>“Temizle bokunu!” dedi, “Ne halt edeceksin bu adamı şimdi?”</p>

  <p>Şakir, ne yapacağını, önceden hesaplayanlardandı:</p>

  <p>“Hiç üzülme Hayri’ciğim!” dedi, “Sıkma tatlı canını!”</p>

  <p>“Ne olacak bu herif, diyorum sana?”</p>

  <p>“Bize ne o heriften, sızıp kalmış sınıfta… Yürü hadi! Hele düşündüğün şeye bak!”</p>

  <p>“Olur mu be?”</p>

  <p>“Neden olmasın!”</p>

  <p>“Olmaz yahu!”</p>

  <p>“Bu kadar da çekmeseydi dumanı!”</p>

  <p>Güdük atıldı oradan:</p>

  <p>“Öyle ya!” dedi, “Ne vardı bu kadar içecek! Yürüyün gidelim!”</p>

  <p>Kalem Şakir her şeyi önceden düşünmüştü. Cebinden bir kutu çıkardı, kibrit kutusu… Üç beş tane izmarit vardı içinde. İkisini üçünü Küp Arif’in ayak ucuna attı. Birkaçını sıranın üstüne bastırdı.</p>

  <p>Tulum Hayri bile beğenmişti bu oyunu:</p>

  <p>“Helâl!” dedi, “Bilirsin bu işleri, namussuz! Haydi yürüyün artık çocuklar!”</p>

  <p>Çıyan Sadi, arka sıralarda oyalanıp duruyordu:</p>

  <p>“Yürü sen de!” dedi, “Ne uyuzlanıp duruyorsun! Senin raporun geçmez artık. Düş önümüze!”</p>

  <p>“Küp! Küp!.. N’olacak?”</p>

  <p>Bir şeyler demek istiyordu Çıyan. Tulum Hayri tutmuş, çekiyordu kolundan:</p>

  <p>“Yürü diyorum sana! Merak etme. Gerekirse biz de veririz raporumuzu Müdür’e!”</p>

  <p>Etüt’te gözkapaklarımıza yapışan uykunun zerresi kalmamıştı yatakhanede. Küp Arif’i soruyorduk boyuna. Ne zaman kalkıp gelecek diye bekliyorduk.</p>

  <p>Tulum Hayri böyle zamanlarda pijamalarını giymezdi. Müdür’ün karşısına pijamayla çıkmayacak kadar da “asalet”i vardı. Dara gelirse o başka…</p>

  <p>Neden sonra beklediği de oldu.</p>

  <p>Sınıfları süpüren hademeler, Küp Arif’i sigara izmaritleri içinde sızmış görünce, koşup idareye haber vermişler… Müdür gelmiş. Bir de bakmış ki, Küp Arif kendinde değil! Kaldırın şunu demiş, Revir’e! Koymuşlar sedyeye kaldırmışlar.</p>

  <p>Tulum Hayri, olanı biteni haber alınca, gececinin eline bir kâğıt tutuşturdu, okkanın altına gitmemek için. Kısaca şunlar yazılıydı kâğıtta:</p>

  <p>“Sayın Müdür’üm,</p>

  <p>Sınıfımızdan 913 Arif Sondilek henüz yatakhaneye gelmedi. Etütte bulunduğuna göre yatakhaneye geçerken kaçtığını tahmin ediyorum. Bilgi edinilmesini ve gereğinin yapılmasını saygılarımla…”</p>

  <p>Gereği yapıldı, üç günlük revir hapsinden sonra Çıyan Sadi’nin peşinden ve onun tanıklığına dayanarak, D şubesine…</p>

</body>

</html>