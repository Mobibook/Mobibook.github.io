<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>SANSARI İŞLETİYORUZ</h2>

  <p>Düdük İsmet:</p>

  <p>“Çok oluyor artık bu Sansar Behçet!” dedi.</p>

  <p>Güdük:</p>

  <p>“Kötü dadandı Hababam Sınıfı‘na kesmeli ayağını!” diye Düdük İsmet’i destekledi.</p>

  <p>Refüze:</p>

  <p>“Anladık!” dedi, “Çok oluyor, ne yapalım yani. Herif Müdür’ün adamı, o gönderiyor Hababam Sınıfı‘na.”</p>

  <p>Domdom Ali:</p>

  <p>“Yavşak Şadi de Kel Mahmut’un adamıydı. Yanımızdan geçerken yüzümüze bile bakamıyor şimdi!”</p>

  <p>Artık her kafadan bir ses çıkmaya başlamıştı:</p>

  <p>“Sansar Behçet’in Yavşak gibi bıyığı yok ki yakalım!”</p>

  <p>“Saçlarını yakarız!”</p>

  <p>“Bir yerini yakmak lâzımsa yüreğini yakarız! “</p>

  <p>“Refüze’nin posta kutusu işe yarayabilir!”</p>

  <p>“İşletelim Sansar’ı!”</p>

  <p>“İşletelim! “</p>

  <p>“Güzel bir kız bulalım peşin… Hergele bir kız…”</p>

  <p>“Ulan kızı bulduktan sonra işletmek kolay, kızın resmini bulalım!”</p>

  <p>“Bende çoook… Birini yollayayım Sansar’a…”</p>

  <p>“Sonra… Altına Refüze’nin posta kutusu… Tamam!”</p>

  <p>“İşletelim namussuz Sansar’ı!”</p>

  <p>“Kaçıncaya kadar Hababam Sınıfı‘ndan, işletelim!”</p>

  <p>“Ne Hababam Sınıfı… Okuldan kaçıralım! Tatlı verildiği günler, Aşçıbaşı‘nın tepesinden ayrılmıyor!”</p>

  <p>“Mutfak kedisi, namussuz!”</p>

  <p>“İşletelim!”</p>

  <p>Tulum Hayri konuşulanları bir sonuca bağlamak için:</p>

  <p>“Çocuklar!” diye başladı, “Etütlerde Muavin bile görmeye alışık değiliz, değil öğretmen yardımcısı… Başlıyoruz sinir harbine!”</p>

  <p>“Başlıyoruz!”</p>

  <p>“İşletmeye de başlıyoruz!”</p>

  <p>“Başlıyoruz!”</p>

  <p>“Yaz ulan Refüze kızın ağzından bir mektup!”</p>

  <p>“Peşin bir fotoğraf bulalım!”</p>

  <p>“Fotoğraf hazır!”</p>

  <p>“Yutmaz! Hangi enayi kız ona fotoğraf gönderecek… Hem fotoğraf, hem aşk mektubu, nerde bu bolluk!”</p>

  <p>“Yutar bu enayi. Yazılışa bağlı!”</p>

  <p>“Ben yazayım da, o yutmasın! Behçet Bey diye başlarım, size bir sürprizim var. Önce resmime bakın. Beni tanıyabilecek misiniz. Biraz dikkatli bakarsanız tanıyacaksınız. Her cumartesi vapurda karşılaşıyoruz. Nasıl, tanıyabildiniz mi? Sizi ebediyete kadar seven Mehlika. Posta kutusu 207. İstanbul. Nasıl?”</p>

  <p>“Çok güzel!”</p>

  <p>“Yutar mı?”</p>

  <p>“Neden yutmasın.”</p>

  <p>“Ya yırtıp atarsa?”</p>

  <p>“Atamaz. Resmi görünce dayanamaz, Marlen Dietrich’in resmini.”</p>

  <p>“Hemen attıralım postaya!”</p>

  <p>Etüt zili çalar çalmaz Sansar, kapıda göründü. Daha biz yerimize oturmadan, o kürsüye çöktü. Gazetesini de aldı eline. Tam bu işin erbabıydı Sansar. Fazla bağırıp çağırmıyor, adımızı yazıp doğrudan doğruya Müdür’e veriyordu. İster istemez sustuk. Güdük Necmi:</p>

  <div style="text-align: center;">

    <img alt="063_SansariIsletiyoruz" src="../Images/063_SansariIsletiyoruz.jpg"/>

  </div>

  <p>“Bak ulan Refüze!” dedi, usulca, “Gazeteyi delmiş de bizi gözetliyor!”</p>

  <p>“Doğru valla!”</p>

  <p>“Ben de diyordum, ne gazete merakı bu… Parti başkanı mısın, müsteşar mı?”</p>

  <p>“Bak ulan, gazetenin tarihine! Tam dört günlük!”</p>

  <p>Kitaplarımızı açmış, dalgamızı geçiyorduk. Güdük:</p>

  <p>“Ben şu Sansar’ın gazete okumasına bitiyorum!” dedi yavaştan, “Şuna bir oyun edeceğim!”</p>

  <p>“Nasıl?”</p>

  <p>“İsterse beni Müdür’e versin! Ulan dedektif misin, öğretmen yardımcısı mı? Dur sen!”</p>

  <p>Güdük en ön sıradaydı. Sıranın altına kaydı. Sansar gazetenin deliklerinden daha gerilere baktığı için görmüyordu onu. Güdük, sıradan çıktı, kürsünün dibine sindi. Kedi gibi dertop olmuştu. Cebinden kibritini çıkardı. (Güdük bütün otlakçılar gibi sadece kibrit taşırdı.) Kibriti çakmasıyla Sansar’ın gazetesini tutuşturması bir olmuştu. Refüze kibriti çakacağını anlamış, gürültülü bir öksürükle sesi maskelemişti.</p>

  <p>Gazete birden parladı. Parlamasıyla, Sansar’ın yerinden fırlaması, Güdük Necmi’nin de sıranın altına girmesi bir oldu. Gazeteyi elinden atmış, hem yanışını seyrediyor, hem de kimin tarafından tutuşturulabileceğini kestirmeye çalışıyordu. İşin içinden çıkamayınca:</p>

  <p>“Kim yaptı bunu?” dedi.</p>

  <p>Güdük:</p>

  <p>“Neyi efendim?” diye sordu.</p>

  <p>“Gazeteyi?”</p>

  <p>“Siz tutuşturup atmadınız mı kürsüden!”</p>

  <p>“Neden ben tutuşturup atacakmışım?”</p>

  <p>“Ben de onu soracaktım size. Durup dururken bu da ne oluyor diye…”</p>

  <p>“Hadi ordan… Kim yaktı bu gazeteyi?”</p>

  <p>Gözü Güdük Necmi’deydi:</p>

  <p>“Sen tutuşturmuş olmayasın?”</p>

  <p>“Rica ederim efendim. Önünüzde oturuyorum yarım saattir.”</p>

  <p>Bütün etüt boyunca kimin yapabileceğini düşündü, çıkamadı içinden. Refüze Ekrem en şık kâğıtlardan birini çıkarmış, mektup şişiriyordu. Bir kız yazısı gibi ince inceydi yazısı. Fotoğrafı da aynı isterik yazısıyla imzaladı, koydu zarfa.</p>

  <p>“Yarın elindedir Sansar’ın!” dedi.</p>

  <p>Bir hafta sonra Refüze izinli çıkanlardan birine posta kutusunun anahtarını vermiş, Akşama da beklediği mektupları almıştı. Tam etüde gireceğimiz sırada iki mektupla girmişti Tefeci Tahir. Biri Refüze’nin kızından gelen mektuptu, öbürü de Hababam Sınıfı‘nın dört gözle beklediği mektup… Kızının mektubunu sonraya bıraktı, beklediğimiz mektubu açtı, geçti kürsüye.</p>

  <p>Hababam Sınıfı‘nda çıt çıkmıyordu. Refüze ağzının içine bakıldığını görünce başladı yüksek sesle okumaya:</p>

  <p>“Mehlika Hanım, hakikaten sürpriziniz beni çok şaşırttı. Bu cumartesi bütün vapurdaki kızları gözden geçirdim. Size benzeyene rastlayamadım. Her halde vapurda yoktunuz maalesef. Bir bilseniz sizi öyle merak ediyorum ki… Evinizi öğrensem her gün evinizin önünden geçerdim. Hep sizi düşünüyorum gece gündüz. Resminizi masamın üstünden ayırmıyorum. Sizi ne zaman görmek mümkün olacak acaba? Selâmlar! Sevgiler!”</p>

  <p>Düdük İsmet:“Vay anasını!” dedi, “Yuttu be!”</p>

  <p>“Yutar demedim mi size…”</p>

  <p>“Şimdi, Melek’te Marlen Ditrich’in filmi var. Bu cumartesi sinemada randevu verelim!”</p>

  <p>“Çok güzel!”</p>

  <p>“Resmin kim olduğunu anlar da, uyanırsa enayi?”</p>

  <p>“Herif şimdiden tutuşmuş be!”</p>

  <p>“Yanıyor, cayır cayır!”</p>

  <p>Güdük Necmi kalktı:</p>

  <p>“Durun ben onun ateşini söndürürüm!” dedi.</p>

  <p>Gitti, Refüze’den gazete istedi. Refüze’nin aklı yatmamıştı bu gazete işine:</p>

  <p>“Ne yapacaksın?” diye sordu.</p>

  <p>“Hiç! Sansarı bir ıslatacağım tepeden tırnağa!”</p>

  <p>“Nasıl ıslatacaksın?”</p>

  <p>“Ateşini söndüreceğim, alev alev yanıyor, enayi!”</p>

  <p>“Nasıl yani?”</p>

  <p>“Görürsün şimdi!”</p>

  <p>Gazeteyi aldı, katladı. Gazete satan çocukların, kafalarına geçirdiği kep’lerden yapıyordu:</p>

  <p>“Nedir bu?” dedik, “Külâh mı?”</p>

  <p>“Külah, Bursa külâhı… Sansar’ın başına geçireceğim.”</p>

  <p>Yaptığı kep değildi, büyük bir kâğıt bardaktı, işi bitince çıktı. Yangın kovalarından doldurdu içini. Etüt zili çatınca ayakta dikilenlere çıkışmaya başladı.</p>

  <p>“Herkes otursun yerine!”</p>

  <p>Boş sıraları kolluyordu:</p>

  <p>“Var mı dışarda adam?”</p>

  <p>“Refüze var, Şakir var!”</p>

  <p>Onların girmesini de bekledi. Herkes yerli yerine geçince Çolak Hamdi’yi çağırdı:</p>

  <p>“Al!” dedi, “Beni omuzlarına!”</p>

  <p>Çolak böyle işlere bayılırdı:</p>

  <p>“Ne yapacaksın omuzlarımda?”</p>

  <p>“Sen kaldır da beni görürsün!”</p>

  <p>“Kaldır yavaş yavaş!”</p>

  <p>Elindekini dökmemek için kıpırdamıyordu. Çolak ayağa kalkınca:</p>

  <p>“Yürü kapıya doğru!” dedi.</p>

  <p>Kapıyı yavaşça itti, tam kapanmamış, aralık kalmıştı. Kapının üstündeki bu aralığa elindeki kâğıt bardağı sıkıştırdı:</p>

  <p>“Tamam!” dedi.</p>

  <p>Sıyrıldı, indi aşağı. Rüzgârla açılıp da su dökülmesin diye, çöktü kapının dibine. Hem kapıyı tutuyor, hem aralıktan Sansar Behçet’i gözetliyordu. Böyle beş dakika ya geçti ya geçmedi. Bize dönerek:</p>

  <p>“Geliyor!” diye işaret etti.</p>

  <p>Herkes işini, gücünü, bırakmış, başını çevirmişti kapıya.</p>

  <p>Ayak sesleri geldi, geldi, tam kapıda bir saniye durmuştu ki, içi su dolu külah, Necmi’nin sıkıştırdığı yerden kurtulmuştu. Küt, indi Sansar’ın beynine!</p>

  <p>Güdük Necmi, yerine çoktan oturmuş, bizimle birlikte katıla katıla gülüyordu.</p>

  <p>Ama Sansar’ın aklı, bu işe bir türlü yatmamıştı. Elini başına tutmuş, ikinciyi karşılamak için savunmasını yapıyordu. Beklediği şey, başına düşmeyince, dikildi karşımıza. Paçasından akan sulara bir göz bile atmadan:</p>

  <p>“Kim yaptı bunu?” diye meydan okurcasına gürledi.</p>

  <p>Onun bu sert sorusuna sadece fıkırdamalar bir yanıt olabilirdi.</p>

  <p>“Söyle Mümessil, kim yaptı bunu?”</p>

  <p>Tulum maça çıkıyormuş gibi rahat:</p>

  <p>“Mümessil mi dediniz?” diye sordu, “Sınıfta bir Mümessil vardı demek!”</p>

  <p>“Sen necisin? Eşek başı mısın bu sınıfta?”</p>

  <p>“Siz kapıdan içeri girince ben artık ne başım, ne başkan! Hepsi sizsiniz!”</p>

  <p>Sansar Behçet’in durumu bu gibi ciddi tartışmalara hiç elverişli değildi. Çıktı gitti. İkinci bir elbisesi olmadığı için de, kapandı odasına, bütün gece.</p>

</body>

</html>