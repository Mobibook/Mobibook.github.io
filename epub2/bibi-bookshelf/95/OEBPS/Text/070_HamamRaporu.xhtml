<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>HAMAM RAPORU</h2>

  <p>Sıkı bir antrenman yapmış, kan ter içinde kalmıştık. Vıcık vıcıktı üstümüz başımız. Ilık bir duşu hak etmiştik Allah için.</p>

  <p>Tulum antrenman günleri, mavi hamam kâğıdını önceden alırdı, Kel Mahmut’tan. Bizi, terli terli hamam kapısında bekletmemek için…</p>

  <p>Beden eğitimine gelen Müfettiş, verdiği raporda kurnalı tarihsel okul hamamına sağlı sollu beşerden on duş yapmayı da başarmıştı. Müdür’ün, şu okulda gösteriş için yapamayacağı hiçbir yenilik yoktu doğrusu. Duşlar, günün hemen her saatinde müşterisiz kalmazdı. Bıyıklarıyla birlikte otoritesi de iki paralık olan Yavşak Şadi’ye, yitirdiği otoriteyi kazanması için yepyeni bir ödev bulmuştu Müdür: Hamamcılık!</p>

  <p>Hamamdan, İbrahim Efendi alınmış, Yavşak Şadi verilmişti. Sınıflarda elinden kaçırdığını hamamda yeniden bulmak için, türlü terslikler yaratır, hele küçük sınıflara etmediğini bırakmazdı. Kendisine sorarsanız yeni görevinin adı: Hamam Müdür’üydü!</p>

  <p>Tulum Hayri, elinde tam 32 kişilik hamam kâğıdı, boyuna yumrukluyordu kapıyı. Yavşak, oturduğu yerden bizi pekâla görüyordu ama, kılını bile kıpırdatmıyordu.</p>

  <p>Dışarıya izin verme yetkisi elinden alınan Kel Mahmut, Revir’e, Yatakhane’ye, hele Hamam’a izin kâğıdı kesiyordu bol bol… Duşlar çıkalı, etütlerden kaytaran kaytarana… Kel Mahmut biraz da tifüsten korktuğu için olacak, kırmıyordu izin isteyenleri.</p>

  <p>“Efendim, belim ağrıyor! Hamam!..”</p>

  <p>“Efendim, bizim banyo günü izinliyim de…”</p>

  <p>“Geeeç!.. Hamam!”</p>

  <p>“Efendim sırtım kaşınıyor…”</p>

  <p>“Geeeç!.. Hamam!”</p>

  <p>“Efendim, bu sabah bir de baktım ki yatak…”</p>

  <p>“Koooş! Doğru hamama!”</p>

  <p>Hemen Müdür’ün yeni bastırdığı, mavi koçanlara yapışıyor, isim, numara, tarih carrrt!</p>

  <p>Okullararası maçlar bütün hızıyla sürüp gittiği için Tulum Hayri’nin bir sözü iki olmuyordu:</p>

  <p>“Efendim bu akşam arka bahçede antrenmanımız var… Hamam kâğıdı yirmi kişilik …”</p>

  <p>Tulum, toptancıydı. 35 kişiye kadar kestirdiği oluyordu. Böyle günlerde eksikler hep Hababam Sınıfı‘ndan tamamlanırdı.</p>

  <p>Bugün de elindeki 32 kişilik mavi kâğıdın 25’i bizdendi. Hem kapıyı yumrukluyor, hem bet sesiyle bağırıyordu:</p>

  <p>“Heeey! Şadi Bey! Terimiz kurudu beee! Açın şu kapıyı canım! Hasta olacağız!”</p>

  <p>Sonunda sürgü çekilmişti kapıdan! Pos bıyıklarıyla bizim Şadi Bey karşımızda:</p>

  <p>“Patladınız mı beee! Hamam kalkıp gitmiyor ya yerinden! Dur bakalım, sayalım evvelâ! Kaç kişisiniz? 32 kişi mi? Yahu iki takımda olsa olsa 22 kişi oynar bee! Biz de çakarız bu işlerden… 32 kişi de ne oluyor?”</p>

  <p>Tulum Hayri yanıtsız mı bırakacak Yavşak Şadi’yi:</p>

  <p>“On tanesi yedek!”</p>

  <p>“Yahu, Milli Takım bile üç yedekle çıkıyor maça! İkişerden dört! Bu on tane yedek de ne oluyor?”</p>

  <p>İçeri girmek için şöyle bir sıklaşıp yükleniyoruz. Yavşak Şadi geriyor kollarını:</p>

  <p>“Hoooop! Ağır olun beee!.. Diyelim ki Mahmut Bey’den 32 kişilik hamam kâğıdını kopardınız. Sayalım bakalım, gerçekten 32 kişi misiniz!”</p>

  <p>Tulum tersleşmeye başlıyor:</p>

  <p>“Ya kaç kişi olacaktık?”</p>

  <p>“33 olamaz mısınız?”</p>

  <p>“Saydım ben teker teker!”</p>

  <p>“Yanlış saymışsındır.”</p>

  <p>“Hayır! Benim işim bu!”</p>

  <p>“Benimki de senin saydıklarını kontrol etmek! Şöyle kuyruk olsunlar bakalım!.. Hah, şöyle! Bir… İki… Üç…”</p>

  <p>Tam İbrikçibaşı‘ydı Yavşak! Bir ara gözü bacaklarımızın arasına sıkışan Güdük Necmi’ye ilişti:</p>

  <p>“Sen de mi futbolcusun beee?”</p>

  <p>“Evet, ben de futbolcuyum, beğenemediniz mi?”</p>

  <p>Güdük, sayı dolduranların arasındaydı. Yavşak, yutmamıştı yani:</p>

  <p>“Ne oynuyorsun takımda sen?”</p>

  <p>“Kaleci!”</p>

  <p>“Hiç iş düşmemiş bugün kaleciye, terlemediğine bakılırsa!”</p>

  <p>“Yattım boyuna Çolak Hamdi’yle Tulum Hayri bekledi önümde!”</p>

  <p>Duşlar açılalı Çolak Hamdi, sporcu kesilivermişti başımıza. Tulum’u zıvanadan çıkaracak kadar voleybol oynuyor, takımın üç yıllık sol açığını yerinden kaydıracak kadar da futboldan çakıyordu. İşi gücü Hayri’yi deli etmekti oyunda. Hayri bek oynuyorsa karşısına geçip for oynuyor. Hayri for oynuyorsa, o geriye kaçıyordu. Tulum hakemlik mi ediyor. Çolak seyirci olup bağırıyordu bir kenardan:“Yuuuh! Hakeme gözlük! Alın şunun façasını aşağı! Hakemlik kiim sen kim!”</p>

  <p>Bugün ayağını topa bile sürmemiş, biz hamama yönelince havlusunu kapıp katılmıştı aramıza:</p>

  <p>“Heeey!” diye gürledi, “Gümrük önünden bile böyle sıkı muayeneler kalktı! Atlet sırtıma yapıştı terden. Soğuktan çenem atıyor be! Kakırdayıp gideceğiz ayazda!”</p>

  <p>Yavşak Şadi’nin de tersliği üzerindeydi:</p>

  <p>“Hamam kâğıdı dediğin teker teker kesilir…” diyordu. “32 kişiye bir hamam kâğıdı nerde görülmüş bu!”</p>

  <p>“Mahmut Bey’in emirlerine karşı geliyorsun sen!”</p>

  <p>“Mahmut Bey 32 kişiyi teker teker görmüş de mi vermiş bu toptan hamam kâğıdını!”</p>

  <p>“Görüp de ne olacak? İnanıyor bize. Yirmi, yirmi! Otuz, otuz! Cart kesiyor!”</p>

  <p>“İnsan, size nasıl inanır be!”</p>

  <p>“Başının dinç olmasını isteyen, sandalyesini seven inanır bize.”</p>

  <p>“Olmaz böyle şey!.. Teker teker kesilmeli izin kâğıtları…”</p>

  <p>Tulum Hayri sözünün gerisini tamamladı:</p>

  <p>“Bize inanmayan yerinden, yurdundan olur, düşer böyle hamamın külhanına işte!”</p>

  <p>“Çıkacağım Müdür’e. Olmaz efendim. Nedir bu, salhaneye koyun sürer gibi…”</p>

  <p>Güdük, gene lâf sıkıştırdı araya:</p>

  <p>“Biz Mahmut Bey’in toplumculuğundan, çok kıvanç duymaktayız. Sizin gibi bireyci değiliz!”</p>

  <p>Yavşak bundan bir şey anlayamamıştı:“Her koyun kendi bacağından aşılmalı! Nedir bu sürü sepet hamamın kapısına yüklenmek! Kuyruk olun da sayayım! On iki, on üç, on dört… On beş, on altı…”</p>

  <p>Gerçekten de ter buz gibi soğumuştu arkamızda. Arkalardan:</p>

  <p>“Heeeey!” diye bağırdılar, “Aç şu kapıyı da geçelim. Hasta olacağız! 32 den fazlası varsa parayla gireriz, uzun etme!”</p>

  <p>“Bırakın gırgırı bee!”</p>

  <p>“Donuyoruz!”</p>

  <p>“Böyle hamamın da, hamamcının da…”</p>

  <p>Kızmıştı Yavşak:</p>

  <p>“Bak Hayri!” diye bağırdı, “Hep senin başının altından bunlar! Bir daha sporcular teker teker kâğıt alacak! Açmam kapıyı, toptan gelirseniz! Bugünlük açıyorum, girin içeri!”</p>

  <p>Soyunduk, dökündük. Kimimiz şortla kaldık, kimimiz peştemal kuşandık. Çolak Hamdi duşlara doğru gidenlerin önüne durmuş, çevirmeye çalışıyordu:</p>

  <p>“Nereye gidiyorsunuz beee! Ayazda iflahımız kesildi. Göbek taşına uzanıp soğuk algınlığını çıkarmadan nereye gidiyorsunuz?”</p>

  <p>En azdan iki saat top oynamış pestilimiz çıkmıştı. Kıvrılmıştık göbek taşına. Biz serilir serilmez Çolak Hamdi dikildi ortamıza. Beline bir peştemal dolamıştı.</p>

  <p>“Arkadaşlar!” diye başladı, “Nedir bu Yavşak’tan çektiğimiz! Burada da buldu bizi… Hababam Sınıfı‘ndan birini gördü mü hamamın kapısında, canavar kesiliyor. Rahatını seven özgürlükten yana insanlarız. Bakıyorum, sizde hiç iş kalmamış be! Gittikçe miskinleşiyorsunuz! Ben, ne yapıp yapıp bu Yavşak Şadi’yi kaydıracağım bu hamamdan! Arkasını Müdür’e dayamış, Kel Mahmut’u bozuk para gibi harcıyor. Yooook, arkadaşlar! Biz ne Hababam Sınıfı‘nı çiğnetiriz, ne de Kel Mahmut’u! Daha dün Kel Mahmut’u yıkayıp yağlayan Yavşak, bugün kalkmış ona posta koyuyor! Bu işin üstesinden gelirim ben! Şimdi hep birden… Bir kiii… Üç! Hamsiiiyi koydum ta ta tav vaya!… Uçtuuu da gittiii ha ha ha hav va yay yaaa… Ha ha hav va yay yaaa… Ha ha hav va ya!”</p>

  <p>“Gittiii de gelmez o kız buuurayaaa!.. Gitti de gelmez o kız buuuraya…!”</p>

  <p>Gürültüye, çok geçmeden Yavşak damladı. Kapının güm güm öten tokmağından, son hızla geldiğini anlamış, biz de gırtlağımızı patlatırcasına yırtınmaya başlamıştık:</p>

  <p>“Aman minno, minna, minno! Canım, minno, minno, minno papazın kızı!..”</p>

  <p>Yavşak Şadi, bizi susturmak için ellerini kollarını, kendinden geçercesine sallayıp, tepinirken, Çolak Hamdi aynı hareketleri bizi gayrete getirip hızlandırmak için tekrarlıyordu:</p>

  <p>“Haydi çocuklar!” diyordu, “Al baştan edelim! Daha yüksek! Hamsiiiyi koydum, ta ta tav va ya!”</p>

  <p>Sesimiz, hamam duvarlarına, kubbelerine çarpa çarpa, 32 kişilik koro, 132 kişilik oluyordu. Kendi sesimizle, kendimizden geçmiş deliler gibi bağırıyorduk boyuna:</p>

  <p>“Gitti de gelmez o kız buuuraya…”</p>

  <p>“Heeeey! Susun be! Susun diyorum size! Edepsiz herifler… Utanmaz, sıkılmaz, yüzsüz, yırtık herifler!..”</p>

  <p>“Gittiii de gelmez…”</p>

  <p>“Susmazsanız, suyu keser, sizi geldiğiniz gibi gönderirim geriye pis pis!”</p>

  <p>Çolak Hamdi, susacak yerde, havayı değiştirdi:</p>

  <p>“Arabamın atlaaarı deh, deh deh amaaan!”</p>

  <p>Türküler, oyun havaları bittikten sonra başladı günün danslarına… Fokstrottan Çarliston’a geçti. Hepimiz birer hamam tası bulmuş, göbek taşının mermerlerine vura vura tempo tutuyorduk…</p>

  <p>Derken bir de “Step” tutturdu Çolak. Çıplak ayaklarına birer nalın geçirdi, başladı döktürmeye:</p>

  <p>“Tak taka taka tak!.. Taka taka taka tak!..”</p>

  <p>32 yarı çıplağın başı bozukluğuna taban tabana zıt bir giyinimle durmadan bağırıp çağıran Yavşak, sonunda yoruldu:</p>

  <p>“Siz bilirsiniz!” dedi, “Ben gidiyorum suyu kesmeye! Hamamın da çivisini çıkardınız en sonunda siz! Ya susarsınız. Ya da suyu keserim!”</p>

  <p>Çolak Hamdi zaten yorulmuştu. İki elini açtı yanlarına:</p>

  <p>“Hooop… Tamam! Soğuk algınlığımız çıktı! Eğer terli terli bir daha soğukta bekletilirsek susmak yok! Şimdi buyrun arkadaşlar duşlara!”</p>

  <p>Biz duşlara ikişer, üçer girince Yavşak Şadi dosdoğru Müdür’e koşmuştu. Bire bin katarak olanı biteni anlatmış olacaktı ki, Müdür, bizi hamamdan çıkınca merdiven başında çevirdi: “Durun bakalım!” dedi, “Nerden böyle?”</p>

  <p>Çolak Hamdi, biraz da sırıtarak:</p>

  <p>“Hamamdan!” dedi.</p>

  <p>“Hanginizin adı Hamdi ise bir adım atsın, ileri!”</p>

  <p>Çolak Hamdi, bir değil üç adım attı:</p>

  <p>“Benim efendim!”</p>

  <p>Yiyecekmiş gibi baktı yüzüne Müdür:</p>

  <p>“Sınıfça gidilen hamam günleri hariç, hamama girmen yasak bu günden sonra! Anladın mı?”</p>

  <p>“Ben sporcuyum! Duş yapmadan top oynayamam!”</p>

  <p>“Duş da yasak! Eğer antrenmanlardan sonra silinmek istiyorsan, musluklara gideceksin! Anladın mı? Sizlere gelince… Her sporcu tek tek alacak izin kâğıdını, bundan sonra, toptan izin yok!.. Haydi sınıflara !”</p>

  <p>Sınıflara hamam sırası yirmi günde bir gelirdi. Çolak Hamdi, o güne kadar sabırla bekledi. Akşam yemeğinden sonra emir çıktı Kel Mahmut’tan:</p>

  <p>“Hababam Sınıfı! Hamama!”</p>

  <p>Kirli çoraplarımızı, mendillerimizi topladık, tuttuk hamamın yolunu. Yavşak Şadi, geleceğimizi bildiği için kapıda karşıladı bizi. Adımızı, numaramızı soruyor, bir kâğıda kırmızı kalemle işaretledikten sonra, sabunumuzu tutuşturuyordu elimize:</p>

  <p>“Haydi, durma başla yıkanmaya!”</p>

  <p>Biz Çolak Hamdi’ye söz verdiğimiz için, ne duşlara giriyor, ne kurnaların başına oturuyorduk. Bütün Hababam Sınıfı, tam kadro, uzandık göbek taşına, Hamdi’yi bekliyorduk.</p>

  <p>Neden sonra arkası tokmaktı kapı üç kere peşi peşine gümm, gümm, gümm öttü.</p>

  <p>Hep böyle yapardı hamama girerken. Kapıyı üç kere açıp kapardı, gümm, gümm, gümm!..</p>

  <p>Koltukların altından tutturduğu peştemal, topuklarına kadar sarkıyor, nalınlarını bile kapatıyordu. Geçti göbek taşına. Şöyle döne döne topumuzu selamladıktan sonra:</p>

  <p>“Özür dilerim, arkadaşlar!” dedi, “Biraz geciktim!”</p>

  <p>“Yok zararı!” dedik, “Tam zamanında geldin. Çok yaşa! Canımız sıkılmaya daha yeni başlamıştı. İsteriiiz! Göbek havaları isteriz!”</p>

  <p>Hiç nazlanmadan başladı:</p>

  <p>“Tara rara… Tira rara… Tara rara… Tira ram! Tara rara… Tira rara… Tara rara… Tira ram!.. Tara rara… Tira rara raam!”</p>

  <p>Biz de taslarla tempoya başlamıştık:</p>

  <p>“Döktür!”</p>

  <p>“Aşaadan yavruuum!..”</p>

  <p>Oyun havalarından birini bitirip öbürüne geçiyordu:</p>

  <p>“Hani ya da benim elli de dirhem ırakım, ırakım!</p>

  <p>İçer İçer artar benim meraaakım, vay vay!</p>

  <p>Yavşağım, yürü!”</p>

  <p>Başımızı çevirip, bir de baktık ki Yavşak Şadi, kapının önünde dikiliyor! Gülüşlerimizden, az önce, söylenen türküyü anlamış görünüyordu. Bugün işi hiç de uzatacağa benzemiyordu Yavşak:</p>

  <p>“Susacak mısın!” dedi, “Yoksa Müdür’ü çağırtayım mı?”</p>

  <p>Çolak Hamdi, gürültüden, ya duymamıştı, ya da duymamış görünüyordu.</p>

  <p>“Hani ya da benim elli dirhem, pırasam, pırasam!</p>

  <p>Bir mum yaksam Yavşağımı arasam vay vay!..</p>

  <p>Yavşağım yürü!..”</p>

  <p>“Yürü, yürü, yürü, yürü, yar yürü yürü!.’.</p>

  <p>Şu mektebin gülü!”</p>

  <p>Birden nasıl olduysa oldu. Koltuğunun altından tutturduğu peştemal, hoop sıyrılıverdi ayaklarının ucuna kadar! Çolak Hamdi, anadan doğma kalıvermişti ortada! Bilerek mi yapmıştı bu işi, yoksa kendiliğinden mi olmuştu, anlayamamıştık! Kırılıyorduk gülmekten:</p>

  <p>“Yaşa Çolak! Bravo!..”</p>

  <p>Tasları mermere vurup alkışlıyorduk.</p>

  <p>Ortada sipsivri kalan Yavşak Şadi, hışımla döndü geriye:</p>

  <p>“Terbiyesizler!” dedi, “Gidiyorum Müdür’e!”</p>

  <p>Yürüdükçe kapılar hızla açılıyor kapanıyor. Kapılar kapandıkça da tokmaklar vuruyordu:</p>

  <p>“Gümm! Gümm! Gümm!..”</p>

  <p>Yatakhaneye geçer geçmez Müdür’den ilk buyrultu geldi:</p>

  <p>“Çolak Hamdi’nin bundan sonra sınıfla da hamama girmesi yasak!.. On beş günde bir idareden hamam parası alıp Belediye hamamına gidecek!”</p>

  <p>Çolak Hamdi üç gün sonra okul doktoruna başvurdu, oradan da Nümune Hastahanesine… Kapı kadar raporla döndü hastaneden. Bu düpedüz hamam raporuydu. Belgevşekliğine tutulan Hamdi’nin, prostat sertliği çektiği anlaşılmıştı. Bunun tek çaresi de hamamdı, banyoydu!</p>

  <p>Her gün, sabah, öğle, akşam, günde üç posta gidecekti hamama. Sıcak suyla doldurduğu kumaya oturacaktı, bir saat kadar. Elindeki, öylesine sağlam bir rapordu ki yürürlükten ne Yavşak Şadi kaldırabilirdi, ne Müdür, ne de Milli Eğitim Bakanı.</p>

  <p>Çolak Hamdi, aklına estiği zaman, atıyor havlusunu omuzuna, küt küt yumrukluyordu hamamın kapısını:</p>

  <p>“Şadi Beeey! Aç şu kapıyı çabuk! Ben geldim!”</p>

  <p>Bir sabah kapıyı yumruklayan Çolak Hamdi karşısında Şadi Bey’i değil, eski hamamcı İbrahim Efendi’yi bulmuştu. O günden sonra, ne hikmetse, Çolak Hamdi’nin ne belgevşekliği kalmıştı, ne de prostat sertliği…</p>

</body>

</html>