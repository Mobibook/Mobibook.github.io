<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
</head>

<body>

  <h2>GÜNLÜK EMİR</h2>

  <p>Kel Mahmut’un odasında yoklama defterinden “geldi”leri “gelmedi”leri topluyordum. Bir öğrenci için bu odaya girmek büyük imtiyazlardandı. Ben elimden geldiği kadar bu imtiyazı uzun sürdürmeye çaba gösterenlerdendim.</p>

  <p>Bir ara tek parmakla başının en parlak noktasını kaşıyarak:</p>

  <p>“Makinayı hazırla!” dedi, “Bırak, şu pösteki saymayı da!”</p>

  <p>Önümde ki “4 A”nın defterini kapattım.</p>

  <p>“Tam on tane kâğıt tak makineye!”</p>

  <p>“En alttakiler silik çıkar!” diyecek oldum.</p>

  <p>“İş acele! Sınıflara birer emir asmalıyız. Gitmeden imzalatmalıyım Müdür’e… Cıvıttılar bugünlerde… Çivisi çıktı mektebin!”</p>

  <p>Ben on kâğıdın arasına dokuz kopya kâğıdını yerleştirip makineye taktım.</p>

  <p>“Sıkı vur harflere!” dedi.</p>

  <p>Bir kolordu komutanı, karargâh yazıcısına taarruz emri yazdırır gibi:</p>

  <p>“Yaz!” dedi. “Öğrencilerin dikkat nazarına!”</p>

  <p>içimden heceleri tekrarlıyarak tuşlara vurmaya başladım…</p>

  <p>“Öğ… re… n… c… i… l… rin…”</p>

  <div style="text-align: center;width:95%">

    <img alt="003_GunlukEmir" src="../Images/003_GunlukEmir.jpg"/>

  </div>

  <p>“e”yi atlamıştım. Silip bir tanesini düzeltebilirdim. On tane kâğıdı da teker teker silmek gerekirdi.</p>

  <p>“Yazdın mı?” dedi.</p>

  <p>“Tamam efendim, yazdım!”</p>

  <p>“Aferin!”</p>

  <p>Aferini de çok boldu.</p>

  <p>“Yaz! Etütlerde… yemekhanede… yatakhanede…”</p>

  <p>Bir sigara yaktı. Zile basıp kapının önündeki hademeyi çağırdı.</p>

  <p>“Müdür Bey çıktı mı?” dedi.</p>

  <p>“Hayır efendim, odasında.”</p>

  <p>“Ne iş yapıyor?”</p>

  <p>“Gazete okuyor!”</p>

  <p>“Peki, çık!”</p>

  <p>Bizim günlük emir Müdür’e imzaya yetişmeliydi:</p>

  <p>“Çabuk yaz!” dedi. “Koridorlarda ve bahçede…” durdu.</p>

  <p>“Hayır! bahçe kalsın!”</p>

  <p>Tam bu sırada Hababam Sınıfı‘nda kıyamet kopmuştu. Ayak sesleri, koşuşmalar başlamıştı. Başını tavana kaldırarak “Eşekler!” diye söylendi. Kalktı kapının arkasındaki harita sopasını alarak tavana üç kısa, üç uzun taklattı. Bu; “Çok önemli işlerim var, karışmam ha!” demekti.</p>

  <p>Gürültü yavaşladı, sonra kesildi. Ben içimden “İnek Şaban’a kolonya oyunu başlıyor!” dedim. Hazırlığı sabahtan yapılmıştı. Oyunu kaçırırsam çok yazık olacaktı.</p>

  <p>Kel Mahmut, Müdür’e yetişmek için hızlanmış, habire söylüyordu. Ben de kolonya oyununu kaçırmamak için harf yanlışlarına aldırış etmeden yazıp gidiyordum. Hızlandıkça tuşlara yavaş vurduğumu gören Kel Mahmut:</p>

  <p>“Vur, hızlı vur, çıkmazsa karışmam!” diyordu. Dokuzuncu maddeyi de yazınca.</p>

  <p>“Nokta!” dedi, “Altına… Müdür, de bırak!”</p>

  <p>O, tekrar zile bastı, gelen hademeye:</p>

  <p>“Müdür Bey…” diye başlayınca, hademe anladı:</p>

  <p>“Çıkıyor efendim!” diye cevabı yapıştırdı. Kel Mahmut pür telâş odadan fırladı. Kapıda yakalamış olacaktı ki:</p>

  <p>“Bir dakika!” diye seslendi… Aynı hızla dönerek yazı makinesinin silindirini çevirdi, çıkardığı kâğıtların aralarından kopya kâğıtlarını hızla çekti. Birden okul dışı bir küfür salladı:</p>

  <p>“Vay anasını!” dedi. “Ters! Biri değil dokuzu da ters!”</p>

  <p>Yazı, bütün kâğıtların arkasına çıkmıştı. Kaşlarını devirmiş bana bakıyor, ne yapacağını düşünüyordu. Birden kararını verdi: “Defol!” dedi. “Gözüm görmesin!”</p>

  <p>Ben gözüne görünmemeye çoktan razıydım.</p>

  <p>Odadan çıkarken, Müdür içeri giriyordu.</p>

</body>

</html>