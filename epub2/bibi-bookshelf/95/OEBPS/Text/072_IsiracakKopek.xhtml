<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>ISIRACAK KÖPEK</h2>

  <p>Güdük Necmi, helâ aralığında Tulum Hayri’yi arayıp bulmuştu. Kendi cebine elini daldırır gibi sağ cebimden sigara paketini çekti. Kendi kibritiyle bir sigara yaktı. Önemli bir haber vereceği zaman resmilik sınırlarını biraz aşardı Güdük. Tulum Hayri’ye verdi raporunu:</p>

  <p>“Haberin olsun! Çolak Hamdi, omuzdaşlarıyla geldi dışardan!”</p>

  <p>t). Kalem Şakir:</p>

  <p>“Hepsi de süslüdür, omuzdaşların…” diyecek oldu. Güdük kesti lâfını:</p>

  <p>“Dur da verelim raporumuzu. Hepsi de bübü gibi… Burunlarının ucunu görmüyorlar… Yatakhaneye geçirsen iyi edersin! Çıyan Sadi aldı kokuyu, ayak altında dolaşıp duruyor. Ben, çocuklar muhallebicide biraz şıra içmişler diyecek oldum, ne şırası be, dedi, sınıf ekşi ekşi şarap kokuyor, dedi. Yalan değil!.. Mutfakta maydanoz aradım, yok… Sigara kutusu topladım çocuklardan, çiğnesinler diye… Domdom Ali bütün bütün yuttu kutuları da gene kesemedi kokuyu… İki bardak şarap içtik, yemekte diyor ya… Lâf!.. Düpedüz rakı kokusu… Yani senin anlayacağın Çıyan Sadi, uyuz oldu. Eli kulağındadır, Müdür’e dayadı, dayayacak raporunu!”</p>

  <p>Kalem Şakir:</p>

  <p>“Kaç kişi bunlar?” diye sordu.</p>

  <p>“Kaç kişi olacak, Yıkılmaz Hadi, Hayta İsmail, Domdom Ali, iki, üç kişi de yenilerden…”</p>

  <p>“Bir de Çolak Hamdi…”</p>

  <p>Tulum Hayri, kızmıştı Çolak Hamdi’ye ama, belli etmiyordu:</p>

  <p>“Çare yok!” dedi, “Geçirmeli yatakhaneye! Az da değiller ki, altı, yedi kişi… Nasıl idare edeceğiz bilmem!”</p>

  <p>Hürya ettik sınıfa. Doğruydu Necmi’nin anlattıkları. Yıkılmaz Hadi, fazladan kusmuştu da sıraların altına. Kendinden geçmiş, yatıyordu. Tulum Hayri durumu görür görmez çekti beni bir kenara:</p>

  <p>“Çıyan’a göz kulak ol!” dedi, “Küp Arif’i de boş bırakma!”</p>

  <p>“Ne?” dedim, “Küp Arif’i mi? Yanılmayasın sakın?”</p>

  <p>“Ben ne dersem onu yap, o kadar!”</p>

  <p>Küp Arif, arka sıralardaydı. Hiçbir şeyle ilgilenmez görünüyordu. Tilki gibi dikmişti kulaklarını. Çıyan Sadi, hazırlığını yapmış bitirmişe benziyordu. Karıştırıp duruyordu çekmecesini. Böyle zamanlarda en akıllıca iş, Müdür’ün odasına giden koridorda dolaşmaktı. Hademelere sordum. Kel Mahmut izinliydi bu pazar. İdare nöbeti Müdür’deydi. Müdür de odasında olmalıydı. Sormaya değmezdi, ışığı yanıyordu içerde çünkü… Gidip geliyor, kapısını kolluyordum.</p>

  <p>Nasıl aktaracaktı Tulum, bunları yatakhaneye, diye düşünüyordum. Kalem Şakir’de yedek izin kâğıtları bulunurdu yatakhane için… Gel gelelim, bu akşam yoktu ki Kel Mahmut okulda… Onun imzasını taşıyan yatakhane kâğıtları geçmezdi.</p>

  <p>Koridorun ucunda 2 A’nın çocukları tur atıyorlardı. Tek başıma dikilmektense onlara karışmayı düşündüm. Eskilerden hiçbir tanıdık yoktu aralarında… Bu koridor pek tekin sayılmazdı. Beni tek başıma görmeleri bile hoş değildi. Kapıda hademesi dikiliyordu, Müdür’ün. Tazı gibi adamdı, bir koku aldı mı, bırakmazdı peşini… Merdiven başında dikilmek de anlamsızdı benim için: Üst koridora hızla çıkarken Küp Arif’le faça façaya gelmiyeyim mi?</p>

  <p>Kuşkulu kuşkulu baktı yüzüme:</p>

  <p>“Nerden geliyorsun?” dedi, “Böyle soluk soluğa?”</p>

  <p>Bir taktik inceliği göstermeliydim, arkadaşları kurtarmak için.</p>

  <p>“Müdür’den!” dedim.</p>

  <p>“Müdür’den mi?” dedi, “Ne işin vardı Müdür’de?”</p>

  <p>“Hiiiç! Sınıfı pis pis kokutmuş hergeleler… Gittim haber verdim!”</p>

  <p>“Sen mi haber verdin?”</p>

  <p>“Ben tabii… Beğenemedin mi?”</p>

  <p>“Bana ne? Madem söylemişsin!”</p>

  <p>“İyi yapmadım, biliyorum… Yaptığım iş bir bakıma namussuzluk ama… Canım, bu kadar olur mu be! Böyle, yerlere kusacak kadar içilir mi? Ha, ne dersin?”</p>

  <p>“Vallaaa hiç doğru değil! Pekiii Müdür ne dedi, sen haber verince!”</p>

  <p>“Geç kaldın, dedi, senden önce Sadi yetiştirdi haberi…”</p>

  <p>“Bak namussuza! Çıyan Sadi haaa!”</p>

  <p>“Başka Sadi var mı!”</p>

  <p>“Vay it oğlu, it! Bir ara inmişti aşağıya… Hemen koymuş çivisini demek!”</p>

  <p>Girdim yavaştan koluna…Sınıfa doğru sürüklemeye başladım. Lâfa tutuyordum bir yandan da:</p>

  <p>“Boşa çıkmış bizim gayretimiz, geç kalmışız. Müdür gene de teşekkür ederim, dedi, talebe dediğin böyle olmalı işte! Hadi sen çık sınıfa… Hiçbir şeyden haberin yokmuş gibi görün. Ben geliyorum.” dedi.</p>

  <p>“Gelecek demek?..”</p>

  <p>“Bana öyle dedi. Ankara’dan telefon bekliyormuş. Hemen konuşunca gelecekmiş. Bırakıp gelemez ki… Kim bilir Maarif vekiliyle mi konuşacak, yoksa Müfettişle mi?”</p>

  <p>“Maarif Vekilidir!”</p>

  <p>Arkamızdan küt küt ayak sesleri geliyordu. Bir de döndüm ki… Müdür! Tam yanımızdan geçerken eğildi baktı yüzümüze.</p>

  <p>Hangi sınıftan olduğumuzu pek çıkaramadı. Küp Arif’e gözü ilişince, birden buruldu suratı:</p>

  <p>“Sensin haaa!” dedi, “Tur yapıyorsun koridorlarda demek. Sınıfta olandan bitenden hiç haberin yok şu halde!”</p>

  <p>Küp Arif kekelemeye başladı:</p>

  <p>“Var… Var efendim… Olmaz olur mu? Geliyordum. Arkadaşa rastladım da… Lüzum kalmamış!..”</p>

  <p>Müdür pek bir şey anlayamamıştı.</p>

  <p>“Senin deee… Arkadaşının daaa!..” deyip hışımla yürüdü önümüzden. Doğru Hababam Sınıfı‘na daldı.</p>

  <p>Küp Arif sersemlemişti:</p>

  <p>“Çok kızdı bana!” dedi, “Anladın değil mi, kızdığını!”</p>

  <p>“Bana da çok kızdı. Hep şu Çıyan Sadi’nin yüzünden. İtoğlu it, ne çabuk da morfinlemiş…”</p>

  <p>“Hademeden göndermiş olacak raporu!”</p>

  <p>“Hangisinden?” dedim, bir şey öğrenebilir miyim diye.</p>

  <p>“Hangisinden olacak şu helâlara bakan Zeynel’den! Gececi de onun adamı!”</p>

  <p>Çok şaşmıştım bu işe… Demek Zeynel’in önemli işlerinden biri de sınıf espiyonlarından rapor toplamakmış ha! Gececi de öyle demek! Biraz Arif’in dalına basmak için:</p>

  <p>“Senin de var mı zımbalı defterin?” dedim.</p>

  <p>“Neden olmasın! Ya senin?”</p>

  <p>“Ben daha yeni başladım. Deneme dönemindeyim. Önemli bir şey olursa gel, anlat doğrudan doğruya, dedi bana!”</p>

  <p>“Tehlikeli iş, seninki… Çabuk harcanırsın… Bir iki kez gördüler mi odasına girerken, damgalanır gidersin… En iyisi hademeler… Yaz raporunu, gönder onlara!”</p>

  <p>“At altına imzanı, tamam desene!”</p>

  <p>“Ne imzası bee! Dilekçe mi yazıyorsun… Herkesin bir işareti var. Benim R 21…”</p>

  <p>“Bu işlerde Çıyan Sadi, hepimizden baskın doğrusu… Bu işte de şişirdi bizi!”</p>

  <p>“Müdür’ün eski adamı ne de olsa…”</p>

  <p>“ikimizi de atlattı namussuz!”</p>

  <p>Çolak Hamdi’nin omuzdaşlarını Tulum Hayri öbür şubelere dağıtmıştı teker teker… Sınıfta ekşi bir kokudan başka en küçük bir iz kalmamıştı. Müdür, raporu sağlam yerden aldığı için, armut toplar gibi teker teker toplayıp Revir’e kapatmıştı, sarhoşları… Doktoru çağırtıp birer rapor alması gerekirdi. Geç vakit, o iş de oldu. Peşinden de üç günlük uzaklaştırma.</p>

  <p>Çolak Hamdi, bu işlerin kimin raporu ile döndüğünü bilmez olur muydu! Revir’den çıktıktan sonra Çıyan Sadi’yi bir köşeye sıkıştırıp marizlemesi işten bile değildi.</p>

  <p>Aradan haftalar geçtiği halde beklediğimiz olmadı. Kovulmaktan mı korkuyordu. Sınıfın espiyonları mı yıldırmıştı onu! Onlara biçimine getirip çatacak yerde sigara bile tosladığı oluyordu. Kimsenin aklı ermiyordu Hamdi’nin bu yumuşak başlılığına.</p>

  <p>Bir pazar akşamıydı… Yatakhane’ye geçmiş, yatak başı sohbetlerine dalmıştık. Küp Arif dolabını düzeltiyordu, nesi var, nesi yok döküyordu ortaya. Çamaşırlar, kravatlar, eşarplar… Kutu kutu bisküviler, şekerlemeler… Torba torba leblebiler, fıstıklar, üzümler… Çok da akrabası vardı Küp Arif’in. Hemen her hafta Anadolu’nun bir köşesinden bir torba, ya da ufak bir sandık gelirdi postayla.</p>

  <p>Çıyan Sadi, bir ara sokuldu Küp Arif’in dolabına. Kolonya şişesine yapışmasıyla avuçlarına silkelemesi bir oldu. Öylesine hızlı silkelemiş olacaktı ki ağzındaki mantar fırlayıp gitmişti bir yana. Tepesi atmıştı Küp Arif’in:</p>

  <p>“Hööööst!” dedi, “Yavaş ol biraz!”</p>

  <p>Mantarın düştüğünü gördüğü halde hâlâ boşaltıyordu avuçlarına şakır şakır. Küp Arif:</p>

  <p>“Ayı! Yeter artık be!” diye yürüdü üzerine.</p>

  <p>“Ayı da sensin, domuz da!”</p>

  <p>Çolak Hamdi yerden biter gibi, bitiverdi oracıkta:</p>

  <p>“Biraz da bize dök be!” diye uzattı iki avucunu birden, “Nasıl olsa yere döküp duruyorsun!”</p>

  <p>Çıyan Sadi, ister istemez döktü Hamdi’nin de avuçlarına…</p>

  <p>“Dök be! Başım ağrıyor, dök de biraz açılayım!”</p>

  <p>Boyuna dökülüyordu. Güdük Necmi de uzattı avuçlarını:</p>

  <p>“Dök biraz da bize!”</p>

  <p>Artık gören geliyordu. Kiloluk koskocaman şişe yarıya inmişti. Küp Arif, önce para edecek mallarını tıktı dolaba… Birden atıldı Çıyan Sadi’nin üzerine. Çıyan, böyle bir saldırıyı beklemediği için, elindeki şişe fırlayıvermişti betonun üzerine. Bir anda tuzla buz olmuştu:</p>

  <p>“Senin yaptığın orospuluk düpedüz!” diye yırtınıyor, ağzına ne gelirse sayıyordu, uysun uymasın! Çıyan Sadi, suçlu olsa da bu kadar sövmenin altında kalamazdı, pijamasının iki yakasına birden yapıştı. Küp Arif, kendini kurtarmak için karşısındakini hızla itmek istedi. Uzanan eli, şırrak, diye Çıyan Sadi’nin yüzünde şakladı birden. Bunun adı, ne olursa olsun bir tokattı. Tokatın karşılığı bir yumruk olabilirdi olsa olsa. Ama nerde Çıyan Sadi’de o yürek… Çolak Hamdi, onun korkaklığını tam zamanında sezmişti. Desteklemek için:</p>

  <p>“Vur” dedi, “Ne duruyorsun!”</p>

  <p>Hâlâ duruyordu Çıyan.</p>

  <p>“Bırak palavrayı da yapıştır yumruğu!”</p>

  <p>Yavaştan da olsa bir yumruk sallamalıydı artık. Şöyle boşluğa doğru savurdu yumruğunu ister istemez:</p>

  <p>“Gümm!”</p>

  <p>Körün taşı gibi Küp Arif’in çenesini bulmuştu yumruk.</p>

  <p>“Vay namussuz espiyon!” diye çullandı üzerine, “Bir de yumruk haaa!”</p>

  <p>Yumruğun karşılığı bir tekme olmalıydı, ya da en azdan bir iki sille.. Oysa Küp Arif, onu belinden kucaklamış, yatakların üzerine doğru iteleyip duruyordu.</p>

  <p>Çolak Hamdi:</p>

  <p>“Ne oldu yumruğun karşılığı be!” diye bağırdı, “Korkak herif, sen de koysana çenesine!”</p>

  <p>Karakucak alt üst olup duruyorlardı yerde… Bir süre onları seyreden Çolak Hamdi enselerinden tutup kaldırdı:</p>

  <p>“Karılar gibi ne yuvarlanıp duruyorsunuz. Erkekler gibi dövüşsenize be, ayakta!”</p>

  <p>İkisinde de vuracak hal kalmamıştı. Hani birisi aralarına girse de, “ayıptır,” dese çoktan el sıkışıp ayrılacaklardı. Ama Çolak Hamdi, bırakmıyordu yakalarını.</p>

  <p>“Ayı herif!” dedi, Küp Arif “N’olacak!”</p>

  <p>“Sensin ayı!”</p>

  <p>“Bırakın kuru kuru lâfı be! Isıracak köpek dişini göstermez!” dedi, Çolak, “Sarıl gırtlağına şunun!”</p>

  <p>Az önce yerde boğuşurlarken Arif’in elini şişe kırıkları kesmiş olacaktı. İnce ince kan sızıyordu. Çolak Hamdi de görmüştü elindeki kanı:</p>

  <p>“Ne o?” dedi, “Sadi mi kanattı elini! Vay Çıyan vay! Isırdı demek!”</p>

  <p>İşte bu kan, deliye döndürmüştü Küp Arif’i. Gözleri kararmış, sarılmıştı Çıyan Sadi’nin gırtlağına. Habire sıkıyordu. Sadi canını kurtarmak için bir tekme indirdi iki ayağının bitiştiği yere. Canı adamakıllı yanmıştı Küp Arif’in.</p>

  <p>Bir iki dakika kıvrılıp kaldıktan sonra, birden doğruldu, gelişi güzel başladı yumruk sallamaya. Geri geri çekilen Sadi, yatakların arasına sıkıştığını anlayınca bu yumruklara karşılık vermekten başka çıkar yol bulamadı. Kavga ancak şimdi kızışmıştı.</p>

  <p>Kalem Şakir bir süre kavgacıları izledikten sonra çekildi dolabının başına. Düzgünce bir kâğıt bulup şunları çiziktirdi.</p>

  <p>“Sayın Müdür Bey,</p>

  <p>Yatakhanede beni arkadaşımız Sadi, fena halde dövüyor. Durumu saygılarımla arz ederim.”</p>

  <p>Sonra bana döndü:</p>

  <p>“Neydi?” dedi, “Küp Arif’in espiyonluk imzası?”</p>

  <p>“R 21” dedim.</p>

  <p>Raporun altına yazdı söylediğimi. Kâğıdı, Arif’in bana söylediği Gececi’yle gönderdi, Müdür’e.</p>

  <p>Kavgacıların ağızları, burunları, kan revan içinde kalmış, üstleri parça parça olmuştu. İkisinden biri yavaşlayıp da işi küfürle geçiştirmeğe çalıştıkça, Çolak Hamdi:</p>

  <p>“Vur ulan!” diyordu, “Isıracak köpek dişini göstermez. Ne duruyorsun vursana!”</p>

  <p>Tulum Hayri bir ara atıldı aralarına:</p>

  <p>“Yeter artık!” dedi, “Berabere! Haydi yıkayın elinizi, yüzünüzü! Babanızın mirasını mı bölüşemediniz be! Yoksa verilecek ödülü mü pay edemediniz?”</p>

  <p>Müdür, soluk soluğa yetişmişti kavgaya. Arif’in yazdığı kelimesi kelimesine doğruydu. İşte Sınıf Mümessili ayırıyordu onları… Her ikisinin de ağzı burnu kan içinde, pijamaları parça parçaydı. Doğruydu Arif’in raporu demek. Belki de şöyle diyordu içinden, Sayın Müdürümüz:</p>

  <p>“Aferin be Arif! İlk defa tam zamanında, tıpa tıp doğru bir raporunu alabildim. Bravo!”</p>

</body>

</html>