<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>YAVŞAK’IN BIYIKLARI</h2>

  <div style="text-align: center;">

    <img alt="038_YavsakinBiyiklari" src="../Images/038_YavsakinBiyiklari.jpg"/>

  </div>

  <p>Domdom Ali sigarasını üç nefes çektikten sonra attı. Her iki ayağı ile çiğnedi:<br/></p>

  <p>“Ulan, paketi kenefe atar, yine Yavşak’a kaptırmam. Sen bana baksana…” dedi.</p>

  <p>Tulum Hayri dalına basmak için:</p>

  <p>“Kılkuyruk, zil be!.. Senden uçlanmazsa, benden araklamazsa ne yapar, alışmış bu zıkkıma bir kere…”</p>

  <p>“Parası yoksa içmesin. Devlet zoruyla içmiyoruz ya bu boku… Ha, ne dersin Güdük?”</p>

  <p>Hababam Sınıfı‘nın sayılı otlakçılarından Güdük Necmi’ye bir taş vardı bunda ama, pişkinliğe vurdu:</p>

  <p>“Sigaranın paketi değil, sigaranın teki bir papele çıksın, ben gene duramam içerim. Yavşak Şadi de içer, duramaz, alışmış bir kez!”</p>

  <p>Yavşak Şadi yardımcı öğretmendi. Boğazı tokluğuna Kel Mahmut’un yoklamalarını tutar, yazılarına bakar, geceleri okulda, kaldığı için de her işine koşardı.</p>

  <p>Okula yerleşeli şurada dört ay olduğu halde Kel Mahmut’un sol kolu haline gelmişti. Hele son günlerde Hababam Sınıfı‘nda devamlı etüt beklediği için Tulum Hayri’nin forsunu iki paralık edip çıkmıştı. Hayri kızdığı halde hıncını açık edenlerden değildi.</p>

  <p>Onu Hababam Sınıfı‘na giremeyecek hale getirmezse rahat edemezdi ama şimdilik sineye çekiyordu.</p>

  <p>Palamut Recep ne de olsa mümessillikten yürütüldüğü için muhalifti. İdareye mi, Tulum’a mı, yoksa Hababam Sınıfı‘na karşı mı, pek belli değildi, muhalifliği. Hepimizi de bir çırpıda çıkarmak için:</p>

  <p>“Benim zamanımda da vardı, bu beleşçi kılkuyruk ama, Hababam Sınıfı‘nın kapısından bile bakamazdı!” dedi.</p>

  <p>“Dua etsin Kel Mahmut’a… Akrabası mıdır, nedir. Kayırıyor onu.”</p>

  <p>“Doğru, iki günde bir arama tarama… Sigarasını da sizden çıkarıyor.”</p>

  <p>“Peki, Kel Mahmut’la baskın yaparlarsa aratmaz mısın üzerini?..”</p>

  <p>“Aratmam. Kenefe atar paketi, yine kaptırmam onlara.”</p>

  <p>Tulum Hayri:</p>

  <p>“Valla ben o kadar kabadayı değilim. Elimle teslim ederim, Yavşak Şadi’ye. Benim param var, alırım yenisini… Yavşak ne yapsın… Şunun şurasında boğazı tokluğuna Kel Mahmut’a yağcılık edecek, burnundan kıl çekecek de geçinip gidecek… Çocuk fakülteye gidiyor okumasın mı?”</p>

  <p>Fransızcacının raporlu olduğunu bildiğimiz için, ders zili çaldığı halde bir çoğumuz sınıfa çıkmamış, helâ aralığına yığılıp kalmıştık. İşin tuhaf yanı, böyle şeylerde titiz olan Tulum Hayri, hiç oralı olmuyor, sigara üstüne sigara yakıyordu. Güdük Necmi’nin istemesine meydan vermeden bir tane de ona uzattı. Sigarasını içen gidiyordu. Biz kala kala beş altı kişi kalmıştık.</p>

  <p>Güdük Necmi otladığı sigaranın karşılığını ödemek için:</p>

  <p>“Geçen gün A şubesini bastılar yatakhane helâsına… Enayiler kuzu kuzu söküldüler sigaraları…” dedi.</p>

  <p>“Sen olsaydın vermezdin değil mi?”</p>

  <p>Nesi vardı ki, ne verecekti? Parası olsa da almazdı namussuz Güdük. Yavşak’tan daha beleşçiydi.</p>

  <p>Tulum Hayri de cebinden bir paket Yenice çıkardı. Yeni açılmış bir paketti bu… Kapağını açtı kapattı, içinden ya bir sigara alınmıştı, ya iki. Güdük Necmi’ye uzattı:</p>

  <p>“Al şunu Güdük!” dedi. “Sakla, sigaralar sayılıdır. Tek sigara içmeyeceksin!”</p>

  <p>Güdük lâf olsun diye:</p>

  <p>“Ya darda kalıp da içersem?”</p>

  <p>“Bir dene bakayım!”</p>

  <p>“Ne olur?..”</p>

  <p>“Sana içmeyeceksin diyorum, o kadar!”</p>

  <p>“Arama taramada ne yapacağım.”</p>

  <p>“Almasalar bile, ne yapıp yapıp zorla vereceksin!”</p>

  <p>Güdük sigarasını atıp üzerine de okkalıca tükürdükten sonra bodrumun merdivenlerine doğru yürüdü. Az sonra da dönüp geldi:</p>

  <p>“Çocuklar!” dedi. “Yavşak merdivenin başında bizi bekliyor!”</p>

  <p>Tulum:</p>

  <p>“Beklesin!” dedi.</p>

  <p>“Patavatsızdır. Bir lâf söyler, bozar sinirlerimizi…”</p>

  <p>Güdük sonra tekrar merdivenlere doğru yürümüştü ki… Bir Kel Mahmut sinyali verdi. İş ciddileşmişti. Domdom’la Palamut, sigara paketini helânın deliğinden zula ettiler. Onları gören Güdük, Tulum’un verdiği paketi aynı delikten atacağı sırada:</p>

  <p>“Ver bana!” dedi. “İş değişti!”</p>

  <p>Kel Mahmut, karşıdan görünmüştü. Artık kıpırdayamazdık. Arkasında da Yavşak Şadi vardı. Yavşak bugün çok fiyakalıydı. Yalnız saçlarını değil, üst dudağını olduğu gibi kapatan pos bıyıklarını bile sağlı sollu taramıştı. Pis bir sigara tiryakisi olduğu sol bıyıklarının sarıya dönük kirliliğinden bile anlaşılıyordu. Kel Mahmut:</p>

  <p>“Ne işiniz var bu saatte?” diye gürledi.</p>

  <p>Bu işin bir arama taramayla sona ereceği gün gibi ortadaydı artık. Üzerimde sigara paketi olmadığı için oldukça rahattım. A’daki Budak Ömer’den tane hesabı alıyordum sigarayı. Tulum Hayri durumu ve ödevi gereği bir şeyler söylemek zorundaydı:</p>

  <p>“Dersimiz boştu efendim!”</p>

  <p>“Onu biliyoruz. Ne işiniz var burada?”</p>

  <p>Tulum Hayri’nin tersliği üzerindeydi. Etütlere Yavşak gireli Kel’i pek iplemiyordu açıkçası:</p>

  <p>“Ne işimiz olur efendim helâda?” dedi.</p>

  <p>Kel’in de kelliği üzerindeydi:</p>

  <p>“O iş için ayrıca zaman ayrılmış size. Bu anda sınıfta olacaktınız. Ara, Şadi Bey, şunların üzerini!”</p>

  <p>Yavşak zaten bir işarete bakıyordu. Küçük sınıfları aramakta kurt kesilmişti. Elini teker teker ceplere daldırıp çıkarmadan içlerindekini, dışardan bir yoklayışta bulup çıkarıveriyordu. Beni de şöyle bir yokladı:</p>

  <p>“Geç!” dedi. Geçtim.</p>

  <p>Güdük’ü, Domdom’u da yokladı. Sıra Tulum Hayri’deydi. Kendi eliyle ipini boğazına geçiren kabadayı bir idamlık gibi gitti, kılkuyruk Şadi’nin önünde durdu. Beleşçi Şadi elini ilk daldırışta çıkardı, Yenice kutusunu. Boş mu, dolu mu olduğunu anlamak için şöyle bir teraziledi. Ağırlığına bakılırsa ağzına kadar dolu olması gerekirdi. Cebine sokması gerekirdi. Cebine sokmayı düşündü. Ha beş dakika önce, ha beş dakika sonra… Verdi Kel Mahmut’a.</p>

  <p>İki kişiyi daha yokladıktan sonra Palamut’a yapıştı:</p>

  <p>“Aratma da çıkar, ver!” dedi.</p>

  <p>“Bıraktım sigarayı!”</p>

  <p>Kel Mahmut, bir espri yapma gereğini duydu:</p>

  <p>“Canım nereye bıraktınsa söyle de aramasın!”</p>

  <p>O da aranmış, bir şey çıkmamıştı üzerinde.</p>

  <p>Kel Mahmut:</p>

  <p>“Sizin buraya babanızın hayrına inmediğinizi biliyorum!” dedi. “Hepinize birer ihtar! Yaz isimlerini Şadi Bey!”</p>

  <p>İsimlerimiz alındıktan sonra sınıfa çıktık.</p>

  <p>Palamut:</p>

  <p>“Yazık be Tulum!” dedi. “Yavşak’a da insan kendi eliyle paketi teslim eder mi?”</p>

  <div style="text-align: center;">

    <img alt="038_YavsakinBiyiklari_2" src="../Images/038_YavsakinBiyiklari_2.jpg"/>

  </div>

  <p>“Paket”in sınıf argosunda ayrıca erkeklikle ilgili önemli biri anlamı vardı.</p>

  <p>“Eder!” dedi Tulum, “İşine gelirse paketi değil, canını bile teslim eder.”</p>

  <p>“Yaa! Eder demek!”</p>

  <p>“Neden etmesin!”</p>

  <p>Palamut, tam sınıfı avucuna alacak o nazik anı yakalamıştı. Doğru kürsüye geçti:</p>

  <p>“Beni dinleyin Hababam Sınıfı!” diye söze başladı, “Şu Yavşak Şadi işini çözümleyelim artık!”</p>

  <p>Onun etütlere girmesi, herkesi sinirlendiriyordu çoktan beri. Bir de helâ baskınları… Tulum Hayri’nin piyastos olması… Biraz daha ileri giderek:</p>

  <p>“Biz ne Yavşak Şadi’yi isteriz, ne paketini “höt!” der demez teslim eden süt kuzusu Mümessilleri!..”</p>

  <p>Hayret! Tulum keyifli keyifli gülüyordu. Kalem Şakir:</p>

  <p>“Ha! Ne dersin Tulum Hayri?”</p>

  <p>“Valla, siz yine bildiğinizi yapın. Ben karınca kararınca bir şeyler yaptım. Galiba enayi yuttu da… Çok sürmez çıkar kokusu.”</p>

  <p>“Vallaaa Tulum’cuğum. Ben Yavşak’ın kürsüye geçip bıyık burmasına pek tutuluyorum!”</p>

  <p>“Benden de al o kadar!”</p>

  <p>“Peki öyleyse… Yatakhane zili çalınca çıkmak yok… Bir şeye bağlayalım bu işi… Tamam mı çocuklar?”</p>

  <p>“Tamam!”</p>

  <p>Ama son etüdü beklemeye gerek kalmadı. Haber çabuk yayılmıştı!</p>

  <p>Yavşak Şadi sigara içerken o meşhur bıyıklarını olduğu gibi yakmıştı. Yalnız bıyıklarını mı? Ne kaşı kalmıştı, ne kirpiği… Ütülenmişti suratı. Yolunmuş kirpiye dönmüştü!</p>

  <p>Olay, akşama doğru Kel Mahmut’un odasında, yoklamaları deftere geçirirken olmuştu Yavşak Şadi’nin, iş arasında yaktığı bir Yenice sigarası, ikinci çekişte alev almış, ortalık duman içinde kalmıştı. Barut öyle fabrika işi sıradan bir mal değildi ki…Kimyahaneden aşırılmış, kömürü, küherçilesi ölçüsüz, dumanı alevi bol yerli bir üründü.</p>

  <p>Nedense bu önemli olayın üzerinde Kel Mahmut hiç durmamıştı. Oysa Yenice’nin kimden tırtıklandığını gözleriyle görmüştü. Sigaranın içine barut koyanı bulmak bir sorun bile değildi. Tekel İdaresindeki fındıkçı kızlar yapmazdı ya bu şakayı, Tulum Hayri dururken!</p>

</body>

</html>