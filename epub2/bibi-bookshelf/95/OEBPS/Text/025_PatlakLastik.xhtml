<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>PATLAK LASTİK</h2>

  <p>Tulum Hayri, elindeki patlak voleybol topu ile sınıftan çıktı. Öğleye helvasına maç vardı. Okulun mutfağına etle sebze getiren kamyonun şoföründen solüsyon alıp yapıştıracaktı topun patlak lastiğini. Pencereden ona bakıyorduk. Bir iki dakika şoföre dil döktü, kafesleyemedi. Nihayet bir yirmi beşliğe sulh oldular. Bir yirmi beşlik Tulum’a tuzlu gelmişti. Topun lâstiğini çıkardı. İyice zımparaladıktan sonra yapıştırdı. Üfledi, kuruttu, tekrar meşinin içine yerleştirdi. Kendini zorlayarak şişirmek istedi, nazik bedenini sıkıntıya sokmamak için durdu, bir kibrit çıkardı kutudan. Şoför aşçıbaşının ikram ettiği çorbaya yumulurken Tulum, kamyonun arka lastiğine yanaştı. Elindeki çöpü hava basılan supapa dokundurur dokundurmaz “ssısss” diye bir ses çıktı. Topun lâstiğini bu çıkan havaya tutarak taş gibi şişirdi. Tam ağzını bağlarken lâstik elinden kurtuldu. Sönen topu yeniden tekerleğe yaklaştırdı.</p>

  <p>Ders zili çalmış, Piyale İhsan hepimizi pencerenin önünde yakalamıştı. Onu görünce birer sıraya ilişiverdik. Ama Piyale kendisini ayakta, arkamız dönük karşıladığımız için köpürüyordu.</p>

  <p>“Düpedüz edepsizlik yaptığınız!” diyordu, “Hepiniz arkanızı dönmüş karşılıyorsunuz hocayı. Edebiyat, biraz da edep, terbiye demektir. Sıradan kıracağım ikişer notunuzu!”</p>

  <p>Her ders böyleydi Piyale…</p>

  <div style="text-align: center;">

    <img alt="025_PatlakLastik" src="../Images/025_PatlakLastik.jpg"/>

  </div>

  <p>Dersin yarısını hitabet örnekleri vermekle geçirir, lâfı döndürür dolaştırır, Haşim’e teslim ederdi. Ama bugün Haşim’i bile gözü görmüyordu. Kızmıştı fena halde, “Kopyacılık sizde, yalancılık sizde, düzenbazlık sizde…”</p>

  <p>Tam bu sırada kapı üç kere vuruldu.</p>

  <p>“Gir! Şarlatanlık sizde, sahtekârlık sizde…”</p>

  <p>Gözü, sınıfa giren Tulum Hayri’ye ilişti:</p>

  <p>“Nereden geliyorsun efendi, bu saatte?”</p>

  <p>Tulum Hayri:</p>

  <p>“Efendim, revirdeydim, doktor bekledim. Karnım ağrıyordu da…”</p>

  <p>“Git… Muavinden kâğıt getir!”</p>

  <p>“Efendim…”</p>

  <p>“Defol!”</p>

  <p>Tulum Hayri bize sinsice bir göz attıktan sonra çıktı. Çok geçmeden sınıfa geç girenlere verilen bir kâğıtla girdi. Elindeki pusulayı uzattı.</p>

  <p>Bıraktığı yerden başladı Piyale:</p>

  <p>“Kopyacılığın her çeşidini bu sınıfta gördüm. Bir ders önce sıfır alan öğrencinin kâğıdına bakıyorum, bir ders sonra tam onluk kâğıt… Hani geçen ders yoklama kâğıdınızın altına namussuzum kopya yapmadım diye yazacaktınız!”</p>

  <p>Hep birden cevap verdik:</p>

  <p>“Yazdık efendim!”</p>

  <p>Defterini çıkardı:</p>

  <p>“362 Ali!”</p>

  <p>“Kalk ulan Domdom!” dedik.</p>

  <p>Piyale İhsan:</p>

  <p>“Neden yazmadın!” dedi.</p>

  <p>“Neyi efendim?”</p>

  <p>“Namussuzum kopya yapmadım diye yazacak değil miydin?”</p>

  <p>“Haberim yoktu efendim!”</p>

  <p>“Eğer bu yemini de yazsaydın on alacaktın…”</p>

  <p>“Şimdi?”</p>

  <p>“Sıfır!”</p>

  <p>Defterinden bir iki sayfa daha çevirdikten sonra yüksek sesle okudu:</p>

  <p>“Şakir 442!”</p>

  <p>“Sen de öyle! Kâğıdın altına yazmamışsın yemini! Sana da sıfır!”</p>

  <p>Biz bir şeyler anlar gibi olmuştuk. Yazılıda Şakir önde, Domdom arkada oturmuşlardı. Domdom, Şakir’e:</p>

  <p>“Ulan Kalem! ” dedi. “Yaktın beni! Neden yazmazsın yemini?”</p>

  <p>İkisinin kâğıtları tıpatıp aynıydı. Kalem Şakir, yemin cümlesini unutmuş, Domdom Ali de tıpatıp kopya ettiği için bu cümleyi yazmamıştı. Ama Piyale kopyanın farkında değildi, aklı yemindeydi onun!</p>

  <p>“Yemini sözlü olarak yapsam olmaz mı?” dedi Şakir.</p>

  <p>“Olmaz!”</p>

  <div style="text-align: center;">

    <img alt="025_PatlakLastik_2" src="../Images/025_PatlakLastik_2.jpg"/>

  </div>

  <p>“Efendim, bir yemin için nasıl sıfır verilir?” dedi, Domdom.</p>

  <p>“Çok konuşma, kalk derse!”</p>

  <p>Çaresiz kalktı.</p>

  <p>“Bana Hâşim’in şiirini anlat, ama içinde tül perde geçmesin!”</p>

  <p>Domdom:</p>

  <p>“İmkânsız efendim, anlatılmaz. Hâşim demek tül perde demektir. O tabiatı…”</p>

  <p>Piyale İhsan, Tulum Hayri’nin kürsüye bıraktığı kâğıdı eline almış inceliyordu. Gözlüğünü düzeltti, tekrar baktı. Sonra Tulum Hayri’ye hışımla:</p>

  <p>“Kimden aldın bu kâğıdı?” diye çıkıştı.</p>

  <p>“İdareden?”</p>

  <p>“Bu imza kimin?”</p>

  <p>Tulum bocaladı:</p>

  <p>“Efendim” dedi. “Benden şüpheleniyorsanız namussuzum ben atmadım!”</p>

  <p>“Peki kim attı?”</p>

  <p>“Ben hademeden aldım, bilmiyorum!”</p>

  <p>“Çağır şu hademeyi!”</p>

  <p>Tulum kalktı, kapıyı açtı, sınıfın önünde cam silen hademeyi çağırdı. Hademe şaşkın şaşkın girdi içeri. Piyale, elindeki kâğıdı burnuna uzattı:</p>

  <p>“Kim attı bu imzayı?”</p>

  <p>Hademe hiç düşünmeden:</p>

  <p>“Ben!” dedi.</p>

  <p>“Doğru söyle!”</p>

  <p>“Ben attım!”</p>

  <p>“Sen ha, yemin et!”</p>

  <p>“Valla ben attım!”</p>

  <p>Sonra çenesinin ucuyla Tulum’u göstererek:</p>

  <p>“Nah bu efendi geldi. Ben temizlik nöbetçisiyim dedi. Bu salonun camlarını tüm sileceksin… Silerim dedim. Peki at imzanı şu kâğıdın altına dedi… Attım. Bir kusurum mu var. Pırıl pırıl ettim camları. Bir de kuru bezle aldım mı…”</p>

  <p>“Adın ne senin?”</p>

  <p>“Mahmut!”</p>

  <p>Dersin başından beri tuttuğumuz makaraları koyuverdik. Hademe de ne olduğunu bilmeden gülüyordu. Piyale bir sınıfa bakıyor, bir hademeye bakıyordu. Nihayet o da tutamadı kendini. Kürsünün üzerindeki kâğıdı parça parça edip hademenin eline verdi:</p>

  <p>“At şunu çöp tenekesine!”</p>

  <p>Sonra kaçırdığı dizginleri eline almak için Domdom’a:</p>

  <p>“Anlat!” dedi.</p>

  <p>“Neyi efendim?”</p>

  <p>“Hâşim en çok neyi sever?”</p>

  <p>“Neyi mi efendim? Hamur işini… Tatar böreğine bayılırmış!”</p>

  <p>“Şiirde diyorum, şiirde…”</p>

  <p>“Şiirde mi efendim?.. Tül perdeyi…”</p>

  <p>Sonra kulaktan dolma öğrendiğimiz, bülbülün etiyle sesi tekerlemesine geçti. Bitiremeden zil çaldı. Bahçeye indik.</p>

  <p>Şoför mutfağın önündeki kamyonun arka tekerleğini kriko ile kaldırmış, iç lâstiğini çıkarmıştı. Önünde su dolu bir mendil vardı. Lâstiği daldırıp çıkarıyor, delik arıyordu. Çevirdik dört bir yanını kamyonun:</p>

  <p>“Kolay gele!” dedik.</p>

  <p>Bütün Hababam Sınıfı‘nın bu şoföre hıncı vardı. Kaç kez öteberi ısmarladıksa terslemişti bizi. Tulum Hayri’den de bir yirmi beşlik almıştı solüsyon için…</p>

  <p>“Patlak mı var!” dedik.</p>

  <p>“Kaçırıyor!”</p>

  <p>Lâstiği suya daldırıyor, kulağına getirip dinliyordu. “Nasıl olur bu…” diyordu. “Taş gibi şişirmiştim sabahtan, yastığa dönmüş. Kaçırıyor namussuz… Ama neresinden?”</p>

  <p>Tulum Hayri:</p>

  <p>“Memeden kaçırmasın sakın!” dedi.</p>

  <p>“Hayır memede bir şey yok!”</p>

  <p>“İyice baktın mı?”</p>

  <p>“Bakmaz olur muyum!”</p>

  <p>“Ağzına al da biraz tükürükle!”</p>

  <p>Tükürdü, ıslattı, kulağına getirdi nafile… Tulum:</p>

  <p>“Delik yok şu halde…”</p>

  <p>“Olmasa kaçırır mı hiç!” dedi.</p>

  <p>“Ne dedin anlayamadım?”</p>

  <p>“Tükürükle dedim!”</p>

  <p>“Tu Allah kahretsin… Daha yeni de aldım bu mereti. Yatık malmış. Gazeteler boşuna yazmıyor! En iyisi yine eskisini takmak. Tam on sekiz yaması vardı ama yine de kaçırmazdı. Yenisini aldık da halt ettik!”</p>

  <p>Gıcır gıcır lâstiği sandığa soktu, on sekiz yamalı lâstiği tepeledi tekerleğin içine.</p>

</body>

</html>