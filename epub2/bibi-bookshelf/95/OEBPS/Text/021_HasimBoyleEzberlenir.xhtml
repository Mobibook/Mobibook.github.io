<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>HAŞİM BÖYLE EZBERLENİR</h2>

  <p>Tulum Hayri:</p>

  <p>“Bırakın, İnekler gibi ezberlemeyi de bir kolayına bakalım!” dedi.</p>

  <p>Refüze:</p>

  <p>“En iyisi suflör… Otursun Kalem Şakir ön sıraya yavaştan okusun!”</p>

  <p>Buna ilk karşı çıkan Kalem Şakir oldu:</p>

  <p>“Piyale İhsan’ın gözleri bozuktur ama, tazı gibidir kulakları!”</p>

  <p>Domdom Ali:</p>

  <p>“Madem ki gözleri bozuktur, tahtaya yazarız şiiri!”</p>

  <p>“Tahtaya başımızı çevirince kuşkulanır. Haşim’in şiiri bu. Farkına varırsa, tükürür çarkımıza!”</p>

  <p>Herkes Tulum Hayri’nin bir şey yumurtlamasını bekliyordu.</p>

  <p>“İri iri yazarız bir kâğıda” dedi, “Kürsüye geçip oturunca… Palamut bir dümenle kalkar, raptiye ile tutturur kürsüye. Yüzüne baka baka okuruz! Ha nasıl?”</p>

  <p>“Tamam, oldu!”</p>

  <p>“Yaz bakalım Şakir, kalın bir uçla! Yaz, İnek Şaban bile görsün!”</p>

  <p>İnek Şaban’ın gözleri çok bozuktu. Kürsüdeki kâğıdı değil, kürsüdeki Piyale İhsan’ı görmesi bile kuşkuluydu.</p>

  <p>“Bana sizden hayır yok!” dedi. Başladı güldür güldür O Belde’yi ezberlemeye…</p>

  <p>Piyale, geldiği günden beri, Edebiyat kalkmış, yerine Ahmet Haşim gelmişti. Nesir örnekleri: “Bize göre” “Frankfurt Seyahatnamesi”, şiir örnekleri de “Piyale” ile “Göl Saatleri”…</p>

  <p>Kalem Şakir, çift yanlı kâğıda iri iri “O Belde”yi yazarken Hababam Sınıfı‘nın keyfi de yerine gelmişti. Sabah etüdü, gergin havasından sıyrılmış, herkes günlük işlerine dönmüştü. Tulum Hayri yüzünü sabunladı. Yalın jiletle makinesiz tıraşa başladı. Refüze bir boyunbağını tersyüz ediyordu. Yıkılmaz Hadi “Sebebi hayatım babacığım!” diye başladı mektuba… Mektupla coğrafya kitabının bittiğini, yenisine başlanacağı için on iki lira kitap parasına ihtiyacı olduğunu yazıyor, Sidikli Turan, yazdığı akrostişe S harfiyle başlayan kelimeler arıyordu.</p>

  <p>İnek Şaban başını tavana kaldırarak boyuna tekrarlıyordu:</p>

  <p><b>“O Belde…”</b></p>

  <p><b>“Kim bilir hangi kıt’ayı muhayyelde!”</b></p>

  <p>İnekliğini göstermiş, sonuna kadar da su gibi ezberlemişti. Bütün kafasızlar gibi ezber işlerinde yoktu üstüne.</p>

  <p>Piyale, derse girdiği zaman, Hababam Sınıfı, piyesin ne şekilde sahneye konulacağını merakla bekleyen aktörlerden farksızdı. Kürsüye geçip oturunca otoriter görünmek çabasıyla duvar gibi gözlüğünün altından Hababam Sınıfı‘nı gözden geçirdi.</p>

  <p>“Nasıl!” dedi, “Hazır mısınız?”</p>

  <p>En yerinde soru da buydu.</p>

  <p>“Hazırız!” dedik. Gerçekten de hazırdık. Bütün zorumuz kâğıdın kürsüye raptiyelenmesindeydi.</p>

  <p>Palamut kalktı. Bütün gözlerin, kendi üzerinde olduğunu bildiği için yürüyüşünde biraz da çalım vardı. Piyale’nin taa burnuna kadar sokuldu, burnuna kadar değil, kulağının dibine kadar…</p>

  <p>“Efendim!” dedi, “Affedersiniz, müthiş karnım ağrıyor!”</p>

  <p>“Neden? Soğuk mu aldın?”</p>

  <p>Palamut, ceketinin eteğinden şiirin yazıldığı kâğıdı çıkarmış raptiyeliyordu.</p>

  <p>“Dün akşam fasulye vermişlerdi de, hâlâ kendime gelemedim.”</p>

  <p>“Canım sade sen mi yedin bu mereti!”</p>

  <p>“Efendim, ben fazlaca yemiştim de…”</p>

  <p>Tamam, kâğıt yerini bulmuştu.</p>

  <p>“Müsaade ederseniz… Beş dakika!”</p>

  <p>Palamut dışarı çıkmış, az sonra da geçmişti yerine. Ferahlamıştı ama, bu ferahlık Piyale’nin aklına gelen nedenlerden değildi, kuşkusuz.</p>

  <p>Kara kaplı çıkmış, gelişi güzel bir numaraya parmak basılmıştı:</p>

  <p>“624!”</p>

  <p>Güdük Necmi çıktı. Kürsünün karşısına dikildi. Boyu kürsüden daha yüksek olmadığı için tam gözlerinin hizasında kalmıştı.</p>

  <p>“Oku! O Belde!”</p>

  <p>Güdük yarım adım öne giderek gözlerini ayarladı. Başladı okumaya:</p>

  <p><b>“O belde…”</b></p>

  <p><b>“Kim bilir hangi kıt’ayı muhayyelde…”</b></p>

  <p>Bir iki görüş hatası yüzünden küçük bir aksama ile bitirdi.</p>

  <p>“Otur!” dedi, “Fena değil!”</p>

  <div style="text-align: center;">

    <img alt="021_HasimBoyleEzberlenir" src="../Images/021_HasimBoyleEzberlenir.jpg"/>

  </div>

  <p>Sonra defterin başka sayfasına geçti. Piyale İhsan maymun iştahlıydı:</p>

  <p>“244!” diye sınıfa seslendi. Buda Hayta İsmail’di.</p>

  <p>“Oku!” dedi.</p>

  <p>Tam “O Belde!” diye başlamıştı ki…</p>

  <p>“Dur!” dedi, “Kimin şiiri bu?”</p>

  <p>“Kimin mi? Kimin olacak Namık Kemal’in!”</p>

  <p>“Ne?”</p>

  <p>Bir bozukluk olduğunu anlamıştı. Rüzgâr gibi ön sıradan bir fısıltı geçti.</p>

  <p>“Ahmet Haşim efendim, yanıldım!”</p>

  <p>“Açıp bir kere olsun okudun mu?”</p>

  <p>“Su gibi ezberledim!”</p>

  <p>“Oku!”</p>

  <p>Takılmadan okudu da. Piyale yumuşamıştı:</p>

  <p>“Aferin, çalışmışsın!”</p>

  <p>Sonra Refüze kalktı, peşinden Sidikli Turan, arkadan da Domdom, Kalem Şakir, Nuri, nihayet Tulum Hayri…</p>

  <p>Hayri Hababam Sınıfı‘nın en iyi şiir okuyanıydı. Tam Piyale İhsan’ın istediği biçimde okudu. Tuluma hiç gitmeyen romantik bir okuyuştu bu…</p>

  <p><b>“Melali anlamıyan nesle âşinâ değiliz!”</b> dizesinde Piyale’nin gözleri yaşarmıştı. Şiir bittiği zaman:</p>

  <p>“Oku!” dedi. “Baştan bir daha!”</p>

  <p>Bu kez inadına daha da dokunaklı okumuştu.Piyale, kendini tutamadı, sarıldı mendile.</p>

  <p>“İşte!” dedi, “Haşim böyle ezberlenir!”</p>

  <p>Sonra tepeden tırnağa gözleriyle okşarcasına:</p>

  <p>“Kaç saatte ezberledin!” diye sordu.</p>

  <p>“Bir okuyuşta!”</p>

  <p>“Bir okuyuşta mı, nasıl olur bu?”</p>

  <p>“Ben öyleyimdir, bir okuyuşta ezberler, çok geçmeden de unuturum.”</p>

  <p>“Çok tuhaf bir hafıza tipi!”</p>

  <p>“Evet hocam, kendi tipim gibi, hafıza tipim de çok tuhaftır.”</p>

  <p>Bir on kişi daha kalktıktan sonra sıra İnek Şaban’a gelmişti.</p>

  <p>Kürsünün dibine kadar sokulduğu halde kâğıdı göremiyordu. Piyale İhsan, ters ters baktı:</p>

  <p>“Gel ağzımın içine gir!”</p>

  <p>Domdom dayanamadı:</p>

  <p>“Ulan inek bas geri!” dedi, “Boynuzun yırtacak kâğıdı!”</p>

  <p>Nasıl olsa göremeyeceğini anlayan Şaban, kıçın kıçın tâ kapının yanına kadar çekildi.</p>

  <p>“Oku!”</p>

  <p><b>“O Belde…</b></p>

  <p><b>Kim bilir hangi kıtada?”</b></p>

  <p>“Ne?”</p>

  <p><b>“Kim bilir hangi bir kıt’ayı…”</b></p>

  <p>“Gerisi?..”</p>

  <p><b>“…muhayyelde.”</b></p>

  <p>İnek Şaban albaştan etmiş, o hızla kemküm de olsa sonunu getirebilmişti. Yanlışsız ezberlemişti ama… Tulumdan sonra okuması büyük şanssızlıktı.</p>

  <p>“Otur!” dedi, “Sana 2 veriyorum! Gelecek ders kaldıracağım!”</p>

  <p>Sekizden, dokuzdan aşağı not alan olmamıştı oysa.</p>

  <p>İnek Şaban, kuyruğuna baka baka geçti yerine. Bir şeye kızıyordu ama, neye kızdığını, kime kızdığını kendisi de bilmiyordu.</p>

  <p>Piyale defterini koymuştu cebine.</p>

  <p>Oh! Kurtulmuştuk. Şimdi kürsüden inecek, raptiyelenmiş kâğıdı mutlaka görecekti. Ne yapmalıydı! Kürsüye en yakın yerde Kalem Şakir oturuyordu. Kürsüden iner inmez arka sıralardan lâfa tutmalı, hemen sökmeliydi bu belâlı kâğıdı. Oooh!.. Bu iş de başarıyla bitmişti. Kalem Şakir elinin çabukluğunu göstermekte gecikmemişti.</p>

  <p>Bir iki voltadan sonra Piyale İhsan, tam kürsüye geçmişti ki kapı üç kez vuruldu. Serveti Fünun devrinden kalma şık bir bay girdi: Müfettiş! Arkasından da bizim Müdür!</p>

  <p>Takdimden sonra Müdür geldiği gibi çekip gitti. Şaşkınlıktan pencerenin yanına kaçan Piyale İhsan’a:</p>

  <p>“Rica ederim” dedi, “Kürsüden inmeyin… Devam edin dersinize!”</p>

  <p>Piyale akıl edip defterini çıkarmıştı:</p>

  <p>“Şiir okuyorduk efendim” dedi, “Haşim’in O Belde’sini!”</p>

  <p>“Çok güzel efendim. Ben de çok severim bu şiiri…”</p>

  <p>Piyale İhsan, bir “ziyafeti edebiye” vereceğinden hiç kuşkusu yoktu. Defteri karıştırdı. Tulum Hayri’yi aradığını biliyorduk. Bir türlü numarasını anımsayamıyordu. Evirdi, çevirdi defteri, bulamadı.</p>

  <p>Palamut yavaşça:</p>

  <p>“Ulan kalk!” dedi, “Seni arıyor işte!”</p>

  <p>Ama Tulum’da hoşafın yağı kesilmişti.</p>

  <p>Piyale, defterden bulamayınca, sıraları taramaya başladı bakışlarıyla. Tulum, tam siper oturduğu için aşırtmaca da baksa görüneceğe benzemiyordu. Piyale dayanamadı. Kürsüden indi, sıraların arasında dolaşırken Tulum Hayri’ye rastlayınca rahat bir nefes aldı. Teftişin resmî havasına yakışır bir nezaketle:</p>

  <p>“Buyurun, siz kalkın!” dedi.</p>

  <p>Hayri ister istemez kalkmıştı ayağa… Ama sıradan bir adım atamıyordu:</p>

  <p>“Buyurun, çıkın!”</p>

  <p>Bir adım atıp dışarı çıktı. Piyale dayanamadı:</p>

  <p>“Gelin canım, şöyle ortaya!”</p>

  <p>“Efendim!” dedi, “Beni bu ders affedin!”</p>

  <p>“Sebep?”</p>

  <p>“Çalışamadım!”</p>

  <p>“Neee? Çalışamadın mı?”</p>

  <p>“Evet efendim, çalışamadım!”</p>

  <p>“Canım sana bir şey soracak değilim. Şiir okuyacaksın!”</p>

  <p>“Şiir mi?”</p>

  <p>“Şiir tabiî… Hani şu geçen ders verdiğim O Beldeyi…”</p>

  <p>“Ah… çok özür dilerim, ben o şiiri ezberleyemedim.”</p>

  <p>“Nasıl? Ezberleyemedin mi?”</p>

  <p>“Evet efendim, ezberleyemedim!”</p>

  <p>“Canım nasıl olur? Aklım almıyor!”</p>

  <p>Piyale şabanlaşıp kalmıştı. Nasıl olurdu bu? Unutmuş muydu, yoksa mahcupluktan mı okuyamıyordu.</p>

  <p>Şaşkın şaşkın yüzümüze bakınırken, bir ara gözü Güdük Necmi’ye ilişti. Çoktan razı olmuştu ona:</p>

  <p>“Siz kalkın!” dedi.</p>

  <p>Güdük öyle Tutum gibi nazlanmadı, hemen kalktı, çıktı ortaya…</p>

  <p>Piyale’nin biraz olsun keyfi yerine gelmişti. Gitti kürsüye kuruldu:</p>

  <p>“Oku!” dedi.</p>

  <p>“Neyi efendim?”</p>

  <p>“O Beldeyi!”</p>

  <p>“Onu bilmiyorum efendim!”</p>

  <p>“Neden?.. Nasıl olur bu?”</p>

  <p>Güdük Necmi, boyundan büyük bir lâf etti:</p>

  <p>“Haşim’den hiç hoşlanmam. İsterseniz Yahya Kemal’den okuyayım! Meselâ Vuslat’ı!”</p>

  <p>Bu cevap küfür gibi gelmişti ona:</p>

  <p>“Git!” dedi, “Otur yerine!”</p>

  <p>Hayta’ya uzattı parmağını:</p>

  <p>“Sen!”</p>

  <p>“Çalışamadım!”</p>

  <p>Refüze’ye döndü:</p>

  <p>“Sen!”</p>

  <p>“Ezberleyemedim!”</p>

  <p>“Sen!”</p>

  <p>Bu işaret de Palamut’aydı.</p>

  <p>“Arzetmiştim efendim, fasulye dokunduğu için…”</p>

  <p>“Sen!”</p>

  <p>Kalem Şakir’i gösteriyordu… Ama Şakir başını pencereden yana çevirmişti.</p>

  <p>“Sen, canım, sen!”</p>

  <p>Parmak, Şakir’in yanağından kayarak İnek’in gözlüğüne uzandı:</p>

  <p>“Evet sen!”</p>

  <p>İnek, hepimizi şaşkına çeviren bir yüreklilikle kalktı. Küt küt yürüyerek sınıfın ortasına dikildi. Dikilmesiyle de “O Belde!” diye başlaması bir oldu. Tek yanlışsız okudu, bütün şiiri. Şaşkınlıkla “Otur!” bile diyemeyen Piyale İhsan’ın önünden yine aynı tok adımlarla yenik bir takımın şeref golünü atmış bir futbolcu gibi, geçti yerine.</p>

</body>

</html>