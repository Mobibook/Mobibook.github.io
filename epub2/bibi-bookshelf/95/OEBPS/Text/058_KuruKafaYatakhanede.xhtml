<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>KURU-KAFA YATAKHANEDE</h2>

  <p>“Şaban! Kuru-Kafa’yı gördün mü?”</p>

  <p>“Ne Kuru-Kafası be!”</p>

  <p>“Kuru-Kafa!..”</p>

  <p>“Ne olmuş Kuru-Kafaya?..”</p>

  <p>“Ne olacak Morg sokağındaki Morg’tan çıkmış, gelmiş bizim yatakhanelerin helâsına…”</p>

  <p>“Hadi ordan sen de…”</p>

  <p>İnek Şaban “Hadi ordan!” diyordu ama gözlerini duvara dikip kara kara da düşünüyordu.</p>

  <p>“Dün gece Fen Kolu’ndaki çocuklar görmüşler.”</p>

  <p>Kalem Şakir’in gene İnek Şaban’a yutturacağı bir oyun vardı.</p>

  <p>“Morg Sokağı Cinayeti” filmimden sonra Hababam Sınıfı‘nı bir ölüm havası sarmıştı, son günlerde. Bu dumanlı havadan faydalanan Kalem Şakir, lâboratuvardan, bir Kuru-Kafa yürüttü. Yatakhane’deki dolabına kapattı. Her yatakhane zilinden sonra yardımcısı Düdük İsmet’le dolabın önüne dikiliyorlar, bakır tellerle cep feneri ampulleriyle bir şeyler yapıyorlardı. Onların hazırlıklarını görenler, oyunu bozmamak için kimseye bir şey söylemiyorlardı.</p>

  <p>Uğraşmaların artık sona erdiği, dolap başında keyifli keyifli gülmelerden anlaşılıyordu.</p>

  <p>Sınıfta bütün bu olanın bitenin ayrımında olmayan bir tek adam varsa, o da İnek Şaban’dı. Önce Kalem Şakir, onu Kuru-Kafa’nın havasına sokmak için hikâyeler tertipledi. Artık “hayalet” Morg sokağından kalkmış, yatakhanedeki merdiven başına kadar gelip dikilmişti.</p>

  <p>Bir gece yatakhanedeki gece lâmbası da durup dururken bozuldu. Neden bozulduğunu az çok çıkarıyorduk ama, İnek Şaban hiç oralı değildi.</p>

  <p>İnek Şaban’ın bir huyu vardı, belki de en akıllıca huyu da buydu. Gelir gelmez, soyunur, dökünür, herkesten önce yatağına girer, helâlar tenhalaşır tenhalaşmaz, tekrar kalkar, havlusunu, sabununu alır, sigarasını da cebine kor işini görmeye giderdi.</p>

  <p>Şakir dolabından aldığı Kuru-Kafa’yı kendi yatağına saklamış, onun dışarı çıkmasını bekliyordu.</p>

  <p>Şaban’ın programı hiç şaşmadığı için az sonra da kalktı. Her şeyini önceden hazırlamıştı. Kalkmasıyla terliklerini ayağına takıp, tıpış tıpış yola girmesi bir oldu.</p>

  <p>İnek’in en azdan yarım saatlik işi vardı dışarda. Şakir hiç acele etmeden kalktı, Düdük İsmet de ustasını görünce koştu yardıma. Kuru-Kafa’yı, Şaban’ın yatağına yerleştirdi, içindeki telleri kurcaladı, iki göz oyuğundaki iki ampul pırıl pırıl yanmaya başladı. Bir ampul de dişlerinin arasında vardı. Görünmüyordu ama, içerden gelen ışık, sırıtan dişleri olduğu gibi ortaya çıkarıyordu.</p>

  <p>Düdük İsmet:</p>

  <p>“Çok güzel, Usta!” dedi.</p>

  <p>Domdom Ali:</p>

  <p>“Vay namussuz!” dedi, “Edison musun be! Nerden de gelir aklına!”</p>

  <p>Artık uyuyamayanlar, sıradan konuşuyorlardı:</p>

  <p>“Şaban bu gece keçileri kaçırmazsa bir daha kolay kolay kaçırmaz!”</p>

  <p>“Yazık İnek’e!”</p>

  <p>“Mübarek hayvandan ne istiyorsunuz be!”</p>

  <p>Şakir çırağına:</p>

  <p>“Yeter!” dedi, “Güzelce ört Kafa’yı. Battaniyeyi açınca bakalım ne halt edecek!”</p>

  <p>Tulum dayanamadı:</p>

  <p>“Öyle olmaz!” dedi, “ismet yatağın altına girsin. Kuru-Kafa’yı da alsın eline. İnek Şaban yatınca, birden dikilsin ayağa!”</p>

  <p>“Yok olmaz! Yatağın içine, ayak tarafına koyalım, ayaklarını uzatınca nedir bu diye açsın baksın!”</p>

  <p>“En iyisi, yatar yatmaz kucağına verelim!”</p>

  <p>Oda karanlıktı. Yattığımız yerden ezbere konuşuyorduk. Kapının önünde ayak sesleri duyuldu. Geliyor diye sustuk. Ama terlik seslerine benzemiyordu. Tak, tak ayakkabı sesleriydi: Tulum:</p>

  <p>“Ulan, sakın Kel Mahmut olmasın?” demeye kalmadı, ayak sesleri girdi içeri:</p>

  <p>“Kim söndürdü, gece lâmbasını?”</p>

  <p>Bu ses Müdür’ün mendebur sesiydi. Peşinden de Gececi koştu, geldi.</p>

  <p>Müdür seslendi ortaya:</p>

  <p>“Sakın kaçan maçan olmasın!”</p>

  <p>Sonra mümessile seslendi :</p>

  <p>“Hayri!”</p>

  <p>Tulum böyle zamanlarda göze görünmek istemezdi. Ordan birisi:</p>

  <p>“Uyudu!” dedi.</p>

  <p>“Yakın şu gece lâmbasını!”</p>

  <p>“Bozuk efendim!”</p>

  <p>“Kim bozdu?”</p>

  <p>Bir idareci sıfatıyla her şeyde bir “fail” arardı.</p>

  <p>“Bozuldu efendim!”</p>

  <p>“Yarın söyleyin de Başhademe’ye, yaptırsın!”</p>

  <p>“Başüstüne!”</p>

  <p>“Hep tamam mısınız?”</p>

  <p>“Tamamız efendim!”</p>

  <p>Bir haftadır geceleri tüyen yoktu. Müdür, sıkı dadanmıştı Yatakhane’ye. Bir haftadır Müdür’ün okulda kaldığını biliyorduk. Onun gözü bizdeydi, bir “vukuat” bekliyordu Hababam Sınıfı‘ndan!</p>

  <p>Elindeki elektrik lâmbasını yakarak boş yatak arıyordu. Tam İnek Şaban’ın yatağına gelince:</p>

  <p>“Nerde bu yatağın sahibi?” diye sordu.</p>

  <p>“Helâda!..”</p>

  <p>“Zannetmem!”</p>

  <p>“Helâda efendim!”</p>

  <p>Yatağı, numaradan bozduğumuzu sanıyordu.</p>

  <p>“Sakın kaçmış olmasın!”</p>

  <p>“Helâda efendim. Zaten kaçacak adam değil.”</p>

  <p>“Kim bu adam?”</p>

  <p>“Şaban!”</p>

  <p>“Hangi Şaban?”</p>

  <p>Hepimiz birden:</p>

  <p>“İnek Şaban!” dedik. Müdür’ü bu toptan cevap ürkütmüştü. Hiçbirimizin uyumadığını anlayınca:</p>

  <p>“Mümessil!” diye seslendi yeniden. Gene cevap yok!</p>

  <p>“Bu adam etütte miydi!”</p>

  <p>“Ya nerde olacaktı?”</p>

  <p>Yavaş yavaş iş sululuğa dökülüyordu.</p>

  <p>“Yani?” dedi, “Etüdün sonuna kadar okulda mıydı?”</p>

  <p>Kalem Şakir:</p>

  <p>“Efendim?” dedi, “Arkadaşımız kaçacak bile olsa etütten sonra kaçar! Adını söyledik, İnek Şaban!”</p>

  <p>Adam büsbütün kuşkulanmıştı. Boş yatağa, elindeki lâmbayı bir daha sıktı. Bir yuvarlaklık görmüş olacak ki, eliyle yokladı. Baktı bir kafa… Hemen örtüyü çekti. Çekmesiyle geri sıçraması bir oldu:</p>

  <p>“Nedir bu!”</p>

  <p>Hepimiz yataklardan fırladık. Müdür şaşkınlıktan lâmbayı da söndürmüştü. Göz boşlukları pırıl pırıl yanan bir Kuru-Kafa’ydı bu… Yine aynı parıltıyla ışıl ışıl yanan sırıtan dişler…</p>

  <p>“Nerden geldi bu?”</p>

  <p>“Haberimiz yok!”</p>

  <p>Düştüğü gülünç durumdan kurtulmak için, elindeki lâmbayı hızla yüzümüzde dolaştırdı:</p>

  <p>“Girin yataklarınıza!”</p>

  <p>Sonra Gececi’ye döndü:</p>

  <p>“Al şunu yataktan!”</p>

  <p>Adam korkudan yanaşamıyordu yanına.</p>

  <p>“Al! diyorum sana!”</p>

  <p>İnek Şaban’ın terlik sesleri kapıda duyuldu. Bir iki adım attı, durdu. Yatağının başında iki hayalet görünüyordu. Hamlet piyesinde mezarcı rolüne çıkan bu iki hayaletin henüz kimin nesi olduğunu bulup çıkaramamıştı. Geceleri gözlük takmazdı çünkü…</p>

  <p>“Al, şunu be!”</p>

  <p>Gececi bizim de duyabileceğimiz bir besmele çekti, yapıştı Kuru-Kafa’ya. Müdür’ün lâmbası hâlâ yanmamıştı, zaten Kuru-Kafa’nın ışığı yetiyordu.</p>

  <p>İnek Şaban, yatağından çıkan bu hayaleti görünce, ister istemez Morg Sokağı Cinayeti’ni anımsamıştı. Zaten kafası yeteri derecede doldurulmuştu. İnek böğürmesi gibi tizden bir sesle Müdür’ün beş adım gerisinden bağırdı:</p>

  <p>“Uyyy! Anaaam!”</p>

  <p>Müdür, arkasında dikileni görmemişti. Bu acayip sesi duyunca irkildi. Bir iki adım öne doğru yürüdü. Gececi de şaşkınlıktan elindekini Şaban’a doğru çevirmişti. Artık kaçmak düşüyordu bizim İnek’e! Güdük Necmi, bu filmde ufak da olsa rol almalıydı. Yatağından inmiş, Şaban’a saklandığı yerden ufak bir çelmecik takmıştı. Bu ustalıklı çelmeyle İnek Şaban boylu boyunca iki yatak arasına kapaklanıverdi. Müdür duruma egemen olayım diye sesleniyordu:</p>

  <p>“Kim o be!”</p>

  <p>Şaban üzerine doğru gelen hayaletten kurtulup da kaçmaya başlayınca Güdük’ün ikinci çelmesi yatağın altından yetişti. Gümm!!! Müdür boyuna sesleniyordu:</p>

  <p>“Ne oluyor orda be!”</p>

  <p>Refüze Ekrem:</p>

  <p>“Kaç ulan Şaban, geliyor!” diye kızıştırıyordu ortalığı.</p>

  <p>Şaban, yuvasından fırlayan gözlerle Kuru-Kafa’ya bakıyor:</p>

  <p>“Uyyyy!!!” diye acayip sesler çıkarıyordu, “Uyyy! Anaaam, geliyor!”</p>

  <p>Gececi Murat, sanki onu büsbütün deli etmek için elindekini, Şaban’ın yüzüne tutuyordu. Müdür, yolunu kesip enselemişti Şaban’ı… Yatakhane’de hiçbir şeyin düzelmeyeceğini anlayınca, koridorun ışığına doğru sürüklemek istiyordu Şaban’ı:</p>

  <p>Yürü!”</p>

  <p>Bir ara yakasını kurtaran Şaban, yeniden parladı. Başladı yatakların arasında koşmaya. Müdür hırsını Gececi’den almak için:</p>

  <p>“Ne duruyorsun be! Yakalasana şunu!” diye çıkışıyordu. Gececi, elindeki Kuru-Kafa’yla düştü Şaban’ın peşine… Şaban kaçıyor, o kovalıyordu. Onun, kimden kaçtığını ne Müdür biliyordu, ne de kovalayan Gececi Murat.</p>

  <p>Yatakların arasından koşuyor, koridorda yatanları, çarptıkça uyandırıyordu. Bütün yatakhane uyanmıştı.</p>

  <p>İnek Şaban ancak koridorun sonuna kadar kaçabildi, korkudan olduğu yere yığılıvermişti.</p>

  <div style="text-align: center;">

    <img alt="058_KuruKafaYatakhanede" src="../Images/058_KuruKafaYatakhanede.jpg"/>

  </div>

</body>

</html>