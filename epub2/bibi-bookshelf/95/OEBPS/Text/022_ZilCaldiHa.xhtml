<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>ZİL ÇALDI HA</h2>

  <p>Coğrafyacı Vakvak Rıza minderinin üstünde topuk değiştirdi. Yorgundu, uykusuzdu. Şöyle bir kestirebilmek için Hababam Sınıfı‘nı lektüre yatırması gerekiyordu.</p>

  <p>Coğrafya kitabının sayfalarını karıştırdı:</p>

  <p>“128 inci sayfadan 150’nci sayfaya kadar okuyun! Ders sonunda kaldıracağım!” dedi.</p>

  <p>Tulum Hayri:</p>

  <p>“Herif uyuyacak!” diye, Domdom Ali’yi dürttü:</p>

  <p>“Uyusun elleme!” dedi, “Ben de nerdeyse sızıyorum. Hava tam uyku havası…”</p>

  <p>Hababam Sınıfı‘nın camlarına çıt çıt yağmur vuruyordu. Ortalık hafiften kararmıştı.</p>

  <p>Vakvak Rıza altmışını aşmış emeklilik çağına çoktan girmiş, iki parmak da geçmişti. Gazeteye sarıp minderini getirir, kürsüye yerleşir, yerleşir yerleşmez de içi geçiverirdi. Hele böyle havaları hiç kaçırmazdı. Ders anlatacak hali kalmamıştı artık. Çocuklara “Şuradan şuraya kadar çalışın!” der, dersin sonunda da üç kişiyi kaldırırdı. Küt sağır olduğu için sorduğunun yanıtını vermek gerekmezdi. Durmamak, birşeyler anlatmak yeterdi. Anlat da ne anlatırsan anlat!., ister masal anlat, ister maç… Dudakların kıpırdamadı mı kıyamet o zaman kopardı. Bir soru sordu mu:</p>

  <p>“Bir varmış bir yokmuş…” diye girişirdik işe.</p>

  <p>“Çocuklar!” dedi, “Cumudiyelere iyi çalışın!”</p>

  <p>Güdük Necmi, terslik olsun diye:</p>

  <p>“Hangi sayfada?” diye sordu.</p>

  <p>“134!”</p>

  <p>Necmi sayfaları çevirdi:</p>

  <p>“Hayır efendim” dedi, “Yok 134’te!”</p>

  <p>Hayta İsmail daha yüksek sesle yineledi:</p>

  <p>“Kitapta yok, diyor!”</p>

  <p>“Nasıl yok be!”</p>

  <p>Güdük, Vakvak Rıza’yı kızdırmak için üzerine basa basa:“134’te Buzullar var, cumudiyeler yok!”</p>

  <p>Kızmıştı. Çabuk öfkelenirdi:</p>

  <p>“Ulan gelirsem yanına!” dedi, “Gösteririm sana buzulu!”</p>

  <p>Kalkması işine gelmediği için, Refüze:</p>

  <p>“Bozma rahatını hocam. Bak keyfine!” dedi.</p>

  <p>Refüze, Sidikli’den aldığı “Kaymak Tabağı” adlı eğitsel elyazması bir roman okuyordu.</p>

  <p>“Susun da uyusun yahu!” dedi.</p>

  <p>Güdük’le Hayta bahse tutuşmuşlardı.</p>

  <p>Vakvak Rıza keyifli olduğu günler kürsüden bir iki dakikalığına kalkar, ön sıralara yanaşır, sıranın kenarına sürtünürdü. Güdük sıranın tahtasını boydan boya tebeşirlemişti.</p>

  <p>“Bu ders mutlaka gelip sürtünecek!” diye Hayta ile kozhelvasına bahse tutuşmuştu.</p>

  <p>“Cumudiye yok, buzul var!” diye üsteledi.</p>

  <p>“Ne söyleniyor bu adam?” diye Hayta’ya sordu.</p>

  <p>“Hiç Hoca’m, sen bak keyfine, boşver öyle gevezeliklere!”</p>

  <p>Hiçbir şey anlamamıştı:</p>

  <p>“Demek öyle!” dedi, “Gelsin de anlatsın buzulları…”</p>

  <p>Güdük Necmi:</p>

  <p>“Aman Hoca’m! Bırak şakayı… Ben vazgeçtim buzuldan muzuldan!”</p>

  <p>Hayta’ya sordu Vakvak Rıza yeniden:</p>

  <p>“Çalışmamış demek… Peki. On dakika izin! Okusun, kaldıracağım onu!”</p>

  <div style="text-align: center;">

    <img alt="022_ZilCaldiHa" src="../Images/022_ZilCaldiHa.jpg"/>

  </div>

  <p>Gözleri kapanmıştı. Hava, adamakıllı kapanmıştı. Yalnız Vakvak Rıza değil, sınıfın yarısı yatmıştı uykuya… Bir Refüze romana dalmış, harıl harıl okuyordu.</p>

  <p>Yıkılmaz Hadi defterinin arasından çıkardığı bir kartpostalı Refüze’nin kitabının arasına bırakıverdi. Bu kart, Fransa’dan kaçak giren hani o biçim fotoğraflardandı. Yani Refüze’nin okuduğu romanın konusuna tıpatıp uygun bir resim… Ağzının suyu akarak başlamıştı bakmaya. Romanı çoktan unutmuştu.</p>

  <p>Vakvak Rıza, başı sağa çarpılmış, kürsüde uyuyordu. Alt dudağı yarı yarıya ağzına girmiş, dudak çizgisi, posbıyıkları altında silinivermişti. Soluk alıp verirken bu dudaklar büzülüp açılıyordu.</p>

  <p>Tulum Hayri, en arka sıradan baktı, önde oturanlardan biriyle yer değiştirdi. Elinde kocaman bir çıngıraklı saat vardı. Vakvak Rıza’nın her sabah çalar saatle uyandığını işitmişti. Saati adamakıllı kurdu, sıranın içine sokarak bir yerini kurcaladı.</p>

  <p>“Zırrrr!..” diye sürekli ve tizden bir ses Hababam Sınıfı‘nı altüst etmişti. Vakvak Rıza kıçının altından topuğunu çektiği gibi atladı kürsüden aşağı. Bir iki dakika kendine gelememişti. Şaşkın şaşkın dört yanına bakınıyor, neden güldüğümüzü anlayamıyordu.</p>

  <p>“Zil mi çaldı çocuklar?” dedi.</p>

  <p>“Zil çaldı!”</p>

  <p>Kulağı tıkanalıdan beri zilin sesini ilk kez duyuyordu. Bir bakıma da memnundu bundan.</p>

  <p>“Zil miydi bu?” diye sorusunu yineledi.</p>

  <p>“Valla zildi Hocam’!” dedik.</p>

  <p>“Demek zildi ha!” diye kulaklarının deliğine parmaklarını sokup çıkarıyordu.</p>

  <p>Kalktı, minderini kürsünün üzerindeki gazeteye sararak çıktı dışarı. Biz hep birden ayağa kalkarak uğurlamıştık. Beş dakika sonra tekrardan girdi içeriye:</p>

  <p>“Çocuklar!” dedi, “Zil değilmiş çalan!”</p>

  <p>Hepimiz ayaktaydık.</p>

  <p>“Biz de duyduk, vallâ zildi Hoca’m!”</p>

  <p>“Değil dediler dışarda!”</p>

  <p>“Nasıl olur! Hepimiz duyduk.”</p>

  <p>“Ama bizden başka duyan yok… Bütün sınıflar derste.”</p>

  <p>Hayta:</p>

  <p>“Belki elektrikçi zili düzeltirken çalmıştır!”</p>

  <p>Aklına bir şey gelmişti:</p>

  <p>“Peki, saat kaç çocuklar?”</p>

  <p>Sınıfta en aşağıdan on kişide saat vardı.</p>

  <p>“Yok saatimiz!” dedik.</p>

  <p>Kulağını kontrol etmek için:</p>

  <p>“Çocuklar!” dedi, “Zili siz de duydunuz demek, yanlış işitmedim, değil mi?”</p>

  <p>“Duyduk vallâ!”</p>

  <p>“Ohh! İlaçlar iyi geldi demek!”</p>

  <p>Aldanmadığına inandırmak için avaz avaz bağırıyorduk. Her söylediğimizi rahatça işitiyor, kulağının açıldığını sanarak keyifleniyordu.</p>

  <p>Gitti, Necmi’nin sırasının önünde dikildi. Bir ara sıraya yanaşmış, sürtünmeye bile başlamıştı. Önü bembeyaz tebeşir olunca Güdük Necmi:</p>

  <p>“Ulan Hayta!” dedi, “Hakettim kozhelvasını!”</p>

  <p>Necmi’nin gevezelik yaptığını anlayınca:</p>

  <p>“Kalk!” dedi, “Cumudiyelerin teşekkülünü anlat!”</p>

  <p>Güdük avaz avaz anlatmaya başladı. Helvayı kazandığı için keyifliydi.</p>

  <p>“Sıfırın altında sular donar, eriyen karlar da donar… Güneş çıkınca bütün bu donlar çözülür. Donlar çözülünce sürtünmeler başlar… Sürtünmeler sonunda yer yer kaymalar olur. Kaymalar olunca büyük çığlar önüne ne gelirse karşısına kim çıkarsa sürükler götürür!”</p>

  <p>“Aferin bacaksız!” dedi, “Şu engebeleri de anlat da dinleyelim!”</p>

  <p>Bunlar beylik suallerdi. Vakvak Rıza, kulağının açılması şerefine soruyordu bunları. Coğrafyadaki bütün terimlerin eskisini kullandığı halde, bu “arıza” karşılığı olan engebeyi çok sever, en ve gebe diye ikiye bölerek söylemekten çok hoşlanırdı.</p>

  <p>“En gebeleri mi efendim?”</p>

  <p>“En gebeleri…”</p>

  <p>“Yeryüzündeki kabarmalara, şişkinliklere, yuvarlaklara, çıkıntılara, girintilere…”</p>

  <p>Tam bu sıralarda orta sıralardan “zırrr!” diye bir ses yükseldi.</p>

  <p>Vakvak Rıza sevinçle:</p>

  <p>“Zil… Zil… Zil çalıyor değil mi çocuklar?”</p>

  <p>“Zil… Zil,.. Zil…” diye hep birden yanıtladık.</p>

  <p>“Ooooh, çok şükür açıldı kulaklarım!”</p>

  <p>Minderini koltuğunun altına kıstırdı, çıktı dışarı… Biz de peşinden.</p>

  <p>Tam merdivenlerden inerken Kel Mahmut karşıladı bizi:</p>

  <p>“Nereye be! Nedir bu gürültü! Ne dersi vardı size?”</p>

  <p>Vakvak Rıza’yı aramızda görmemişti.</p>

  <p>“Zil çaldı!” dedik.</p>

  <p>“Ne zili be! Hadi sınıfa!”</p>

  <p>Biz geri dönünce Vakvak Rıza açıkta kalmıştı. Kel Mahmut, hocayı görünce biraz yumuşamıştı:</p>

  <p>“Ne oldu Hoca’m! Neye çıkardın bu ipini koparmışları?” dedi.</p>

  <p>“Zil… Zil, çaldı da…”</p>

  <p>“Ne zili, on dakika var daha…”</p>

  <p>“Zil çalmadı mı, zil?”</p>

  <p>“Yok Hoca’m, çalmadı!”</p>

  <p>“Ama ben duydum!”</p>

  <p>Kel Mahmut’un ne zamandır özlemini çektiğimiz kahkahası çınlattı koridoru.</p>

  <p>“Demek duydun ha! Hay, sen çok yaşayasın Hoca’m! Bu Hababam Sınıfı, adamın gözünü açar ama, kulağını açacağını hiç bilmiyordum!”</p>

  <p>Biz yeniden yerlerimize oturmuş, Vakvak Rıza’nın üçüncü kez derse girmesini bekliyorduk.</p>

</body>

</html>