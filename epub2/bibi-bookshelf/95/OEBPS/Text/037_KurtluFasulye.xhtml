<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>KURTLU FASULYE<br/></h2>

  <p>Kalem Şakir, masanın ortasına kümelenmiş tuzluklardan birini aldı. İnek Şaban’ın bardağının dibine ince bir katman tuz koydu. Henüz İnek Şaban yerine gelmemişti. Hâlâ, Sıfırcı Hamdi’ye yağcılık yapıyordu. Yağcılıkta Yamuk Osman’ı geçmişti namussuz!</p>

  <p>Kel Mahmut bile yemekhanedeki yerini almıştı. Öğretmenler masası bugün kalabalık değildi. Ne börek vardı, çünkü, ne sütlâç… Mercimek çorbası, kuru fasulye, pilâv da kimi imrendirirdi? Sene sonunda hep böyle giderdi bu yemek işleri… Ambarda ne kaldıysa dayanırlardı bize…</p>

  <p>Çorbanın ortalarına doğru kan ter içinde İnek Şaban geldi. Kalem Şakir:</p>

  <p>“Ulan neredeydin bu saate kadar?” dedi.</p>

  <p>“Elimi yıkadım!”</p>

  <p>“Daha önce?”</p>

  <p>“Hamdi Bey’i yakaladık merdiven başında…”</p>

  <p>“Ulan yağcı pezevenk! Sıfırcı Hamdi, ne vakitten beri Hamdi Bey oldu?”</p>

  <p>Hava adamakıllı sıcaktı. İnek, tabağına konmuş mercimek çorbasını görünce:</p>

  <p>“Nedir bu?” dedi.</p>

  <p>“Yal!”<a href="#dipnot_ret" id="dipnot">(*)</a></p>

  <p>“Ulan bu sıcakta da çorba içilir mi?”</p>

  <p>Sonra etrafına bakındı:</p>

  <p>“İkinci yemek?”</p>

  <p>Tulum Hayri verdi karşılığını:</p>

  <p>“Gene çorba!”</p>

  <p>“Ne çorbası?”</p>

  <p>“Fasulye çorbası!”</p>

  <p>“Bu Kel Mahmut da zırvaladı artık!”</p>

  <p>İnek Şaban’ın alnından ter damlıyordu. Sürahiyi kaptığı gibi bardağına boşalttı. Doldurmasıyla dikmesi bir oldu. Tuz hemen erimediği için, ilk yudumlar her halde acı değildi. Ortalarına doğru tuzluluğunu anlayabildi. Suratını ekşiterek bardağı masaya bıraktı:</p>

  <p>“Hangi namussuz koydu bu tuzu?” dedi.</p>

  <p>Kalem hiç istifini bozmadı:</p>

  <p>“Ben!”</p>

  <p>“Senin yaptığın eşeklik!”</p>

  <p>“Hayır… Neden eşeklik olsun, insanlık… Yağcıların yağı, bu sıcakta bozulur, Hababam Sınıfı‘nı kokutmamak için tuzlamak gerekir.”</p>

  <p>İnek Şaban suratını buruşturdukça, biz yüksek perdeden gülüyorduk. Masamız, Kel Mahmut’a yakındı, bir iki kez ayağa kalktı, tabağına çorba kaşığıyla vurdu. Fasulye karavanası ortaya gelince, gürültü kesilmişti.</p>

  <p>Tulum, kepçeyi daldırıp karıştırarak:</p>

  <p>“Hey mübarek!” dedi, “Okulun tatil olacağına yanmıyorum, fasulyesiz nasıl yaşayacağız, onu düşünüyorum. Kalk ulan Şakir, dağıt şu mübareği!”</p>

  <p>Sofrada en boğazsız Şakir’di. Bu yüzden en dürüst dağıtıcı da o sayılırdı. Gayet az yediği için kendine iki kaşık bir şey alır, fazlasını Tulum’a boşaltırdı. Öbür masalarda bir durgunluk vardı. Küçük sınıflar yemek taksimini bırakmış, çatalı kaşığı tabakların yanına koymuş, öğretmenlerin masasına bakıyorlardı. Fasulyeyi beğenmedikleri belliydi. Kel Mahmut’un da yiyip yemeyeceğini gözetliyorlardı. Bilmiyorlardı ki, öğretmenlerin yemeği, aynı kazanda pişse bile, bizim yemeklere hiç benzemezdi! Toy çocuklar, ne olacak!</p>

  <p>Kalem Şakir kalkmış, şöyle bir karıştırıp ilk kepçeyi, yaptığı tatsızlığı kapatmak için, İnek Şaban’ın tabağına boşaltmıştı. Sonra Refüze’ye koydu, peşinden Domdom’a…</p>

  <p>İnek, Şakir’den kuşkulandığı için çatal elinde bekliyor, kopardığı ekmeği geveleyip duruyordu. Bunu anlayan Şakir:</p>

  <p>“Ulan, ölmüş İnek kurttan korkar mı, bas kaşığı!” dedi.</p>

  <p>“Sen koydun bu kurtu benim tabağıma, ne namussuzsun sen!”</p>

  <p>Yanımdaki masadan da bir ses yükseldi:</p>

  <p>“Fasulye kurtlu!”</p>

  <p>Refüze tabağını karıştırdı:</p>

  <p>“Benimkinde yok!” dedi. “Tabağında kurt çıkan yemesin!”</p>

  <p>Kalem, İnek’in tabağına eğilmiş, bir lâborant titizliğiyle incelemelere başlamıştı:</p>

  <p>“Evet kurt arkadaşlar… Bakın başı koyu kahverengi… Biraz şişmiş, uzamış…”</p>

  <p>İnek, çatalın ucuyla tabağın kenarına çıkarmıştı. Tulum Hayri, her zaman karavananın sonunu beklerdi, yemeyenler olursa:</p>

  <p>“Kalsın içinde!” der, sonra karavanayı çekerdi önüne.</p>

  <p>Şakir’in pek nazik olan midesi alt üst olmuştu:</p>

  <p>“İsteyen kendi alsın fasulyesini!” diye bıraktı dağıtmayı. Kimse elini kepçeye uzatmıyordu. İşlerin sarpa sardığını anlayan Tulum, kalktı, aldı kepçeyi eline… Karıştırmaya başladı. Kafasını karavanaya uzatmış, bir şeyler arıyordu. Çok geçmeden aradığını da buldu:</p>

  <p>“Vay anasını be!..” dedi. “İçinde daha irisi de var!”</p>

  <p>On kişilik masanın tümü hep birden eğilmişlerdi karavanaya. Güdük Necmi:</p>

  <p>“Büyükbabaları burda…” diye yaygaraya başladı.</p>

  <p>Domdom Ali:</p>

  <p>“Tuh be!.. Karnım da zil çalıyor. Ne halt edeceğiz şimdi dedi.</p>

  <p>Mide bakımından Tulum’dan aşağı kalmayan Yıkılmaz Hadi:</p>

  <p>“Kalkın arkadaşlar, kantine… Şimdi orayı da kuruturlar.”</p>

  <p>Tulum, fasulyeyi çok severdi. Kepçeyi bir türlü bırakamıyordu elinden. Hepimiz ayaktaydık. Çok geçmeden işin içinde bir terslik olduğunu anlayan Kel Mahmut, yerinden kalkmış, bizi, masaya doğru geliyordu. Hışımla geldi, dikildi karşımızda:</p>

  <p>“Ne var, ne oluyor?” dedi.</p>

  <p>Kalem Şakir:</p>

  <p>“Önemli bir şey değil efendim!” dedi. “Kurt var!”</p>

  <p>“Ne kurtu?”</p>

  <p>“Henüz ne kurtu olduğunu anlayamadık, Raşit Bey daha iyisini bilir, ona sorun!”</p>

  <p>Tulum Hayri, kepçeyle karavananın içindeki kurtu gösterdi. Kel Mahmut gözlüğünü düzeltti. Burnunu karavanaya doğru uzatarak:</p>

  <p>“Göremiyorum!” dedi.</p>

  <p>“Nah, işte!”</p>

  <p>“Şu mu?”</p>

  <p>“Evet!”</p>

  <p>“Hiç kurta benzemiyor, fasulyenin şeyi olacak…”</p>

  <p>Henüz çatallara iş düşmediği için tertemizdi çatallar. Bir tanesini aldı eline… Tulum’un gösterdiği yere doğru daldırdı. Kurt bir fasulyenin üstüne yapışıp kalmıştı.</p>

  <p>“Bu mu?”</p>

  <p>“Evet!”</p>

  <p>Gözünü kırpmadan attı ağzına:</p>

  <p>“Bugünkü fasulyeye hiç diyecek yok… Eline sağlık Aşçıbaşı‘nın!”</p>

  <p>Kalem Şakir:</p>

  <p>“Afiyet olsun efendim!” dedi.</p>

  <p>“Size de çocuklar!”</p>

  <p>Sonra masasına geçti, çaldı kaşığı…</p>

  <p>Kalem Şakir:</p>

  <p>“Ulan ne mide be!” dedi.</p>

  <p>“Mide değil işkembe…”</p>

  <p>Tulum Hayri:</p>

  <p>“Haydi!” dedi. “Ne duruyorsunuz!”</p>

  <p>İnek Şaban’ın midesi zaten içtiği tuzdan alt üst olmuştu. Tabağında çıkan kurt da tüy dikmişti üstüne.</p>

  <p>Tulum, öbür masalara da döndü:</p>

  <p>“Arkadaşlar!” dedi. “Kantinde güzel pastırma var, kuşgönü!”</p>

  <p>“Kaşar da fena değil!”</p>

  <p>“Balkan kaşarı!”</p>

  <p>“Parası olan pasta da yiyebilir!”</p>

  <p>Masalar teker teker boşalıyor. Kel Mahmut gözlerini dikmiş Tulum Hayri’ye bakıyordu.</p>

  <div style="text-align: center;">

    <img alt="037_KurtluFasulye" src="../Images/037_KurtluFasulye.jpg"/>

  </div>

  <p>Bütün bunlar onun başının altındandı. Beş dakikada koskoca yemekhane boşalmıştı.</p>

  <p>Biz, Hababam Sınıfı yemekhaneye açılan pencerenin önünde toplanmış kendimizi göstermeden içerisini seyrediyorduk.</p>

  <p>Kel Mahmut, öğretmenler masasında kalan iki üç arkadaşıyla olanın bitenin farkında değilmiş gibi, sohbet ediyor, bir taraftan da kaşlarını yıkmış, Tulum Hayri’yi kolluyordu. Bütün bu işlerin elebaşısı ondan başkası olamazdı. Ne Tulum’du o!.. Vermeliydi Disiplin Kurulu’na…</p>

  <p>Ama, Tulum, herkesin peşinden çıkacak yerde, yeniden sofraya çöktü. Fasulye karavanasını çekti önüne. İki parça ekmeği içine doğrayarak yumuldu fasulyeye. Kafasını sokmuş karavanaya, habire kaşıklıyordu.</p>

  <div style="text-align: center;">

    <img alt="037_KurtluFasulye_2" src="../Images/037_KurtluFasulye_2.jpg"/>

  </div>

  <p><a href="#dipnot" id="dipnot_ret">(*)</a> Yal: Şaban’ın ve Şakir’in memleketlerinde ineklere verilen bir tür çorba.</p>

  <p><br/></p>

</body>

</html>