<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>HARDİ Mİ? TULUM MU?</h2>

  <p>Güdük Necmi Hababam Sınıfı‘nın devamlı otlakçılarından olduğu halde bir kez bile terslenmemişti. Bu işin ustasıydı hani. Sınıfın en azdan yirmi tiryakisini sıraya kor, birine yapıştı mı bir daha üç gün semtine uğramazdı. Üçüncü gün kimin paketine elini uzatsa karşılaştığı sadece güleryüz olurdu:</p>

  <p>“Artık boşladın bizi, ne oluyor yani, dargın mıyız?” gibilerden şakalarla bile karşılaşırdı. Sıcakkanlı otlakçılardandı Güdük.</p>

  <p>Ama bütün bu kredi bir kokulu sigara, yüzünden, iki paralık oluvermişti. Nerden almıştı bu kokuluyu…</p>

  <p>Kel Mahmut, bayram için parasız yatılılara elaltından beşer lira dağıtmıştı. Güdük hangi şeytana uymuşsa uymuş, bir kokulu sigara almıştı bu parayla… Onun köşede bucakta gizli gizli kokulu içmesi Tulum’un gözünden kaçmamıştı.</p>

  <p>“Güdük’te kokulu var!” diye ilk haberi verince hepimiz şaşmıştık. Kalem Şakir:</p>

  <p>“Zulası nerde?” diye sordu.</p>

  <p>“Ne zulası be! Güdük aptallığımıza öylesine inanmış ki zulaya bile boş veriyor. Paket arka cebinde! Dur sen!”</p>

  <p>“Kim söğüşleyecek?”</p>

  <p>“Ben!” dedi, Tulum, “Sınıfta şakalaşırken götürürüm cebinden.”</p>

  <p>Tulum için ufak işti. Kaşla göz arasında yürüttü de…</p>

  <p>Hemen helâ aralığına indik. Bakalım Güdük ne yapacak, diye gözlerimizi dikmiştik üzerine. Kalabalıkta paketi çıkaramazdı tabii. Helâda bile içse kokusundan çakacağımızı biliyordu. En iyisi şimdilik birinden uçlanmaktı. Ama kimden?</p>

  <p>Biz çoktan tüttürmüştük sigaraları. Güdük işin içinde bir soğukluk sezdiği için, on beş günde bir uğradığı Yamuk Osman’a yanaştı:</p>

  <p>“Yok!” dedi Osman hazırlıklı olduğu için.</p>

  <p>Bu davranış, Güdük’ün alışmadığı durumdu. Ters ters baktı. Osman:</p>

  <p>“Sen yoktan anlamaz mısın? Yok dedik, küfür mü ettik.” diye üsteledi.</p>

  <p>“Yok demek! Öyle olsun!”</p>

  <p>İnek Şaban’a yanaştı:</p>

  <p>“Bir sipsi!”</p>

  <p>İnek’te de aynı tutum:</p>

  <p>“Yok!”</p>

  <p>Hayta’ya sokuldu:</p>

  <p>“Yok!”</p>

  <p>Yıkılmaz Hadi:</p>

  <p>“Yok!”</p>

  <p>Kalem Şakir’e asıldı:</p>

  <p>“Bir sigara!”</p>

  <p>“Valla Tulum’dan aldım, yok sigaram!”</p>

  <p>Çaresiz Tulum’a yanaştı:</p>

  <p>“Sigara!”</p>

  <p>Tulum anlamlı anlamlı güldü. Arka cebinden paketi çıkardı: “Yak!” dedi.</p>

  <p>Güdük sigarayı almış inceliyordu:</p>

  <p>“Ne o, kokuluya mı başladın?”</p>

  <p>“Beğenemedin mi?”</p>

  <p>“Birinciden başkasını içmezdin de…”</p>

  <p>“Neden içmeyeyim. Beleş oldu mu zehir olsa gene içerim!”</p>

  <p>Güdük kuşkulanmıştı ama, bozuntuya vermedi. Sigarasını yaktı, çekildi bir kenara. Ama Tulum yakasını bırakacağa benzemiyordu.</p>

  <p>“Kokuluyu yakıştıramadın mı bize be? Yani sen mi içersin yalnız?”</p>

  <p>Güdük cebine bir el attı, yoktu sigara.</p>

  <p>“Namussuz!” dedi, “Yürüttün demek!”</p>

  <p>“Bakma kusura. Bir gün de senden içelim dedik!”</p>

  <p>Güdük Necmi’yi bu yürütülen paketten çok, tepine tepine gülmemiz deli etmişti. Tulum, paketi cebine koymuyor, yeni gelenlere uzatıyordu durmadan:</p>

  <p>“Yakın, Güdük’ten!”</p>

  <div style="text-align: center;">

    <img alt="065_HardiMiTulumMu" src="../Images/065_HardiMiTulumMu.jpg"/>

  </div>

  <p>İçenler bile ikinciyi yakıyordu. Kalem Şakir Necmi’ye sokuldu:</p>

  <p>“iç!” dedi, “Kendi malın gibi!”</p>

  <p>Tulum boyuna söyleniyordu:</p>

  <p>“Ulan bak şu otlakçıya… Cepte sigara varken de otlanmak olur mu be! Hadi yokken idare ediyorduk. Varken de yenir mi bu nane? İnsaf!”</p>

  <p>Güdük Necmi’nin yüzü tokat yemiş gibi dalga dalga olmuştu:</p>

  <p>“Bunu unutma sen!” dedi ezik bir durgunlukla.</p>

  <p>Tulum’a oyun edebilecek biri varsa o da Güdük Necmi’ydi. Biliyorduk bu sigara işini koymazdı yanına.</p>

  <p>Güdük bizimle sigara içmez olmuştu artık. Öbür sınıfların arasına karışıyor, onlardan otlanamayacağı için de borç harç, sigarayı parayla alıyordu.</p>

  <p>Aradan çok geçmedi. Sınıf maçları başlamıştı. Şubelerden biriyle futbol maçı yapmış, yenmiştik. Yatakhaneye pestil gibi girdik. Yendiğimiz için tartışma olmazdı. Patırtı yenildiğimiz zaman olurdu daha çok. Tulum herkesten önce yattı, yatar yatmaz da uyudu. Biz sınıfın döküntüleri, takıma alınmadığımız için her zamanki gibi gevezelik ediyor, yattığımız yerden İnek Şaban’a takılıyorduk.</p>

  <p>Helâlardan gelen Karga Bekir:</p>

  <p>“Çekin başınıza yorganı… Müdürle Kel Mahmut dolaşıyor!” dedi. Çoğumuz inanmadık ama, gürültüyü de kestik. Teker teker başlamıştık uyumaya.</p>

  <p>Güdük Necmi, hiç uyuyacağa benzemiyordu. Bir şeyler kurduğu belliydi, fırladı yataktan. Terliklerini giymeden sokuldu Tulum Hayri’nin yatağına. Cebinden bir kalem çıkardı. Islatıp ıslatıp Tulum’un yüzüne çizgiler çekiyordu. İşini bitirince çıktı dışarı, çok geçmeden küçük sınıflardan bir çocuk girdi:</p>

  <p>“Müdür Bey mümesilleri istiyor!” dedi.</p>

  <p>Müdür Beyin mümesilleri istemesi olağan işlerdendi.</p>

  <p>“Nah yatağı şurada…” dedik. Gitti, önce velensesini çekti:</p>

  <p>“Kalk ağabi!” dedi, “Mümesilleri Müdür Bey istiyor!”</p>

  <p>Çocuk öğretilmişe benziyordu, çok üstelememişti, biraz da korkudan. Tulum başını kaldırmış aranıyordu:</p>

  <p>“Nerde Müdür?”</p>

  <p>Karga Bekir:</p>

  <p>“Dışarda dolaşıyor!” dedi.</p>

  <p>Pijamasının üstünü giydi, düğmelerini ilikledi. Kalem Şakir’in yeni terliklerini de geçirdi ayağına. Bütün bu işleri arkası dönük yaptığı için gece lâmbasında fazla bir şey göremiyordum. Yüzünü benden yana çevirince tutamadım kendimi. Gördüğüm, Tulum Hayri değil, ünlü komik Hardi’ydi. Güdük, bir iki çizgiyle nasıl da benzemişti. Güldüğümü görmesin diye başımı örtülerin içine soktum. Herkes de benim gibi yapıyordu.</p>

  <p>Tulum Hayri tam kapıdan çıkarken Müdür, Kel Mahmut’la dikiliyordu kapıda. Tulum’un kendine doğru geldiğini gören Müdür:</p>

  <p>“Nereye gidiyorsun?” dedi.</p>

  <p>Tulum gözlerini, yumruklarıyla oğuşturuyordu:</p>

  <p>“Siz çağırtmışsınız da…”</p>

  <p>“Ben mi? Ne zaman?”</p>

  <p>“Az önce bir çocuk geldi!”</p>

  <p>Tulum’un suratına eğilip bakan Müdür:</p>

  <p>“Kimsin sen be herif!” diye şaşkın şaşkın bakıyordu.</p>

  <p>“Ben mi efendim? Hayri… Sınıf Mümessili!”</p>

  <p>“Sen mi Mümessilsin be! Sen soytarının birisin!”</p>

  <p>Kel Mahmut’un gözleri bozuktu. Gözlüğünü düzeltip bakıyordu:</p>

  <p>“Hayri! Bu sensin ha! Ben Oliver Hardi’yle karşılaştığımı sanmıştım! Ne benzeyiş!”</p>

  <p>“Şaka yapıyorsunuz efendim. Biraz şişmanlığım benzer, o kadar!”</p>

  <p>“Hayır, hayır yalnız benzemek değil, tıpa tıp Hardi’sin, Oliver Hardi! Git, yıka suratını!”</p>

  <p>Kel Mahmut düşmüştü arkasına Hayri’nin. Onun da arkasında Müdür. Çok geçmeden tam altmış yataktan altmış çeşit gülüş yükseldi.</p>

  <p>Kalem Şakir doğruldu yatağından:</p>

  <p>“Ulan!” dedi, “Tek kişi yokmuş uyuyan! Ne sınıf be!”</p>

</body>

</html>