<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <p>İNEK SİNEĞİ</p>

  <p>Hababam Sınıfı‘nda çıt yoktu. Herkesin önünde, kantinde satılan okul başlığını taşıyan birer kâğıt vardı. Palamut Recep:</p>

  <p>“Yazın çocuklar!” dedi, “Birinci soru!.. Lâle devri ve Patrona Halil vak’ası..”</p>

  <p>İnek Şaban:</p>

  <p>“Dur biraz!” dedi, “Kalemimi bulamadım!”</p>

  <p>“Verin şu İneğe bir kalem, ve Damat İbrahim Paşa’nın ölümü!..”</p>

  <p>Kel Mahmut’un beylik sorusuydu bunlar.</p>

  <p>“Yazın, ikinci soru!.. Üçüncü Selim’in ıslahat teşebbüsleri…”</p>

  <p>“Soru 3… Yazın!”</p>

  <p>Refüze yine Refüze’liğini gösterdi:</p>

  <p>“İki soru yeter!”</p>

  <p>“Yetmez!.. Kel Mahmut’un iki soruyla yakamızı bıraktığını hiç gördün mü sen. Üç soru!”</p>

  <p>“Etüdün sonuna kadar yetişmez ki!”</p>

  <p>“Peki… Başlayalım yazmaya, vakit kalırsa üçüncüyü de yazarız!”</p>

  <p>Refüze’nin dediği olmuştu. Palamut:”Öyle düpedüz yazmaca yok… Değiştirin biraz! Çaktırmayalım, hepimiz yanarız sonra…”</p>

  <p>İkinci soruyu zor bitirdiğimiz için, üçüncü soruyu bırakmıştık.</p>

  <p>Etüdün sonuna kadar harıl harıl yazdık.</p>

  <p>Kel Mahmut derse girdiği zaman iki soru da hazırdı.</p>

  <p>Acaba Kel Mahmut yazılı mı yapacaktı, yoksa sözlü mü?.. Şurda karneye ne kalmıştı? Kaç kişiyi kaldırabilirdi ki… Ama Kel Mahmut’tu bu, hiç belli olmazdı! Tam kırk dört çift göz kürsüye dönmüştü. Kel Mahmut not defterini çıkaracak mıydı, çıkarmayacak mıydı? Ya çıkarsa şu karakaplı!</p>

  <p>“Çocuklar!” dedi, “Çıkarın kâğıtları!”</p>

  <p>Sonra Palamut Recep’e döndü:</p>

  <p>“Topla Recep kitapları. Kimin gözünde tarih kitabı bulursam kopya yapmış sayacağım, ona göre!”</p>

  <p>Kırk dört mevcutlu Hababam Sınıfı‘nda kırk üç kitap çıktı, Tulum Hayri Kel Mahmut’a inat kitap almazdı idareden.</p>

  <p>Kitapları saymadı bile, otoritesinden kuşkusu yoktu.</p>

  <p>“Yazın! ” dedi, “Haçlı Seferi!”</p>

  <p>Hayta, Domdom’un kulağına:</p>

  <p>“Ulan!” dedi. “Hazırlıklı olmasaydık yanmıştık!”</p>

  <p>“Yazın! İkinci soru, Fransa Büyük İhtilâli!”</p>

  <p>Tulum:</p>

  <p>“Tam Mari Antuvanet filmi yazacak zaman…”</p>

  <p>Yıkılmaz Hadi:</p>

  <p>“Ben son Fener-Galatasaray maçını yazacağım!” dedi.</p>

  <p>Refüze arka sıradan lâfa karıştı:</p>

  <p>“Ben de, benim sümüklüye bir name donatacağım!”</p>

  <p>“Yazın, soru üç”</p>

  <p>İşin ciddiliğine inandırmak için Hababam Sınıfı adına bu üçüncü sorunun protesto edilmesi gerekirdi. Palamut, telâşlı bir yüzle:</p>

  <p>“Yetiştiremeyiz efendim, ikinci soru çok uzun!”</p>

  <p>Kelliği üzerindeydi Mahmut Bey’in:</p>

  <p>“Bana ne!.. Elinizi çabuk tutun! Yazın, Napoleon’un Moskova seferi…”</p>

  <p>Uydurma itirazlar, yakınmalar duyuldu. Kel Mehmut bu üçüncü kazıktan çok sevinçli gözüküyordu.</p>

  <p>“Bu kadar!” dedi. “Yazın haydi!”</p>

  <p>Refüze mektuba başlamıştı:</p>

  <p>“Canımın içi!” diye yazacaktı, vazgeçti, göze batardı kâğıdın başında. Bir tarih lâzımdı. Ama ayın kaçıydı bugün!</p>

  <p>“Ulan Hayta!” dedi. “Ayın kaçı?”</p>

  <p>“Ayın mı? Dur hesaplayayım!”</p>

  <p>Jiletle sabit kalemin ucunu sivriltiyor, kalemden kazıdıklarını da kâğıdın üzerinde topluyordu.</p>

  <p>“Ayın tam yirmi sekizi. Geçen hafta bu gün müsameremiz yok muydu? Ayın yirmi birinde, tamam… Yirmi sekizi bugün!..”</p>

  <p>Kel Mahmut başlarında dikilmişti:</p>

  <p>“Alırım kâğıtlarınızı!”</p>

  <p>“Aman efendim…”</p>

  <p>“Ne soruyordun? Papazın adını değil mi?”</p>

  <p>“Hangi papazın?”</p>

  <p>“Bak şimdi de bana soruyor, açıkgöz!”</p>

  <p>“Valla sormadım?”,</p>

  <p>“Hadi ordan, kim var karşında senin!”</p>

  <p>Kim olacaktı, Kel Mahmut vardı işte, güldü.</p>

  <p>“Bak, bir de gülüyor, hem suçlu, hem güçlü. Hadi yaz!”</p>

  <p>Sonra Palamut’un başına dikildi. Bir hazırlığı var mı diye inceliyordu.</p>

  <p>Hayta boyalı kalemden kazıdığı tozları hafiften İnek Şaban’ın yeni kazınmış kafasına üflüyordu.</p>

  <p>İnek, sıkıntıdan su gibi terlemişti. Kalemin tozları, bu terle karışarak mürekkep halinde ensesine doğru akıyordu. Bir sinek geldi kafasının en sivri yerine kondu bu sırada.</p>

  <p>İnek Şaban sinekten çok huylanırdı. O telâşın içinde bile onu kovalamayı ihmal etmedi. Acayip bir sinekti bu. Ayakları kısa, rengi daha açıktı. Konar konmaz hemen yapışıyordu, İneğin kellesine. Bir ara sinek, Hayta’nın önündeki kâğıda kondu. Konmasıyla Hayta’nın bastırması bir olmuştu.</p>

  <p>At sineği şimdi Hayta’nın iki parmağının arasındaydı. Tek kanadını kopardı, Hayta tam İnek Şaban’ın önüne doğru eğildiği bir sırada İnek Şaban’ın ensesinden içeri atıverdi.</p>

  <p>Şaban aynı dalgınlıkla iki elini ensesine getirdi. Sinek daha içerilere kaymıştı. Elini ensesinden içeri soktu. Tam yakalayacağı sırada beline doğru inmiş olacaktı ki sağına soluna kıvrılarak fırladı yerinden. Refüze fitil vermek için:</p>

  <p>“Sakın akrep olmasın!” dedi. “Geçen gün yatakhanede bir akrep yakaladık!”</p>

  <p>İnek Şaban kıvranıp durdukça at sineği nazik yerlerine doğru iniyordu. Büsbütün huylanan Şaban:</p>

  <p>“Akrep!” diye bağırdı.</p>

  <p>Kel Mahmut “akrep” lâfını duyunca işin ciddiliğini anlar gibi oldu. Durum, idareyi ilgilendiriyordu artık:</p>

  <p>“Çık sıradan!” diye bağırdı,“Soyun!”</p>

  <p>Şaban, ceketini fırlattı bir yana… Gömleğinin düğmelerini çözdü. Palamut, lâf olsun diye yerinden fırlamış, Şaban’ın gömleğini pantolonundan çekmişti. Sırtı meydana çıkıvermişti birden. Akrep falan görünmüyordu. Pantolonun içine kaymıştı demek. Elini daha içerilere sokan Şaban, durmadan karıştırıyor, elinin ısırılması pahasına da olsa, bu akrebi yakalamak istiyordu. Çıkardığı acayip sesler, Hababam Sınıfı‘nda, yoklama ciddiliği bırakmamıştı. Palamut Recep yardımını daha ileri götürmek istedi. Ama Şaban bir genç kız mahçupluğu ile:</p>

  <p>“Olmaz, olmaz!” diyordu. Kel Mahmut:</p>

  <p>“Bırak sıkılmayı” dedi, “Aç!”</p>

  <p>Akrepse iş açılabilirdi başına:</p>

  <p>“Aç be! Bırak utanmayı!”</p>

  <p>Palamut sırtında ne varsa sıyırmış, tam kemerine yapışmıştı ki, Şaban:</p>

  <p>“İşte!” dedi, “Yakaladım!”</p>

  <p>Elini pantolonundan hızla çıkararak avucundakini fırlattı yere. Tek kanatlı at sineği yan yan yürüyordu.</p>

  <p>“Sinekmiş be!” diye bağırdık, “Atsineği!”</p>

  <p>Tulum Hayri, bir Zoolog ciddiliğiyle inceleyerek:</p>

  <p>“Hayır!” dedi, “Atsineği değil, inek sineği!”</p>

  <div style="text-align: center;">

    <img alt="020_InekSinegi" src="../Images/020_InekSinegi.jpg"/>

  </div>

  <p>Sonra ayağının ucuyla ezdi. Bu işin fazla uzamasını istemiyordu. İnek Şaban sınıfın ortasında dikilmiş, üstünü başını düzeltiyordu. Ensesinden yol yol akan mürekkepler yüzüne gözüne yayılmıştı. Terini sildikçe kirli mendili vıcık vıcık mürekkebe batırılmış gibi oluyordu. Kel Mahmut, yazılı yoklama olmasa:</p>

  <p>“Git yıka elini, yüzünü!” diyebilirdi.</p>

  <p>Şimdi tam tersini söyledi:</p>

  <p>“Otur yaz!”</p>

  <p>Bütün Hababam Sınıfı, yapay bir telâşla, başladı yeniden yazmaya…</p>

  <p>Kel Mahmut, kopya yaptırmamak için bütün hünerini gösteriyor, çıt çıkaranın, bitiyordu ensesinde.</p>

  <p>Zil çalınca ustalıkla gözlerdeki kâğıtlar çıktı, sıranın üzerindekiler girdi içeri! Nasıl olsa bunlar onbeşgün sonra okunacaktı. O zamana kadar Kel Mahmut çoktan unutacaktı ne sorduğunu. Yine de memnun görünüyordu yazılıdan:</p>

  <p>“Aferin çocuklar!” dedi. “Çalışmış olacaksınız ki kopyaya başvurmadınız! Böyle olacak işte!”</p>

</body>

</html>