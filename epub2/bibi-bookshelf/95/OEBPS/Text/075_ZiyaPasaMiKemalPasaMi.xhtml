<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <link href="../Styles/Format.css" rel="stylesheet" type="text/css"/>
  <title></title>
</head>

<body>

  <h2>ZİYA PAŞA MI<br/>
  KEMAL PAŞA MI</h2>

  <p>Palamut Recep, kürsüye çıkmış, dert yanıyordu:</p>

  <p>“Ulan, bu kadar da olur mu bel.. Tümünü verdi “Terkibi Bend”in… İnsafına tükürdüğümün Susak Cafer’i… Yokmuş bu şiirin eşi, menendi… Bu güne kadar böyle bir şiir, ne yazılmış, ne de bundan sonra yazılabilirmiş… Tek bir kelimesini, yanlış okuyan sittin sene belini doğrultamazmış. Değil sınıf geçmek, bir üst sınıfın kapısından bile bakamazmış ömrü billâh!”</p>

  <p>Güdük Necmi oturduğu yerden lâfa karıştı:</p>

  <p>“Demek bizim Şaban’dan başka sınıf geçecek kabadayı çıkmayacak desene! Bak nasıl bülbüller gibi şakıyacak gelecek derste!”</p>

  <p>Hani haksız da değildi Güdük… İnek Şaban daha dün sabahtan başlamıştı ineklemeye. İki bendini tek yanlışsız ezberleyip, atmıştı. Bendler de okkalıcaydı hani… Her birinde bir düzine mısra vardı en azdan.</p>

  <p>Tulum Hayri, kürsüye çıkıp nutuk çekenlerden pek hoşlanmazdı. Palamut Recep’e: “Bitti mi sözün?” dedi, “Bittiyse otur da yerine, başka biri döksün içini!”</p>

  <p>“Yani, demek istiyorum ki, gereğini düşünelim!”</p>

  <p>Düdük İsmet kalktı ayağa:</p>

  <p>“Heeey, çocuklar!” dedi, “Bir Piyale İhsan numarası da Susak Cafer’e çıkaralım, iyi mi?”</p>

  <p>Yıkılmaz Hadi:</p>

  <p>“Hadi ordan Kelek sen de!” dedi, “Geçen sene bizim yaptığımız numarayı daha iki gün önce Orta’nın kopilleri yapmışlar da yutturamamışlar… Susak, nasıl çakozlamışsa, çakozlamış, o karton dalgasını! Hişşşt, demiş, bu numaraları siz, yeni yetişen edebiyatçılara yutturun! Biz kaçın kurasıyız, demiş, kasıla kasıla, kül yutmayız biz!”</p>

  <p>“Kül yutmazmış haa?”</p>

  <p>“Hay Susak, hay!..”</p>

  <p>“Hele dur seen!”</p>

  <p>“Mangalla yuttururuz biz, günü gelince!”</p>

  <p>Tulum Hayri geçti kürsüye:</p>

  <p>“Piyale’ye yaptığımız karton oyununu Susak Cafer’e de yapacağız! Ne dersiniz?”</p>

  <p>“Başka oyun yapalım, onu yutmaz!”</p>

  <p>“Eskidi o numara!”</p>

  <p>“Netekim yutmamış da Ortalarda!”</p>

  <p>“Ulan Tulum, durdu mu kafan be!”</p>

  <p>“Yok mu yeni dümenlerin!”</p>

  <p>“Kafan durduysa işi bize bırak!”</p>

  <p>Kürsüye bir yumruk kondurdu Tulum:</p>

  <p>“Her kafadan bir ses çıkmasın!” dedi, “Varsa bir bildiğiniz kalkın, dökün ortaya! Yoksa beni dinleyin! Madem Susak Cafer’i uyarmışlar, Piyale’ye yaptığımız oyunu açık etmişler, gene aynı oyunu tekrarlayalım da görsün o!”</p>

  <p>“Piyastos ederse dilinden kurtulamayız sonra!..”</p>

  <p>“Ben koyayım da sahneye, o piyastoslasın bakalım! Şimdi beni dinleyin! Kimde karton varsa, parmak kaldırsın!”</p>

  <p>Domdom Ali:</p>

  <p>“İki arşın şiir, bir kartona sığar mı be!” diyecek oldu.</p>

  <p>“Sus be kaz yumurtası!” diye tersledi, “Kim yazacak şiiri be! Bana bırakın bu işi, diyorum, zırt zırt lâf karıştırıyorsunuz. Karton işini bana bırakın! Sizin yapacağınız iş şu: Atatürk’ün gençliğe hitabesini tek yanlışsız, su gibi ezberlemek! Anlıyorsunuz değil mi? Bütün Hababam Sınıfı tek yanlışsız ezberleyecek!”</p>

  <p>İnek Şaban’in işine gelmedi bu. Kaç gündür Ziya Paşa’yı ezberlemişti:</p>

  <p>“Bize onu vermedi ki…” dedi.</p>

  <p>“Sıfır almak istiyorsan sen onu ezberleme!.. Ziya Paşa’nın Terkibi Bend’ini ezberle de çık ortaya… Anlaşıldı değil mi? Herkes Gençliğe Hitabe’yi güldür güldür okuyacak! İşte o kadar… Ben, kartonu gene raptiyeliyeceğim kürsüye. Ezbere kalkanın gözü dümenden bu kartonda olacak, anlaşıldı mı?”</p>

  <p>“Anlaşıldın!..”</p>

  <p>“Ama yanlışsız ezberleyeceğiz haaa, Kemal Paşa’yı! Söz mü?”</p>

  <p>“Söööz!..”</p>

  <p>“Ezberlemeyenin hım, mini, hınt olsun mu?”</p>

  <p>“Olsuuuun!..”</p>

  <p>“Hadi sizi göreyim çocuklar! Bu Susak, daha Hababam Sınıfı‘nın farkında değil!”</p>

  <p>“Susak, hâlâ Gülhane Parkında!”</p>

  <p>“Tam zamanı!”</p>

  <p>“Gösterelim ona!”</p>

  <p>“Çıkarın Okuma Kitaplarını! Başlayın ezberlemeye… Dalga geçmek yok!”</p>

  <div style="text-align: center;">

    <img alt="ayrac" src="../Images/ayrac.jpg"/>

  </div>

  <p>Ertesi gün Tulum Hayri, elinde karton, kürsüye çıkınca Adıbelli dayanamadı:</p>

  <p>“Kartona gerek kaldı mı?” dedi, “Hepimiz ezberledik!”</p>

  <p>Tulum, sağ kaşını kaldırarak sordu, anlamlı anlamlı:</p>

  <p>“Sen de ezberledin demek!”</p>

  <p>“Hem de su gibi!”</p>

  <p>“Afferin sana! Sen de ezberledinse, bütün sınıf ezberledi demektir, yaşaaa!..”</p>

  <p>Sonra bütün sınıfa toptan sordu:</p>

  <p>“Neredeyse Susak Cafer gelecek, var mı ezberlemeyen?”</p>

  <p>“Yoook!”</p>

  <p>“Çok yaşayın e mi!”</p>

  <p>Sonra kaşını adamakıllı yıkıp sağ gözünü kapattı:</p>

  <p>“Ama ben gene de kartona birşeyler yazacağım! Gözleriniz kartonda olsun! Anlarsınız ya? Susak’ı zıvanadan çıkaracağız bu ders!”</p>

  <p>Arka cebinden dolmakalemi çekti. İri iri bir şeyler çiziktirdi. İşi bitince yoklama fişini de doldurdu. Kartonu rulo yaptıktan sonra kürsüye en yakın bir sıraya çöküverdi.</p>

  <p>Zil de çalmıştı, ders zili… Susak Cafer, Beyazıt’ta cami avlusuna girer gibi elleri arkasında girdi sınıfa. İri taşlı teşbihini de şakır şakır çekiyordu. Kravatı her zamanki gibi çarpılmıştı. Heybeye dönen ceplerinden gericilerin elinden düşmeyen bir gazete sarkıyordu.</p>

  <p>Geçti kürsüye. Gözlüğünü değiştirip sınıfın taaa arka sıralarını bir gezegen inceler gibi gözden geçirdi. Bizi ikişer ikişer yüksek perdeden parmakla saydıktan sonra, çaktı imzayı… Yüzü güldü biraz… Mutfak nöbetçisi hesap dışı edilirse, bütün sınıf, dersteydik işte… Asıldı Karakaplıya… Başparmağını ıslatıp ıslatıp başladı sayfaları çevirmeye…</p>

  <p>Peki ama, Tulum ne zaman raptiyeliyecekti kartonu!..</p>

  <p>Tam birimizin adının üstüne, muhtar mühürü gibi küt parmağını bastırmıştı ki… Tulum Hayri, kalktı ayağa:</p>

  <p>“Efendim!” dedi, “Bir dakika!..”</p>

  <p>“Ne oluyor bee!..”</p>

  <p>“Bir dakika efendim… Kollarınız tüm tebeşir olmuş!”</p>

  <p>Hoca, teslim olurcasına iki kolunu birden kaldırdı havaya… Dediği doğruydu Tulum’un… İki kolu birden bembeyaz tebeşirdi…</p>

  <p>“Silelim efendim, kürsünün üstünü!”</p>

  <p>“Çabuk! Pis herifler!.. Nedir bu kepazelik!.. Sınıf değil ahır!”</p>

  <p>Tulum, sırasının kapağını açtı. Çıkardığı çarşaf kadar bir bezle tozuta tozuta başladı kürsünün üstünü silmeye… İşini bitirince sırasından, defterlerin üzerine geçirdiğimiz yağlı kâğıtlardan bir tabaka çıkardı. Cebinden bir kutu da raptiye… Raptiyeleri sıranın üstüne koydu. Gidiyor, geliyor, kutudan aldığı raptiyeleri tek tek kürsüye serdiği kâğıdın uçlarına tutturuyordu.</p>

  <p>Susak Cafer, ceketin kollarını temizlemeye çalışırken, bir ara Tulum’un sıranın üstünde duran kartona yapışmasıyla kürsünün önüne tutturması bir oldu.</p>

  <p>Susak Cafer, kürsünün üstüne çakılan yağlı kâğıdı eliyle okşayıp ütüledikten sonra defterini çıkardı, koydu.</p>

  <p>“Haşşöööle!..” dedi, “Şimdi bir şeye benzedi işte! Ennezâfetü, minel imaaan! Yani temizlik imandandır demişler!..”</p>

  <p>Güdük Necmi sordu hemen:</p>

  <p>“Kim demiş Hocam!”</p>

  <p>Çattı kaşlarını birden:</p>

  <p>“Ebenin körü demiş… Sana ne! Sen bunu belle, olduğu gibi… Üzümünü ye de bağını sorma!”</p>

  <p>“Peki Hocam belleyelim! Ama verdiğiniz ezberleri bellemekten vakit bulabilirsek!”</p>

  <p>“Kaşındın seeen! Gel bakalım! Dikil şööle. Ezberledin tabiî…”</p>

  <p>“Ezberlemek de bir şey mi efendim, yuttum!”</p>

  <p>Sırasından çıkmış dikilmişti, sınıfın ortasına. Birden aklına kürsüye çakıları karton gelmiş olacak ki, bir iki adım attı öne doğru… Cafer Hoca:</p>

  <p>“Hazır mısın?” diye sordu.</p>

  <p>“Hazırım!”</p>

  <p>“Şu yuttuğun Ziya Paşa’nın Terkibi Bend’ini bent bent çıkar bakalım işkembei kübradan.”</p>

  <p>“Buyur efendim!.. Anlayamadım!”</p>

  <p>“Eveeet… Bir Öztürkçeci’nin işkembei kübradan mâna çıkarması hayli müşkül tabiî…”</p>

  <p>“Bu söylediklerinizi de anlayamadım efendim!”</p>

  <p>Birden tersleşti Susak Cafer… Teşbihine şakır şakır asıldıktan sonra:</p>

  <p>“Oku, hadi!” dedi, “Uzun etme! Biliyorsan oku! Bilmiyorsan lâf karıştırıp durma, yıkıl git!”</p>

  <p>“Bilmez olur muyum efendim. Su gibi!”</p>

  <p>“Oku!”</p>

  <p>Güdük Necmi bizi şöyle bir süzdükten sonra, başını kürsüye çevirdi, kürsüdeki kartona… Başladı kartondan okur gibi, gözlerini kırpıştıra kırpıştıra okumaya:</p>

  <p>“Ey Türk Gençliği! Birinci vazifen, Türk istiklâlini…”</p>

  <p>Hoca fırladı kürsüden:</p>

  <p>“Neee? Miting mi var!.. Nümayiş mi ? ne oluyor?”</p>

  <p>“Hiiç!.. N’olacak! Verdiğiniz ezberi okuyorum!”</p>

  <p>“Ne diyorsun be!.. Ben Atatürk’ün Gençliğe hitabesini mi verdim size?”</p>

  <p>“Evet, efendim, onu verdiniz. Vekâletten emir varmış işittiğimize göre.”</p>

  <p>“Ben Vekâlet mekâlet dinlemem! Ziya Paşa’yı isterim ben!.. Ziya Paşa’nın Terkibi Bend’ini! Oku çabuk!”</p>

  <p>“Yanlışınız var efendim! Siz bize Ziya Paşa’yı vermediniz. Ziya Paşa’ya kadar ne paşalar var memlekette!”</p>

  <p>“Oku hadi, uzatma!”</p>

  <p>“Ey, Türk…”</p>

  <p>“Sus diyorum sana! Ziya Paşa…”</p>

  <p>“Efendim, sorun arkadaşlara… Ziya Paşa’nın adını bile etmediniz! Atatürk’ü verdiniz… Değil mi arkadaşlar?”</p>

  <p>“Eveeet! Atatürk! Atatürk’ü verdiniz… Atatürk’ün Gençliğe Hitabesi’ni! Müdür Bey de onu veriyor bütün sınıflara!.. Vekâlet’in emri var!”</p>

  <p>Sustu… Gözlerini, kaşlarını oynata oynata düşünmeye başladı. Yüzü karmakarışık olmuştu. Afalladığını belli etmemek için neden sonra defterini karıştırmaya başladı… Kendini biraz toplar gibi olmuştu. Diretmenin anlamı yoktu artık. Zararına olurdu bu tersleşme… Şeytanca bir bakışla Güdük Necmi’yi süzmeye başladı:</p>

  <p>“Demek Ziya Paşa’yı vermedim haaa?..”</p>

  <p>“Hayır efendim, vermediniz!”</p>

  <p>“Hımmm!.. Peki… Vermeyebiliriz… Kemal Paşa’yı verdik öyle mi?”</p>

  <p>Bütün sınıf birden onayladı:</p>

  <p>“Atatürk’ü verdiniz!”</p>

  <p>Necmi’ye çevirdi başını, ilk kez görüyormuş gibi:</p>

  <p>“Ezberledin mi Hitabeyi?”</p>

  <p>“Hem de nasıl!”</p>

  <p>“Yaaa… Ezberledin demek…”</p>

  <p>“Hem de tek yanlışsız!”</p>

  <p>“Bak heleee!.. Hiç de öyle görünmüyor hal ve keyfiyet!”</p>

  <p>Birden hinoğlu hinleşiverdi:</p>

  <p>“Oku da görelim!”</p>

  <p>Güdük Necmi düğmesine basılmış gibi gözleri kürsüdeki kartonda başladı okumaya:</p>

  <p>“Ey Türk Gençliği!.. Birinci vazifeeen… Türk istiklâlini, Türk hâkimiyetini ilelebet muhafaza ve müdafaa etmektir!..”</p>

  <p>Gerçekten de tek yanlışsız okuyordu. Ortaya doğru Susak Cafer kaldırdı elini:</p>

  <p>“Dur!” dedi.</p>

  <p>Kuşkulanmıştı durumdan. Bununla birlikte kuşkusunu vurmadı ortaya:</p>

  <p>“Aferin be!” dedi, “Bülbüller gibi şakıyorsun! Tek yanlışsız ezberlemişsin doğrusu! Maşallah!”</p>

  <p>“Tabiî efendim!”</p>

  <p>“Ben o kadar tabiîlik göremiyorum. Siz her verilen parçayı bu kadar güzel ezberler miydiniz böööle!”</p>

  <p>“Ziya Paşa’dan şiir okumuyoruz efendim, Kemal Paşa’dan okuyoruz!”</p>

  <p>“Yaaa!.. Öyle demek… Aşkolsun! Doğrusu Kemal Paşa’yı çok seviyorsunuz! Otur… Sen kalk Şakir Şekerci!”</p>

  <p>Kalem Şakir, süpürge sopası yutmuş gibi dimdik, kalktı dikildi. Bir ileri, bir geri, kendini kürsüye göre ayarlamaya koyuldu.</p>

  <p>Susak Cafer, alaylı alaylı:</p>

  <div style="text-align: center;">

    <img alt="075_ZiyaPasaMiKemalPasaMi" src="../Images/075_ZiyaPasaMiKemalPasaMi.jpg"/>

  </div>

  <p>“Nasıl?” dedi, “Sen de arkadaşın gibi ezberlemişe benziyorsun?”</p>

  <p>“Hayır efendim, ben arkadaşım gibi ezberlemedim!”</p>

  <p>“Ya nasıl ezberledin?”</p>

  <p>“Kendim gibi!”</p>

  <p>“Demek kendin gibi ezberledin! Nasıl oluyor bu, anlayamadım?”</p>

  <p>“Atatürk’ü herkes kendisi gibi ezberler, kendi algıladığı gibi… Yani içinden geldiği gibi demek istiyorum. Sonra… İçinden geldiği gibi de okur!”</p>

  <p>“Bak heleeee… Bizim Şakir nelerde biliyor! Oku da görelim öyleyse!..”</p>

  <p>Gözlerini kısa kısa bir adım daha attı öne:</p>

  <p>Hoca kuşkulanmıştı durumdan. Yıktı gür kaşlarını:</p>

  <p>“Kıpırdayıp durma, oku çabuk!”</p>

  <p>“Ey Türk gençliği!”</p>

  <p>“Türk gençliği haaaa!.. Kemal Paşa, gelse de görse şu Türk gençliğinin hâli pür melâlini!”</p>

  <p>Şakir uydurma bir öfkeyle gürledi:</p>

  <p>“Ne var Hocam, bizim halimizde!”</p>

  <p>“Cumhuriyeti kimlere emanet ettiğini görsün de anlasın!”</p>

  <p>“O, Cumhuriyeti Türk gençliğine emanet etti… Yani bize!”</p>

  <p>“Sus! Cahil herif! Atatürk bu Hitabe’yi Meclis kürsüsünden okuduğu vakit siz nerdeydiniz! O zaman genç bizdik… Çiçeği burnunda!”</p>

  <p>“Ya şimdi? Kurudunuz, tohuma kaçtınız! Genç olarak biz kaldık… Atatürk Cumhuriyeti bugünün gençlerine, daha doğrusu genç kalmasını bilenlere emanet etti.”</p>

  <p>Susak Cafer, kızacak yerde alaylı alaylı gülüyordu:</p>

  <p>“Size haaa?.. Sizin gibi kalpazanlara haaa?”</p>

  <p>“Biz kalpazan değiliz Hocam!”</p>

  <p>“Sizin gibi sahtekârlara haaa?”</p>

  <p>“Biz sahtekâr değiliz!”</p>

  <p>“Sizin gibi hilekârlara!”</p>

  <p>“Biz hilekâr değiliz Hocam, afedersiniz!”</p>

  <p>“Sizin gibi…”</p>

  <p>Arka sıralardan homurdanmalar yükselmeye başlamıştı:</p>

  <p>“Biz kalpazan değiliz!.. Değiliz! Hilekâr değiliz! Sahtekâr değiliz!.. Biz, biziz!..”</p>

  <p>“Siz Kemal Paşa’yı seviyorsunuz haaa?”</p>

  <p>“Seviyoruz!”</p>

  <p>“Siz Kemal Paşa’yı sayıyorsunuz haaa?”</p>

  <p>“Sayıyoruz!”</p>

  <p>Susak Cafer birden doğruldu yerinden:</p>

  <p>“Susun terbiyesizler! Siz onu ne seviyorsunuz, ne sayıyorsunuz!”</p>

  <p>Arka sıralardan sesler yükseliyordu:</p>

  <p>“Seviyoruz da sayıyoruz da!”</p>

  <p>Susak Cafer ısırır gibi sordu Şakir’e:</p>

  <p>Sen de seviyor musun?”</p>

  <p>“Sayın Hocam! Sevmesem, ezberler miydim böyle!”</p>

  <p>“Yaaa!.. Sevdiğin için ezberledin haaa!.. Git kapının arkasına da, orda oku öyleyse!”</p>

  <p>Demek bütün bu çıkışlar, kürsüye çakılan kartondan işkillendiği içindi. Kalem Şakir bir iki adım geriledi. Gözlerini yeniden kartona göre ayarlamaya çalışıyordu.</p>

  <p>“Bas geri! Daha, daha!.. Oku bakalım şimdi!”</p>

  <p>Kalem Şakir, gözlerini kartona ayarlayarak güldür güldür okumaya başladı:</p>

  <p>“Ey Türk gençliği! Birinci vazifen Türk istiklâlini, Türk hâkimiyetini ilelebet muhafaza ve müdafaa etmektir!..”</p>

  <p>Susak Cafer kürsüyü yumrukluyordu:</p>

  <p>“Suuuus! Sus diyorum sana?”</p>

  <p>Kalem Şakir’in gözleri kartonda bu yaygaraya hiç aldırmıyor, borulu bir gramofon gibi gürül gürül okuyordu:</p>

  <p>“Muhtaç olduğun kuvvet, damarlarındaki asil kanda mevcuttur!”</p>

  <p>“Sus diyorum!.. Lâftan anlamıyor musun sen! Hilekâr herif!”</p>

  <p>Şakir Hitabe’yi bitirmiş saf saf bakıyordu Hoca’nın yüzüne:</p>

  <p>“Anlayamadım efendim! Neden hilekâr oluyor muşum ben!”</p>

  <p>“Yalnız sen değil, bütün sınıf hilekâr!.. Nedir bu rezalet… Çok sevdiğinizi, çok saydığınızı söylediğiniz Atatürk’ün sizlere yaptığını ileri sürdüğünüz hitabesini bile kartona yazıyor, kürsüye çakıyor, baka baka okuyorsunuz! Bu mu Atatürk sevgisi! Sahtekârlar!”</p>

  <p>Birden fırladı oturduğu sandalyeden. Eğildi kürsünün sol yanma doğru… Tuttuğu gibi çekip kopardı kartonu. Başının üstüne doğru kaldırıp bağırdı avaz avaz:</p>

  <p>“Bu rezalet neee? Bu kepazelik neee!”</p>

  <p>“Bu mu Hocam?.. Bu…”</p>

  <p>“Suuuus! Daha konuşuyor! Düzenbaz herif! İşte sahtekârlık belgeniz! Bir de yutturduğunuzu sanıyordunuz haaa!.. Disiplin kuruluna vereceğim topunuzu! Atatürk sevgisi bu mu? Atatürk böyle mi sevilir!”</p>

  <p>Kartonu gözlerine getirip baktı, aradığını bulamamıştı. Öbür yüzünü çevirdi. Gördüğü sadece birkaç satır yazıydı… Şaşkınlıktan başladı yüksek sesle okumaya:</p>

  <p>“Bravo Hocam, yakaladınız! Aşkolsun doğrusu! Tebrik ederiz açıkgözlülüğünüzü! Biz Atatürk’ün Gençliğe Hitabesi’ni, kartonsuz da okuruz, hem de tek yanlışsız! İmza: Hababam Sınıfı!”</p>

</body>

</html>