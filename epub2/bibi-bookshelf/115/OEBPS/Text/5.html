<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Nemrut</title>
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block4"><br /></p>

  <h2 class="calibre8" style="text-align: center;">4</h2>

  <p class="block4">Hiçbir yere hiçbir şey yazılmaması gerekliydi; bu nedenle durumun değerlendirilmesi çok ağır oldu, yinelemeler de birbirini izledi. Ama Loring işinin ehliydi ve çok kısa bir zamanda çok fazla şey hazmetmeye çalışmanın yarattığı sinir gerginliklerini hafifletecek aralar, molalar vermeyi ihmal etmiyordu. Bu molalar sırasında, yaşamı o denli kolayca harcanabilecek olan Matlock'u konuşturmayı denedi. Vakit gece yarısından sonranın ilk saatleriydi; Sam Kressel sekiz olmadan yanlarından ayrılmıştı. Görevin ayrıntılarıyla dekanın ilgilenmesine gerek de yoktu, sonuçta Kressel bir irtibat ajanıydı, etkin bir görevli değil. Bu konuda verilen karar kendisine bildirildiğinde de hiç bozulmamıştı.</p>

  <p class="block4">Matlock'un kendi dünyasında yaşayan, içine kapalı bir insan olduğunu Ralph Loring çabucak öğrendi. Ustaca biçimlendirilmiş sorulara verdiği yanıtlar kısa, rasgele sorulmuş sorulara verdiği yanıtlarsa kendini yadsıyan bir kimsenin söyleyebileceklerinden fazla değildi. Bir süre sonra, Loring onu konuşturma çabalarından vazgeçti. Sonuçta Matlock bir işi görmeye razı olmuştu, yoksa düşüncelerini ya da çeşitli tutumlarının nedenlerini değil. Zaten buna da gerek yoktu. Loring onu anlamıştı. Önemi olan tek sorun da buydu. Karşısındaki adamı pek yakından tanımaması da daha iyiydi.</p>

  <p class="block4">Buna karşılık, Matlock bir yandan çok çetrefil bilgileri belleğine yerleştirmeye çalışırken, başka bir düzeyde, kendi yaşamını gözden geçiriyor, neden bu garip göreve seçilmiş olduğunu da derin derin düşünüyordu. Kendisini 'hareketli' olarak tanımlayan değerlendirme alabildiğine merakını kurcalamıştı. Onun için uygun görülmüş ne garip bir sözcüktü bu.</p>

  <p class="block4">Yine de bunun ne anlama geldiğini çok iyi biliyordu. Gerçekten hareketliydi. Onun için bu tanımlamayı yapmış olan çekirdekten yetişme araştırmacılar ya da psikologlar gerçekten doğru bir tanımlama yapmışlardı. Ama 'hareketliliği'nin ardındaki nedenleri onların anladıklarını pek sanmıyordu Matlock.</p>

  <p class="block4">Akademik dünya onun için bir sığınma yeri olmuştu. Yoksa çok köklü bir hırsın hedefi değil. Sırf vakit kazanmak, darmadağın olmuş bir yaşamı derleyip düzenlemek, anlamak için kaçmıştı bu dünyanın içine. Çocukların son günlerde kullandıkları bir tanımlamayla, “kafasına biçim vermek” için.</p>

  <p class="block4">Güzel, kıvrak, zekâlı, ama aslında bomboş bir kadın olan karısına anlatmaya çalışmıştı bunu, ama karısı onun aklını oynattığını sanmıştı. Son derece iyi bir işi, çok güzel bir evi, son derece ödüllendirici bir sosyal ve parasal dünya içinde iyi bir yaşamı olan bir insanın böyle bir karar vermesini nasıl anlayabilirdi? Onun için, anlaşılması gereken başka hiçbir şey yoktu. Matlock da bunu anlamıştı.</p>

  <p class="block4">Ama kendi için o dünya tüm anlamını yitirmişti. Yirmi üç, yirmi dört yaşlarında, Amherst Üniversitesinin son sınıfında o yaşamın çekirdeğinden belli belirsiz uzaklaşmaya başlamıştı. Askerlik görevi sırasında geçirdiği tecrübelerle de o yaşamla tüm bağlarını koparmıştı.</p>

  <p class="block4">O toplumu tümüyle reddetmesine yol açan nedenler bir tane değildi. Ve o biçim yaşamı, toplumu reddedişi de bir şiddet hareketi değildi. Her ne kadar Saygon keşmekeşi içindeki ilk günlerinde, şiddet hareketleri gerekli rolü oynamış olsa da... Bu ayrılış, evindeyken, babasıyla birbirini izleyen bir dizi çirkin çatışmalar sırasında başlamıştı.</p>

  <p class="block4">Zaten birçok yaşam biçimini de insan evinde kabullenir ya da reddederdi. Yaşlı bir centilmen olan babası ki çok yaşlı ve çok centilmendi büyük oğlundan daha iyi bir tutum içine girmesini istemekte kendini haklı görüyordu. Ondan yaşamına yön vermesini, bir amaç uğruna çaba harcamasını istiyordu, ama ortada buna ilişkin hiçbir kanıt göremediğini de söylüyordu. Baba Matlock başka bir çağın, başka bir çağın değilse bile, başka bir devrin adamıydı ve babayla oğul arasındaki uçurumun ters bir şey olmadığına, tıpkı düşük değerli tahviller gibi piyasada değerini kanıtlayana kadar oğlunun her zaman için çevreden uzaklaştırılabileceğine inanıyordu. Bazı bakımlardan, baba Matlock, kuşaklar boyu tahtta kaldıktan sonra göreneklere uyarak tahtı onu hak etmiş veliahtına bırakmak istemeyen babacan hükümdarlar gibiydi. Aile kuruluşunu biricik oğlunun yönetmek istememesini yaşlı Matlock'un bir türlü kafası almıyordu. Hem de kurulmuş, yerleşmiş bir iş söz konusuyken.</p>

  <p class="block4">Ama genç Matlock için anlaşılmayacak bir şey yoktu bunda. Babasının pazaryerinde bir gelecek kurmak düşüncesi sadece huzurunu kaçırmakla kalmıyor, ayrıca ürkütüyordu da onu. Parasal dünyanın düzenli baskıları hiç zevk vermiyordu kendisine; tersine, o konuda kendini korkulacak kadar yetersiz hissediyordu. Özellikle babasının güçlü, çevresini ezen yetenekleri bu yetersizlik duygusunu arttırdıkça arttırıyordu. O dünyaya girmek için attığı her adımda, içindeki korku biraz daha büyüyordu. Ve sonunda ona öyle geldi ki, bol parayla zengin bir yaşamı sürmek, hiç de gereği olmayan o konfora boğulmuş savurgan zenginliği sürdürebilmek için, iş yaşamını tüm çirkinliklere boyun eğerek yürütmek gerekiyordu. Oysa öyle bir yaşamı sürdürmek için bir neden göremiyordu. İyisi mi, insanın sığındığı, başını soktuğu dünya o kadar zengin olmayan, konfor ve refahı kısıtlı bir dünya olsun, daha iyiydi. Yoksa devamlı bir korku, sürekli huzursuzluk içinde yaşaması gerekecekti.</p>

  <p class="block4">Anlatmaya çalışmıştı bunu babasına. Karısının onun herhalde aklını oynatmış olması gerektiğini söylemesine karşılık, babası onu çevresine uyamayan bir insan olmakla suçlamıştı.</p>

  <p class="block4">Babasının bu yargısı da ordunun hakkında vardığı yargıya pek ters düşmüyordu.</p>

  <p class="block4">Ordunun...</p>

  <p class="block4">Bir felaketti ordu. Körü körüne bir disiplin ve otoriteden nefret ettiğini askere alındığı gün hissetmişti. Üstelik yeterince yapılı ve güçlü olması, aklının almadığı şeylere itiraza kalkışması, kafa tutması için yeterince zengin bir sözcük bilgisine sahibi olması, hep kendi aleyhine gelişen öğeler olmuştu.</p>

  <p class="block4">Bir amcanın onun adına gizlice kalkıştığı birtakım girişimler sonucu, askerlik hizmeti tamamlanmadan terhis tezkeresini eline tutuşturmuşlardı; sırf bu nedenle nüfuzlu bir ailenin oğlu olduğuna memnundu.</p>

  <p class="block4">Yaşamının bu kavşak noktasında, James Barbour Matlock II perişan durumdaydı. Ordudan terhis olmadan çıkarılışı, karısı tarafından boşanışı, kimsesiz kalışı, ailesi tarafından terkedilişi - gerçek olmamasına karşın hiç olmazsa simgesel olarak - yüzünden hiçbir yere ait bulunmamanın, yaşamda amaçsız bir insan olmanın mutsuzluğu tüm benliğini kaplamıştı.</p>

  <p class="block4">Bunun üzerine, yaşamına bir yanıt bulmayı umarak, kapağı bir üniversitenin emin barınağına atmıştı. Ve önceleri bir aşk macerasının cinsel düzeyde başlayıp da zamanla giderek iki kişinin birbirlerine psikolojik bir bağlantısı haline gelişi gibi, üniversite dünyasıyla evlenmişti. Hemen hemen beş yıla yakın bir süre elinden kaçmış şeyi orada bulmuştu. Yaşamda ilk kez kendini tümüyle bir amaca adıyordu.</p>

  <p class="block4">Özgürdü artık.</p>

  <p class="block4">Anlamlı bir meydan okuyuşun verdiği hazzı tadarak özgürdü. Bu meydan okuyuşa denk bir insan olduğunu anlayarak kendine güvenin tadını çıkarmakta da özgürdü. Körü körüne değil, bir mürit heyecanıyla dalmıştı o dünyaya. Kendine tarihle edebiyatın öyle bir evresini uzmanlık konusu olarak seçmişti ki, o evre güçle, çatışmalarla ve çelişkili değerlendirmelerle doluydu. O konudaki çıraklık yılları hızla geçmişti, yetenekleri kendini bile şaşırtmış, üzerinde çalıştığı konuya derinlemesine inmek için yanıp tutuşuyordu.</p>

  <p class="block4">Sonunda meslekten yetişme uzmanların düzeyine yükseldiği zaman incelediği çağın ve konunun tozlu arşivlerine taptaze bir hava getirmişti. Yıllardır değinilmemiş inceleme, araştırma yöntemlerinde büyük yenilikler yapmış, yepyeni yollar bulmuştu. İngiliz Rönesans edebiyatı konusundaki doktora tezi, üstelik edebiyat çevrelerinin velinimeti diye bilinen Kraliçe I. Elizabeth hakkında son günlere kadar geçerli birçok kutsal kuramı da tarihin çöp tenekesine süpürmüştü.</p>

  <p class="block4">Yepyeni tipte bir bilim adamıydı; huzursuz, kuşkucu, memnun olmayan, öğrendiklerini, meydana çıkardıklarını başkalarına cömertçe dağıtırken, araştırmalarına hiç aralık vermeyen bir öğretim üyesi. Doktorasını alışından iki buçuk yıl sonra, doçentliğe yükselmiş, Carlyle Üniversitesinin anlaşmalı olarak göreve aldığı en genç öğretim üyesi olmuştu.</p>

  <p class="block4">James Barbour Matlock II kaybetmiş olduğu yılları, o korkunç yılların açığını kapatmıştı. Hepsinden iyisi, artık duyduğu coşkuyu başkalarına da aşılayabileceğim anlamış olması belki de bu yeni gelişmenin en iyi yanıydı. Coşkusunu paylaşmaktan haz duyacak kadar genç, araştırmaları yönetecek kadar da yaşlıydı.</p>

  <p class="block4">Evet, gerçekten hareketliydi. Kimseyi geri çevirmiyor, çeviremiyordu. Sırf aralarında anlaşmazlık bulunduğu, hatta hoşlanmadığı bir kimse olduğu halde, kimseyi çalışmalarından uzak tutmuyordu. Anlaşamadığı, hatta hazzetmediği kimseleri bile. Duyduğu minnet ve ferahlık duygusunun enginliği öylesineydi ki, başkalarını ilgilendiren konularda herkesin derdiyle ilgilenmeye farkında olmadan kendini adamıştı.</p>

  <p class="block4">“Seni şaşırtan bir şey var mı?” Başından sonuna kadar izlenebilmiş birtakım narkotik satışlarıyla ilgili malzemenin bir bölümünü, Loring, Matlock'a anlatma işini bitirmişti.</p>

  <p class="block4">Matlock, “Şaşkınlıktan çok bir noktanın aydınlanması gerekiyor,” diye yanıtladı.</p>

  <p class="block4">“Eski tip öğrenci dernekleri ya da kulüpleri, ki çoğunluğunu beyaz ve zengin öğrenciler oluşturuyor, gerekli malı Hartford'dan sağlıyorlar. Lumumba Salonu gibi topluluklar, yani zenci öğrenci birlikleriyse New Haven'e gidiyorlar. İki taraf her türde uyuşturucu maddeyi başka başka kaynaklardan sağlıyor.”</p>

  <p class="block4">“Evet, öyle. Bu da öğrencilerin buluşu bir yenilik. Önemli nokta hiçbirinin Carlyle'li sürücülerden, dağıtıcılardan, satıcılardan bir şey almaması. Yani Nemrut’tan hiçbir şey almamaları.”</p>

  <p class="block4">“Onu anlatmıştınız. Nemrut'u yönetenler reklam yapmak istemiyorlar.”</p>

  <p class="block4">“Ama burada bulunuyorlar ve mallarını satıyorlar.”</p>

  <p class="block4">“Kimlere ama?”</p>

  <p class="block4">Loring bir sayfayı çevirerek, “Fakülte ve öğretim üyelerine,” diye serinkanlılıkla yanıt verdi. “Şimdi ismini vereceklerim seni şaşırtabilir. Bay ve Bayan Archer Beeson...”</p>

  <p class="block4">Matlock genç tarih hocasıyla eşini gözlerinin önüne getirdi. Tepeden tırnağa zengin ve eski bir ailedendiler. Yapay bir küstahlıkları vardı, her şeye de tepeden bakarlardı. Estetik açıdan değerli bir şeydi bu davranış onlarca.</p>

  <p class="block4">Archer Beeson telaşlı bir gençti; kusursuz bir fakülte hanımı olan karısı, her şeyden ürken, dikkatsiz denilecek kadar da seksi bir kadındı.</p>

  <p class="block4">“Karı koca LSD<sup class="calibre5"><sup class="noteref" id="back_note_23"><a class="calibre6" href="../Text/58.html#note_23" title="23">23</a></sup></sup> ve methedrin<sup class="calibre5"><sup class="noteref" id="back_note_24"><a class="calibre6" href="../Text/59.html#note_24" title="24">24</a></sup></sup> kullanıyorlar. Yani argodaki isimleriyle asit ve hız.”</p>

  <p class="block4">“Ulu Tanrım! Ne kadar da yanılttılar beni. Nerden öğrendiniz bunu?”</p>

  <p class="block4">“Şimdi kolay kolay anlatılamayacak kadar karışık bir biçimde. Gizli bir yöntemle... Daha basit olarak açıklayayım. Bu çift, daha doğrusu koca, bir zamanlar malı Bridgeport'taki bir sürücüden alıyorlardı. Sonra o alıcıyla alışverişe son verdiler, ondan sonra Beeson'ın adı alıcı olarak başka hiçbir listede görünmedi. Oysa uyuşturucu madde kullanmaya devam ediyor. Carlyle grubuyla ilişki kurduğunu sanıyoruz. Yine de elimizde hiçbir kanıt yok bu konuda... Başka biri...”</p>

  <p class="block4">Bu defaki üniversite ragbi<sup class="calibre5"><sup class="noteref" id="back_note_25"><a class="calibre6" href="../Text/60.html#note_25" title="25">25</a></sup></sup> takımının kaptanı, beden eğitimi alanında çalışan genç bir uzmandı. Onun kullandığı da marihuana ve her türlü amfetamindi. Daha önceki kaynağı Hartford'du. Bu uyuşturucu maddeleri kendisinin kullanmadığı, ama üniversite içinde sürümlerini yaptığı sanılıyordu. Çalıştırıcı artık Hartford'daki kaynaktan mal almadığı halde, çeşitli bankalarda kendi adına ve takma adlarla açtırmış olduğu hesaplarında biriken paraları devamlı kabarıyordu. Tahmin: Nemrut.</p>

  <p class="block4">Bir diğeri... Bu kez kimliği açıklanan kimse Matlock'u son derece ürküttü. Üniversite giriş kayıtlarını yöneten dekan yardımcısıydı. Carlyle Üniversitesinden mezun olup kısa bir satıcılık süresinden sonra yeniden üniversiteye dönmüştü. Konuşkan, eli açık bir adamdı. Carlyle Üniversitesini tanıtmak için seferber olmuş gibi. Dünyanın kuşku bunalımları geçirdiği şu günlerde çok sevilen, tutulan bir üniversite reklamcısıydı sözkonusu olan. Onun da içici değil, sürücü olduğu sanılıyordu. İkinci ve üçüncü kademe sürücüleri paravan olarak kullanıp kendini çok ustalıkla gizlemeyi biliyordu.</p>

  <p class="block4">“Bu adamın üniversiteye, Nemrut'un örgütü aracılığıyla döndürüldüğü kanısındayız.</p>

  <p class="block4">Nemrut'un faaliyetleri için çok önemli bir mevkide.”</p>

  <p class="block4">“Bu seferki beni çok ürküttü. Çünkü o hergele velilerin gözlerinde yarı astronot, yarı rahip gibi biridir. Bir süper insandan farkı yok.”</p>

  <p class="block4">“Dediğim gibi, çok önemli bir yerde. Sana ve Kressel'e, Nemrut'a mensup adamların çalışmalarının uyuşturucu madde trafiğinin çok ötelerine uzandığım söylemiştim, hatırladın mı?”</p>

  <p class="block4">“Ama bu faaliyetlerin amacının ne olduğunu bilmiyorsunuz.”</p>

  <p class="block4">“Bir an önce öğrenirsek çok iyi olacak. Şimdi öğrencilerin durumunu gözden geçirelim.”</p>

  <p class="block4">Uyuşturucu madde içen ya da süren Öğrencilerin isimlerinin listesi hiç son bulmayacakmış gibiydi. 1200'ü aşkın öğrenciden 363'ü uyuşturucu madde kullanıyordu. Loring isimleri listeye yazılı öğrencilerden çoğunun içici oldukları için değil, öğrenciler arasında çok faal oldukları için listeye konulmuş olduklarını kabul etti. Çünkü her türlü uyuşturucu madde satışlarında öğrenci dernekleriyle kulüpler birer üs durumundaydılar.</p>

  <p class="block4">“Bu listede isimleri olan öğrencilerin her birinin durumlarını kesin olarak saptamamıza olanak yok. Yalnız bu öğrencilerin aralarında bağ arıyoruz. Ne kadar uzak, ne türde olursa olsun, bir bağ. Bunu saptamak için senin önünde birçok yol olacak. Şöyle yap, böyle yap diyerek şimdiden çalışmalarını kısıtlayamayız... Ve bu listenin bir başka tarafı da var; farkında mısın, değil misin, bilemiyorum.”</p>

  <p class="block4">“Tabii farkındayım. Hiç olmazsa olduğumu sanıyorum. Bu listedeki öğrencilerden yirmi, otuzu insanın belleğini dürtüyor, çok nüfuzlu birtakım kimselerin çocukları. Sanayi ve hükümet çevrelerinde çok önemli yerler işgal eden ailelerin evlatları. Örneğin şu...” Matlock parmağıyla işaret etti. “Yanılmıyorsam, bu delikanlının babası bakan. Yanılmadığımı da biliyorum.”</p>

  <p class="block4">“Gördün mü?” Loring gülümsedi.</p>

  <p class="block4">“Bu çocukları uyuşturucu maddelere alıştırmanın nüfuzlu aileleri üzerinde herhangi bir etkisi oldu mu acaba?”</p>

  <p class="block4">“Bilmiyoruz. Mümkündür, çok mümkündür. Nemrut ağlarını hızla örüyor ve çok uzaklara kadar el uzatıyor. O nedenle tehlike çanları hızla çalıyor. Üniversitenizin ders çanlarından çok daha hızla. Resmen konuşmak istemiyorum, ama Nemrut'un tanınmış ailelerin çocukları üzerindeki amansız çalışmalarının öylesine korkunç sonuçları olabilir ki, düşündükçe insanın aklı duruyor... Savunma Bakanlığının silah siparişleri, sendikaların toplu sözleşme anlaşmaları, zorla kurdurulacak birtakım tesisler gibi. Ne gelirse aklına. Nemrut'la tüm bu durumlar arasında bir bağlantı olabilir.”</p>

  <p class="block4">Matlock, “Vay canına!” dedi hafifçe.</p>

  <p class="block4">“Ha şunu bileydin.”</p>

  <p class="block4">İki adam Sealfont'un malikânesinin ön kapısının açılıp kapandığını duydular.</p>

  <p class="block4">Loring âdeta refleksle Matlock'un elindeki belgeleri alıp çabucak çantasının içine yerleştirdi. Çantayı kapadı, sonra hiç umulmadık, beklenmedik bir şey yaptı. Sessizce hemen hemen belli etmeden, ceketinin önünü yan tarafa attı, göğsüne bağlı ufak bir kılıfın içinde yatan tabancaya el attı. Bu hareket Matlock'u şaşırtmıştı. Loring'in ceketinin içinde kaybolmuş eline baktı.</p>

  <p class="block4">Sealfont gayet sevecen bir dille konuştu.</p>

  <p class="block4">“Elimden geleni yapmaya çalışıyorum. Gerçekten çalışıyorum. Konuştukları dili, oluşturdukları görünümü anlıyorum. Hatta gençlerin saçlarını uzatıp örmelerini bile yadırgamıyorum. Beni şaşırtan davranışları. Düşmanca davranışları. Otuz yaşını geçmiş herkese doğal düşman bu gençler.”</p>

  <p class="block4">“Strauss konusundaki toplantıdan söz ediyorsunuz değil mi?” diye Matlock sordu.</p>

  <p class="block4">“Evet. Konferansta biri Yeni Dalga akımının etkilerinden söz etti. Strauss, Yeni Dalganın çok eskimiş, tarihe karışmış olduğunu söyledi. Hatta 'Tarih öncesi' deyimini bile kullandı doğrusunu isterseniz... Sizlerin konuşmanızı kesmeyeceğim, baylar... Yine de Kressel'in bu işteki durumunu bilmek isterim, Bay Loring. James'in görevi üstlendiği belli.”</p>

  <p class="block4">“Kressel de kabul etti, efendim, aramızda irtibat ajanı olarak çalışacak.”</p>

  <p class="block4">“Anlıyorum.” Sealfont, Matlock'a baktı. Bakışlarında rahatlamış bir insanın hali vardı. “James, artık söyleyebilirim. Bu işte hükümete yardıma karar verdiğin için sana son derece minnettarım.”</p>

  <p class="block4">“Başka bir çıkış yolu olduğunu da sanmıyorum.”</p>

  <p class="block4">“Yok. Asıl korkunç olanı yeraltı faaliyetinin bu denli yaygın olması. Bay Loring, herhangi bir kesin sonuca varıldığı anda bundan haberdar edilmek isterim. O noktaya varmak içirt benden ne isterseniz yapacağım. Vereceğiniz talimatı da harfi harfine uygulayacağım. Buna karşılık sizden sadece bir tek isteğim var. İddialarınızın doğruluğunu kanıtlayacak bir tek şey verin bana, yeter. Ondan sonra sizinle her alanda tam bir işbirliği yapacağım.”</p>

  <p class="block4">“Anlıyorum, efendim. Bize çok büyük yardımınız oldu. Sizden beklemeye hakkımız olmadığı kadar yardımcı oldunuz. Bunu takdir ediyoruz.”</p>

  <p class="block4">“James'in dediği gibi, başka çıkar yol yok, ama bu işin. Birtakım sınırları olduğunu da peşinen söylemeliyim. Benim ilk görevim bu üniversiteye karşıdır. Onu bir bütün olarak ele alacak olursak, belki şu günlerde her şey uykuda gibi, ama onu gerçekten uykuda sanmak çok yanlış olur... Sizin daha görülecek işleriniz var, benim de okuyup bitirmem gerekli bazı yazılarım. İyi geceler, Bay Loring. İyi geceler, James.”</p>

  <p class="block4">Matlock ile hükümetin adamı, Adrian Sealfont odadan çıkıp da kitaplığın kapısını kapatırken, başlarıyla onu selamladılar.</p>

  <p class="block4">Saat bire geldiğinde, Matlock artık hiçbir şeyi ezberleyemeyecek durumdaydı. Ama isimler, kaynaklar, ilişkiler belleğine işlenmişti; onları hiçbir zaman unutmayacaktı.</p>

  <p class="block4">Tabii, bellemesi gereken şeylerin hepsini de son harfine kadar ezberlemiş değildi, ama bu kadarı da beklenmiyordu zaten kendisinden. Fakat listelerde isimleri yazılı olanlardan birini gördüğü anda beyni hemen çalışmaya başlayacaktı. O konuda Loring'in çok haklı olduğunu biliyordu. Onun içindir ki, listelerdeki isimleri yüksek sesle tekrarlamasını istemişti hükümet ajanı.</p>

  <p class="block4">İsimler belleğine daha köklü yerleşsin diye. Bu kadarı da yeterdi.</p>

  <p class="block4">Şimdi gereksindiği şey bir gecelik uykuydu. Uyuyabilirse tabii. Her şeyin yerine oturması için biraz zaman vermek gerekti. Ondan sonra da sabahleyin ilk kararlarını vermeye, hangi kişilere yanaşacağını, yaklaşma yollarını aramaya, başka kimselerle ilişkiler kurması olasılığı en zayıf kimseleri seçmeye başlayabilirdi. Bu da üniversite çevresindeki en yakın arkadaşları ve fakülte ya da öğrenci derneklerinde bulunan dostlarıyla ilişkiler kurmaya başlaması demekti. Birbirleriyle bağlantısı olmayan çeşitli yerlerden Loring'in verdiklerinden farklı bilgiler derlemeye başlayacaktı. Kressel'in dosyaları da ki öyle dosyaların varlığını kabul etmemişti Kressel ilk çıkışlarında yardımcı olacaktı herhalde kendisine.</p>

  <p class="block4">Görevlendiği konuda konuşmalara başladıktan sonra da çok dikkatle iz sürmesi gerekecekti. Ufak dürtüşlerle karanlıkta el yordamıyla ilerlemesi, aradığı işaretleri bulabilmek için dört bir yanı gözlemesi, anlamlı bakışları kaçırmaması, ihanete uğramamak için de gerekli önlemleri alması gerekiyordu. Er geç bir yerde, biriyle ilişki kuracaktı. Loring, “Daha önce söz ettiğim bir konuya yeniden dönmek istiyorum,” dedi.</p>

  <p class="block4">“Arka plana ait bilgiler konusuna.”</p>

  <p class="block4">“Hayli geniş bir alanı gözden geçirdik. Belki şu ana kadar edindiğim bilgilerle yetinip onları iyice belleğime yerleştirsem daha iyi olacak.”</p>

  <p class="block4">“Dediğim şey bir dakikadan fazla vakit almayacak. Önemli de üstelik.” Ajan elini dosya çantasının içine atıp oradan o kirli, makasla kesilmiş gümüş rengi kâğıdı çıkardı.</p>

  <p class="block4">“Al, bu sende kalacak.”</p>

  <p class="block4">Matlock bir vakitler pırıl pırıl parlayan, zamanla elden ele geçerek matlaşmış gümüşlü kâğıdı aldı, üzerindeki acayip yazıya baktı.</p>

  <p class="block4">“Sana bu yazının Altramonten Korsika bölge diliyle yazılmış olduğunu söylemiştim.</p>

  <p class="block4">İki sözcük dışında. En altta, tek bir satır halinde yazılı. <i class="calibre4">Venerare Omerta</i><sup class="text3"><sup class="noteref" id="back_note_26"><a class="calibre6" href="../Text/61.html#note_26" title="26">26</a></sup></sup>. Bu iki sözcük Korsika diliyle değil, Sicilya diliyle yazılmış. Daha doğru söylemek gerekirse, bir Sicilya deyimidir.”</p>

  <p class="block4">“Daha önce de okudum bu sözcükleri başka bir yerde.”</p>

  <p class="block4">“Orası kuşkusuz. Çünkü gazetelerde, Mafya filmlerinde ve romanlarda çok sık yinelenen bir deyimdir. Ama deyimin sık sık yinelenmesi onunla ilgili kimseler üzerindeki gücünü zayıflatmaz. Çok gerçek bir tehdit bu.”</p>

  <p class="block4">“Ne anlama geliyor?”</p>

  <p class="block4">“Kabaca çevirisi, Omerta Yasasına Saygı demek. Omerta bir bağlılık ve suskunluk yeminidir. Bu yemini herhangi bir şekilde bozan ölümü eliyle davet etmiş sayılır.</p>

  <p class="block4">“Mafya yemini mi bu?”</p>

  <p class="block4">“Onun gibi bir şey. Arka plandaki örgüt de diyebilirsin. Bu yeminin aralarında bir uzlaşma sağlamaya çalışan iki rakip örgüt tarafından ortaklaşa yayınlandığını da hatırından çıkarma. 'Omerta' bu tür tüm örgütlerin yazısız, koşulsuz kabullendiği bir yemindir. İki taraf da bunu çok iyi anlar.”</p>

  <p class="block4">“Hatırımdan çıkarmayacağım, ama o konuda ne yapabilirim, bilemiyorum.”</p>

  <p class="block4">“Sadece bil, yeter.”</p>

  <p class="block4">“Tamam.”</p>

  <p class="block4">“Son bir nokta daha. Bu gece burada tek tek gözden geçirdiğimiz konuların tümü uyuşturucu madde trafiğiyle ilgili. Ama aldığımız bilgiler doğruysa, Nemrut'un adamları bambaşka konularla da ilgileniyorlar. Yüksek faizle tefecilik, beyaz kadın ticareti, kumar partileriyle yakından ilgililer... Belki, ama sadece belki diyorum, belediye yönetimlerine, eyalet meclislerine, hatta hükümete kadar bile el atmış olabilirler... Tecrübeler bize uyuşturucu maddelerin en zayıf alan olduğunu, bu tür örgütlerin en çok bu alanda tekleyip ayaklarının dolandığını gösteriyor. O nedenle çalışmalarımızı o konu üzerine topladık. Başka bir deyişle, çalışmalarını uyuşturucu madde konusunda sürdür, ama bu işlerin içinde daha başka işler de olduğunu aklından çıkarmadan. O konularda da, olanağı olursa, kulağın delik bulunsun.”</p>

  <p class="block4">“Sır değil bu.”</p>

  <p class="block4">“Senin için değil belki. Eh, artık gidip yatalım mı?”</p>

  <p class="block4">“Gerektiği zaman seninle temasa geçebilmem için bana bir telefon numarası versen daha iyi olmaz mıydı?”</p>

  <p class="block4">“Hayır. Kressel'i ara öyle zamanlarda. Onunla her gün ilişki kuracağız. Çünkü bir kez meydana çıkıp da üzerine aldığın konuda orada burada sorular sormaya başladın mı, hemen çok sıkı gözaltına alınacak, izlenmeye başlayacaksın. Sakın Washington'a falan da telefon edeyim deme. Ve Korsikalıların davetiyesini de kaybetme sakın. Çünkü son silahımız o. İkinci bir davetiye daha bulmaya çalış.”</p>

  <p class="block4">“Gayret edeceğim.”</p>

  <p class="block4">Loring dosya çantasını kapatıp ince siyah zincirini bileğine dolayıp zincir içindeki gömme kilidi kilitlerken, Matlock onu seyretti.</p>

  <p class="block4">“Çok esrarengiz bir görünüşü var, değil mi?” diye güldü Loring.</p>

  <p class="block4">“Çok etkiledi beni.”</p>

  <p class="block4">“Etkilemesin. O kadar önemli değil. Çantaları bileğe bağlı olarak taşıma âdeti, bir zamanlar çok tehlikeli görevlere yollanan diplomatik kuryelerle başladı, ama bugün sadece kapkaççılara karşı bir önlem olarak kullanılıyor...”</p>

  <p class="block4">“Söylediklerinin tek sözcüğüne bile inanmıyorum. Mutlaka bu çanta öyle kötü kişiler tarafından açılmaya kalkışıldığı takdirde simsiyah duman çıkaran, gizli radyo sinyalleri gönderen ve içindeki bombaları ateşleyen türden olmalı.”</p>

  <p class="block4">“Doğru. Bu çanta dediklerinin tümünü yapabilecek türde. Başka numaraları da var: Sandviç, iç çamaşırı ve daha bilmem neler koymak için yapılmış gözleri de var.” Loring dosya çantasını sallayarak masadan kaldırdı. “Bence buradan birlikte değil de ayrı ayrı çıksak daha iyi ederiz. Birimiz ön kapıdan, öbürümüz arka kapıdan çıkalım, daha iyi. Onlar dakika arayla.” “Sence gerek var mı buna?”</p>

  <p class="block4">“Açık konuşmak gerekirse, hayır, ama üstlerim öyle istediler.”</p>

  <p class="block4">“Peki. Ben evin iç yapısını bilirim. Sen ön kapıdan çıktıktan on dakika sonra ben de mutfaktan arkaya açılan kapıdan çıkarım.”</p>

  <p class="block4">“Mükemmel.” Loring çantasının alt kısmını sol eliyle tutarak sağ elini ona uzattı.</p>

  <p class="block4">“Giriştiğin şeyden dolayı seni ne denli takdir ettiğimizi söylemeye gerek yok sanıyorum.”</p>

  <p class="block4">“Bu görevi neden kabullendiğimi biliyorsunuz herhalde.” “Evet, biliyoruz. Doğrusu, zaten o nedenle giriştik bu işe.” Loring kitaplığın kapısından çıktı, Matlock onun binanın ön kapısını açıp kapatışını duyana kadar bekledi. Sonra saatine baktı. Mutfak kapısından çıkıp binayı terketmeden bir içki daha içecekti.</p>

  <p class="block4">Saat biri yirmi geçerken Matlock binadan hayli uzaklardaydı. Acaba üniversite bahçesini dolanarak mı gitsem, diye düşünerek batıya, apartmanına yürüyordu ağır ağır. Genellikle çözüme gereksinmesi olan bir derdi varsa, yürürken onu daha kolay çözerdi; bu yürüyüşün sonunda da yatınca mışıl mışıl uykuya dalacağını biliyordu. Yolda öğrencilerle, fakülte öğretim üyeleriyle karşılaştı, selamlarına karşılık verdi. Apartmanından aksi yöne, High Sokağına dönmeye karar vermişti ki, gerisinde ayak sesleri duydu, önce sesler yaklaştı, sonra kabaca fısıldayan bir ses duydu.</p>

  <p class="block4">“Matlock. Arkana bakma. Benim, Loring. Yürümeye devam et ve beni dinle.”</p>

  <p class="block4">“Ne var?</p>

  <p class="block4">“Biri burada olduğumu biliyor. Arabamı aramışlar...”</p>

  <p class="block4">“Deme. Nereden anladın?”</p>

  <p class="block4">“Arabayı kilitlerken kapı aralarına iplik parçaları koymuştum. Arandığı takdirde fark etmek için içeriye de bazı işaretler bırakmıştım. Şoför yerini, arka tarafı ve bagajı aramışlar. İnceden inceye. Son derece usta ellerle aranmış üstelik.”</p>

  <p class="block4">“Emin misin?”</p>

  <p class="block4">“O kadar eminim ki, dünyada o arabayı çalıştırmaya kalkışmayacağım.”</p>

  <p class="block4">“Vay canına!” Matlock neredeyse duracaktı.</p>

  <p class="block4">“Yoluna devam et. Beni gözetleyen biri falan varsa diye ki birinin çok dikkatle beni gözetlediği kesin arabanın başında kontak anahtarını kaybetmişim gibi davrandım.</p>

  <p class="block4">Civardan geçen kimselere yakında bir telefon kulübesi olup olmadığını sordum. Sonra seni hayli uzaktan görene kadar da bekledim.”</p>

  <p class="block4">“Ne yapmam gerek? İlerideki köşede bir telefon kulübesi var...”</p>

  <p class="block4">“Biliyorum. Fazla bir şey yapmam gerekeceğini sanmıyorum. Yanından geçerken, sana çarpacağım... Hayli hızla hem de. Dengeni kaybet. Yüksek sesle senden özür dileyeceğim.</p>

  <p class="block4">Ayak bileğin burkulmuş gibi yap, yerde biraz eğlen yani. Ne bahane bulursan bul. <b class="calibre7">Zaman kazanmaya çalış</b>. Bir araba gelip beni alana kadar da gözün üstümde olsun. Sana işlerin yolunda olduğuna dair başımla bir işaret verene kadar beni gözle. Sözlerimin hepsini duydun mu? Şimdi elimi çabuk tutup o telefon kulübesine gitmem gerek...”</p>

  <p class="block4">“Ya ben kulübe hizasına kadar vardığım zaman sen hâlâ içerideysen?”</p>

  <p class="block4">“Yürümene devam et, ama etrafı kolaçan etmekten de geri kalma. Beni alacak araba etrafta dolanıyor.”</p>

  <p class="block4">“Niçin bu kadar endişelisin?”</p>

  <p class="block4">“Çanta yüzünden. Bileğime bağlı şu çanta yüzünden. Nemrut için bu çantadan önemli bir tek şey var dünya yüzünde. O da senin ceketinin cebindeki kâğıt. Ona çok dikkat et.”</p>

  <p class="block4">Sonra hızla Matlock'un yanı başına geldi, onu yaya kaldırımından aşağı itti.</p>

  <p class="block4">“Kusura bakma, dostum. İşim çok acele.”</p>

  <p class="block4">Matlock başını kaldırarak düştüğü yerden yukarı baktı. Düşmüş numarası yapmasına hiç gerek kalmamıştı, çünkü Loring öyle hızla itmişti ki, istemese de düşerdi. Küfürler edecek sallana sallana ayağa kalktı. Toparlandıktan sonra da, topallaya topallaya yüz metreden ileride bulunan telefon kulübesine doğru yürümeye başladı. Sigara yakmak için durup bir dakika kadar oyalandı. Loring şimdi telefon kulübesine girmiş, plastik tabureye ilişmiş, telefonun üzerine eğilmişti.</p>

  <p class="block4">Matlock, Loring'i almaya gelecek arabanın her an caddenin üst başından görünmesini bekliyordu.</p>

  <p class="block4">Ama hiçbir araba görünmedi.</p>

  <p class="block4">Dallar arasından çok hafif bir çıtırtı sesi geldi. Taze yaprakların arasından da birden bir hava akımı geçti. Bu ses ayak altında ezilen bir taştan mı gelmişti, yoksa yeni tomurcuklarla yaprakların ağırlığına dayanamayıp kırılan ince bir daldan mı? Yoksa Matlock'un hayal gücü mü uyduruyordu? Kendi de emin değildi bundan.</p>

  <p class="block4">Telefon kulübesine yaklaştı, ama aynı anda da Loring'in emirlerini anımsadı. <b class="calibre7">Yürü geç ve ilgilenmemiş görün</b>. Loring hâlâ telefonun üzerine eğilmişti; dosya çantası yerdeydi, çantayı bileğine bağlayan zincir de açık seçik görünüyordu. Ama telefon kulübesinden hiçbir konuşma sesi gelmiyordu. Sonra kulübenin içindeki adamda da en ufak bir hareket bile yoktu. Bunun yerine, tek bir ses geliyordu içeriden; o da alıcının kaldırılışından sonra hattın açık olduğunu belirten düdük sesiydi.</p>

  <p class="block4">Matlock aldığı emirlere karşın, telefon kulübesine yaklaşarak kapısını açtı. O anda yapabileceği başka hiçbir şey yoktu. Hükümet ajanı daha konuşmasına bile başlamamıştı.</p>

  <p class="block4">Bir saniye sonra da Matlock, onun neden hâlâ konuşmaya başlamamış olduğunu anladı.</p>

  <p class="block4">Loring pırıl pırıl gri madensel telefonun üzerine düşmüştü. Ölüydü. Gözleri alabildiğine açılmış, alnından aşağı kan sızıyordu. Alnının etrafı cam kırıklarıyla çepeçevre donanmıştı, düğme kadar ufak, yuvarlak bir delik her şeyi anlatıyordu.</p>

  <p class="block4">Matlock saatlerdir kendisine açıklamalar yaparak birkaç dakika önce yanından ayrılmış adama, ona teşekkür etmiş, şakalaşmış, en sonunda da kendisine uyarıda bulunmuş ölüye baktı. Taş kesilmişti âdeta. Ne yapmak gerektiğini, neler yapabileceğini kesinkes bilemiyordu.</p>

  <p class="block4">Telefon kulübesinden en yakın evin merdivenine doğru geri geri çekildi. İçgüdüleri oradan uzaklaşmasını söylüyordu, ama koşarak değil. Sokakta biri vardı. Kendisini de bekleyen biri. Eli mavzerli biri.</p>

  <p class="block4">Sözcükler dudaklarının arasından fırladığı zaman, onların kendi ağzından çıktığım fark etti, ama bağırmaya ne zaman karar vermiş olduğunu bilmiyordu. Elinde olmadan çıkıvermişti feryat ağzından.</p>

  <p class="block4">“İmdat... İmdat... Burada biri var... Vurulmuş, öldürülmüş!”</p>

  <p class="block4">Matlock köşedeki yapının merdivenini koşarak çıktı, sonra tüm gücüyle evin kapısını yumruklamaya başladı. Etraftaki evlerin pencerelerinde ışıklar yandı.</p>

  <p class="block4">Matlock bağırmaya devam etti.</p>

  <p class="block4">“Tanrı aşkına, biriniz polise telefon edin. Bir ceset var burada.”</p>

  <p class="block4">Matlock birden bir otomobil motorunun gürültüyle çalış: maya başladığım duydu. Motor sesi blokun ortasındaki yüksek, gür ağaçların altındaki gölgelerin arasından geliyordu. Sonra araba gölgelerden sıyrılıp keskin bir virajla yoldan ileri fırlarken, iki yana yalpalanan lastikleri gıcırdadı. Matlock evin önündeki düzlüğün kenarına koştu.</p>

  <p class="block4">Uzun siyah araba karanlığın içinden çıkarak köşeye doğru atıldı.</p>

  <p class="block4">Matlock arabanın plakasını görmeye çalıştı. Bunun imkânsız olduğunu anlayınca da modelini, biçimini görmek için bir basamak indi. Birden gözleri kamaştı. Arabanın farları loş ilkbahar gecesini deldi, üzerine dikildi. Matlock ışıkla kamaşan gözlerini korumak için ellerini kaldırdı, aynı anda birkaç dakika önce duyduğu hava akımıyla şaplamayı andıran donuk bir ses duydu. Duvara gömülen bir şeyin sesiydi bu.</p>

  <p class="block4">Mavzerle ateş ediyorlardı kendisine. Susturucu takılmış bir mavzerle. Evin önündeki setin hemen altındaki şimşirlerin içine balıklama daldı.</p>

  <p class="block4">Siyah uzun araba hızla uzaklaştı. [54]</p>

  <p class="block4"></p>
</body>
</html>
