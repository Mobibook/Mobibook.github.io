<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Nemrut</title>
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block4"><br /></p>

  <h2 class="calibre8" style="text-align: center;">5</h2>

  <p class="block4">Matlock yapayalnız bekliyordu. Oda ufaktı, pencerede de içten telli cam vardı. Carlyle Emniyet Amirliği yeniden görev başına çağrılmış yüksek rütbeli polisler ve sivillerle doluydu. Bu cinayetin ne anlama geldiğini kimse bilemiyordu. İlkini başka cinayetlerin izleyip izlemeyeceğinden de kimse emin değildi.</p>

  <p class="block4">Alarm! Matlock, bu durum yüzyıl ortasındaki Amerika'nın bir hastalığı, diye geçirdi içinden.</p>

  <p class="block4">Silah.</p>

  <p class="block4">Polise durumu haber verdikten sonra Sam Kressel'i de arayacak kadar aklını başına toplamıştı. Aldığı haberle şaşalamış olan Kressel bir yolunu bularak Washington'da gereken kimselerle temasa geçeceğini bildirmişti.</p>

  <p class="block4">Matlock'un polise en kısa ifadeyi vermesi gerektiğinde anlaşmışlardı. Matlock sadece cesedi buluşunu, sonra da cinayet yerinden uzaklaşan arabayı anlatan basit bir ifadeyle geçiştirecekti. Bütün bunlar da gecenin geç saatinde yürüyüşe çıktığı sırada olmuştu. O kadar.</p>

  <p class="block4">Başka tek kelime söylemeyecekti.</p>

  <p class="block4">Polisteki ifadesi zapta geçti, olay yerinde ne zaman bulunduğu, neden o civarlarda olduğu, olay faillerinin bulunduğu iddia edilen arabanın nereden çıkıp ne yöne gittiği, olası hızı gibi beylik sorular soruldu, bunlara verdiği yanıtlar da itirazsız kabul edildi.</p>

  <p class="block4">Soruların içinden sadece bir teki Matlock'un sinirlerini bozar gibi oldu.</p>

  <p class="block4">“Ölen kişiyi daha önce görmüş müydünüz?”</p>

  <p class="block4">“Hayır.”</p>

  <p class="block4">Bu yanıt çok incitmişti onu. Kolay söylenir bir şey değildi. Loring bundan çok daha dikkatle düşünülerek ustalıkla söyleyecek bir yalana layıktı. Matlock ajanın yedi yaşındaki bir kızından söz etmiş olduğunu anımsamıştı. Eşi ve bir de çocuğu vardı; koca olan, baba olan Loring öldürülmüştü ve onu tanıdığını, ismini bildiğini bile söyleyememişti polise.</p>

  <p class="block4">O soruya verdiği yanıtın sinirlerini neden bozduğunu bilemiyordu, ama bozmuştu işte. Belki de bu yalan, bundan sonraki bir dizi yalanın başlangıcıydı da ondan mı acaba?</p>

  <p class="block4">Kısa ifadesinin altını imzaladı. Tam serbest bırakılmak üzereydi ki, ifade verdiği nöbetçi amirin masasının arkasındaki bir odadan bir telefonun çalmaya başladığını duydu.</p>

  <p class="block4">Birkaç saniye sonra o odadan üniformalı bir polis çıktı, sanki binadan çıkmamış olduğundan emin olmak istercesine bağırarak onun adını seslendi.</p>

  <p class="block4">“Evet, buyurun memur bey?”</p>

  <p class="block4">“Biraz beklemenizi rica edeceğiz. Lütfen şu taraftan gelir misiniz?”</p>

  <p class="block4">Matlock hemen bir saattir küçük odadaydı; saat 2.45'e gelmiş, sigaraları da bitmişti. Ama şimdi sigara almaya gidilecek zaman değildi.</p>

  <p class="block4">Kapı açıldı, ciddi bakışlı, irikıyım, ince uzun biri girdi içeri. Adam elinde Loring'in çantasını da taşıyordu.</p>

  <p class="block4">“Sizi alıkoyduğumuz için özür dilerim, Dr. Matlock. Doktordu unvanınız, değil mi?”</p>

  <p class="block4">“Bay deyin, yeter.”</p>

  <p class="block4">“Kendimi tanıtmak isterim. Adım Greenberg. Jason Greenberg. Federal Soruşturma Bürosundanım. Durumu bir kez de kendim görmek istedim.” Ajan gizemli bir bakışla Matlock'a baktı. “Ralph Loring buradaki ziyaretini tamamlamış ve o kulübeye girdiği zaman telefon edebilmiş olsaydı, benimle bağlantı kurmuş olacaktı.”</p>

  <p class="block4">“Özür dilerim.”</p>

  <p class="block4">“Boş verin. Konu hakkındaki bilgim fazla değil. Yani bazı şeyleri biliyorum, ama Nemrut sorunu üzerinde fazla bilgim yok. Ama sabaha kadar bu konuda gerekli tüm bilgileri edineceğim. Hah, unutmadan söyleyeyim, Kressel denilen arkadaş yolda. Buraya geldiğimi de biliyor.”</p>

  <p class="block4">“Bir şey değiştirir mi bu? Pek aptalca bir laf ettim galiba, değil mi? Bir insan öldürüldü, ondan sonra da herhangi bir şeyin değişip değişmediğini soruyorum size. Bir kez daha özür dilerim.”</p>

  <p class="block4">“Hiç gereği yok, korkunç bir olaya tanık oldunuz. Bir değişiklik olacaksa, bu sizde olacak. Dün gece bu görevi kabullenmiştiniz, Ralph'ın ölümünden sonraysa kararınızı değiştirmiş olabilirsiniz. Böyle bir karar verirseniz, onu anlayışla karşılayacağız. Kararınızı değiştirdiyseniz, sizden bir tek ricamız olacak; Bu gece size açıklanmış şeyleri kimseye söylemeyecek, titizlikle gizleyeceksiniz.”</p>

  <p class="block4">“Kararımdan caymam için fırsat mı veriyorsunuz bana?” .</p>

  <p class="block4">“Tabii. Bize karşı hiçbir yükümlülük altında değilsiniz.”</p>

  <p class="block4">Matlock tel örgülü ufak, dikdörtgen pencereye yürüdü. Emniyet Amirliği, Carlyle kasabasının güney ucunda, üniversite bahçesinden altı yedi yüz metre kadar uzakta, ilçenin sanayi bölgesindeydi. Yine de sokaklarda iki sıralı ağaçlar vardı. Carlyle çok temiz, çok derli toplu bir ilçeydi. Emniyet Amirliğinin yakınındaki ağaçlar budanmış, hepsine ayrı biçimler verilmişti.</p>

  <p class="block4">Ama gerçek Carlyle bambaşkaydı.</p>

  <p class="block4">“İzin verirseniz bir soru sormak istiyorum,” dedi Matlock. “Loring'in cesedini bulmuş olmam, onunla beraber çalışmakta olduğum havasını uyandırır mı? Yani o öldükten sonra bile, benim de o yaşarken yapmakta olduğum şeyle ilgili olduğum düşünülür, mü?”</p>

  <p class="block4">“Sanmıyoruz... cinayet öncesindeki davranışlarınız üzerinize hiçbir kuşku düşürmez.</p>

  <p class="block4">“Ne demek istiyorsunuz?” Matlock ajana dönerek gözlerinin içine baktı.</p>

  <p class="block4">“Açık konuşalım, paniğe kapıldınız. Kaçmadınız, o bölgeden uzaklaşmadınız! Düpedüz kendinizi kaybettiniz, avazınız çıktığı kadar da bağırıp çağırmaya başladınız. Oysa özel görevli biri dünyada böyle davranmazdı.”</p>

  <p class="block4">“Ben böyle bir durum için programlanmadım.”</p>

  <p class="block4">“Sonuç aynı ama. Onun öldürülmüş olduğunu anlar anlamaz kendinizi kaybettiniz.</p>

  <p class="block4">Nemrut denilen örgüt bizim de bu işe dâhil olduğumuzdan zerre kadar kuşkulanacak olursa...”</p>

  <p class="block4">“Kuşkulanmak mı?” diye Matlock onun sözünü kesti. “Düpedüz öldürdüler onu!”</p>

  <p class="block4">“Loring'i biri öldürdü. İnsan kimliğini ve yapmakta olduğu işi ne kadar ustalıkla gizlerse gizlesin, hiçbir gizleme yüzde yüz değildir. Ama Loring mümkün olduğu kadar gizlenmişti.”</p>

  <p class="block4">“Anlıyorum.”</p>

  <p class="block4">Greenberg duvara yaslanıp kollarını göğsünde çaprazladı, iri mahzun gözleri düşünceliydi.</p>

  <p class="block4">“Loring, Adalet Bakanlığı mensupları içinde görev alanında kendini en ustaca gizleyebilen ajan olarak bilinirdi. Hemen hemen on beş yıldır da bunu başarıyla sürdürdü.”</p>

  <p class="block4">Ajan başını eğerek yere baktı. Sesi debinden geliyor, biraz da acı bir ton taşıyordu.</p>

  <p class="block4">“İnsan için hiçbir önemi kalmadığı zaman yararlı olan bir gizlenme. Son kez işini gördüğünde de herkesi şaşkına çeviren bir gizleme. Üstelik bu son ailesini de lekeler istemeyerek.”</p>

  <p class="block4">Greenberg başını kaldırarak gülümsemeye çalıştı, ama dudaklarında hiçbir gülümseme belirmedi.</p>

  <p class="block4">“Ne demek istediğinizi hâlâ anlayabilmiş değilim.”</p>

  <p class="block4">“Gereği de yok. Asıl sorun şu: Rastlantı sonucu cinayet yerine geldiniz, paniğe kapıldınız ve yaşamanızda hiçbir zaman korkmadığınız kadar da korktunuz. Sizi bu işten uzaklaştırabiliriz, Bay Matlock...”</p>

  <p class="block4">Ama Matlock'un yanıtlamasına meydan kalmadan kapı açıldı, Sam Kressel hızla içeri girdi. Yüzünde son derece sinirli, perişan bir ifade vardı.</p>

  <p class="block4">“Oh, Tanrım! Korkunç bir şey bu. Düpedüz korkunç Siz Greenberg'siniz, değil mi?”</p>

  <p class="block4">“Evet. Siz de Bay Kressel’siniz herhalde?”</p>

  <p class="block4">“Evet. Şimdi ne olacak?” “Kressel, Matlock'a dönerek sorusuna yanıt beklemeden,</p>

  <p class="block4">“Senin bir şeyin yok ya, Jim?” diye sordu.</p>

  <p class="block4">“Yok.”</p>

  <p class="block4">“Eh, Greenberg, neler dönüyor ortada? Washington'dakiler olup bitenlere dair sizin bilgi vereceğinizi söylediler.”</p>

  <p class="block4">“Ben de o konuda Bay Matlock ile konuşuyordum. Ve...”</p>

  <p class="block4">“Beni dinleyin,” diye Kressel birden onun sözlerini kesti.</p>

  <p class="block4">“Sealfont'a da telefon ettim, o da benimle aynı kanıda. Olup bitenler dehşet verici. Bay Loring'in ailesine en içten başsağlıklarımızı sunmak isteriz, ama bizim iznimiz alınmadan bu olay nedeniyle Carlyle Üniversitesinin adının hiçbir biçimde kullanılmamasını istiyoruz. Ayrıca olanlar, durumu kesinlikle değiştirdi. O nedenle, bu işe hiçbir şekilde karıştırılmamak istiyoruz. Bunu da anlayacaksınız sanıyorum.”</p>

  <p class="block4">Greenberg'in yüzünde bu sözlerden hiç hoşlanmamış olduğunu belirten bir bakış belirdi.</p>

  <p class="block4">“Paldır küldür geliyor, neler olup bitiğini bana soruyorsunuz. Üstelik sorularınızı yanıtlamak için bana fırsat vermeden, neler yapılması gerektiğini söylüyorsunuz. Şimdi, nasıl konuşayım, ne diyeyim istiyorsunuz? İsterseniz Washington'a telefon edip isteklerinizi bildireyim. Yoksa önce beni dinler misiniz? Hangisini isterseniz isteyin, benim için zerre kadar fark etmez.”</p>

  <p class="block4">“Böyle düşmanca konuşmanız için hiçbir neden yok. Bu işe karıştırılmayı biz istemiş değiliz.”"</p>

  <p class="block4">“Kimse istemedi.” Greenberg gülümsedi. “Yalnız rica ederim, sözümü bitirmeme izin verin. Matlock'a bu görevden ayrılabileceğini, kararından cayabileceğini söyledim. Henüz beni yanıtlamadı, onun için ben de ne karar verdiğimi size söyleyemeyeceğim. Yine de Loring'in gerçek kimliği hemen açıklanacaktır. Nasıl olsa er geç açıklanacak. Ama Dr. Matlock bu görevde kalırsa, biraz gürültü kopararak yayacağız açıklamayı.”</p>

  <p class="block4">Kressel ajana bakakalmıştı. “Ne demek bu?”</p>

  <p class="block4">“Loring yıllardır, Washington'un belki de en kötü isim yapmış hukuk firmasının ortağıydı. Firma müşterilerinin listesi Mafya mensuplarının fihristinden farksızdı... Bu sabahın erken saatlerinde, Loring iki araba değiştirmesinden ilkini yaptı. Olay Hartford'un banliyösü Elmwood'da geçti. Loring'in Washington plakalı arabası ismi herkesçe bilinen Mafya şeflerinden birinin evinin yakınma bırakıldı. Arabanın bırakıldığı yerden iki blok kadar aşağıda da kiralık bir araba Loring'i bekliyordu. Loring o arabaya binerek Carlyle'a geldi, onu da tam Crescent Sokağı 217 numaranın kapısında park etti. Yani Sealfont'un binasından beş blok öteye. Crescent Sokağı 217 numaralı evse Dr. Ralston adında birine ait...”</p>

  <p class="block4">“Gizli gizli çocuk alan bir adamdır,” diye onun sözünü tamamladı Greenberg.</p>

  <p class="block4">Kressel, sözcüklerin üzerine basa basa, “Bizim üniversitemizle de hiçbir ilişkisi yok,” diye belirtti.</p>

  <p class="block4">“Ralston'dan çok daha kötüleri var üniversitenizde,” diye sakince karşılık verdi Greenberg. “Ve ayrıca doktor da hâlâ Mafyanın emrinde çalışıyor. Neyse Loring arabayı onun evinin tam karşısına park etti, ikinci kez araba değiştirmek için yürüyerek ilçeye girdi. Belli etmeden ben onu izleyerek koruyordum; izlememin asıl nedeni de bu dosya çantasıydı. Yolda giderken Bell Şirketine ait bir telefon tamir kamyonu aldı onu... Kamyon yollarda zaman zaman duruyordu... Bu arada Cheshire Kedisi adlı bir lokantada da durdu... Sonunda kamyon onu Sealfont'un evine getirdi. Loring'in o malikânede olduğunu bizlerden başka bilen yoktu. Bilemezlerdi. Çünkü bilmiş olsalardı, daha o eve girmeden yolunu keserlerdi. Onun Crescent Sokağına park etmiş olduğu arabayı bulmuş, onu gözlemekteydiler.”</p>

  <p class="block4">“O da bana aynı şeyi söyledi,” dedi Matlock.</p>

  <p class="block4">“Arabanın bulunup gizlice gözaltına alınması olanağının bulunduğunu biliyordu Loring. Arabanın izinin bulunması için de kasten birtakım izler bırakmıştı. Nitekim arabanın başına dönüp de onun aranmış, elden geçirilmiş olduğunu anlayınca, hiç vakit kaybetmedi. Neler yaptı, bilmiyorum, ama seni bulmak için var olan tüm olanaklardan yararlandı. Ta seni uzaktan görene kadar.”</p>

  <p class="block4">“Evet, öyle.”</p>

  <p class="block4">“Ne var ki, gereği kadar çabuk davranmadı.”</p>

  <p class="block4">“Ama bütün bunları bizimle ne ilgisi var? Ne gibi bir bağlantısı olabilir bizlerle?” Kressel bu sözleri âdeta bağırarak söylemişti.</p>

  <p class="block4">“Eğer Dr. Matlock kabullendiği göreve devam etmek isterse, o zaman Loring'in gangsterler tarafından öldürtülmüş olduğunu alabildiğine yayacağız. Herkes onun yeraltı örgütlerine mensup insanları savunan, koruyan bir hukuk şirketinin başında olduğunu öğrenecek. Kötü şöhretli bir avukat, belki de Mafyanın kirli para işlerini yöneten bir hukukçu, istenmeyen kimselerin vekili diye reklam edeceğiz onu. Demin sözünü ettiğim Mafya şefiyle Dr. Ralston tutuklanacak. İkisi de kolayca harcanabilecek türden kimseler. Cinayetin asıl nedenini böyle bir duman perdesi ardına öylesine gizleyeceğiz ki, kimse işin içinden çıkamayacak. Gerçek katiller bile. Matlock unutulacak bu arada. Daha önce de benzer olaylarda böyle yaptık. Her seferinde de başarılı olduk.”</p>

  <p class="block4">Greenberg'in kendine güvenen soğukkanlı işadamı havası Kressel'i iyiden iyiye şaşırtmıştı. “Çok hızlı konuşuyorsunuz, değil mi?” dedi.</p>

  <p class="block4">“Çok akıllı, çok zeki bir adamımdır da ondan!”</p>

  <p class="block4">Matlock kendini tutamayarak güldü. Greenberg'den hoşlanmıştı; hem de üzücü bir an yaşamakta olmalarına karşın. Belki de o nedenle. Bu ajan çok ustaca konuşmayı biliyor, kafası çok hızlı çalışıyordu. Gerçekten de çok akıllı bir adamdı.</p>

  <p class="block4">“Ya Matlock ellerini yıkayıp bu işten çıktığını söyleyecek olursa?”</p>

  <p class="block4">Omuz silkti Greenberg. “Boş konuşmaktan hiç hoşlanmam ben. Hele kendi öyle söylesin.”</p>

  <p class="block4">İki adam da Matlock'a baktılar.</p>

  <p class="block4">“Korkarım, bu işle artık ilişkim kalmadığını söylemeyeceğim, Sam. Görevim hâlâ sürüyor.”</p>

  <p class="block4">“Ciddi olamazsın bu sözlerinde. Adamı öldürdüler.”</p>

  <p class="block4">“Biliyorum. Ölüsünü bulan da benim.”</p>

  <p class="block4">Kressel elini koydu Matlock'un kolunun üzerine. Dostça bir hareketti bu. “Ben sürü kollayan isterik bir çoban değilim, Jim. Durum beni gerçekten ilgilendiriyor. Ama korkuyorum. Çünkü gözlerimin önünde bir insan, hiç de baş edemeyeceği biçimde bu işe ustaca manevralarla itiliyor.”</p>

  <p class="block4">Greenberg, “Onun önemi yok,” diye Kressel’in sözlerini kesti. “Biz de durumla ilgileniyoruz. Matlock'un bu işin üstesinden gelemeyeceğine inansaydık, hiçbir zaman kendisine böyle bir öneride bulunmazdık.”</p>

  <p class="block4">Kressel, “Bence bulunurdunuz,” dedi. “Yetenekleri hakkında kuşkularınız olsaydı bile yine de aynı öneriyi yapardınız. Sözlerinize bir saniyecik bile inanmıyorum. Harcamak sözcüğünü çok rahat kullanıyorsunuz, Bay Greenberg.”</p>

  <p class="block4">“Böyle düşünmenize üzüldüm. Çünkü gerçek hiç de dediğiniz gibi değil. Öyle düşünmüyoruz biz... Bu konuda bana ayrıntılı durum değerlendirilmesi yapılmadı, Kressel, ama sizin bu işteki göreviniz irtibat ajanlığı değil miydi? Çünkü öyleyse, bu işten ayrılmanızı öneririm. O işe bir başkasını arayıp atamamız gerekecek.”</p>

  <p class="block4">“Böylelikle meydan da size kalacak, öyle mi? Üniversitede dilediğiniz gibi at oynatabileceksiniz. Öyle değil mi? Yağma yok.”</p>

  <p class="block4">“Öyleyse hep birlikte çalışacağız. İkimiz için de bu son derece biçimsiz bir şey olacak ama... Bu işe ve bizlere düşmanca karşı çıktınız, belki böyle olması daha iyi. O yüzden belki ben de gözlerimi daha çok açarım, daha tetikte olurum. Çünkü her şeyi itiraf edip duruyorsunuz.”</p>

  <p class="block4">Greenberg'in bu sözleri Matlock'u şaşırtmıştı. Birbirlerine düşmanca tutum içinde olan kimselerin işbirliği yapmaları başka şeydi, üstü örtülü suçlamalarda bulunmak başka şey. Hakaretse bambaşka bir şey. Kressel, yüzü öfkeden kıpkırmızı kesilmişti, “O sözünüzle ne demek istediğinizi açıklar mısınız? diye atıldı.</p>

  <p class="block4">Greenberg bu soruyu yanıtladığı zaman, sesi yumuşak, akla yakın ve söylediği sözleri de yadsır gibiydi. “Siz istediğiniz kadar konuşun, bayım. Bu gece çok iyi bir dostumu kaybettim. Yirmi dakika önce de o dostun karısına telefon ederek olayı bildirdim.</p>

  <p class="block4">Bu koşullar altında kimseye hiçbir sözümün ne anlama geldiğini açıklayamam. Üstlerimle ben daima ayrılırız bu noktada. Şimdi, kapat çeneni de hangi saatlerde seninle temas kuracağımızı bir kâğıda yazayım. Ayrıca olağanüstü durumlarda telefon edeceğin numaraları da bildireyim. İstemiyorsan, hemen çek git buradan.”</p>

  <p class="block4">Greenberg dosya çantasını bir masanın üzerine kaldırarak açtı. Duyduğu sözlerden donakalmış, dili tutulmuş olan Kressel ajana sessizce yaklaştı. , Matlock o eskimiş dosya çantasına baktı. Daha birkaç saat önce ölmüş birinin bileğine zincirle bağlı olan çantaya. Öldürücü oyun başlamıştı. Bunu biliyordu. Ölüm dansının ilk adımları kan dökülerek atılmıştı.</p>

  <p class="block4">Şimdi verilmesi gerekli kararlar verilecekti. Birtakım insanlara da karşı çıkılması gerekecekti ayrıca. [63]</p>

  <p class="block4"></p>
</body>
</html>
