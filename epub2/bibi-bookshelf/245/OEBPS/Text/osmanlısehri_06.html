<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>osmanlısehri</title>
  <link href="../Styles/template.css" rel="stylesheet" type="text/css"/>
  <meta content="urn:uuid:fa74168c-8f72-43cb-84d0-14e9edcf3c81" name="Adept.expected.resource"/>
</head>

<body>
      <p class="e-perde" id="toc_marker-14">İKİNCİ BÖLÜM / OSMANLI ŞEHRİ</p>

      <p class="e-1-baslik" id="toc_marker-15">OSMANLI ŞEHRİ</p>

      <p class="e-paragraf">Osmanlı şehri, insanlık tarihinde benzeri çok az olan, müstesna bir kültür ürünüdür. Genellikle şehrin kendisi istisnaî bir kültür ürünüdür. Eflatun “İnsanın en büyük erdemi şehir kurmak erdemidir" diyor.</p>

      <p class="e-paragraf">Bugün Osmanlı dünyasına, onu çöküş döneminin ızdırabı-nı yaşayanların bakış açısından farklı olarak, tarafsız bir şekilde bakabilecek kadar uzak bulunuyoruz. Fakat o günleri yaşayanlar, çöküntünün getirdiği bunalımla Osmanlı dünyasını bütünüyle çöküntünün, olumsuzluğun sebebi olarak görüyorlardı. Böyle bir görüş açısının etkin girişiminden itibaren, Tanzimat'tan, hatta Nizam-ı Cedid'den bu yana neredeyse iki asır geçmiş bulunuyor.</p>

      <p class="e-paragraf">Bütün 19. asrın kültür bakış açısı, yalnızca Helenistik temellere dayanan bir medeniyet tasavvuru üzerinde temellendiriliyordu. O kadar ki 1850'lerde Batı Avrupa'da kimse Rönesans'ı bilmiyordu. Rafael, Mikelanj, Leonardo bütün Batı Avrupa için yoktu. Jacob Burckhardt'ın İtalya'da Rönesans Sanatı adlı kitabından sonra Batı Avrupa, Rönesans sanatının yeniden farkına vardı.</p>

      <p class="e-paragraf">Hemen Burckhardt'ın kitabından sonra Goethe "Tüm Ortaçağ Hıristiyan sanatını, kültürle alakası olmayan vahşiler sanatı" addetti. Onun için "Gotların Sanatı" anlamında "Gotik" diyordu o dönemin ürünlerine. Asya Avrupa steplerinde aşağı yukarı 3. asırdan 16. asra kadar hâkim olan step kültürleri, hareketli kültürler hakkında kimsenin fikri yoktu. Tabii bu arada Uzakdoğu kültürleri, primitif kültürler ve İslam, kültürden sayılmıyordu. Sanatları da öyle. Tabii şehirleri de. Ama neye rağmen?</p>

      <p class="e-paragraf">Çok önemli bir olay zikretmek gerekir: Fransa'nın 19. asırdaki en büyük edebiyatçılarından Alphonse de Lamartine Türkiye'ye geliyor. (O kadar büyük bir prestiji var ki Fransa'da cumhurbaşkanlığına namzetliğini koyması için müthiş ısrarlara sırtını çevirip geliyor.) Abdülmecit kendisine Denizli yöresinde büyük bir çiftlik hediye ediyor. Lamartine, rica üzerine ricada bulunuyor çok daha küçük bir çiftlik verilmesi için. Orada 10 küsur sene yaşıyor (1830-45 arası). Bu seyahatin Osmanlı topraklarında geçen günlerine dair "Doğu Seyahati" adlı hatıralarında şunu söylüyor: "Bu memleketin iki özelliği var ki bunları hiçbir Batılının tasavvur etmesine imkân yoktur. Birisi, bu memleketin temizliği ki hiçbir Batılı böyle bir temizliği tasavvur dahi edemez. İkincisi de memleketin güzelliği."</p>

      <p class="e-paragraf">Ziya Paşa Lamartine'den aşağı yukarı 30 sene sonra Fransa'yı, Namık Kemal Londra'yı geziyor. Sitayişler, nutuklar atan Namık Kemal'in efsanelerle yüklü Londra hatıraları karşısında; Heine'nin 'Londra Hatıraları' var.</p>

      <p class="e-paragraf">Mustafa Armağan (Yağmur dergisi, sayı: 2, Ocak-Mart 1999) ikisini karşılaştırdı. Heine korkunç bir trajediyi anlatırken, Namık Kemal harika bir Londra'dan söz ediyor. Tabii hakikatin ne olduğunu, sanayileşen İngiltere'de, çalışanların nasıl bir trajedi yaşadıklarını, yaşadıkları çevrenin nasıl bir felaket olduğunu Charles Dickens'tan öğrenmek mümkün. Yani Namık Kemal hayal görmüş bulunuyor. Sömürge servetiyle yaşayan çok küçük bir grubun vücuda getirdiği, gösterişli nesneleri görmüş; ama onun arkasında büyük insan kitlelerinin yaşadığı sefaletin farkında bile olmamıştır.</p>

      <p class="e-paragraf">Ziya Paşa "Diyâr-ı küfrü gezdim, beldeler kâşaneler gördüm / Dolaştım mülk-i İslâmî bütün viraneler gördüm" diyor. Ziya Paşa bunu yazdığı sırada Fransız sanayileşmesi başlamış bulunuyor, Fransa'nın bütün şehirlerinin kenar mahallelerinde akıl almaz bir sefalet yaşanıyordu. Ziya Paşa'nın ise bundan haberi yoktu. Yaşadığı ülkenin güzelliklerini takdir etmekten acizdi. Alphonse de Lamartine'i hayranlıklara sürükleyen şeyden de habersizdi.</p>

      <p class="e-paragraf">Aynı şekilde 1924'te, Le Corbusier Balkanlardaki Osmanlı şehirlerini, Trakya'yı, İstanbul'u geziyor. Buradan hareket ederek, müthiş hayranlıklarla aldığı ölçüler, yaptığı tespitler Le Corbusier'nin mimarîsinin temellerini oluşturuyor. Aynı tarihte biz, o şehirleri harita mühendislerinin şehir planı üzerine cetvelle çizdikleri yolları inşa etmek için yıkıyorduk. Bütün dünyada şehir planlarına 'şehir planı' denirken, Türkiye'de 'imar planı' deniyor. Sanki daha evvel mamur değilmiş de(?) sonra mamur olacakmış gibi.</p>

      <p class="e-paragraf">Şimdi burada Osmanlı şehrinin hangi özellikleriyle istisnaî bir ürün olduğunu anlatmadan evvel, 20. asrın çok önemli bir düşünürünün, bir kültür ve sanat tarihçisinin Osmanlı kültürü hakkında söylediği bir şeyi nakletmek istiyorum. Ernst Diez, asır başında Josef Strzygowski ve Heinrich Gluck ile beraber Viyana Arkeoloji Enstitüsü'nü kurarak, dünyaya yeni ufuklar açan üç kişiden birisidir.</p>

      <p class="e-paragraf">Burada Diez'in, tespitini dile getirmek istiyorum. Bu, İslam şehrine, daha ziyade Osmanlı şehrine nasıl bakmamız lazım geldiğini gösterecek çok çarpıcı bir ikaz. Diez diyor ki; "Bir üslup, insanlık tarihi boyunca yalnızca 3-5 asırda bir vücut bulan bir kültür olayıdır. İşte 16. asır Osmanlı çinisi böyle bir üslup olayıdır. Önemi, taşıdığı değerler açısından bunu M.Ö. 4.-5. asır Yunan heykel üslubuyla yan yana koyabiliriz." Ve bu üslubun özelliklerini anlatıyor. Üslubun özellikleri de çok önemli. Çünkü bir üslup, bütün bir kültürün ortak değerler sisteminin biçim dünyasına yansıması suretiyle oluşuyor. Burada Diez'in 16. asır çinisiyle ilgili olarak işaret ettiği üslup özellikleri, yapacağımız birçok tespitin de tamamlayıcısı olacaktır.</p>

      <p class="e-paragraf">Diez 16. asır Osmanlı İznik çini üslubunu şöyle anlatıyor: "İmmateryal (gayrimaddî), sonsuzluğu, sonsuz mekânı, sınırsız mekânı temsil eden, beyaz zemin üzerinde; sınırları belirgin, bitkisel, çiçekli bir tezyinatın, sakin, yavaş hareketi bu üslubu belirler." Tabiî Diez'in söylediklerinde en önemli husus, bunun özellikle Batı dünyası için çok önemli olan M.Ö. 4.-6. asır Yunan heykel sanatıyla eşdeğer görülmesi; tabiî ondan farklı özelliklere sahip olarak.</p>

      <p class="e-paragraf">Osmanlı şehrini anlatmak için, bugüne kadar meseleye nasıl yaklaşıldı? Kısaca bundan söz etmek istiyorum. Batılı şehir tarihçileri Osmanlı şehrine, İktisadî işleyişi ve sosyal ilişkileri açısından biraz sathî bir şekilde idari yapıya temas eden görüşlerle yaklaştılar. Fakat ısrarla üzerinde durdukları ortak nokta, şehri "pek düzenlenmemiş bir karışık işleyiş" olarak anlatıyor olmaları.</p>

      <p class="e-paragraf">Bu anlatım, bir bakıma belirli bir kültürün içerisinden gelen kişilerin, kendi kültürlerinin parametrelerine göre bakma ve değerlendirme biçimine dayanıyor. Doğrusu Osmanlı şehrinin anlaşılması için şehrin İktisadî yapısını ön plana çıkararak, o yolla şehri anla(t)maya teşebbüs eden bir girişim, İlhan Tekeli tarafından ortaya konuldu. Beraber bulunduğumuz bir toplantıda İlhan Tekeli 'bunun yeni bir yaklaşım olduğunu' anlattı. (Gerçekte yeni olduğuna pek kani değilim.)</p>

      <p class="e-paragraf">Anlattığı husus bayağı ilginç: İlhan Tekeli, Bursa'nın fethinden hemen sonra Tebriz'den gelen ipekli kumaşların Trabzon yahut Samsun'dan yüklenip, deniz yoluyla İstanbul'a ulaştırılıp İstanbul'dan dünyaya nasıl satıldığını dile getirdi; ve Orhan Gazi'nin bu ticaret yolunu değiştirme kararını nasıl gerçekleştirdiğini anlattı. "O zamana kadar kervanlar bir yerden aldıkları malı, götürüp bir başka yere teslim ederken, paralarını gittikleri yerde alırken; yeni bir para, bir nevi senet sistemi gibi bir sistem kurularak Tebriz'den yahut Erzurum'dan devralınan malların yolda pazarlanarak, yeni malların satın alındığını, böylece çeşitli şehirlerde ticarete devam edilerek Bursa'ya gelindiğini; Bursa'da bu kervanların ellerinde bulunan en kıymetli malları pazarlamaları sonucunda, deniz yolu ticaretinin ölmesi ve bu kara yolu ticaretinin öne çıkmasıyla Bursa'nın nasıl bir İktisadî gelişme gösterdiğini nakletti.</p>

      <p class="e-paragraf">Tabiî şehrin İktisadî gelişme göstermesi önemli, ama şehrin İktisadî gelişme ve büyümenin ötesinde, hangi özelliklere sahip olarak geliştiği ayrı bir mesele. Ayrıca bu anlatım ve benzer anlatımlar, şehrin bir bakıma ekonomik olayların bir ürünü olduğunu ileri süren teze tekabül ederken, esasında İktisadî hayatın da, Orhan Gazi'nin kervan yolunu değiştirme kararlılığı ve iradesinin ürünü olduğu gözden kaçmış bulunuyordu.</p>

      <p class="e-paragraf">Şehir, bir ön iradenin ürünüdür.</p>

      <p class="e-paragraf">Mustafa Özel (genellikle çok uzun vadeli İktisadî tahminlerde bulunan bir iktisatçı) dünya İktisadî yapısında meydana gelen oluşumlarla ilgili yazısında diyor ki, ''Bundan 8-10 sene kadar evvel dünyada şöyle bir gelişme olacağını tahmin ediyordum, benim tahmin ettiğim gibi olmadı. Bu yanılgıya nasıl düştüğümü inceleyince gördüm ki kültürel ve politik olayların, İktisadî olayların gelişmesinde etkili olacağını o tarihte hesap etmemiştim. Yanılgının esasının bu noktada olduğunu görüyorum."</p>

      <p class="e-paragraf">Bir şehri büyütme kararı veya bir sanat eserinin üslup özelliklerini oluşturmak gündemdeyse (16. asır Osmanlı çinisi de bir anda ortaya çıkmıyor. Ondan evvelki üç asırlık Osmanlı ve iki asırlık Selçuklu kültürel gelişmesinin mimarlıkta, şehir oluşumunda, diğer sanatlarda, edebiyatta ve tabiî çini seramik sanatındaki gelişiminin bir ürünüdür) buna bir de asırlarca peşinden gidilen bir kültürel iradenin ürünü gözüyle bakmak mecburiyetindeyiz.</p>

      <p class="e-paragraf">Burada 16. asır Osmanlı çinisi tarif edilirken şu önemli tespitler yapılıyor: Bitkisel, çiçekli tezyinat, sonsuzluğu temsil eden bir zemin üzerinde var. Varolan şeylerin sınırları belirgin, hatta parlak renklerle her şey tanımlanmış. Yani çini sanatının meydana getirdiği genel tablonun içersinde yer alan unsurlar, sınırları belirgin ve parlak renklerle, şahsiyetleri açıkça görülen nesnelerden oluşur.</p>

      <p class="e-paragraf">Çini yahut Rönesans resmi, bir modern resim, bazı nesnelerden, mimarî de bazı birimlerden oluşuyorsa; hiç şüphe yok ki böyle birimlerden oluşan en önemli insan ürünü şehirdir. Şehir, binlerce, onbinlerce, yüzbinlerce binadan oluşuyor.</p>

      <p class="e-paragraf">Bir an 19. asır Batı Avrupa şehirlerine dönüp Paris'i tasarlayalım. Paris neden oluşuyor? Yuvarlak meydanlardan ve bu yuvarlak meydanları birbirine bağlayan bulvar ve yollardan. Bu yolların ve yuvarlak meydanların etrafında neler var? Bina dizileri. Nasıl bina dizileri? Hepsi yola göre aynı hizada bulunuyor. Paris'in Haussmann yahut III. Napolyon tarafından gerçekleştirilmiş bütün parçalarında bütün balkonlar eş, binaların hepsinin yüksekliği aynı. Öyle ki yan yana gelen iki binanın birbirinden ayrı iki bina olduğunu anlamak için iyice yaklaşıp iki binanın arasındaki iki milimetrelik yahut yarım santimlik derzi görmek gerekiyor.</p>

      <p class="e-paragraf">Şimdi, doğrusu bu Osmanlı çinisindeki sınırları belirli varlıklar bütünlüğü gibi bir tanımlamanın tam zıddı bir durum. Bunu tam olarak anlamak için bir Osmanlı şehrinin sokağında yürümek kâfidir. O sokakta her ev kendi başına duruyor. O evden sonra, çok değil birkaç metre sonra ikinci bir ev geliyor. Her evin, kesin olarak şahsiyete sahip bir varlık olduğunu görüyoruz. Şehir merkezinde aşırı yoğunlaşmadan dolayı evlerin yan yana geldikleri durumlarda ise her evin kendisine ait olan cumbaları, o evin şahsiyetini tarif ediyor.</p>

      <p class="e-paragraf">Bu noktada önemli bir farklılaşmayla karşı karşıyayız. Bu konuda Paris modeline göre inşa edilmiş Berlin gibi birçok 19. asır Batı Avrupa şehri, aşağı yukarı aynı niteliklere sahip. Orada şehri meydana getiren bireylerin şahsiyeti hiç gündemde değil.</p>

      <p class="e-paragraf">O zaman gündemde olan ne? Bunları hepsinin aynı hizada, aynı yükseklikte ve aynı karakterde olmasını emreden bir idare. Tabiî bunun I. Napoleon, III. Napoleon iradelerinin tamamen diktatörce hükmetme taleplerinden kaynakladığı apaşikâr. Tabiî 14. Louis'nin iradesi de aynı. Yaptırdığı sarayın bir odasının şahsiyetini dış cepheden görmek mümkün değil. Yüzlerce metre boyunda olan Versailles Sarayı'nın bir ucundan başlayıp sonuna kadar pencereler birbirinin eşi; birkaç ufak çıkıntı var ama bunun içinde neler olup bittiğini kat'iyen görmüyorsunuz.</p>

      <p class="e-paragraf">Küçük örnek olarak Topkapı Sarayı ile kıyas ederseniz, orada III. Murad'ın odası, Sultan Osman odası, Revan Köşkü, Fatih'in yaptırdığı Bağdat Köşkü vs, bugün hazine dairesi olarak kullanılan kısım, Çinili Köşk, III. Ahmet Kütüphanesi. 4-5 bin kişinin bir arada yaşadığı bir yerleşmede, hem fonksiyonlara göre, hem de yapılma, inşa edilme tarihine göre meydana getirilen her şey şahsiyetiyle kendisini ortaya koyuyor.</p>

      <p class="e-paragraf">Versailles'da bir irade her şeyi tayin ediyorsa, Barok çağı saraylarını da bir irade tayin ediyorsa; Topkapı Sarayı bunun tam tersi. Çünkü Topkapı Sarayı'nda her ev ayrıca var.</p>

      <p class="e-paragraf">Yok edilmekte olan Pekin, hiç şüphe yok ki insanlığın meydana getirdiği en ilginç şehirlerden bir tanesi. Ama Pekin'de imparator sarayının simetri aksından dağları taşları geçerek uzanan bir aks var; bütün şehir yolları bu aksa paralel veya bu aksa dik olarak meydana getirilmiş. Pekin'e baktığınız zaman, dışarıdan evlerin damları ve o damların bazen bir istikamette, bazen öbür istikamette olmasıyla, iki aslî, iki tali tarafa meyilli olan çatının yüksekliğiyle, hangi evin daha büyük, hangisinin daha küçük olduğunu fark etme imkânı var. Ama bütün şehir, emredilen bir çizgi üzerinde oluşturulmuş.</p>

      <p class="e-paragraf">Pekin'de yapı adalarının çepeçevre duvarı var, bu yapı adaları geometrik şekilde parsellere ayrılmış, parsellerin her birinin bir kapısı var. Her ev üç kısımdan oluşuyor; kapıdan girdikten sonra, sağda bir blok, solda bir blok ve karşıda misafir kabul edilen, yaşanılan ana blok. Her ev bu şemaya göre inşa ediliyor. Doğrusu bu, bütün insanlara aynı büyüklükte ayakkabıyı giydirmeye benzer bir şey.</p>

      <p class="e-paragraf">Bununla kıyas ederseniz Osmanlı şehri kimseye öbürünün giydiği ayakkabıyı giydirmeye teşebbüs etmiyor. Osmanlı şehrinde, her evin şahsiyeti var. Bu şahsiyeti oluşturan önemli bir unsur, şehrin çok önemli bir elemanı olan yolların biçimi.</p>

      <p class="e-paragraf">Pekin'de her şey sarayın ana aksına göre yerleştirilirken, belirlenmiş olan yapı adalarının içinde kısmi veya kısıtlı bir şahsiyetten söz edilebilir. Paris'te ise bulvarlar, cetvelle çizilmiş düz çizgileri takip eden yollar, bu yolların iki tarafında 6 kat yükseklikte ve biçimleri de ön irade tarafından belirlenmiş binalar inşa ediliyor. Burada hiçbir şahsiyet ifadesine imkân verilmiyor, üst irade emrediyor, her şey ona göre biçimleniyor.</p>

      <p class="e-paragraf">Tabiî genellikle Batı dünyası, insana, bu kuvvete karşı küçüklük ve saygı hisleriyle "Adama bak, neyi başarmış!" duygusunu veriyor. Tanzimat insanı da, Batı'nın kazandığı birkaç askerî başarıdan ve geliştirdiği teknolojilerden, özellikle Bonaparte'ın askerî zaferlerinden (Osmanlılara karşı yenilmiş olmasına rağmen) öyle etkilenmiş bulunuyor ki, bu olmamışı başarma duygusu, Tanzimatçılar için de önem kazanıyor.</p>

      <p class="e-paragraf">Ama Osmanlı dünyası bu değil. Osmanlı şehrinde yollar böyle cetvelle çizilmiş değil. Peki, neye göre yapılmış?</p>

      <p class="e-paragraf">Denebilir ki Osmanlı bir bakıma varlığın kuvvetler hiyerarşisini incelemiş. Mesela, dağların biçimini ben değiştire-mem, demiş. Dolayısıyla ben, şehri ovada tarım toprağını ziyan ederek kullanmak yerine yamaçlara yerleştirmeyi tercih ediyorsam, ayrıca yamaçların serin rüzgârlar aldığını da biliyorsam, insanımın uzak ufuklara bakmasını istiyorsam ve aynı zamanda insanımın ufkunun kısa, dar değil, uzak olduğundan haberdarsam; onlara ev yaptığımda yalnızca karşıdaki apartmanın cephesini seyretmek yerine, ta karşı dağları seyretmek, hatta o aralıklardan ovaları, yer yer başka güzel şeyleri seyretmek, yüce bir ağacın nasıl bir İlahî hikmet ürünü olduğunu görme imkânı da sağlamak istiyorsam; o zaman tabiî ki ovada olmak yerine, yamaçta olmak daha iyi.</p>

      <p class="e-paragraf">Yamaç da bir bakıma dağ. Dağı biçimlendiremeyeceğime göre, yaptığım sokaklarda yağmur sularının kolay akması, insanların kimi zaman 45 derece meyilli yerlere tırmanmak, kimi zaman dümdüz yollarda gitmek yerine, daha kolay, daha homojen meyilli yollarda yürümelerini istiyorsam, o zaman, yamacın tesviye eğrilerine uygun yollar çizerim, öyle inşa ederim, diye düşünüyor.</p>

      <p class="e-paragraf">Böyle inşa edince yollar düz olmuyor. Yollar cetvelle çizilmiş gibi olmayınca, her ev, farklı istikametlere doğru ilerleyen bu yolda, farklı istikametlere bakma imkânına sahip oluyor. Yahut değişen istikametlere dönük bulunduğu için, zaman zaman yolun verdiği istikamet ile evin aradığı istikamet arasında bir farklılaşma gündeme geliyor. Bu şartlar altında yolları cetvelle çizmek mümkün değil. (Cihangir gibi, yangından sonra cetvelle çizilen bir semt inşa edildiğinde, 60 derece meyilli merdivenleri çıkmak mecburiyeti de doğuyor.)</p>

      <p class="e-paragraf">Velhasıl Osmanlı şehri, topografyanın insan gücüyle değiştirilmesinin anlamsızlığını müdrik olarak, realiteyi göz önünde tutarak vücuda getiriliyor. Bu, çok önemli bir şey. Topografyanın biçiminde onu yaratan ilahi iradenin tezahürü var. İslâmî düşünce, "her şart altında, Allah'ın emrine kayıtsız şartsız uymak" diye tarif ediyor bunu. Gene İslam inancına göre, "varlığın her veçhesinde Allah'ın tezahür ettiği" de biliniyor. Allah, yarattığı varlığın her noktasında bulunuyor. Yani bir bakıma Uzakdoğu Tao telakkisi gibi, "gökte olan-yerde olan" gibi bir ayrım yok.</p>

      <p class="e-paragraf">O zaman o iradeye uymak çözüm oluyor. Yine bir ayet-i kerimede "Biz, sizin dininizi kolay yaptık" deniyor. İslam'da "din ilmi, amel ilmi" inancı var. Yani, din bilgisi "yapılan işi düzenleyen bilgi" olduğu için, işleri kolay yapmaya imkân veren bilgi haline geliyor. Dağın biçimini değiştirmek zordur, ama dağa uyduğunuz zaman iş kolaylaşır.</p>

      <p class="e-paragraf">Dolayısıyla şehir, İslamiyet'e çok yabancı olmayan Hıristiyan Ortaçağ şehirlerinde de olduğu gibi, insan ölçeğinde, çeşitli istikametlere yönelmiş yollardan oluşuyor.</p>

      <p class="e-paragraf">Burada tabiî, "Napoleon'un şehri daha iyi olmaz mıydı?" gibi bir soru sorulursa, şunu da hatırlamak gerekiyor. Bonaparte'ın şehri neden öyle olmuş? Sebep şu: Bonaparte, Fransız Devrimi esnasında, Triumvira'nın bir üyesi olarak topçu subayıdır. Triumvira'nın diğer iki ortağının kendisine ihanet edeceğinden ve daha sonra da halkın kendisine karşı ayaklanacağından korkuyor. Onun için düşünüyor ve diyor ki "Yuvarlak meydanlar yapar, bu meydanları iki tarafı altı katlı apartmanlarla birbirine bağlarsam, meydanlara yerleştireceğim topçu bataryaları, ayaklanacak halkı yahut bana ihanet edecek Triumvira güçlerini top ateşiyle ezer." Şehir onun için böyle kuruluyor.</p>

      <p class="e-paragraf">Şimdi böyle bir diktatörün kendi gücünü kalıcı kılmak için topçu bataryalarının halka ateş etmesine imkân verip, halkın isyanını bastırmasına yardımcı olacak şekilde çizdiği şehir biçimi, Osmanlı geç dönem aydınları için örnek oluyor.</p>

      <p class="e-paragraf">Biz tekrar aslî Osmanlı şehirlerine dönelim. Topografyaya uygun bir şehir ve yol şebekesi meydana getirildiğinde, Bonaparte'ın apartmanları gibi, birbirine yapışık evler yapmak da kolay olmuyor. Dolayısıyla evlerin ayrı ayrı olması bir taraftan yol şebekesinin gereği olduğu gibi, diğer taraftan da her evin şahsiyete sahip olmasını sağlıyor.</p>

      <p class="e-paragraf">Üçüncü olarak da çok önemli bir başka olay gündeme geliyor. Aileler sürekli ölçü ve yer değiştiriyorlar. Eğer biz kalıcı yapılar inşa edersek, bu yapıların içerisinde yaşayan ailelerin yaşama biçimine göre binaların biçim değiştirmesi mümkün olmuyor.</p>

      <p class="e-paragraf">Gazali'nin İhyâu Ulumi'd-Din isimli kitabının ikinci cildinde anlattığı çok önemli bir olay var: Meşhur Hatemu'l-Esamm, Herat'tan çıkıp hem hac vesilesiyle, hem de bir kısım yeri görmek üzere bir seyahat yapıyor. Bu seyahatte nereye gittiyse, sorular soruyor, dolayısıyla birçok tartışma açıyor. Medine'ye geliyor, şehrin kapısında muhafızlara soruyor: "Burası neresidir?" "Medine-i Münevvere'dir" diyorlar. "Olamaz! Burası Firavun'un şehri olmalıdır" diyor. Muhafızlar kızıyorlar: "Sen nasıl mübarek Medine şehrine Firavun şehri dersin!" "Öyleyse, bu şehirde bana Peygamber'in sarayını gösterin!" diyor. "Peygamber'in sarayı yoktu" diyorlar. "O zaman burası Firavun'un şehri" diyor, velhasıl tartışma devam ediyor. Onu alıp valinin önüne götürüyorlar, orada da aynı tartışma cereyan ediyor. "Peki Peygamber ve ashab nerede oturuyordu?" diye soruyor yeniden. "Flaa! Onlar topraktan, ahşaptan ve kamıştan yapılmış evlerde oturuyorlardı" diyorlar. Bunun üzerine yeniden aynı sözleri tekrarlıyor: "Firavun'un yaptığı gibi, taştan ve kireçten yapılmış bu şehir, Peygamber'in değil, Firavun'un şehridir."</p>

      <p class="e-paragraf">Hz. Peygamber ve ashabı geçici malzemeden yapılmış ve kolaylıkla değişmeye imkan veren yapıda evlerde otururken, şehirde değişmeye direnen bir yapıda, Firavun gibi değişme-meyi, ebedî kalmayı amaçlayan ve mutlak hükmeden bir iradenin ürünü olan evler inşa ediliyor. Hatem'in tenkidi bunadır.</p>

      <p class="e-paragraf">Doğrusu bu noktada modern çağdan da söz etmek lazım. Bundan 30-40 sene kadar evvel MİT'de (Massachussets Teknoloji Enstitüsü) bir şehir iktisatçısı, 'şehirlerin 20-30 senede eskimesini temin edin, ben size dünyanın bütün şehirlerinin, bütün meselelerini halledeyim' dedi.</p>

      <p class="e-paragraf">Gazali, Tehafüt el-Felasife (Filozofların Tutarsızlığı) isimli önemli kitabında Doğu ve Batı arasında cereyan eden büyük bir tartışmaya temas ediyor. Aristo'nun düşüncelerini İslam dünyasına taşıyan Farabî ve İbni Sina'yı zikrettikten sonra, "Bu ikisini değil, bunların efendilerini tenkit edeceğim" diyor. Efendileri de Aristo; onu tenkit ediyor. Getirdiği tenkit, Aristo metafiziğinin statik bir varlık telakkisine dayandığı ve bu açıdan temel bir yanlışı temsil ettiğini ortaya koyuyor.</p>

      <p class="e-paragraf">Gazalinin bu açıklaması, Muhyiddin Arabi'de devam ediyor. Arabi'nin son derece önemli kitabı Fusüsu'l Hikem, peygamberlerin hikmetlerinin bir dizisi. Şuayp Peygamberin hikmetinin anlatımında "varlığın her an yeniden oluşma halinde bulunduğunu, hiçbir şeyin statik ve değişmez olmadığını, her şeyin sürekli değişir olduğunu" yeni bir büyük mantık silsilesiyle, Kur-an'ı Kerimin bir ayet-i kerimesinden hareket ederek bir kere daha anlatıyor. O ayet-i kerimede Allah: "Ben, her gün başka se'ndeyim"<span class="e-dipnotno" style="font-size:0.63em;" xml:lang="tr-TR"><a href="../Text/osmanl%C4%B1sehri_08.html#footnote-100-1" id="footnote-100-1-backlink">1</a></span> diyor.</p>

      <p class="e-paragraf">Aristo düşüncesinin statik telakkisi, İbn-i Rüşd vasıtasıyla Hıristiyan dünyasına, Rönesans'a, bütün Avrupa kültürüne hâkim oluyor ve sonuçta değişmeyecek şehirler yapan Batı Avrupa şehirlerinin problemlerini çözme sorunları bugün gündemde. Oysa İslam'da, şehirlerin sürekli değişme halinde olmasını temin eden bir anlayış tüm bir kâinat ve varlık telakkisinin yansıması olarak gündeme geliyor.</p>

      <p class="e-paragraf">Modern şehirde, insan hayatını sürekli birbirine benzer duvarlar arasına hapseden, dünyaya sırtını dönen, ona karşı duyarsız olan, hatta duyarsız olması da önemsiz sayılan bir insan telakkisi görüyoruz. Buna karşılık Osmanlı şehri, sakin, hareketli yol şeması üzerinde, yol boyunca yeri, biçimi, şahsiyeti değişen evlerin arasında büyük abidelerin bulunduğu yerleri, büyük abidevî ağaçların bulunduğu meydanları, alçak duvarlardan sarkan çiçekleri yahut meyve ağaçlarının sarkan dallarını görerek ve parlak, farklı renklere sahip evlerin arasından geçerek, her an yeni bir güzellikle karşılaşarak yaşayan bir insan için vücuda getirilmiş bulunuyor.</p>

      <p class="e-paragraf">Burada önemli bir mesele var; birçok insan bu muntazam olmayan yol şebekesini kargaşa olarak görüyor. Oysa Osmanlı şehrinde<span class="e-dipnotno" style="font-size:0.6em;" xml:lang="tr-TR"><a href="../Text/osmanl%C4%B1sehri_08.html#footnote-100-2" id="footnote-100-2-backlink">2</a></span> bir taraftan sürekli değişmeyi yaşarken, bir taraftan da 'değişme'den hiçbir rahatsızlık duymadan, onu tadı alman bir güzellik olarak görebiliyorsunuz.</p>

      <p class="e-paragraf">Bunu ne temin ediyor? Saraybosııa'dan Hicaz'a kadar, evlerin pencereleri hep aym biçimde. Yani Tunus'a, daha da öteye, Macaristan'a kadar... Aym pencere, camilerde biraz daha büyük, evlerin pencereleri biraz daha küçük.</p>

      <p class="e-paragraf">Hatta evlerin detayları da aynı. Koskoca devletin her yerinde bütün pencerelerin adeta aynı olmasını temin eden bir irade var. Tabiî mimarînin bütününe standart bir unsur hâkim. Mimarînin bu standart unsuru, tüm şehre hâkim bulunuyor. O pencere 1, 2 yahut 3 çeşit oluyor, 5 tane oluyor en fazla. Fakat bugün İstanbul'da olduğu gibi, ne kadar ev varsa o kadar pencere biçimi yok.</p>

      <p class="e-paragraf">1886-1889'larda Frank Lloyd Wright bir yazı yazıyor ve "Standartlar geliştirmeliyiz" diyor. Belki de her yapıda farklı çözümler aramak hırsı içinde olmanın yanılgısını fark ettiği için. 1927'de Le Corbusier yazdığı bir yazıda "Standartlar ruhunu geliştirmeliyiz" diyor. Din de bazı standartlar düzeni kuruyor. Dinî olmayan faaliyetler için de koyulan standartlar var: şiir, musiki vb. için. Şiiri, bazı kalıpların içinde oluşturmak gündeme geliyor, aruz kalıpları oluşuyor. Musikinin yine kendi kalıpları var, zamana dair ritim düzenlerini belirleyen kalıplar yahut da model, usul, makam kalıpları. Musiki bu makam kalıplarına göre yapılıyor. Tabiî o kalıplar içerisinde her defasında farklı bir şey yapmak imkânının araştırması mümkün oluyor. O kalıplar bütünlüğü tesis ederken, musiki alanında bir şeyler yapıldıktan soma, farklı bir zamanda gelen bir başka nesil, yapılana farklı unsurlar ekleyebiliyor. Eklenen unsurlarla musiki için yeni bir özellik doğuyor. Şehirde de böyle oluyor.</p>

      <p class="e-paragraf">Şehirde binalar bir yere kadar yapıldıktan sonra, gerektiğinde yeni buralar, daha sonra başka yeni binalar ilave ediliyor. Bir yerde bir bina eskimişse o sökülüyor, parçaları kullanılarak, yeni şartlar içerisinde yeni bir bina yapılıyor. Böylece şehir, sürekli değişen sosyal-ekonomik hayata ve gelişen kültürel hayatın yeni taleplerine göre yeniden inşa edilen canlı bir organizma olarak yaşıyor.</p>

      <p class="e-paragraf">Ernst Diez, bu tür oluşumu tek tek varlıkların meydana getirdiği (bunlara tektonikler diyor) bir kitle (mass) kolektivitenin ürünü olarak tanımlanıyor (toplumu, bir insanlar kitlesi olarak tasavvur etiğimiz gibi). Bu tür bir şehri, her biri ayrı şahsiyete sahip olan sayısız ve kâinatın sonsuzluğu içinde her biri teker teker duran varlıkların yan yana gelmesiyle oluşan bir bütünlük türü olarak tanımlıyor.</p>

      <p class="e-paragraf">Kâinatın sonsuzluğu içinde tek tek duran varlıklardan söz edince, bir noktaya daha dönmek icap ediyor. Muhyiddin Arabi'nin tarih görüşü şöyle: Birinci peygamberin hikmetinin içinden ikinci peygamberin hikmeti, ilk ikisinin içinden üçüncüsü, ilk üçünün içinden dördüncüsü doğar, diyor. Böyle olunca, Son Peygamber'in hikmeti bütün peygamberlerin hikmetinin hem muhassalası, hem de ona ilave edilmiş bir şey oluyor. O, son olduğu için onunki 'tam olan oluyor.</p>

      <p class="e-paragraf">Ancak, Son Peygamber'e en son, hiçbirinde olmayan farklılığı ilave eden iki hikmet var: Birincisi "ferdiyetin yüceliği", İkincisi "güzellik sevgisi".</p>

      <p class="e-paragraf">"Ferdiyetin yüceliği" düşüncesi, tabiî ki o yüce ferdin sorumluluğunu da beraberinde getiriyor. O zaman, her ev yapan kişi, "güzellik sevgisi" ile ve ikinci olarak da Peygamber'in hadis-i şerifiyle ("İnsanın dünyada esas vazifesi dünyayı güzelleştirmektir") veya bir başka hadis-i şerifte geçtiği gibi "dünyanın hüsn-ü muhafaza edilmesi sorumluluğu" ile "yüce varlık" haline geliyor. Herkes kendi evini yaparken dünyayı güzelleştirmekle mükellef bulunuyor. Bunu müdrik olduğu zaman "yaradılmışların en yücesi", kâinatı yaratan Allah'ın bu dünyadaki halifesi haline geliyor. Şimdi bu şehir, her aileye bu dünyayı güzelleştirme fiilini gerçekleştirerek "yücelme" hakkını veriyor. Paris'in apartmanları için, apartmanlarda oturan insanlar için böyle bir şans yok.</p>

      <p class="e-paragraf">Birbirine eklenen bütünlüğün bir özelliği daha var. O özellik, bu bütünün üzerine ilave alabilme imkânı yahut içinden bir parça çıkarılsa bile yine varlığını devam ettirme imkânına sahip olması. Heinrich Wölfflin Sanat Tarihinin Prensipleri kitabında kapalı ve açık bütünlükten söz ediyor. Barok'un açık bütünlüğü, bir parça Hıristiyan Ortaçağ kültürünün bir yansıması olması sebebiyle, açık bütünlük fikrine dair tezler taşıyor. Ancak Barok'un açık bütünlüğünde parçalar yok. Birey (bütünlüğü yapan parçalar), o bütünlüğün hızlı hareketi içerisinde şahsiyetini tamamen kaybediyor.</p>

      <p class="e-paragraf">Halbuki Osmanlı “açık bütünlüğü"nde, bireyler şahsiyetlerini kaybetmiyor, yüceliklerini muhafaza ediyor. Bu da şehre yansıyor. Şehir değişebilen, üzerine parçalar ilave edilebilen bir “açık bütünlük" olarak varolan bir organizma haline geliyor. Bu tip bir organizmaya Frank Lloyd Wright, Hıristiyan Ortaçağını zikrederek "organik" diyor.</p>

      <p class="e-paragraf">Ernst Dietz, değişmeye açık olma halinden hareket ederek, teknik bir tanımlama ile buna "aditif kümülatif bütünlük" ismini veriyor. Şimdi bu bütünlükte bireyler birbirlerine ve komşu eve göre mesafelerini düzenlerken, her biri güzel olan parçaların dizilerini meydana getirdiklerinden (tıpkı bir kolyede kıymetli parçaların yan yana gelmesi gibi) mahiyeti itibariyle "tezyini" (ornamentalistik) bir yapı oluşturuyorlar. Bu yapının kendisi de dünyayı güzelleştiriyor. Böyle bir oluşumda hiçbir trajik-dramatik çatışma yok.</p>

      <p class="e-paragraf">Tezyinilik, şahsiyetleri ortaya koyarken bunların bir araya gelmesinden oluşan bütünlüğün de bir güzellik olmasını, dünyayı güzelleştiren bir şey olmasını sağlıyor. Bu olay, oluşum biçimi bakımından da ilginç. Bir kere dedik ki her şeye rağmen bir bütünlük var. O bütünlük bir standartlar düzeninde ve standartlar ruhuyla oluşuyor. Standartlar, nasıl pencereler için varsa, inşaî sistemler için de var, komşuların birbiriy-le ilişkilerinde de var. Yani komşunun hakkını, mahremiyetini, manzarasını yahut ışığını ihlal etmemek gibi bir hukuk söz konusu.</p>

      <p class="e-paragraf">Bu hukukun ilginç olan tarafı şu; standartlar tanımlandıktan sonra, uygulama insanlar tarafından gerçekleştiriliyor. Yani yönetmeliklerde olduğu gibi sağdan 3 metre, soldan 3 metre şeklinde değil. (Ama, bu yönetmeliklerde 3 metre Diyarbakır'da 12 katlı iki bina arasında da 3 metre oluyor, 12 katlı iki binanın yatak odaları karşı karşıya birbirine bakıyor. Böyle akılsızlıklar oluyor.)</p>

      <p class="e-paragraf">Sözünü ettiğimiz Osmanlı şehir oluşumunda, herkes evini komşusuyla mutabık kalarak yapıyor. Bu sosyal mutabakatın ve iradenin yansıması olarak şehri insanlar inşa ediyor.</p>

      <p class="e-paragraf">Tabii bu şehrin de, şehri yöneten odak noktaları var. Standartlar düzeni ve sosyal ilişkiler dışında, şehrin cuma namazı kılınan camisi, mahalle mescitleri, mahallenin hizmetini, binanın tamir işlerini yapan marangoz, ayakkabı tamircisi, bakkal, vs. dükkânlarının yanında kıraathane, yani okuma salonu, aynı zamanda bir sohbet yeri, ayrı bir toplantı alanı, muhtarın evi, bekçinin evi vs. var.</p>

      <p class="e-paragraf">Bunlar da mahallenin merkezini oluşturuyor. Ayrıca mahalle merkezinde mescidin yanında hamam da yer alıyor, bir sosyal müessese olarak. Keza cuma camimin yanında ticaret yapıları, medrese, dershane vs. bir araya geliyor.</p>

      <p class="e-paragraf">Kural şöyle: Bir şehir kurmak için gelen işçiler, evvela hamamı inşa ediyorlar; şehri kuracak insanların temiz pak olabilmesi, çalışanların temizliğini sağlamak için. Ardından medrese inşa ediliyor, bilgi ortamının kurulması için. Sonra cami, daha sonra etrafında evler ve mahalleler inşa ediliyor, yavaş yavaş.</p>

      <p class="e-paragraf">Osmanlı şehrinin kuruluş süreci, kuruluş süreci olarak da neyin tayin edici, neyin şehrin oluşumuna tâbi olduğu, üst iradenin neyi belirlediğini gösteriyor.</p>

      <p class="e-paragraf">Şimdi bir kere yeni Fransız, İngiliz memleketlerinde şehir vücuda getirmek söz konusu olduğunda durum böyle cereyan etmiyor. Plancı bir şehir planı çiziyor, ondan sonra yolları gösteriyor. Sonra başlıyorlar inşaata. Apartmanlar ve o arada diğer bazı şeyler inşa ediliyor. Ama hepsi yine bir üst iradenin ürünü olarak ortaya çıkıyor.</p>

      <p class="e-paragraf">Habitat Konferansı'nda katılımdan söz ediliyordu; Osmanlı tecrübesinde katılım değil, bilfiil halkın icrası ve karar vermesi söz konusu. Halkın yapma girişimine, üst irade katılıyor o kadar.</p>

      <p class="e-paragraf">Standartlar, ilimin, ilahi erdemin esaslarına göre ve bir de insani katkıyla tesis ediliyor. Nasıl oluşturuluyor? Osmanlı Devleti'nde baştan itibaren Hassa Mimarlar Ocağı var. Ocağın başında da devletin başmimarı. (Bayındırlık Bakanlığı değil ama.) Başmimar ve onun kadrosu standartları oluşturuyor. (Yalnız başlarına değil; sarayda en büyük din adamı şeyhülislam, enderun, sadrazamların, vezirlerin, padişahların terbiye edildiği ortamda yetişerek, onların içerisinden çıkmış bir baş-mimarla birlikte.)</p>

      <p class="e-paragraf">Bu teşkilatlanma biçiminin arkasında bir başka husus daha var. Hz. Peygamber bir hadislerinde "Insanların en iyisi âlimin iyisi, insanların en kötüsü âlimin kötüsüdür" diyor. O zaman şehrin inşasında iki bilgi tabakası yer alıyor. Bir, standartları kuran üst bilgi ve şehir başmimarı, iki, halifeler (kalfalar). Kalfalar mimarî tasarlamıyor. İhtisasları ev yapmak. Bu da hakir görülen bir iş değil. (Kalfayı bugün ters tanımlıyoruz. 'Halife', yani mimarın halifesi.)</p>

      <p class="e-paragraf">Bugün mimarlar iki bina yan yana geldiği zaman birbiriyle ilişkisinin ne olacağını hiç düşünmüyorlar. Halbuki sözünü ettiğim yerleşme, mahallenin oluşum biçiminde her evin komşuluk ilişkileri, güneşe göre, manzaraya göre konumu, içeriden neleri gördüğü vs. bütün çevre ilişkileri sürekli düşünülüyor. Kalfanın vazifesi bu çevre ilişkilerini çözümlemek. Ailenin ihtiyacına göre o evi vücuda getirmek.</p>

      <p class="e-paragraf">Şehrin oluşumunda teşkilatlanmanın bir başka unsuru da vakıflar. Vakıflar, şehre ve şehirliye hizmet ediyor. Bu hizmetlerin yerine getirilmesi için gerekli maddî gelirin kaynağı şöyle sağlanıyor: Her şehrin kapladığı yüzölçümün %15'i kadar bir alan, şehrin merkezini oluşturuyor. Merkez oluştuğunda, ticarî hayatın burada ürettiği artı-değer ortaya çıkıyor. Bu artı-değer şehir var olduğu için oluşuyor. Dolayısıyla artı-değer şahıslara değil, şehre geri dönmesi için vakıflara mal ediliyor.</p>

      <p class="e-paragraf">Şehir merkezindeki yapıların hepsi vakıflara ait. O zaman burada teşekkül eden ve vakıfların elinde toplanan artı-değer vakıflar tarafından şehirliye hizmet, sosyal donanım ve altyapı olarak geri döndürülüyor. Habitat Konferansı'nda tartışılan çok önemli bir konu "21. asrın şehrinde vakıfların oynayacağı rol" idi.</p>

      <p class="e-paragraf">Şunu söyleyeyim: Biz senelerce bu toprak parçasının belediyeye ait olması gerektiğini söyledik. Belediye başkanlarma durmadan yalvardık; "Büyüyen şehrin yeni merkezlerini kamulaştırın, buralara siz sahip olun" diye. Hiçbir belediye başkanı bunu yapmadı. Yapmadı, çünkü o belediye başkanı belirli zümrelerin kendisine verdiği destekten yararlanarak iktidarda kalacağını biliyordu. O zümrelerin söz konusu merkezlere sahip olup, bu artı-değeri kendi servetleri haline dönüştürmelerine müsaade etti. Bunu sosyal demokrata da, demokrata da, sosyal olmayana da, liberale de, Müslüman'a da anlattık, hiçbiri buna girişmedi.</p>

      <p class="e-paragraf">Oysa Osmanlı'daki çözüm gayriahlakî bir olay olan artı-değer yağmasını gündem dışında bırakıyordu. Osmanlı şehrinde üst irade başka bir şey daha emretti: "Ticaret yalnız burada, mahalle merkezlerinde yapılır." Mahalle merkezlerindeki dükkânların sahipleri de gene vakıflardır; kişiler değil.</p>

      <p class="e-paragraf">Şehrin camileri, mescitleri, hamamları da vakıflara aittir. Bu toplumsal müesseselerin dışındaki şehir ise evlerden, ikamet alanlarından oluşur. İkamet alanlarında her aile kendi çoluk çocuğunu barındıracak bir ev yapma hakkına sahiptir; köşe dönmek için apartman yapma hakkına sahip değildir. Tabiî böyle olunca şehirlinin aklının kenarından "evimi yıkayım da apartmana dönüştüreyim" diye bir şey geçmiyor. Bu da ahlakın temelini teşkil ediyor.</p>

      <p class="e-paragraf">Bunun tüm insanlık için namütenahi önemli bir örnek olduğu apaşikâr. Bu örneğin reddedildiği bugünkü şehirlerimizin nasıl bir haksızlıklar, çirkinlikler ve gayriahlakîlik ortamı haline geldiği ortada. Bu gayriahlakîlikler, hukuksuzluklar yapılara da hâkim oluyor. Daha doğrusu, bu hukuksuzluğu yapanların inşa ettiği çirkinlikte yapılar ortaya çıkıyor.</p>

      <p class="e-paragraf">Halbuki gayriahlakîlik gündem dışı kalınca, tek amaç o yapının aileyi güzel bir ortamda barındırması ve (bir mahalle, bir sokak sakinleri, bir aile gibiyse) o sokağı güzelleştirmesi oluyordu.</p>

      <p class="e-paragraf">Çocukluğumda Bursa'da annemin misafirlerinin konuştukları konu şuydu: Sokaklarda cumbaların karşı karşıya yer alış biçimlerindeki farklılaşmaların filan sokakta böyle, falan sokakta böyle güzellikleri, filan köşede yapının o köşeyi nasıl tuttuğu, evlerin renklerinin birbirlerine göre günün çeşitli saatlerinde nasıl güzellikler oluşturduğu vb. Ev sahiplerinin evlerinin rengini değiştirirken neleri göz önünde tuttuklarını, mahallelinin birbirine nasıl danıştığını ve müzakere ettiklerini dinledim.</p>

      <p class="e-paragraf">Böyle bir kültürel bilinç oluştuğu zaman, arkasından eksiksiz bir çevre bilinci de geliyor. İnsanlar çeşitli mevsimlerde diktikleri çiçeklerin çeşidini tartışıp konuşuyorlar. Birisi evinin bahçesine bir gül dikiyor, o gül evin hayatını sarıyor, oradan sokağın üzerinden komşu evin hayatına geçiyor ve komşu evin hayatını da süslüyor. Böylece kültürel ve sosyal bütünleşme gerçekleşiyor.</p>

      <p class="e-paragraf">Bir hatıramı nakletmek istiyorum. 1975'te Ankara'dan telefon ettiler. "Dışişleri Bakanlığı'nın önemli bir misafiri var. İmar ve İskân Bakanlığı'nda da bir hafta kadar incelemeler yaptı, yarın İstanbul'a gelecek, İstanbul planlaması hakkında sizinle konuşmak istiyor. Üç dört saat ayırır mısınız?" dediler. "Kimdir?" diye sordum. "Dr. Weisman" dediler. "Birleşmiş Milletler'de konut departmanı başkanı, departmanı kuran kişi mi?" diye sordum. "Galiba öyle, bilmiyoruz" diye cevap verdiler.</p>

      <p class="e-paragraf">Weisman geldi, konuşmaya başladık. Bir buçuk-iki saat kadar anlattım.</p>

      <p class="e-paragraf">"Bunlar güzel ama, bu oluşumu nasıl kontrol edeceksiniz?" diye sordu.</p>

      <p class="e-paragraf">"Şehir merkezleri oluşturarak, şehir merkezlerinin yerlerini belirleyerek."</p>

      <p class="e-paragraf">Olduğu yerde doğruldu.</p>

      <p class="e-paragraf">"Aaa! Çok ilginç!" dedi. "Biz de Amerika'da 10-12 senedir böyle düşünmeye başladık. Şehirleri yasalarla düzenleyemiyoruz. Sizin de hiçbir şekilde yasalarla doğru düzgün bir şehir yaptığınızı görmedim. Peki, bu nerden çıktı?"</p>

      <p class="e-paragraf">"Osmanlı şehrinden" dedim.</p>

      <p class="e-paragraf">"Aaa! Aynı kökenden!" dedi hayretle.</p>

      <p class="e-paragraf">"Ben Osmanlıyım, ama sizin kökünüz nereden?" diye sordum.</p>

      <p class="e-paragraf">"Ben Bosnalı bir Yahudi'yim, bu düşünce de benden çıktı" dedi.</p>

      <p class="e-paragraf">Dünyaya bakmayı bilmeyenler, örnek alsın.</p>

      <p class="e-paragraf">Velhasıl, Osmanlı'da şehir merkezinin oluşumu, yönetimi, altyapı ve sosyal donanımı, halkın şehri inşa etme yaklaşımı vakıflar eliyle gerçekleştiriliyordu. Vakıflar da halk teşekkülleri; padişahın emrinde değil. Vakıfların bir kısım Osmanlı yöneticileri ve Osmanlı zenginleri tarafından kuruluyor. Osmanlı yöneticileri (vezirler, sadrazamlar, valiler), savaşların içerisinden geçerek yetişen insanlar. Sırp, Hırvat, Ermeni, Rum olmalarının hiç önemi yok.</p>

      <p class="e-paragraf">Savaşlardaki hizmetleri karşılığında padişahın kendilerine verdiği çiftlikler, hanlar, her şey, vefat ettiklerinde vakıf olarak topluma kalıyordu. Servet hiçbir zaman bir insan grubunun elinde birikmiyordu. Bu konuda Konfüçyüs'ün bir sözü var, Büyük Bilgi'de. "Servetin bir yerde toplanması haset yaratır. Onun için servetin topluma yayılması esastır."</p>

      <p class="e-paragraf">Rüstem Paşa'nın elinde servet toplanmışsa, vefat ettiği zaman o servet vakıflara kalıyor. Vakıflar da bu artı-değeri toplumsal ve kültürel gelişmelerle topluma hizmet etmek ve şehirlerin altyapısını yapmak üzere kullanıyor. Osmanlı düşünürleri bu yüzden sık sık "Osmanlı medeniyeti, bir vakıflar medeniyetidir" derler.</p>

      <p class="e-paragraf">Medeniyet, "Medinede olmak" demektir. Civilization da aynı anlama gelir: "Şehir hayatını yaşamak." Tamamen medeni, sivilize olmak için, şehrin kültürü yüksek insanların yaşadığı, kültürün üretildiği, adabın, terbiyenin, zarafetin, sanatın geliştirildiği yer olmasını temin etmek üzere, temel hırsları, menfaat çatışmalarını tasfiye eden bir şehir iktisadi düzeni kurulmuş olmalı. Osmanlı şehri bu yapısıyla insanlığın geleceğine örnek olacak mahiyettedir.</p>

      <p class="e-paragraf">Yazının başında, değişmeye açık yapılarla şehrin oluşum halinde bir varlık olmasının nasıl temin edildiğinden söz etmiş, bunun nasıl bir erdeme dayandığını anlatmıştım. Bir bakıma İlahî, mutlak erdemin yaşandığı yer olan camilerin, ticaret yapıları, hamamlar ve medreselerle beraber oluşturduğu merkezin kalıcı odak olmasından hareket edilerek, şehri bu odak noktalarının etrafında, mahalleler ve mahallelerin bütünlüğü olarak geliştirme erdemi, Osmanlı'da bütün insanlığa örnek teşkil edecek bir şehir kültürü meydana getirmiş bulunuyor.</p>

      <p class="e-paragraf">1962-63 yıllarında bölge planlaması çalışmalarını yürütürken, Aydın Germen bana (Amerika'da şehir planlaması, iktisat, tarım, sosyal bilimler diplomaları alıp Türkiye'ye gelmiş bir kişi idi) Amerikalı bir profesörün dünya şehirlerini gezdikten sonra Türkiye'yi gezeceğini söyledi. "Seninle tanıştırmak isterim" dedi. Maalesef tanışmak nasip olmadı. Aradan zaman geçti ve Aydın Germen o profesörün Türkiye'yi ve dünyayı gezdikten sonra kendisine söylediklerini nakletti: "Dünyada yalnız iki tane şehir var: birisi Floransa, diğeri de Bursa." Tabiî Bursa tek başına değil, bütün Osmanlı şehirleri birer Bursa idi, istisnasız.</p>

      <p class="e-paragraf">Osmanlı şehirlerinin en muhteşemi olan İstanbul'u, evvela Boğaziçi'ni, her şeyi Batı Avrupalılarınkine benzetmek isteyen Tanzimatçılar, cephelerinde prontonlar, korint sütunları bulunan binalar yaparak tahrip etmeye başladılar. Tabiî bu tahribat Tanzimatçılardan evvel başlamıştı. III. Selim, (Osmanlı dünyasının büyük bir kültür adamı, bir müzik dehası, bu alanlarda son derece yüksek kültüre sahip olan kişi) Sinan'ın Kanuniye inşa ettiği Üsküdar'daki Kavak Sarayını yıktırarak, yerine kışla inşa ettirmeye başladı. Esnaf ve İstanbul halkı III. Selim'e karşı ayaklandı. Sultan onları "gerici" addetti. Osmanlı şehrinde ilericilik-gericilik meselesi açısından bu nokta da önemli.</p>

      <p class="e-paragraf">Yeni Camii 1670'lerde yapılıyor. 1730'da III. Ahmet Sarayın önündeki çeşmeyi inşa ettirdiği zaman, İstanbul mimar esnafı, lonca mensupları, üç gün saray etrafında nümayiş düzenleyip "Padişahın bu süslü püslü nesneyle Şehr-i İstanbulluların yüce zevkini rencide etmeye hakkı yok" diyorlar. Fakat onları hiç kimse umursamıyor.</p>

      <p class="e-paragraf">İstanbul'da o yüce zevk, kaba saba bir büyüklük zevkine, kaba saba güce hayranlık tavrına dönüşüyor. Nuruosmaniye Camii inşa ediliyor, Sadaret Divanı'nın toplandığı ve üzerinde 16. asır tezyinatı bulunan o kubbe ve duvarlara alçılarla, sıvalarla rokoko süsler ilave ediliyor.</p>

      <p class="e-paragraf">Tanzimat'ın beraberinde getirdiği tahribata da birkaç örnek vermek isterim. Ayasofya'nın yarım kubbesinin kaidesi seviyesine kadar yükselen, Haseki Hamamı'nın da önünü örten dev bir bina inşa ediliyor, Adalet Nezareti olarak. Neyse ki 1910'larda yanıyor. Ondan böyle kurtulduk.</p>

      <p class="e-paragraf">Beyazıt'taki Eski Saray'ın yerine Harbiye Nezareti inşa ediliyor. Harbiye Nezareti'nin bir aks oluşturacağı düşünülüyor. Bu aks, Osmanlı için aslî olan Mekke istikametine değil (Beyazıt Camii'nin tâbi olduğu kıble istikameti) ona 45 derece dönük olarak inşa ediliyor. O aks üzerinde bu defa 1880'lerde bugünkü İstanbul Üniversitesi kapısı, iki tane müştemilatı olan yapılar inşa ediliyor.</p>

      <p class="e-paragraf">Bu akstan çıkarak bir yol yapılıyor. Nereye? Eski Beyazıt Meydanı'na. Eski Beyazıt Meydanı nasıl bir yer? Çok ilginç bir yer: Cami, yanında imaret, karşısında medrese var ve hamam da daha uzağında. Camiden sonra medrese, cami istikametine göre hafif dönük, hamam ise daha da fazla dönük.</p>

      <p class="e-paragraf">Fatih Külliyesi'nde caminin yönünün, medreselerin de yönünü tayin edici olduğu düşüncesinden farklı bir düşünceye tekabül ediyor bu.</p>

      <p class="e-paragraf">Fatih Camii'nin çevresindeki meydanlar tamamen geometrik biçimlerdeyken; Beyazıt Camii inşa edildiğinde, daha evvel Harbiye Nezareti'nin ve bugünkü üniversitenin bulunduğu yerde Fatih'in Eski Sarayının sur duvarı camiye göre bir kavis oluşturuyordu. Saray kapısı kavis üzerinde bir yerde duruyordu. Cami kıble istikametinde, medrese asıl itibariyle bu aksa dik istikamette, fakat biraz dönük olarak (bağımsızlığını ortaya koyacak şekilde) duruyordu. İmaret camiye paraleldi, bir bakıma iyilik hissinin, fakirlere yardım etmenin, onlara hizmet getirmenin, onları beslemenin dinin bir kuralı olduğunu ifade edermişçesine. Hamam da müstakil olarak duruyordu.</p>

      <p class="e-paragraf">Doğrusu burada adeta Alvar Aalto'nun binalarını birbirinden farklı istikametlere koyması gibi, bir külliyenin parçalardan oluşan bu unsurları arasında tamamen informel bir meydan oluşuyordu. Bu informel meydanda sarayın, caminin ve medresenin kapıları meydanı çevreliyor ve nihayet cami tarafında imaretin cephesiyle bitiyordu. Ama meydan kapatılmıyordu. Bu meydanın ucu saraydan ileriye doğru, caminin haziresini çevreleyen yapıların arasındaki boşluklarla devam ediyor, saray duvarı ile geometrik olmayan, informel bir duvarla çevrili bu meydanı vücuda getiriyordu.</p>

      <p class="e-paragraf">Dolayısıyla bu meydan, insanı yönlendirmeyen bir şehir mekânı oluyor. Yalnızca kapıların, cami, medrese ve saray kapısının meydana getirdiği tektonikler, şahsiyeti olan nesneler belirliyor. İnsan, bunların arasında istediği istikamette karar verdiği şekilde hareket etme hürriyetine sahip bulunuyor, bir Rönesans meydanının "şuradan girip buraya gideceksin" diye emreden yapısından tamamen farklı olarak.</p>

      <p class="e-paragraf">Tanzimatçılar ise buraya cami kapısı seviyesinden takriben 1,5 metre yüksekte bir kapı ve yol yapıyor. Yolun iki tarafına ağaçlar dikiyor. Daha evvel araba geçmeyen bir yere Harbiye Nezaretinin paşaları arabayla gidiyorlar. Bu yolun, planlara göre Marmara'ya kadar devam etmesi düşünülüyor. Vurguncu bir Fransız mimar getirilmiş. O mimar, bütün bu alanı yıkıp yeniden inşa ederek, camiyi kendi koyduğu yapının bir tarafına, medreseyi öteki tarafına koyup Harbiye Nezareti'nden gelenlerin kendi dört köşe mimarîsi etrafında ilerleyecekleri bir meydan yapıyor.</p>

      <p class="e-paragraf">Allah'tan finansman bulunamadığı için bunlar yapılamıyor. Çünkü Fransız mimarın planlarına göre kimi yerde 15-20 metrelik yollar, istinat duvarları gerekiyor. Altındaki bütün Bizans kalıntılarının yok olması icap ediyor. Tabiî Fransız'ın Bizans'la ilgilendiği yok. O kendi gösterişçiliğinin peşinde. Bu proje uygulanamıyor, ama yol yapılıyor, iki tarafına ağaçlar dikiliyor. Ayrıca duvara paralel bir yol daha yapılıyor. Onun da iki tarafına ağaçlar dikiliyor.</p>

      <p class="e-paragraf">Tanzimat sonrası 1880-90'larda hâzinenin iflas etmesi, vakıfların yağmalanması sonunda bu ağaçların yerine tek katlı dükkânlar yapılıyor. Daha sonra dükkânlar buraları adamakıllı dolduruyor. Camii ve medrese, tek katlı barakalar arasında kayboluyor.</p>

      <p class="e-paragraf">Cumhuriyet geldiği, İstanbul kurtulduğu zaman, bu hal İstanbulluların müthiş nefretine sebep oluyor. İstanbul'da düşünenler, yazanlar bu rezalet için ağlaşıyorlar. Mimar Kemaleddin'in okulundan bir mimara, bu pisliği temizlemek ve meydanı tanzim etmek görevi veriliyor. O da Napoleon an'anesinin devamı olarak saray kapısının karşısına oval bir havuz yapıyor.</p>

      <p class="e-paragraf">Osmanlı meydanı yalnız burada değil, bütün şehirlerimizde, vilayet binaları, belediye binalarıyla tahrip edilerek yaşanmaz, şehrin hayatının dışına itilmiş dört köşe yerler haline geliyor.</p>

      <p class="e-paragraf">Osmanlı şehrinden ve Osmanlı meydanından, yapılan yanlışlardan, bunların bazılarının tahrip olduğundan söz ettik. Fakat bunlarla kıyas edilemeyecek kadar büyük bir tahribat daha var. Bu da Tanzimat'tan itibaren, tarihî İstanbul yol şebekesinin tahribidir.</p>

      <p class="e-paragraf">İstanbul; İstanbul yarımadası, Eyüp, Galata ve Üsküdar olmak üzere dört şehirden ve belirli sayıda da köyden oluşan galaksi biçimli bir şehirdir. Bu şehirlerin her biri yüklendikleri fonksiyona göre şekillendirilmiş ve o fonksiyonlara göre yaşayan şehirlerdir. Tarihî yarımada, büyük Osmanlı Devleti'nin idare merkezi, kültür ve sanatın üretildiği yerdi. Galata, ticaretin yapıldığı, Üsküdar, zanaat ve üretimin gerçekleştiği yerdi. Üsküdar kumaş üretim merkeziydi. Eyüp Sultan da mukaddes ziyaretgâh. Şimdi mukaddes ziyaretgâha belediye başkanı çarşı merkezleri yapıyor. Niçin? Bütün civar gecekondu semtlerinden insanlar gelip orada alışveriş etsinler diye. Yani mukaddes yeri ziyaret etmek için değil, mukaddes yeri çiğneyerek.</p>

      <p class="e-paragraf">Tarihî yarımadada açılan yollar, inşa edilen köprüler, buraya birçok yerden girip bir başka yerden çıkmak imkânını verdi. 1959-60'larda Kemal Ahmet Aru'nun desteklediği, sur etrafında inşa edilen sahil yolunun denizden 2,5-3 m yüksek olması sebebiyle İstanbul surlarının 10-10,5 m olan yüksekliği 7,5-8 m'ye indirildi. İstanbul'un güçlü surlarla çevrili bir tarihî şehir olma imajı silindi. Yine bu nedenle surların bir kısmı yıkıldı, bir sürü noktadan tarihi şehre girme imkânı verildi. Köprüler yapıldı. Eminönü'nden Unkapanı'na açılan yol Eyüp'e kadar devam ettirildi. Ayrıca kara tarafında da İstanbul surlarına yaslanan, Fatih'in İstanbul muhasarası sırasında şehit düşmüş askerlerinin mezarlarının üzerinden geçilerek yapılan yollarla İstanbul yarımadası dört tarafından yollarla çevrildi, her tarafından girilip çıkılan bir yer haline dönüştürüldü.</p>

      <p class="e-paragraf">Bugün İstanbul yarımadasına gündüz 980 bin kişi geliyor. Gece de 50 bin kişi kalıyor. İstanbul, artık sadece İstanbulluların yaşadığı bir yer değil. Yalnız hippi turistlerin gelip (varlıklı turistler başka yerlerde kalıyor) dolaştıkları, alışveriş ettikleri, esrar alıp sattıkları, abur cubur lokantalarda yemek yedikleri, bütün binaların zemin katları dükkâna dönüştürülmüş bir yer haline gelmiş bulunuyor.</p>

      <p class="e-paragraf">Yalnız dükkân olsa ne âlâ. İstanbul Üniversitesi'nin iki hastanesi yarımadaya gündüz akıl almaz şekilde insan çekiyor, arabaların işgal ettiği yerlerse akıl almaz büyüklükte. Bunlar dünyanın en kirli, en irrasyonel hastaneleri.</p>

      <p class="e-paragraf">Elde kalmış ufacık Süleymaniye Mahallesi'nin ahşap binalarının restorasyon projelerinin çizimi, hayatında bir kere ahşap bina restore etmemiş kişilere veriliyor. Süleymaniye Camii'nin en kıymetli sadrazam konaklarının bulunduğu Haliç yamacı, 1976'da İmar Müdürlüğü tarafından sekiz katlı işhanları yapılmaya terk edildi. O yamaç bugün en sefil plastik atölyelerinin çöp deposu olarak kullanılıyor.</p>

      <p class="e-paragraf">Mimar Sinan'ın türbesinden 50 metre ötesi çöp deposu. Süleymaniye'nin Haliç yamacındaki Salis ve Rabi medreselerinin (üçüncü ve dördüncü) altındaki dükkânların varisi, akıl almaz bir mezbelelik olarak kullanılıyor.</p>

      <p class="e-paragraf">1958'de UIA'nın (Dünya Mimarlar Birliği) Şehircilik Komitesi İstanbul'da bir hafta süren bir kongre topladı. Aynı zamanda dünya şehirciliği hakkında bir sergi açıldı. O akşam, vali ve belediye reisi Kemal Aydın kongre üyelerini Malta Köşkü'nde bir kokteyle davet ettiler. UIA'nın Şehircilik Komisyonu Başkanı Andre Gutton bir konuşma yaptı.<span class="e-dipnotno" style="font-size:0.6em;" xml:lang="tr-TR"><a href="../Text/osmanl%C4%B1sehri_08.html#footnote-100-3" id="footnote-100-3-backlink">3</a></span> Konuşmayı ben tercüme ettim, Aydın Germen not aldı, daha sonra yayınladık.</p>

      <p class="e-paragraf">"İnsanlık tarihinin en önemli üç kültürünün, en önemli eserlerinin üst üste yer aldığı en önemli toprak parçasının üzerinde, insanlık tarihinin en önemli asarının muvakkat hüsn ü muhafaza imtiyazına sahip bulunuyorsunuz" dedi. "Güzel bir şekilde muhafaza etmezseniz, bu imtiyaz elinizden alınır" demiş oluyordu.</p>

      <p class="e-paragraf">"İstanbul ve Osmanlı şehirleri için yapılması gereken şey nedir derseniz, o şehirleri baştan sona yeniden restore etmektir, derim. Ama 19. asrın uydurduğu abuk sabuk saçmalıklarla değil, 17. asırdaki haliyle yeniden inşa etmek mükellefiyetiyle karşı karşıyayız.</p>

      <p class="e-paragraf">Edirne ve Bursa gibi tarihî şehirlerin çevresinde yepyeni yerleşmeler yapmak, onları yok etmek demektir. Bursa gibi bir şehrin çevresine 3 milyon insan yerleştirirseniz, 3 milyonluk lekenin kenarında, o lekenin otuzda biri kadar olan 100 binlik tarihî Bursa, zavallı, önemsiz bir nesne olarak kalır.</p>

      <p class="e-paragraf">Dolayısıyla tarihî Osmanlı ve Türk şehirlerinin çevresinde şehirleşme, imkân nispetinde bu şehirlerden uzakta, bu şehirlerin meydana getireceği galaksinin kültür merkezi olarak; Heidelberg, Tübingen, Floransa, Venedik, Asizi gibi, onları tarihî ölçüsüyle yaşatacak şehirler olarak, hayatlarını devam ettirmek üzere muhafaza etmek vazifemizdir. Yani metropolleri ticaret ve sanayi merkezleri başka yerde olmak kaydıyla, kültür merkezi olarak muhafaza etmek. Bu ilkeye aykırı davranış, bütün insanlığa, insanlık kültürüne karşı bir tecavüzdür.</p>

      <p class="e-paragraf">Bir Ortaçağ tarihçisi olan Henri Pirenne'nin Ortaçağda Şehirler isimli çok hoş bir kitabını okudum. Ortaçağ şehirleri çok küçük olduğundan en önemlileri 70-80 bin nüfuslu. Mukayese etmek gerekirse, 1250-60 yılları arasında bir depremde tamamen yok olan Ahlat şehrinin, o zamanki nüfusunun 250 bin olduğu biliniyor. Buna karşılık, aynı tarihlerde Batı Avrupa'nın en büyük şehirleri 60-70 bin kişilik. Ayrıca Ortaçağda Batı Avrupa şehirlerinin (muhtemelen feodal beyler arasındaki büyük iç çatışmalar ve rekabet sebebiyle) surlarla korunduğunu da görüyoruz. Ancak bu şehirlerin sur içleri oldukça küçük olduğu için (Batı Avrupa Ortaçağı hiç de öyle müreffeh, çok zengin toplumlardan oluşmadığı ve surlara harcanacak para sınırlı olduğu için surun boyunu kısaltmak amacıyla) bu küçük alanda 70-80 bin kişiyi yerleştirmek mecburiyeti ortaya çıktığında, şehirde bütün yerleşme bitişik evlerden oluşuyor. Yalnız bitişik evler de değil, aynı zamanda nüfusu yerleştirmek için çok katlı, 3-4 katlı evler yapılıyor.</p>

      <p class="e-paragraf">Ortaçağ şehri evlerinin uzantısı olarak Amsterdam zikredilebilir. Amsterdam'ın kendine özgü bir topografyası var. Yer harcamamak için merdiven neredeyse 80 derece, gemici merdiveni gibi çıkıyor. Bizim bugün bildiğimiz türden merdiven, tarihî Amsterdam evlerinde yok. Ama basamaklar var, gemiciler gibi tırmanarak çıkıyorsunuz.</p>

      <p class="e-paragraf">Ayrıca bu şehirler, İslam şehirleriyle bir açıdan daha mukayese edilemez. Çünkü bu tür bir yerleşme içerisinde tabiata yer kalmıyor. Güzel bahçeler, ağaçlar gibi şeyler söz konusu değil. Şehirlerin bu kadar sıkışık ve dar olmasına sebebiyet veren bir husus daha var. Katedraller şehirlerin tasarruflarıyla inşa ediliyor ve çok pahalı yapılar. Osmanlı-Türk şehrinden bahsederken İslam'ın “Biz sizin dininizi kolay yaptık" ilkesini anmıştık. Şehrin merkezindeki camilerin çok külfetli yapılmamış olduğuna işaret etmiştik. Bu camilerin inşasının kolaylığı bir katedral inşasıyla mukayese edilemez. Bir katedral bazen sekiz asırda bitiyor. Köln Katedrali'nin inşası 1200 yıllarında başlıyor, 1898'de bitiyor. 8 asırda biten yapının masrafını sur içinde yaşayan insanlar karşıladığı için, çevrelerindeki surları daha geniş tutma şansları olmuyor. Surların bu kadar küçük olmasının bir başka sebebi, dıştan gelen düşmana karşı savunulacak duvar miktarını asgariye indirmek. Bu durumda şehirler gayet kompakt, çok yoğun merkezler haline geliyor.</p>

      <p class="e-paragraf">Fakat bu şehirlerin ızgara tipi yahut Hippodamos tipi yol şebekelerine sahip olmadığına da işaret etmek isterim. Bu şehirlerin yine biraz Osmanlı şehir yol şebekesine benzer bir şekilde, geometrik bir şemaya göre değil, topografyanın gereklerine, şehir merkezine, katedrallere doğru gelen yolların getirdiği özel ihtiyaçlara göre, tabiî bir çizgide gelişmiş olduğunu biliyoruz.</p>

      <p class="e-paragraf">Bu açıdan Ortaçağ Hıristiyan şehirlerinin İslam dünyası şehirleriyle bir temas noktası da var: Haçlılar İstanbul'u işgal ettikleri zaman şehri tamamen yıkıyor ve Roma şehrinin büyük akslarını yok ediyorlar. Onun yerine bu topografyaya uygun, insan ölçeğinde küçük yol dokularını tesis ediyorlar.</p>

      <p class="e-paragraf">Fatih İstanbul'u fethettiği zaman sur içerisinde yalnız 50 bin nüfus var. Terk edilmiş, boş da olsa şehir içerisinde Haçlıların inşasını başlattıkları yol şebekesi var ki, İslami şehir telakkisine göre mahallî gerçekleri ve zamanın gerçeklerini göz önünde tutan bir şebeke bu.</p>

      <p class="e-paragraf">Olgun bir Rönesans şehri yok, ama tasarruflar var dedik. Roma şehri bir daha hiçbir zaman eksiksiz bir şekilde gerçekleşmedi. Bu istikamette girişimler oldu, Rönesans içinde İtalya'nın çeşitli yerlerinde iki yapı dizisi arasında akslar oluşturan yollarla Roma şehirlerine benzer çözümler meydana getirildi. Ancak bunların bütün bir şehir için fikir verecek mükemmeliyette bitirilmiş olduğunu söylemek mümkün değil. İtalya Rönesans'ın merkezi olduğu halde, İsfahan yahut Pekin gibi belirli bir iradenin katıksız ürünü olan bir Rönesans şehrinden söz etmek mümkün değil. Buna karşılık, Osmanlı İstanbulu'nu, Bursası'nı ve Edirnesi'ni katıksız Osmanlı ürünleri olarak zikretmek tabiî ki bir vazife. Tabiî Osmanlı Kayserisi'nden ve Halebi'nden de... Hepsinden söz etmek mümkün. Ama, saf bir Rönesans şehrinden söz etmenin imkânı yok.</p>

      <p class="e-paragraf">Alman sanat tarihçisi Diez "Gerçek, saf Rönesans yalnız 20 sene yaşamıştır. 1505-1525 arasında" diyor. 1525'ten itibaren Rönesans'ın saf ideolojisi, yerini Ortaçağın yeniden doğuşu olan Barok'un oluşmasına yönelik hareketlere bırakmıştır. Mikelanj'ın bir Rönesans sanatçısı olarak felsefesi, Rö-neski'nin planına tekabül etmekle, özellikle kirişlere ilave ettiği kubbe, kubbe kaburgalarıyla kaburgalı kemer Ortaçağ an'ailesinin tekrar gündeme gelişi, kubbenin yükselmesi, keza kubbe kasnağının yükselerek üzerine kubbenin oturtulması, şakulî (düşey) hareketin öne çıktığını, Rönesans'ın tamamen dengeli, sakin, durağan biçim dünyasına göre farklı, aşağıdan yukarıya doğru hareket eden Ortaçağın biçimler dünyasını tekrar meydana getiriyor gözükmektedir. Tabii Mikelanj'ın heykeltıraş olarak hayatında da geçerli olan anlayış; ilk heykellerinden farklı olarak sonraki heykellerinin bitmemiş, modern heykelin bir bakıma 'hiçlik' ifadesi tavrı olan, maddî varlığın her şey olduğunu ortaya koyan, ilk heykellerine nazaran (onun da en parlak örneği Musa heykeli) yokluğun heykelleri haline dönüşen eserlerde ortaya çıkar. Bu da tabiî yine Ortaçağın bir devamı olan Barok Hıristiyan ideolojisinin başlangıcını ortaya koymaktadır.</p>

      <p class="e-paragraf">Dediğim gibi en büyük Rönesans sanatçılarının hayatları içerisinde meydana gelen bu değişme, resim ve heykel sanatının yanı sıra mimarîde de gerçekleşiyor. Mimarîde, Rönesans'ın tamamen dengeli biçimleri yerine, Barok çağın hareketli biçimlerinden oluşan mimarîsi (tıpkı resimde olduğu gibi) başlamış oluyordu. Barok tavır, önemli başka bir özellik daha gösterir. Kilisenin amaçlarının tam bir tezahürü olan (Barok çağda tükenen feodalitenin yerine hâkim olan güçlü devletler ve krallıkların, bu defa onların güçlerini ortaya koyacak şekilde) güce tekabül eden tasavvurları, dünyayı bütünüyle şekillendirmeyi amaçlayan bir şehirleşme ve mimarî tavrını başlatır. Bu tavır, Barok çağda kilisenin önüne geçen, muktedir, büyük krallar kültürünü beraberinde getirir. Saraylar, saraylarının yakın çevresi, meydanlar, şehir içerisinde bazı yollar meydana getirilir.</p>

      <p class="e-paragraf">Mesela 14. Louis'nin Versailles Sarayı'nda birkaç yüz metre boyundaki fasadın tam ortasında duran kral (karşı taraftaki ormanın ortası biçilmiş, yok edilmiş, kralın sonsuzluğu görmesine mani olmasın diye) "ülkesinde güneş batmayan kral" hikâyesine tekabül ediyor. Halbuki güneş pek çabuk batıyor. Krallarını kurtarmak için Osmanlı padişahına müracaat ediyorlar, Osmanlı padişahının kuvveti sayesinde kralları Alman imparatorunun elinden kurtarılıyor. Barok tasavvur, böyle bir iradeye tekabül ediyor. Büyük düzenleme iradesine, o otoritenin gücünün sınırsızlığını ifade etmeye yönelik bir yaklaşım. Buradan Barok formalizmi diye tanımlanan bir biçimcilik de ortaya çıkıyor.</p>

      <p class="e-paragraf">16. asırda 14. Louis'nin sarayı böyleyken, şehir tam bir sefalet ortamı içinde; toplumdan müthiş bir kopuş söz konusu. Bu kopuş o kadar büyük ki sonunda ihtilal çıkıyor. Ancak kutuplaşmanın getirdiği çatışma kendi başına bir çözüm sunmayınca bu defa ortaya düzeni kuracak bir askerî güç çıkıyor. Bu askerî güç Napoleon Bonaparte'la gündeme geliyor. Bu defa Bonaparte'ın tavrı o güçlü krallar gibi tekrar ortaya çıkıyor. Ama şöyle bir farkla: Bonaparte şehri düzenliyor. (Oturduğu ev Paris'ten aşağı yukarı 40-50 km uzakta küçük bir kasabada. 150-200 m2'lik küçük, tek katlı bir ev. Onun dışında Paris'teki sarayları da herhalde kullanıyordu. Napoleon'un şahsî zevki, kendi özel binası 14. Louis'ninkinden farklıydı.)</p>

      <p class="e-paragraf">Napoleon şehri niçin düzenliyor? İstila çıkarsa, halk Napoleon'un kuvvetlerini ezebilir diye. (Nitekim 1780'de halk kralın kuvvetlerini eziyor ve ihtilal öyle başarılıyor.) Bunu önlemek için yuvarlak meydanları birbirine bağlayan büyük bulvarlardan oluşan bir şehir tasarımı gerçekleştiriyor. Niçin? Yuvarlak meydanlara yerleştirdiği topçu bataryaları, altı katlı apartmanlarda oturan insanları isyan edip sokağa döküldüklerinde yok edecek. İnsanların bu duvarlardan geçip kaçabilecekleri başka yer yok. Bu askerî hedefi, kendi kuvvetinin ifadesi olmak üzere iki taraflı binaların hepsinin aynı yükseklikte olmasını, hepsinin yüzünün aynı hizada olmasını sağlıyor. Birçok defa binaların cephesine konan tezyinatın bile aynı olmasını emrediyor.</p>

      <p class="e-paragraf">İnsanların içinde yaşadıkları evlerin, mekânların insanlarla bütünleşmiş bir şahsiyet göstermesi tamamen imkânsızlaştırılıyor. Bu kuvvet tezahürü de 1800'lü yıllarda Bonaparte'tan, hele III. Napoleon ve Haussmann'ın Paris'i yıkıp yeniden inşa etmesinden sonra Türkiye'nin, Osmanlı dünyasının ideal örneği haline geliyor. Bu ideal örnek insana yönelik değil; şehrin büyük mimarlık değerlerinin tezahür etmesiyle de oluşmuş değil. Yalnızca topçu subayının diktatörlüğünün ürünü olarak, muhtemel istilayı bastıracak bir güce tekabül ediyor. Türk aydınları bu her şeyi biçimlendiren, emredici gücün karşısında hayranlık ve eziklik duyarak ve onu örnek alarak Türk şehirlerini değiştirmeye girişiyorlar.</p>

      <p class="e-paragraf">Tabii Türk şehir plancıları da bunun uygulayıcıları olarak çalışıyor. Türk şehir plancılarının önlerine gelen her planda iki tarafı beş-altı katlı apartmanlardan oluşan bulvarlar var. Bugün başkanının ''Yeniden inşa edeceğiz" dediği Gölcük'ün, küçücük bir kasabanın içinden otoyol geçiyor. Çocuklar otoyolun bir tarafından öbür tarafına geçiyorlar, tabiî ölen çocukların sayısı pek belli değil. Şimdi buranın çirkin apartmanlarının yaranda Napoleon'unki şüphesiz daha iyi. Çünkü Napoleon bütün üslubu belirliyor, inşaat sisteminin disiplinini de getiriyordu. Bunları yapmadan, yalnız kabaca o biçimi taklit eden Türkiye tamamen bir yıkıntıya maruz kalıyor.</p>

      <p class="e-paragraf">Küçük feodal birliklerden müteşekkil Almanya, Napoleon savaşlarından sonra bir araya gelme çabasına girişiyor. Tıpkı Amerika'da birçok federal yapının bir araya gelerek, birleşmiş devlet modeli meydana getirme çabaları gibi, Alman ittihadı oluşuyor. Bu ittihadın şehirleşmeye getirdiği iki şey var: Birisi, Türkiye'de bugün de yaşandığı gibi, Alman endüstrileşmesiyle şehirlere hücum eden halk, gecekondular inşa ediyor. Alman imparatorları Napoleon'unkine benzer bir güç iradesi ortaya koyarak, istedikleri yerde 100-150 m'lik bir gecekondu şeridini yıkıyor, iki tarafına apartman dikiyor, 80-100 m genişliğindeki yollarla Berlin'i ve diğer şehirleri inşa ediyorlar. Ama bu yolların hemen arkasında gecekondular ve sefalet mahalleleri kalıyor.</p>

      <p class="e-paragraf">1890'larda Alman düşünürleri, 19. asır felsefî hayatının içinden çıkan Alman beşerî coğrafyacılarını şehirlerin yerlerinin nasıl teşekkül ettiğini düşünmeye sevk ediyorlar. Bu şehirlerin gelişmesine paralel olarak, insan yerleşimlerinin teorik temellerine dayanarak teorik coğrafya, beşerî coğrafya ve İktisadî coğrafya disiplinlerinin bir araya gelmesi; İktisadî, beşeri faaliyetin mekânla ilişkisini göz önünde tutan bir disiplin olarak Alman şehirleşmesini çok ciddi bir şekilde etkiliyor. Alman şehirlerinin büyüklük ve hizmet kademeleşmesi ve hiyerarşisinin kurulmasına imkân veriyor. Almanya çok fakir bir ülke olarak 19. asır sonunda bu meselenin içerisine girdikten sonra, 20. asır başında epeyce şehirleşmiş bir ülke haline geliyor.</p>

      <p class="e-paragraf">Birinci Dünya Harbi tahribatından sonra, şehirleşmeyi yeniden düzenleyecek bir İktisadî, sosyal politikaya sahip olan, bir nevi sosyalist (Nasyonel olma cephesi ayrı), toplumcu bir yaklaşımın getirdiği disiplinle Alman şehirleri düzenli bir şekilde yeniden kuruluyor. Bir İngiliz askerî otoritesi diyor ki: "Alman şehirlerinin düzenlenmesi, o derece akıl almaz bir mükemmeliyetteydi ki başka herhangi bir Avrupa ülkesinde olduğu gibi bir şehirleşme gerçekleşseydi, Amerikan bombardımanlarına 4 sene dayanan Almanya 6 ayda çökerdi. Endüstrinin bir parçasını tahrip ediyorsunuz, ama 30 km ötede bir başka yerde onun eksiği tamamlanıyor; yani birbirlerinin eksiklerini tamamlama yetenekleri var. Şehirleşme müthiş bir başarıya ulaşıyor, İkinci Dünya Harbi'nden sonra tamamen yıkılmış olan Almanya bir kere daha bu başarıyı gerçekleştiriyor.</p>

      <p class="e-paragraf">Bugün Almanya'nın yeni meseleleri var, ama doğrusu Almanya şehirleşmesi önemli bir örnek. O kadar ki şehir merkezlerinin oluşumu ve şehirlerde merkez fonksiyonlarının dağılımıyla ilgili oluşumları tespit ederek değerlendiren, ayrıca bu merkezleri kararlaştıran kişilerin doğru kararlara ulaşma metotları, Alman teorik coğrafya girişiminden hareket ederek İkinci Dünya Harbi'nden sonra Amerika'da gelişme imkânı buluyor.</p>

      <p class="e-paragraf">Bu arada ortaya çıkan birkaç gelişmeyi de ilave etmek isterim. İtalyan Komünist Partisi, bütün İtalya gibi Arnavutluk'la çok yakından ilişkiliydi. İtalyanlar bir kere uzun bir süre Arnavutluk'u işgal ettiler, İkinci Dünya Harbi'nden sonra Stalin, tüm Doğu Avrupa ülkelerine hâkim olunca, kendi yasalarının daha evvel bu ülkelerde geçerli olan yasaların yerine geçirilmesi için çok yakını olan çok güçlü bir teorisyeni, Jdanov'u görevlendirdi. Jdanov Polonya'ya, Estonya'ya gidiyor. Onların yasalarını iptal ettirerek, yeni yasaları kongrelerden, meclislerden geçirerek karar haline getiriyor. Böylece Stalin yasaları hayata geçiyor. Bu arada Çinlilerin, Stalin yönetim felsefesine karşı tereddüt ve tenkitleri başlıyor. Aynı zamanda Fransız Komünist Partisi'nde de bu meseleler tartışılıyor.</p>

      <p class="e-paragraf">1946-50 yılları arasında Arnavutluk'a Enver Hoca hâkim oluyor. Enver Hoca'nın konumu ilginç. Komünist rejimi kabul etmiş ve onun bir temsilcisi olmakla beraber Tito, Stalin'den farklı bir rejimi gündeme getirmek istiyor. Arnavutluk'la Rusya arasında Yugoslavya var. Dolayısıyla Polonya yahut Macaristan'da olduğu gibi gerektiğinde hemen Rus kuvvetlerinin müdahale etme şansı yok. "Arnavutluk'ta ne yapılması gerekir?" tartışması başlarken Enver Hoca, şöyle bir tespitte bulunuyor: "Bizim üstatlar, Stalin, Lenin, Engels, Marks iki asır kadar işçi sınıfı diktatoryasının tesis edilmesi ve bu dönemden sonra da toplumların kendi kendilerini idare edebilecek duruma geleceklerini söylüyorlar; ama ben buraya bakıyorum, Arnavutluk'ta insanlar kendi kendilerini zaten idare ediyorlar." Çünkü Arnavutluk, Osmanlı mahalle teşkilatının lağvedilmediği tek yer.</p>

      <p class="e-paragraf">Çinlilerin, Tito'nun, Fransız Komünist Partisi'nin Stalinist felsefeye karşı geliştirdikleri eleştiri ortamında bunları söyleyince Enver Hoca'ya hücumlar başlıyor. Enver Hoca mahalle teşkilatını muhafaza ediyor. İtalyan Komünist Partisi bununla çok ilgileniyor, Mussolini hemen Arnavutluk'u işgal ediyor. Burada mahallelinin, mahalleyi idare ettiğini görüyorlar. Mahallenin çöpünün toplanmasına, sokağının tamir edilmesine, hatta bir yapının mahalle içerisinde nerede nasıl inşa edileceğine dahi mahalleli karar veriyor. "Komşular şu şekilde yaparsa evet deriz" diyor mahalle yönetimi. İtalyan Komünist Partisi bunu İtalyan şehirlerinde uyguluyor ve hemen etkisi görülüyor. 1947-50'de Bologna ve civarında 3-4 belediye komünistlerin eline geçiyor. Burada mahalle komiteleri kuruluyor.</p>

      <p class="e-paragraf">Nezih Eldem 1949-1950 senelerinde mimarlık kültürünü araştırmak için iki sene Roma'da bulunmuş. Bolonga'da birkaç ay kalıyor, mahalle komitelerinin çalışmalarını takip ediyor. Orada şahit olduklarını anlatıyor: Mesela yaşlı bir kadın diyor ki: "Karşı kaldırımın değişmesine razı değilim. Ben 60-70 senedir burada oturuyorum, buradan karşı köşeyi seyrederken yaprakların arasından sızan güneş ışıklarının gelip orada farklı renkteki taşların üzerinde kıpırdayışının güzelliğini tarif edemem. Bu, hayatımın bir parçası, gerçek bir güzellik. Bunu tahrip edemezsiniz." Evet, onu tahrip etmiyorlar.</p>

      <p class="e-paragraf">İnsanların kararlarıyla katıldıkları ortama benzer bir başka olay, 1957'de Boston'da cereyan ediyor. Buna Boston Vak'ası diyorlar. 1957'de Karayolları Fevzipaşa-Antalya sahil yolunu yapıyor. O sırada Demokrat Partili milletvekillerinden birkaçı yolun sahilden geçmemesi için çaba harcıyorlar, fakat Karayolcular ısrarlı. Bu arada Alanya şehri ilginç; bir kale şehri, bir de ova şehri var. Frank Lloyd Wright'in world art city tasavvurunun tıpatıp aynısı. Wright, birlikte çalıştığı tarım ekonomisti ve tarımcılarla beraber çok geniş bir grupla, “4-5 dönümlük parsellerde tarım yapıldığı takdirde, ailelerin müreffeh bir şekilde yaşayabileceğini" tespit etmişti. Alanya'da 4-5 dönüme, bazen 10 dönüme çıkan parseller var. Narenciye ve muz bahçesi olan bu parsellerin içinden sulama yapmak için dağlardan gelen suyun aktığı kanallar geçiriliyor. Her bahçede ailenin evi var, adeta bir konak. 1957'de aile başına gelir 2.500 liraydı; oldukça yüksek bir rakam. (O tarihte İstanbul'da belediyede danışman olarak çalışıyordum, en çok para alan mimardım ve ayda 250 lira kazanıyordum.) Bu evlerde yaz-kış sürekli oturuyorlar, tarım alanlarını işliyorlar ve cennette yaşıyorlar. Tam cennetin tarifi gibi, altından akarsular geçen meyva bahçelerinde yaşıyorlar.</p>

      <p class="e-paragraf">Karayolcular bu meyva bahçelerini tahrip ederek, iki şehri birbirinden ayıran bir yol yapmak istediğinde Alanyalılar bunu durduramayınca, 10-20 km şehrin bir tarafında, bir o kadar da diğer tarafta olmak üzere, karayolu çalışmalarını engelleyen barikatlar kurdular. Demokrat Partili milletvekillerinin tüm ikna çabalarına rağmen Karayolcular Başbakan Adnan Menderes'e gidip, "Bunlar sizin icraatınızı engelliyor" dediler. Engellemeyi durdurmak için de 1957 yılında (Emir Menderes'ten mi, Bayındırlık Bakanlığı'ndan mı çıktı, bilmiyorum) Kızılkule'den şehir merkezine kadar ekseriyeti Alanya eşrafı Halk Partili olan kişilerin 50 kadar konağı bir perşembe günü boşaltıldı ve iki günde tamamen yıkıldı. Çok müstesna bir mimarî kaliteye sahip konaklardı bunlar; ve Alanya halkının direnişi sona erdi.</p>

      <p class="e-paragraf">Aynı sene (1957'de) birkaç senelik çok ciddi bir çalışmayla planlanarak Boston'a yapılan çevreyoluna ve çevreyolundan şehre giriş yollarına çevredeki köylüler karşı çıkıyor. Tıpkı Alanya'da olduğu gibi engellemeler başlıyor, mahallî semt merkezi ile karayolları idaresi bir araya geliyor. Karayolları idaresi diyor ki, "Köylüler niçin engelliyor? Bir nedeni olması lazım." Şehir plancıları, tarımcılar, ekonomistler, sosyal bilimciler vs.den oluşan bir heyet, bir sene çalışıyor. Çıkan netice müthiş önemli. Her noktada köylülerin itirazlarının haklı olduğu ortaya çıkıyor. Bu olaya "Boston Vak'ası" deniyor. İtirazlar dikkate alınarak bütün güzergâh yeniden planlanıyor.</p>

      <p class="e-paragraf">Vak'anın teorik değerlendirmesi şöyle: Merkezde bulunan kişi, tepeden baktığı zaman mahallî, mikrokozmosa ait realiteleri göremez; ancak genel şeyleri görebilir ve değerler sistemini, karar mekanizmalarını belirleyebilir. Fakat mikrokozmosa ait detayları göremez. Onun için planlama, mutlaka mahallî insanın strateji alternatifleri karşısındaki tepkisine, katılımına ihtiyaç duyar. Söz konusu olan sadece tepki değil, katılımdır. Bilgiden hareket edilerek üretilen çözüm de ayrıntıdaki eksiklerinin tamamlanması, yanlışlarının düzeltilmesi ameliyesidir. Bu da o insanların katılımıyla gerçekleşir.</p>

      <p class="e-paragraf">Boston Vak'ası'ndan itibaren Batı Avrupa ülkelerinde, Amerika'da ve bütün dünyada (açıkça Türkiye hariç) planlar, halktan gelecek tepkilerle kesinleştiriliyor. Tabiî Türkiye'de bu noktada büyük bir zorluk olduğunu ifade etmek isterim: Şehirlerimizde halk, yapı faaliyeti dendiğinde arsa spekülasyonu ile bir nevi açıktan kazanılacak parayla bir anda köşe dönmek, zengin olmak gibi gayriahlakî motivasyonlarla şart-landırıldığı için, Türkiye'de insanlara nasıl soru soracağınız da ayrıca çok büyük bir önem taşıyor.</p>

      <p class="e-paragraf">Şehrin oluşmasına biçim verecek tavır çok önemli. Nurem-berg, Almanya'nın önemli bir şehri. 16. asırda Kanuni Sultan Süleyman'a mektup yollayıp Nuremberg şehrini idare etmesini istiyorlar. Bu konuyu anlatan, Alman ve Türk televizyonlarının ortak olarak hazırladığı bir TV programı var. Program şöyle başlıyor: 60 cm yüksekliği, 40 cm eni olan bir kitabı tutan bir insan eliyle birlikte gözüken sayfalarda resim var. İlkinde prens olduğu anlaşılan biri, papaz ve halk; diğer sayfada da beyaz at üzerinde Osmanlı sultanı. Aralarında bir konuşma geçiyor. Papaz halka diyor ki: “Siz ne biçim Hıristi-yansınız! Sizi idare etsin diye gidip kâfiri buraya çağırıyorsunuz." Halk cevap veriyor: "Sen bizim çektiğimiz sıkıntıları biliyorsun. Sıkıntılarımıza çare bulman için yardım etmeni söyledik, fakat hiç oralı olmadın. Şimdi bize bunu söylemeye ne hakkın var?" O sırada kalesindeki Prens diyor ki: "Siz ne biçim Hıristiyansınız! Kalkıp kâfiri buraya çağırıyorsunuz, sizi idare etsin diye. Buranın hükümdarı benim!" Halk cevap veriyor: "Papazdan bize yardım etmesini istedik ama o seninle aramızda irtibat kurmadı. Kapına geldik, yalvardık; yalvarmalarımız sana ulaşmadı, ulaştıysa da başını çevirip bakmadın, başka çaremiz kalmadı!" O sırada Osmanlı Sultanı diyor ki: "Kavga etmeyin, ben buraya sizi idare etmeye gelmedim, yalnızca aranızdaki ihtilafları nasıl çözeceğinizi öğreteceğim."</p>

      <p class="e-paragraf">14. Louis'lerin, Alman imparatorlarının, Napoleoıı Bonaparte'ın ve diyelim ki bizim Tanzimat sonrası yönetim sistemimizin, halka şunu yapacaksın, bunu yapacaksın diye emreden, yön veren, halk içerisinde binbir çelişkinin, binbir çatışmanın doğmasına sebep olan tavrına karşılık Kanuni, "Ben sizi idare etmeye gelmedim, yalnızca aranızdaki ihtilafları nasıl çözeceğinizi öğretmeye geldim" diyor.</p>

      <p class="e-paragraf">Biz de bugün bu tavrı sağlamak mecburiyetindeyiz. Osmanlı şehrinin yakaladığı başarıyı, merkezî iradenin emrettikleriyle değil, halkın katılımıyla, en fakir insandan en varlık-lısına kadar herkesin aynı yüksek kültür ortamında yaşamasıyla, en fakir insanın küçücük evinin bile sanat eseri olmasına imkân verecek bir düzenlemeyle sağladığını görüyoruz.</p>

      <p class="e-paragraf">Mevlana Celaleddin Rumî diyor ki "Hükümdarın iyisi, âlimin ayağına giden; âlimin kötüsü hükümdarın ayağına gidendir." Bugün karar verici otoritelerin, politikacıların, devletin üst makamlarında bulunanların yanındaki teknokratların hüküm verecek olanların emrine girdiğini görüyoruz. Bunu insanları töhmet altına sokmak için söylemiyorum. Fakat onlar, gayrimüsait bir durumu kabullenmek mecburiyetinde bulunuyorlar. Böyle bir yerde görev yapmayı kabul ettiklerinde, amirleri olan kişilerin önerilerine itiraz ettiklerinde hemen işine son verilebiliyor. Bir yandan, onların da çoluk çocukları, anne-babaları var, onları yaşatmak mecburiyetindeler. Ve geldikleri konumda doğru bilgiyi ifade edemiyorlar.</p>

      <p class="e-paragraf">Depreme dayanıksız binaların başarısızlığı ortada. Mal sahibi, mimara para veriyor, mimarlar o parayı almak için aralarında rekabet ediyorlar, bir tanesi "Ben senin istediğini yaparım" diyor, iş ona gidiyor. Üzerinde ancak iki katlı ev yapılacak yerde beş katlı apartman blokları diziyor. O yerde zeminin gerilme katsayısı 0.75 iken, statik hesaplarında bu katsayı 2.00 alınıyor ve ilk iki katı yere gömülüp kolonları parçalanıyor.</p>

      <p class="e-paragraf">Osmanlı dünyasının en üst düzeydeki seçkin kesimi olan mimarlar ocağında ve tamamen ahlakî bir meslek organı olan loncada, bulundukları yerden daha fazla bir yere gitme hırsı içinde olmayan fakat faaliyetini en iyi şekilde yapacak durumda bulunan, bunun ahlakî sorumluluğunu en iyi şekilde yüklenen insanlara meslek öğretiliyor, insanların lonca mensuplarına müracaat ederek ev yaptırma talepleri karşısında, ustanın yanında 5-10 sene çalışıp 10-15 tane bina inşa etmiş kişiler ancak bu sorumluluğu alabiliyor. Ama hangi usullere göre?</p>

      <p class="e-paragraf">Mimarlık fakültelerinde liseden gelmiş çocuklara "Sen yaratıcısın!" diyen hocalar gibi değil; aksine Hassa Mimarlar Ocağında loncanın yüksek temsilcileriyle müzakereler ve ortak çalışmalar yapılarak, toplumun en seçkin insanlarının meydana getirdiği mimarî ile bütünleşmiş olarak. Parçaların birbirine takılması suretiyle oluşan bir yapı sistemine göre inşa edilen evler, hem depreme karşı sonuna kadar dayanıklı olabiliyor, hem de her biri birer sanat eseri hüviyetini kazanabiliyordu.</p>

      <p class="e-paragraf">Bugünkü durumda Körfez Depremi'nin getirdiği felaketten daha büyük felaketleri önleyebilmek için en seçkin insanların bir araya getirilmesi suretiyle "Konut mimarîsine, ev inşaatına nasıl sağlamlık ve yüksek bir kültür değeri kazandırırız?" diye tartışmalı ve yapılan yanlışlıkların sebebi olarak düzensiz çevrelere doğru gelişen ve defalarca yoğunlaşan, yağ lekesi gibi yayılarak büyüyen şehirlerin yerine, her biri kendi içinde düzenli olan Alman şehirlerinde olduğu gibi galaksi biçiminde, metropollerin unsurları olan şehir inşa etme yoluna gitmeliyiz.</p>

      <p class="e-1-baslik" id="toc_marker-16">OSMANLI EVİ</p>

      <p class="e-paragraf">Ev bir kültür üretim yeridir. En başta Hz. Peygamber olmak üzere, insanlık tarihinin pek çok büyük insanı en büyük hikmetlerini evde üretiyorlar. Hz. Musa'ya vahyin dağda gelmesi istisnai bir şey ama bütün şairler, müzisyenler, sanatlarını kendi evlerinde yapıyorlar, bir başka yerde değil.</p>

      <p class="e-paragraf">Pakistanlı Nadir Ardalan Harvard'da hocaydı, bir kitap yazdı, İlmise as a Mystic Place (Mistik Bir Yer Olarak Ev). Yani bir kâinat tasavvurunun, ibadetin, mukaddes bir yaşama biçiminin çerçevesi olarak ev.</p>

      <p class="e-paragraf">Amerikalı bir teorisyen, evin tekrar üretim alanı olacağını yazıyor. Habitat Konferansı sırasında ben evin üretim alanı olmasından söz ettiğimde, mevcut durumun 19. asrın ikinci yarısı ile 20. asır başı yanılgısı olduğunu yazdım. İstanbul sosyetesinin, sivil toplum kulüplerinin hanımları olan tiyatrocular en fazla buna isyan ettiler. Bir başka hanım doktor, bir makale yazdı, Toffler'in tezlerini nakletti. Rakamları şimdi çok doğru söyleyemeyebilirim, evli bir çift, Malezya'da, Toffler'in yazdığı tarihten yani 1996'dan 4 sene evvel bir ihracat şirketi kurmuşlar, bilgisayarları ve haberleşme sistemlerini tesis etmişler. 4 senede 200 milyar dolarlık ihracat gerçekleştirmişler. O tarihlerde Türkiye'nin senelik ihracatı 10 milyar dolar. Tabii internet insanlara evlerinden, kaba kuvvete ihtiyaç olmadan, dünyanın en ücra köşelerine ulaşma imkânını ortaya çıkarınca ev düşünce, kültür üretmek ve ticarî ilişkiler kurmak için en rahat çalışılan yer oldu. Toffler, şehir merkezleri, gökdelenler vs. için artık nerdeyse yer kalmıyor, diyor. Dile kolay, 2 kişinin 4 senede 200 milyar dolar mertebesinde bir ihracat işini organize etmiş olmaları.</p>

      <p class="e-paragraf">Tabii ki ticaret faaliyeti bir insanın kendi çevresinden dışarı çıkması, başka bir insanla mutabakat kurması, o mutabakat gereği sorumluluklar yüklenmesi, sorumluluklarını gerçekleştirmesi, karşılıklı taahhütleri yerine getirmesi gibi, insanlar arası ilişkinin, hukukun önemli bir işleyiş alanı. Burada gerçek hukuk gündemde bulunuyor. Taahhütlerin organize edilmesi, insanın bütün sınırları aşarak ilişkiler kurabilmesi bir bakıma Cengiz Han'ın Ortadoğu'yu, Çin'i fethederek kendi ilişki-yayıl-ma sınırlarını oluşturma girişiminden çok daha farklı bir ilişkiler ve etki alanı geliştirme fırsatı veren bir teknoloji oluşturuyor. Bu teknoloji ve İktisadî işleyiş ise Toffler'in söylediği gibi, insanın evini tekrar işyerinden daha önemli bir alan haline tebdil ediyor. Biz de, evin kültür ve sanat üretim yeri, sadece üretilmekle kalmayıp bunların yaşandığı, paylaşıldığı yer olduğunu söyledik.</p>

      <p class="e-paragraf">Bursa'da 1930-32 yıllarında annemin misafirleri evlerin renklerini, sokakların mimarîsini konuşuyorlardı. Sokaktaki bir ev sahibi evin iç renklerini değiştirmiş. Onunla birlikte cephe rengini de. Farklı saatlerde sokağın şu istikametinden gelince sokaktaki renk skalasına ilave edilen beyaz rengin ne kadar güzel olduğu yahut neresinin tereddüt yarattığı konuşuluyor. Evi beyaz olan bir aile, içerdeki renklerden bıktığı için odaların rengini nasıl değiştirir, evin cephesini beyaz yerine hangi renge boyamaları uygun olur, bunu tartışıyor, kolektif bir şekilde çevre kültürünün inşasına katılıyorlardı.</p>

      <p class="e-paragraf">Bu gerçekten çok önemli bir mesele. Dünyada bunun, bu duyarlılıkla tartışıldığı yer olarak ben San Francisco'yu gördüm. 1977'de Amerika'yı dolaşmak üzere davetliydim. San Francisco'da 40-45 yaşlarında iki hanımla tanıştım. Günlük gazetelere her hafta 2-3 yazı yazıyorlarmış. Yazılarında San Francisco'da mimarî alanda cereyan eden olayları anlatıyor ve değerlendiriyorlarmış. Mesela bir meydan üzerinde otururken karşıdaki binanın	önündeki geniş	tretuara ilave	edilen	bir çiçekliğin buraya neler kattığını anlatıyorlarmış. İşte bu, Bursa'daki olayla yakınlık arz ediyor.</p>

      <p class="e-paragraf">Bir vesileyle Kayseri'deki ev toplantılarından birine davet ettiler beni. Evde 15-20, belki 30 kadar erkekle beraberdik. Evin farklı kısımlarında sedir dizisi var. Birinde oturuyordum. Yanımdaki kişi felsefe meraklısı çıktı, Kayserili bir tüccar veya sanayiciymiş. Bir saat kadar 20. asırda varlık felsefesini, Whitehead'i, Nikolai Hartmann'ı konuştuk ve bizi dinleyen 10-15 kişilik bir	grup oluştu etrafımızda. 10-15	kişilik	bir başka grup, başka şeyler konuşuyordu. Bir ara belediye başkanı bizi susturdu ve dedi ki: "Kayseri televizyonuna bağlantı kurduk, bize anlattıklarınızı televizyonda da anlatır mısınız?" Ve ben televizyonda bunları anlattım. Dediler ki, "Hanımlar televizyon konuşmasını takip ediyorlar" diğer odada. Canlı yayına geçildi. Yayında bana o odadan sorular sordular. Sorular televizyonda nakledildi, insanlar bir şekilde bir araya geldiler.</p>

      <p class="e-paragraf">Benzer bir şey Urfa'da da oldu. Urfa'ya geç saatte gittim. Beni bir odaya aldılar, yine üç taraf sedir, yere oturttular, yemek yedik, biraz sohbet ettik. Birileri müthiş güzel şiirler okumaya başladı, birisi halk türküleri söyledi. Sonra bir başkası klasik Osmanlı musikisi söylemeye başladı. Hem halk türkülerini, hem klasik Osmanlı musikisini bilir, 4 bin eser vardır hafızasında, dediler. Ama bu, bir evde cereyan eden bir kültürel faaliyet. Orda da Urfa'nınn restorasyon meseleleri, Urfa'da sanayinin yaşayacağı sıkıntılar, sanayileşmenin değil de tarihî çevrenin korunma sınırı daha doğru olacağı vs. konuşuldu.</p>

      <p class="e-paragraf">Ev bir kültür üretim, sosyo-kültürel alışveriş yeridir aynı zamanda. Bu da eve ithal edilen insan faaliyetlerinden birisi. Bir de bu durumun diğer çehresi var. Bütün bu faaliyetler için insan evi nasıl şekillendiriyor? Bu biçimlendirmenin teknik-maddî, sosyal konforu sağlayacak, sosyal ilişkileri düzenleyecek fonksiyonel, strüktürel, teknolojik elemanları var.</p>

      <p class="e-paragraf">Kültür ve üretim faaliyetinin cereyan ettiği Osmanlı evi, kültürün en üst düzeyde yaşandığı biçimleri, kozmoloji, metafizik ve dini kapsayan bir mekân olması dolayısıyla Nadir Ardalan'ın söylediği gibi "mukaddes bir yerdi". O zaman bu mukaddes alana temin edilecek çerçeve hangi özellikleri taşımalıdır? Bir kere, bütün bu kültürel alışverişin içerisinde cereyan ettiği yer olduğuna göre, Osmanlı şehrinde evlerin özünde birbirinden farklı olmaması gerekiyordu. Çünkü birinde namaz kılınıp sanat eseri üretildiği gibi, öbüründe de namaz kılınıp sanat eseri üretiliyordu. Her ikisinde de kültür, sanat tartışmaları, toplum üzerine, çevre üzerine tartışmalar cereyan ediyordu. Her ikisinde de şiir, musiki, sanat eseri üretiliyordu. Dolayısıyla bu evlerin birbirinden farkları olmamak gerekiyordu. Bu nitelik açısından hepsi birbirinin aynı olmalıydı. Ama her ev sahibinin ekonomik şartları, aile ölçüsü, diğer ailenin ekonomik şartları, aile ölçüsü farklı olduğu için, her birinin farklı ölçüde olması sonucu doğuyordu.</p>

      <p class="e-paragraf">Bu durumda ortaya çıkan sorun şuydu: Bu kültürel bütünlüğü kuran husus ne olsun veya ne olmalıdır? Hiç şüphe yok ki bir sanat eseri olarak evin mimarîsi. Evin mimarîsi, sözünü ettiğimiz evin insanlarının bütün dünya ile ilişkilerini, üretim çabalarını, tasavvurlarını, ibadetlerini çerçeveliyordu. O zaman bu alanların her birine ait zaruretler evin mimarîsinde cevaplandırılmış olmalıdır. İbadet eğer asudelik, sessizlik, huşu, dürüstlük, yanlıştan kaçınma, en büyük hakikate en yakın olma duygularının gereğini yaşamayı mümkün kılan bir tecrübe, onu yaşama kararlılığı ise ev de mutlak doğruya yakın, her türlü yanılgıdan uzak, asude, dolayısıyla asudeliği bozacak unsurlardan arınmış olmalıydı. Zühd gibi aza razı olan esaslar içinde tasarlanmış olmalıydı, bu esaslar evin biçim dünyasına yansımalıydı. Bu esaslar biçim dünyasına yansıyorsa, evin her defasında yeni bir teknoloji ile üretilmesine gerek kalmıyordu. "Size dininizi kolay yaptık" ve "Din ilmi, amel ilmi"dir gibi iki İslami ilke akla getirilirse, aynı duyguyu yaşayan kişilerin aynı mahiyetteki ortamlarda yaşamaları söz konusu olduğu zaman, o ortamları kolay bir şekilde vücuda getirecek teknolojinin ortak teknoloji olması son derece tabiî bir yaklaşımdır. O zaman Osmanlılar kendi ortak teknolojilerini ürettiler. Bu teknoloji yine mahallî şartların gereklerine göre, mesela ahşabın bulunduğu bölgelerde ahşaba dayalı bir teknoloji, taşın bulunduğu yerlerde taşın üzerine oturtulmuş bir teknoloji olarak geliştirildi. Ama asudeliğe, çekingenliğe, sadeliğe uygun, teknolojinin bütün gerçeklerine olduğu gibi evin içerisinde cereyan eden her türlü faaliyetin icaplarına cevap verecek biçimlenmeleri beraberinde getiren bir teknoloji.</p>

      <p class="e-paragraf">Kullanılan malzemeden bağımsız olarak aynı üslup devam ettirildi. Üslup beraberliğini kurmak açısından bir unsur, Osmanlı mimarîsi bütün taş ve ahşap konut mimarîsinde (Şam, Mısır, Kuzey Afrika) nereye gittiyse orada varlığını sürdürdü. Kerpici de sayabiliriz burada. Ahşap tavanlar Allah'ın yarattığı kâinatın güzelliğine tekabül ediyordu. Yere serilen halılar cenneti temsil ediyordu. Bunun içerisinde mimarî, sözünü ettiğim fonksiyonların ruhuna uyma açısından mutlak doğruyu gerçekleştirmeliydi.</p>

      <p class="e-paragraf">Burada mutlak doğrudan da kısaca söz etmek lazım. Tasavvufta, kâinatta ne oluşmuşsa ve ne oluşacaksa hepsinin evvelden levh-i mahfuzda yazılı olduğu inancı vardır. Bir sosyal, İktisadî, kültürel determinizmden, bir kültürün kendinden evvelki kültürün içinden çıkmış olmasından söz edersek, tabiî bu sosyal determinizm düşüncesi, olanın bir yerde yazılı olduğuna inancına tekabül ediyor. Dolayısıyla her ev İlahî iradenin bir tezahürü olmak üzere tasarlanmış bulunuyor.</p>

      <p class="e-paragraf">Bu konuda yine 20. asrın büyük bir insanının söylediğiyle paralelliğe işaret etmek isterim. Mies Van der Rohe "We just make Solutions to the problems" (“Biz yalnızca meseleleri çözüyoruz.") diyor. Meseleleri çözdüğümüz zaman, aslında hiçbir şey yapmıyoruz; o meseleleri tayin edenlerin emri neyse onu yerine getiriyoruz, diyor.</p>

      <p class="e-paragraf">Alınan her karar neredeyse kaderin kaçınılmaz cevabı olacak şekilde evleri tasarlayan bir sistematik. Bu sistematik yine İslâmî düşüncede şuna bağlı. "Dünyada Peygamberin yegâne varisi âlimlerdir." Bir başka yerde de şöyle geçer: "Peygamberin hakiki varisleri yalnızca âlimlerdir." Peygamber İlahî hikmeti, Allah'ın emrini insanlara ulaştırdıysa, âlimler de onun varisi olarak insanlara dünyanın yapısı hakkındaki dizgeyi, o hikmetin ne olduğunu ulaştıran kişilerdir. Bu noktada yine bir hadis-i şerif şöyle diyor: "İnsanların en iyisi âlimin en iyisi, insanların en kötüsü âlimin en kötüsüdür."</p>

      <p class="e-paragraf">Bu durumda tasarlanacak evlerin oluşmasına imkân verecek teknolojiyi mahallî şartlara göre kim tayin etsin? Bugün Türkiye'de olduğu gibi, daha kümes çizmeyi bilmeyen diploma sahipleri mi? Hatta hayatında hiç yapı inşa etmemiş, bir bakanlığın bir memurunun yazdığı standartlar mı? Evet, Osmarlı diyor ki, mimar taifesinin en iyileri bunu yapsın. Modern dünyada da böyle bir standartlaşma girişimi var. Frank Lloyd Wright'in işaret ettiği, Le Corbusier'nin gündeme getirdiği bütün Batı endüstrileşmesinin, Uzakdoğu endüstrileşmesinin temelinde bir standartlaşma var. Ama bu standartları kim belirliyor? Birçok bakımdan imalatçılar, malzeme üreticileri. Onun için Amerikan konut mimarîsi nadiren iyi örnekler veriyor. Tuhaf, birbirine eklenmiş şeyler... Mies Van der Rohe'nin yaptığı standartlardan apartmanlar ürüyor. O apartmanlar mimarî kalitesi bakımından harika şeyler. Mimarînin biçim ve üslup niteliği açısından da öyle. Fakat içerisinde yaşayan insanlar, insanların ilişkileri vs. açısından tartışılıyor ve binbir eksiğinin olduğundan söz ediliyor. Aileler arasındaki ilişkiler vs... Osmanlı'da bunu kim tayin ediyor? Merkezde bir üst düşünür var, "İsraf haramdır" diyor. İsraf haram olduğuna göre, din, gereksiz harcamaya sebep olmayacak bir standartlar düzeni. Mies Van der Rohe'ninki gibi gökdelen standartları mı yoksa başka bir şey mi bu standartlar? Biliyoruz ki 1-2-3 katlı evler her türlü çok katlı binadan daha ucuza çıkar. Onun için evler 1-2-3 katlı olarak öngörülüyor. Gündeme getirilen teknoloji kare yahut dikdörtgen bir plan üzerine. Bursa'da, Safranbolu'da, eski Konya'da, Kayseri'de, Ohri'de, Saraybosna'da, Kosova'da, Romanya'da, Yunanistan'da hep dikdörtgen plan üzerine evler. Üst katta bir kere genişliyor konsollarla, sonra üzerine bir kat daha geldiğinde daha da genişliyor, onun üzerine bir kat daha geldiğinde daha da genişliyor. Bursa'da dört katlı bir binanın iki katının bir istikamette, sonraki iki katın öbür istikamette yerleştiğini görüyoruz. Bir teknoloji ki bunu yalnız çelik temin edebilir. Çelik temin ettiğinde de tekrar tekrar hesaplamak gerekir. Tekrar tekrar hesaplamaya gerek olmadan, parçaları birleştirdiğinizde, bir kere konsol üstüne bir kere daha konsol, onun üzerine öbür istikamette konsol gibi müthiş bir biçim zenginliğine imkân veren bir teknoloji. Bu teknolojinin çok sade kullanışlarıyla, kültürün kendi iç gelişmesine, evin üzerine inşa edileceği noktanın özelliklerine göre yeni, saf geometrik hacimlerle biçimlendirilmiş hallerin tezadını ortaya koyan bir mimarî teşekkül ediyor. Bu mimarî sade. Bu mimarînin taşıyıcı sistemi belirli aralıklarla taşıyıcı elemanları, onların arasında da daha küçük aralıklarla kons-trüktif elemanları ihtiva ediyor. Bir modüler sistem var, bu modüler sistem 35-38 cm'den 50-55 cm'e kadar değişiyor. Modüler sistem küçülünce iki dikme arasına daha küçük pencereler geliyor. Aralıklar büyüyünce pencereler de büyüyor.</p>

      <p class="e-paragraf">Üsküdar Mihrimah Sultan Camii'nin arkasında, yerine çirkin apartmanların inşa edildiği yamaçtaki ahşap evlerin pencereleri Sadrazam konakları olmalarına rağmen özellikle küçük yapılmıştı.	Onların küçüklüğü, Mihrimah Sultan Camii'ni olduğu gibi, Boğaz'ı da, Boğaz'ın nihayetindeki Selimiye'yi de büyük gösteriyordu. Bu hal İstanbul'a has değil. Hâlâ duruyor mu bilmiyorum, Ayvalık'ta Çamlık denen mevkide yörenin en zenginleri oturuyor. Ayvalık'ın en zenginlerinin evlerinin pencereleri 50-60 cm genişliğindeydi. Ama bu pencerelerden Ayvalık körfezi, haşmetli dağlar, akıl almaz güzellikte ve uzaklıkta görünüyordu. Burada bir kulübe vardı, uzaktan ev gibi görünüyordu. O kadar uzakta ki penceresi var mı yok mu fark edilemiyordu. Şimdi pencerelerinin ölçüleri değiştirilince artık oranın kulübe olduğu anlaşılıyor. Dağlar da artık uzakta değil. Şeytan Tepesi denilen yer de artık ufacık. Çünkü iki katlı evler yerine altı katlı apartmanlar var.</p>

      <p class="e-paragraf">Böylece Osmanlı evi, Osmanlı şehir ve dünya tasavvurunun bir ürünü olarak şehri, çevredeki büyük kültür değerlerini, tabiatı, dünyayı yücelten bir niteliğe sahipti.</p>

      <p class="e-paragraf">Dış cephelerde, köşe dikmelerinin şakulî çizgilerinin üzerleri kaplanıyor; ara dikmelerin üzeri bağdadî çakılarak sıvanıyor ve bunların içerisinde odaların takriben 2.00-2.20 m seviyesinden geçen, içeride ve dışarıda var olan bir ahşap çizgiye basılıyormuş gibi pencereler asılı duruyor. Aralarındaki mesafelerle var oldukları sıvalı sathın içinde orayı tezyin eder gibi duruyorlardı. 20. asır ortasının ve ikinci yarısının en ilginç insanı Mark Rothko'nun resmi ile bu evler arasında benzerlik kurabiliriz. Mark Rothko'nun resmi çok büyük ebatlardadır. 4x4 metre, 3x3 metre gibi. Evlerin içerisinde de 3x5 metrelik bir dikdörtgenin içerisinde bir kare duruyor. Boşluğun içerisinde havaya asılı gibi. Ev cumbaları üstlerindeki saçağın gölgesi altında korunmuş, havaya asılı gibi duran nesnelerdir. Pencereler de o satıhlar içersinde 2.20 yüksekliğindeki bağlayıcı (içeride kapı yüksekliğine tekabül eden) çizgiye asılmış nesneler gibi duruyordu. Eskiden 14-17. asır Osmanlı evlerinde bulunan baş odanın, misafir kabul edilen odanın tepe pencereleri ise renkli camlarla yapılıyor ve o pencereler duvar üzerinde dışarıdan adeta ay gibi bazen yuvarlak, bazen eliptik sivri kemerli teker teker duruyor, içeriden de odaya kâinatın renklerini saçıyorlardı. Bu evler şehir ilişkisine göre biçimlenme açısından önemli bir yapıya sahipti. Bu evler Paris gibi cetvelle çizilmiş düz yollar üzerinde birbirine yapışık apartmanlardan olmadığı için sokağın kavislerini takip ediyor ve sokağın çizgisine muvazi bir şekilde yer alıyordu. Yahut da bazen giriş, komşuluk ilişkileri, manzara açısından sokağın istikameti bir tarafa doğru giderken, ev sokaktan farklı istikamette bir sistem olarak kuruluyordu.</p>

      <p class="e-paragraf">Sedad Hakkı Eldem Bey, "Türk evi tek katlı bir evdir esas itibariyle ve bu tek kat zeminden kopuk bir üst kattadır" diyordu. Daha zenginlerin evlerinde bu üst kat iki katlı ev oluyordu. Daha fazla katın oluşumu tahmin ediyorum ki çok zengin evler, saraylar için söz konusu. Mesela Topkapı Sarayı'nda fazla kadılık girişimi yok. Nadir yerlerde, Harem'de vs. birkaç kat söz konusu. Ama esas itibariyle o tek kat aynı hizada genişletiliyor. Bunların alt katları, bahçenin devamıydı. Bahçenin nereye kadar devamıydı? Sokağa kadar. Sokakla bahçeyi ne ayırıyordu? Bir duvar, sağlam bir duvar. O zaman ev bir taraftan bu duvara, öbür taraftan da bahçeye basıyor. Bahçede direkler üzerinde duruyor. Ve sokağı iki istikametten görmeye imkân verecek şekilde evi zenginleştiren cumbalar da bu duvardan dışarıya doğru taşan kısımlar oluyordu. Cumbaların şehir imajının oluşmasına getirdiği katkıyı doğrusu Le Corbusier'nin 1919'da İstanbul'dan ayrılırken yazdığı notlar kadar güzel az şey anlatır: "İşte büyük abidelerin yer aldığı sırtlardan aşağı doğru az meyilli, çatıların gölgeleri altındaki cumbalar ve bunların gölgeleri altındaki pencereli duvarlar, pencereli cumbalar, mor, gölgeli satıhların pencerelerin geometrisiyle, aradaki bahçelerin yeşillikleriyle meydana getirdiği adeta denize kadar uzanmış muhteşem bir Acem halısını hatırlatıyordu." Bu kadar güzel bir tanımlama olamaz. Le Corbusier İstanbul'dan gemiyle ayrılırken gördüğü Akbıyık-Fatih yangınlarının dehşetini de anlatıyordu.</p>

      <p class="e-paragraf">Şimdi bu, gerçekten yüksek duyarlığa sahip bir mimarın fark ettiği bir güzellik. Tabii çizdiği çizgilerde bu geometrinin tadını 1924'te bütün derinliğiyle, yalnız burada değil, şimalî Afrika'da da hissettiğini, hatta Endülüs'ü gezdiği zaman da fark ettiğini biliyoruz. Bunların hepsi evin içindeki mutlak biçim berraklığına dayanıyor. Bu biçimi meydana getiren insanın o biçimi sarih bir biçimde sınırlaması, ona tam bir vuzuh vermesi, o biçimi ortaya koyan insanın yaptığının bütün sorumluluğunu yüklenmesi demek oluyor. İnsanlara her şeyiyle anlaşılabilir bir dünya sunmak amacı esas oluyor. Yine dille ilgili İslâmî bir kural var. "Anlaşılmayacak şey söylemek doğru değildir, çünkü fitne yaratır." Dolayısıyla biçimlerin her birinin bir mesajı varsa, onları en vazıh şekilde ortaya koymak bir vazife oluyor. Yolun biçimiyle evin geometrisinin karşıtlığı açıkça ortaya konuluyor.</p>

      <p class="e-paragraf">Standartları düzenleyen değil, bunları tatbik eden, mimarın temsilcisi halife (kalfa), 2-3 sene içerisinde bu bilgiyi kazanmasına imkân verecek bir egzersizden geçen kişi, bütün komşuluk münasebetlerini, evin iç ilişkilerini düzenleyecek ve teknolojiyi kullanabilecek bir yeteneğe erişiyor.</p>

      <p class="e-paragraf">Bu teknoloji son derece yüksek vasıflı bir ahşapla gerçekleştiriliyor. Meşeyle, dünyada bilinen en iyi ağaç cinsiyle gerçekleştirilen bu teknoloji Orta Avrupa teknolojisinden çok farklı. Orta Avrupa'da yağmurlu, serin bir iklim olduğu için ağaç çok çabuk, fakat çok gevşek olarak büyüyor. Bu nedenle Orta Avrupa'da ahşap malzeme gayet kalın, 30x30 dikmelerle o genişlikteki tabanlarla kullanılıyor. Ve bu büyük kesitli parçaların karmaşık iç içe geçme teknikleri vs. var. Buna mukabil, Osmanlı ahşap teknolojisi dünyanın en dayanıklı ağacıyla, meşeyle yapılıyor. Amerikan beton frame'de ve Asya, Avrupa stepleri göçebelerinde olduğu gibi, çok önemli bir madenî parça ile birleştiriliyor. Bazen 40-50 cm boyunda bir çivi 3 ahşap parçayı birbirine bağlıyor. Bu çivi konik, dört köşe kesitli. Dolayısıyla çiviyi içerisinden geçireceğiniz deliği delme bilgisine sahip olmak gerekiyor. Bu çivi yerine çakıldığı zaman ahşabı ezerek onunla bütünleşiyor. Çivinin sathı dümdüz değil, dövülerek gayrimuntazamlaşmış. Çivi çakıldığı zaman meşeyle bütünleşiyor. Sonuna kadar çakıldıktan sonra ucu tersine çevriliyor. Tersine çevrilen uç çakılarak ahşaba gömülüyor. Böylece çivinin başıyla ucu birbirini tamamen zapt eden, bu üç parçanın birbirinden ayrılmasına katiyen müsaade etmeyen bir sağlamlığa ulaşıyor. Tabii beton frame'e göre bu ahşap iskeletin yükü daha büyük oluyor. Bu bağlantı parçaları sayesinde deprem, bağlayıcı parçalan birbirinden ayıramıyor.</p>

      <p class="e-paragraf">Tabii Amerika'da gördüğünüz tayfunların, rüzgârların vs. meydana getirdiği hasar bu yapılarda kesinlikle olmuyor. Bu sistem, ahşabı hiçbir şekilde çürümeyecek şekilde zeminle ilişkilendiriyor. Bu ahşap iki teknikle kullanılıyor. Bazen ahşap iskelet açıkta bırakılıyor. Boyanarak korunuyor. Bunun arasına tuğla dolgu doldurularak koruma tabakası oluşturuluyor. Ama ahşap iskeletin bir kısmı, diyelim ki derinliği 15 yahut 16 cm ise 11-12 cm tuğla ile dolduruluyor. Geri kalan kısmına bağdadî çakılıyor ve çakılan bağdadî sıvanıyor. Bu gevşek sıva kıtık, yani boşlukları olan bitkisel elyaf ihtiva ediyor. O ısı izolasyonu sağlıyor. Hafif, ısı yüklü bir bina teşekkül ediyor. Yani binayı ısıtmaya başladığınızda 10 dakikada konfor hissine ulaşıyorsunuz. O zaman binanın neresini isterseniz orasını ısıtabiliyorsunuz. Isıtma elastikiyeti olan bir bina elde ediyorsunuz. Hava boşluğu, bir ikinci ısı tecridi yapıyor. Tuğla, üçüncü bir ısı tecridi yapıyor. Hem iyi bir ısı tecridi yapan, hem de ısı yükü düşük, dolayısıyla ısı ekonomisi bakımından eşsiz, mükemmel bir yapı sistemi teşekkül ediyor. Rutubetin daha yüksek olduğu yerlerde tuğlayı korumak için bu defa ahşap iskeletin üzerine bir ahşap kaplama çakılıyor. Birçok defa bu tuğla yerine kerpiç kullanılıyor. Ancak kerpiç Anadolu'da, birçok yerde kireçle yapıldığı gibi, birçok yerde de alçıyla yapılıyor. 1 m3 kerpiç çamurunun içerine 15-20 kg alçı ilave edildiği zaman kerpiç 98 saat su içerisinde kaldığında erimeye başlıyor. Halbuki içerisine alçı ilave edilmemiş kerpiç yarım saatte su içerisinde erimeye başlıyor.</p>

      <p class="e-paragraf">Suya karşı dayanıklılığı çok yüksek olan bu kerpiçle bağdadî sıva yapılıyor yahut kerpiç dolduruluyor. Kerpicin içerisine saman katılıyor. Samanın boşlukları çok yüksek bir ısı tecridi sağlıyor. 15 cm'lik kerpiç dolgunun arkasına 1-2 cm'lik hava boşluğundan sonra içeriye bir kerpiç sıva, dışarısı bir kerpiç sıva ile bitirilmiş olunca yüksek ısı tecridi olan ve maliyeti çok düşük bir yapı teknolojisi çıkıyor ortaya. Ters çevrilip de tekrar çakılmış parçayı, o noktasından kestiğiniz zaman yine çıkarabiliyorsunuz. Bu parçaları tekrar başka yerlerde kullanabiliyorsunuz. Doğrusu dünyada bir yapı malzemesinin tekrar kullanılabildiği çok az teknoloji var. Bu da sürdürülebilirlikle, malzemenin tekrar tekrar kullanılmasıyla israfın önüne geçen, dolayısıyla tabiat tahribatına da adamakıllı engel olan bir teknoloji olarak karşımıza çıkıyor.</p>

      <p class="e-paragraf">İlginç bir malzeme de şu: Çakılan çivi dövme demir-wrou-ght iron denen özel bir çelik. Bu çelik bugün dünyada yalnız İngiltere'de çok kötü bir kalitede, buna karşılık Polonya'da daha çok üretilmektedir. Polonya'da sipariş verildiği zaman ne vakit alınacağı belli olmayacak miktarlarda üretiliyor. Bu dövme demir teknolojisi özellikle Osmanlı büyük mimarîsinde yer alıyor. Büyük mimarîyle konut mimarîsinin temas noktalarını teknolojik açıdan oluşturan bir unsur. Kubbe kasnaklarına, kubbenin açılma yükünü durdurmak üzere 1509 depreminden sonra büyük dövme demir çember yerleştiriliyor. 25-26 m çapında, kesiti 6-7 cm olan yekpare bir dövme demirin nasıl yapıldığı ve oraya yerleştirildiği bugün hâlâ aydınlanmamış durumda. Keza sütunların birbirinden ayrılmasını önlemek için konulan demirler paslanmıyor. Satıhlarında bir pas tabakası oluşuyor, içeri gitmiyor. Böyle bir dövme demir keza çivi olarak ahşap evlerde kullanılıyor.</p>

      <p class="e-paragraf">Bu yapıların önemli bir meselesi de varlığın hareketliliğiyle ilgili. Şimdi abideler ya 1-2 katlı yahut büyük camilerde olduğu gibi birkaç tabaka yukarı doğru daralan bir piramidal strüktür olarak vücuda getirilmişken zemindeki alçak duvar ve sütunlardan itibaren o sütunlardan ve duvardan destek alarak dışarıya doğru yükselen yapılar, a tektonik yapılar oluyor. İslam'ın tam karşıtı. Dolayısıyla bunların zemine ilişkili değil, yukarıdan aşağıya düşünülmüş yapılar olduğu apaşikâr ortaya çıkıyor.</p>

      <p class="e-paragraf">Bir inşaat sistemi standartlar olarak vücuda getirilmişse bu evlerin tasarımı da yukarıdan aşağı tasarlanıyor. Yukarıdan aşağı tasarım sisteminin unsurları şunlar: Evvela odalar belirleniyor. Türk evi başlangıçta otağdan kaynaklanıyor, yani tek odadan, Orta Asya kubbe biçimindeki göçebe çadırından. Bunun yanına bir ikincisi geliyor. Sonra bunların arasındaki boşluk örülüyor. Bu boşluk eyvanı teşkil ediyor. Önüne açıkta, yaşanan bir saçak ilave ediliyor. Buraya da “hayat" deniyor. Bu ev genel konfor karakteristikleri ve yaşama biçimi, zevki açısından Japon evine büyük bir benzerlik gösteriyor. Odadan dosdoğru tabiata çıkıyorsunuz. Bu 10., 11., 12. asır Anadolu, Orta Asya göçebelerinin tabiatla iç içe, soğuktan korkmayan, soğukla karşı karşıya bulunmaktan hiç çekinmeyen, hele İslamiyet'i kabul ettikten sonra o soğukta abdest alan çok diri bir insan neslinin dünyasına tekabül eder gibi gözüküyor. Amerika'ya ilk göç edenlerin 18. asırda meydana getirdikleri evlerin konseptinden de çok farklı bu. O evde ocak, evin merkezini teşkil ediyor ve her yeri ısıtmayı amaçlıyor. Anadolu ve Orta Asya göçebeleri böyle bir ısıtma amacı gütmüyor. Göçebe hayatta daha kaim giyinip üşümekten korkmayan insan tipi hâkim. M.Ö. 5.-6. asır Ispartalıları gibi yaşayan bir nesille karşı karşıyayız. Bu ev tipi 17. asra kadar Osmanlı devletinin birçok yerinde, iklimin o kadar sıcak olmadığı yerlerde de devam ediyor. 19. asırda hayatın balkon parmaklıkları yerine camekânla kapatıldığını görüyoruz. Bunun en nefis örnekleri Muğla'da. Aslî Muğla evleri hayatla tabiata açılırken 19. asır zenginlerinin evlerinde hayat bir camekânla kapanmış oluyor. Hatta Muğla'nın en önemli camiînin son cemaat yeri de camekânla kapatılıyor.</p>

      <p class="e-paragraf">Bu hayat tarzı değişiyor. Zamanla daha korunmuş mekânlar öngörülüyor. Ama düşünün ki 16. asırda İstanbul'da, hemen Topkapı Sarayı'ndan birkaç yüz metre ötede İbrahim Paşa Sarayı'nın odalarının hepsi kemerli direklere açılıyor. Tabiî burada bu kemerli direkliklerin kışın korunup korunmadığını bilmiyoruz. Ama 16.-17. asır Hint-Türk hükümdarlarının evlerinde güneşten korunmak için perdelerin asıldığı çengeller var. Geceleri soğuktan korumak için de perdeler var. İbrahim Paşa Sarayı gibi Topkapı Sarayı'nda da bu şekilde perdelerin kullanılıp kullanılmadığını bilmiyoruz. Ama Topkapı Sarayı'nın kıyısındaki Mermer Köşk'ün perdelerinin kışın kapatılıp yazın açıldığını biliyorum. Bu perdelerin herhalde hayvan derisiyle yapılmış yarı mat yahut camdan parçaları vardı. Kışın içeriye bir miktar ışık veren pencerelerdi bunlar muhtemelen. Osmanlı tarihlerinde bu konuda bilgi yok. Ama bu kumaşı geniş şekilde kullanan, çadır kültürünü de devam ettiren, yaz aylarında sarayı bırakıp gidip çadırlarda yaşamayı tercih eden insan neslinin, yaz aylarında şehri bırakıp yaylaya çıkan bu hareketli kültürün evlerinde de bu kumaşları kullanmış olma ihtimalleri var. Ama pencere kapaklarını kullanıyorlar. Pencere kapaklarının ne kadar geniş bir şekilde kullanıldığı yabancı seyyahların yaptığı İstanbul ve Anadolu şehirleriyle ilgili bütün gravürlerde gözüküyor. Tabii bu, binaya ikinci bir yenilik getiriyor. Bina Batı Avrupa binaları gibi hiçbir şekilde değişmez, donuk bir yüze sahip olmak yerine, pencere kapakları açıldığı zaman, adeta gözkapakları gibi insanı davet ediyor. Adeta kollarını açarak insanın içerden dışarıya doğru uzanmasını temin eden, dışarıdan eve bakan insanlara da mevsimine göre, günün saatine göre hareket eden, yaşayan bir mimarî vücut buluyor.</p>

      <p class="e-paragraf">Tabii böyle bir mimarîyi Batı Avrupa kültürlerinin hiçbirinde görmüyoruz. Burada bina bilfiil hareket ediyor. Binanın bazı unsurları, yolun hareket çizgisiyle binanın biçimi farklılaşıyor ama hareket meselesi yok edilmiyor. Yolun biçiminin hareketi, yolun seviye farklılaşmasından, meyillerinden doğan hareketliliklere göre binanın çeşitli kademelere oturtulması, bir evin bir seviyeye, öbür evin bir başka seviyeye yerleştirilmesi... Bazen evin bir parçasının bir seviyeye, öbür parçasının başka bir seviyeye oturtulması. Sürekli farklı seviyelerde, farklı istikametlerde oluşan bir dünya vücuda geliyor. Her farklılık her evin kendi mihrakı etrafında, üzerine yerleştiği yerin, topografyanın, güneşlenmenin, manzaranın, önemli bir abidenin görülmesinin, komşulara mesafe gibi unsurların icaplarına göre şekillendiriliyor. Bir standartlar sisteminin ürünü olan ev, bulunduğu yere, ailenin ölçüsüne, gelir düzeyine göre bir kimlik sahibi oluyor. Dolayısıyla bu kimliğe sahip olan ortak değerler sistemi üzerinde kurulmuş bir kimlik söz konusu. Bu, birleştirici temelin şahsiyeti yok etmeyecek şekilde tasarlanmış olmasından kaynaklanıyor.</p>

      <p class="e-paragraf">Standartlar düzeni en seçkin insanlar grubunun ürünü olmalıdır. Halbuki Finlandiya ilkel bir şekilde standartlar düzenini kurma işini bir tek kişiye, mimar Alvar Aalto'ya tevdi etti. Aalto, kendi seçtiği yardımcılarıyla Finlandiyalıların mimari standartlar düzenini oluşturdu. Osmanlı dünyasında, standartlar düzeni bundan bir adım ötede oluşuyor. Hassa Mimarlar Ocağının başı standartlar düzenini tesis ediyor, çeşitli bölgelerin mimarlarının bilgilerini de kullanarak. Mahallî şartlara sırt çevirmeden mimarînin temel ilkelerini tesis ediyor. Bu ilkeler felsefî ve dinî açıdan şeyhülislam ve kadrosuyla tartışılıyor; bütün bir metafiziğin, bütün bir kâinat görüşüne ilişkin İslam düşünce tarihinin en büyük şahsiyetlerinin meseleleri nasıl gördükleri müzakere edilerek, an'aneden gelen biçim bilgisinin, ona temel teşkil eden geometri bilgisinin esaslarına dayanılarak oluşturuluyor.</p>

      <p class="e-paragraf">Sinan, sarayda senelerce geometri dersi veriyor. Geometri bilgisinin mimarîde nasıl uygulanacağını tayin eden bir üst bilgiye sahip. Bunlardan hareket ederek sözünü ettiğimiz sosyal alanlara, teknoloji alanına, kültürel alana dair ve bilfiil sanatla ilgili standartlar, çeşitliliğe, farklılaşmaya, oluşuma, harekete imkân verecek şekilde çözümleniyor.</p>

      <p class="e-paragraf">Bu noktada, evlerin pencerelerinin açılmasının o evleri yaşar hale getirmesi gibi, evleri yaşar hale dönüştüren ikinci bir çözümlemeyi de gündeme getirmek gerekiyor. Osmanlı evlerinde "oda" esas yaşama alanını, yaşamanın bütününü kapsar. O odada gününüzü geçirirsiniz, misafir kabul eder, sohbet edersiniz (daha yakın misafirlerinizi), aile içi konuşmalarınızı yaparsınız. Bütün eşyalarınız o odanın bir duvarındaki dolaplardadır. Yani mobilya denenen taşınan nesne, odanın ortasında mekâna tahakküm eden acayip aletler yoktur. Azamî sadelikle insan zemine, zeminden azıcık yükselen sedire oturur. Sedire oturduğu zaman elini pencereden dışarı sarkıtır. Yalıdaysa suya ulaşır yahut eline aldığı bir çubukla suya değer. Yağmuru elinde hisseder, köşeye oturup güneşi seyreder, sokağı takip edebilir, neredeyse gelen geçene selam verme imkânına sahiptir. Bir taraftan bahçeyi görür. Dünyanın ortasında dört istikameti fark edecek bir ortamda yaşama hakkına sahip olur. Ve tabii böyle yaşayarak "dünyanm her tarafına bakmaya" davet edilen insan olur, ayette geçtiği gibi. Sokrates "Kendini bil" diyor. Buna mukabil Kur'an-ı Kerim'de "Bak, her şeye bak, gökteki yıldıza, aya, güneşe, yerdeki toprağa, ağaca, bitkiye her şeye bak" buyruluyor. Muhammed İkbal "Birisi yalnız kendine bakmayı emrederken, öbürünün bakmayı emrettiği yer, dış dünya. İslam'ın bakış açısının zenginliğini tasavvur edin" diyor. Evet, sınırsız. Bütün varlığa bakmaya davet edilen bir insan tipi.</p>

      <p class="e-paragraf">Ev de o zaman pencereleriyle, açıklıklarıyla her yere bakmaya fırsat veren bir nesne olarak odalardan teşekkül ediyor. Bu odalar, bu karakterleriyle varsa, bizim evi bu niteliğiyle görmemiz gerekiyor. Evin bu niteliğini görmemiz için sokaktan yürüyorsak cumbalar odaları tarif ediyor. Aralarındaki ayrımlar ikinci odanın geldiğini haber veriyor. Fakat sokakta yürümek değil de, gökte bir kuş olup uçmak istesek o zaman da çatılar her odayı tarif ediyor. Yani Osmanlı şehrine tepeden baktığımızda her evin kaç odası olduğunu okuma imkânına sahip oluyoruz. Başka bir deyişle, modern çağın Osmanlı dünyasının nasıl gölgesinde kaldığını görüyoruz. Çünkü modern çağ, Walter Gropius Bauhaus'u yaptığı zaman binaya her yönden bakmayı tavsiye ediyordu, tepesinden, dört tarafından, içerisinden ve çeşitli istikametlerden. Türk evi, şehirleri her odayı teker teker tarif eden bir mimari çözümlemeyi beraberinde getiriyor.</p>

      <p class="e-paragraf">Tabii Türk evini bugünkü apartman sefaletimizle kıyas edemeyiz, ikisi aynı dünyanın malı değil. Ve bugün şehirlerimizdeki evler %99'uyla utanç verici bir iptidailik görünümünde. Hem mimar, hem mühendis, hem doktor unvanlarıyla bu çirkinlikler dünyası üretiliyor.</p>

      <p class="e-paragraf">Türkiye önümüzdeki 30-40 senede 55 milyon insanına şehirlerde yeniden ev yapmak mecburiyetindeyse bu standartlar düzenini tesis etmek ve en yüksek vasıfta mimarî tekniklere sahip evleri üretecek bir genç mimarlar nesli yetiştirmekle mükelleftir. Bu genç mimarlar nesli o zaman, geniş bir sahtekârlık alanı olan dekorasyon, iç mimarî safsatalarını da tasfiye ederek evi, Osmanlı evinde olduğu gibi, bahçesi, mimarîsi, sokak ilişkisi, cumbası, yerli dolapları, tavanı, döşeme kaplamasıyla beraber üretecek, belki bunun arasına birkaç araç daha ekleyecek. Ama bu büyük sadeliğin güzelliğini tekrar gündeme getirecek mimarînin standartlar düzenini kurmakla mükelleftir. Bölgesel malzeme imkânlarına, İktisadî kaygılara göre ve bu malzemelerden her türlü kullanışa, her standartta, her gelir düzeyindeki aileye güzel evler vücuda getirme imkânıyla.</p>

      <p class="e-paragraf">Bizim ilk denememiz Ertegün Evi. Eski bir harabeden yola çıktık. Barok müziği dünyada tasfiye edecek hareketi başlatmış, "caz"ı tüm dünyada kabul ettirmiş bir Amerikalı Türk'ün, Ahmet Ertegün'ün evinde bu özellikleri gerçekleştirdik. Dünya tarafından alkışlarla karşılandı.</p>

      <p class="e-paragraf">Haiz olduğumuz değerleri savunanların değil, onlara karşı çıkanların kültürel hastalıkları savunduklarını söylemek istiyorum. Türkiye üniversiteleriyle, araştırma merkezleriyle, müteşebbisleriyle, üreticileriyle politikacıları yanlışlıklara iten iptidaî teknokrasisini tasfiye etmeli, yeni teknolojileri yeni mahalleleri inşa etmek, yeni şehirler kurmak için nasıl vücuda getireceğini çözümlemeli ve bu yeni şehrin yeni mahallelerini inşa ederek, önümüzdeki 30 senede şehirlerde 55-60 milyon insanını, köylerde de 15 milyon insanını ev sahibi yapacak şekilde halkın üretme gücünün önündeki bütün engelleri kaldırmalıdır.</p>

      <p class="e-paragraf">Osmanlı, herhangi bir devlet iradesini değil, en üst bilginin getirdiği çözümlemeyi bütün topluma kullandırma yeteneğini sağlamıştır. Bugün Türkiye'de var olan 30-32 bin mimarın en az 15 bini kendi mesleğini icra etmediğini, geri kalan 15 bine yakınının muhtemelen yarısının malzeme komisyonculuğu gibi işlerle uğraştığını biliyoruz. Mimar potansiyelimizi, mahalleleri inşa edecek şekilde ellerine vereceğimiz standartları kullanma yeteneğine ulaştırdıktan sonra Türkiye geleceğini tekrar kurabilecektir. Ve 75 milyon insanın cennet gibi ortamlarda yaşayacağı bir dünya inşa etmek yahut yok olmak seçenekleriyle karşı karşıyayız. Bu meselenin çözümü, açıkça ortaya çıkmaktadır ki, mecmua taklitçiliğinden değil, tarihî tecrübelerimizin mahallî şartlara tatbik edilmesiyle gerçekleşecektir. Bugün varolan teknik imkânlarla ve olabilecek yeni teknik imkânlarla tarihî tecrübeyi birleştirdiğimiz zaman gerçek çözüme ulaşacağız.</p>

      <p class="e-paragraf">Bir yapıda, evvelce sözünü ettiğim demir çivinin çakılacağı deliği delmek için matkap arandı, bütün dünyada bulunamadı. Türkiye'de bir demirci ustasının babasının benzer bir bilgisi varmış, o sayede matkap imal etti. İşte bu yetenekleri harekete geçirerek bu memleketi yeniden kurma şansımız var. Osmanlı deneyi bizim için bir hazine. Bizim için olduğu kadar bütün insanlık için de bir hazine. İnsanlık, teknolojinin Osmanlı toplumunun yayılma alanında nasıl vücut bulduğunu, neleri çözdüğünü görüp buna yeni teknolojiler ilave ederek, insanlığın bu büyük trajedisine çözüm bulabilir. Osmanlı tecrübesi ve Türkiye'nin yetiştireceği nesille bu mümkün olacaktır. O zaman Türkiye dünyaya yetişen değil, dünyanın en aslî meselesinde önde giden ülkesi olacaktır.</p>

      <p class="e-1-baslik" id="toc_marker-17">OSMANLI ŞEHİR VE DEVLET YÖNETİMİNİ BİÇİMLENDİREN İLKELER</p>

      <p class="e-paragraf">Osmanlı devlet felsefesinin dayandığı temel düşünceler şehrin oluşmasında da geçerli olmuştur. Şehir oluşumunda ve devlet yönetim düzeninde fonksiyonların belirlenmesinde, hiyerarşiler ve işleyiş açısından esas olan bu ortak özellikleri şöyle özetleyebiliriz:</p>

      <p class="e-paragraf">• Hükümdarın iyisi, âlimin ayağına giden; âlimin kötüsü, hükümdarın ayağına gidendir.</p>

      <p class="e-paragraf">• İnsanların en iyisi âlimin iyisi, insanların en kötüsü âlimin kötüsüdür.</p>

      <p class="e-paragraf">• Yakın kolay, uzak zor idare edilir.</p>

      <p class="e-paragraf">Bilgi - otorite ilişkisini çözümlemek için bize ışık tutan bu üç ilkenin yanı sıra ontolojik açıdan varlığın yapısıyla ilgili temel bir husus da, "Halkın hak olduğu" şeklindeki İslâmî ontolojik gerçektir. Ayrıca varlığın (dinamik/statik) yapısı üzerine düşünceler ile önemlilik ve hiyerarşi meselesi (çünkü hiyerarşi düzen demektir) açısından bu temel bakışların şehrin oluşumuna ve devlet yönetimine nasıl yön verdiğini ayrı ayrı açıklamaya çalışacağız.</p>

      <p id="toc_marker-18"><b>Osmanlı Yönetim Düşüncesinde Bilgi - Otorite İlişkisi</b></p>

      <p id="toc_marker-19"><b><i>Üst iradenin oluşumu</i></b></p>

      <p class="e-paragraf">Mevlana Celaleddin Rumi eserlerinden birinde bilgi-otori-te ilişkisini anlatıyor. Hz. Peygamberin bir hadis-i şerifinin açıklamasını şöyle yapıyor: "Hükümdarın iyisi, âlimin ayağına giden; âlimin kötüsü, hükümdarın ayağına gidendir."</p>

      <p class="e-paragraf">Osmanlı devlet yönetiminde bilgi-otorite ilişkisinin, bilgiye dayalı karar mekanizmasının nasıl işlediğini gösteren ilginç bir husus da (Uzunçarşılı'nın Osmanlı Devlet Teşkilatı adlı kitabında anlattığı) Sadaret Divanı'nın toplanmasıyla ilgilidir. Padişahın kendisi çok iyi yetiştirildikten sonra belli bir bilgi seviyesine ulaşıyor,<span class="e-dipnotno" style="font-size:0.6em;" xml:lang="tr-TR"><a href="../Text/osmanl%C4%B1sehri_08.html#footnote-100-4" id="footnote-100-4-backlink">4</a></span> ama meseleler her gün yeni veçheler kazandığı için, yeni veçhelerde bilgi sahibi olmak amacıyla toplantılar düzenliyor. Buna "Huzur Dersleri" (Padişaha verilen dersler) deniliyor. Huzur Derslerinde, en seçkin ilim adamları, bazen bir gün, bazen günlerce Padişahın bilgi edinmek istediği konuyu aralarında konuşup tartışıyorlar. Bu dersler sırasında padişahın soru sorma, söz söyleme hakkı yok. Bunun sebebini şöyle anlamak mümkün: Soru sormak konuşmayı bir yöne itmek anlamına gelebileceği yahut padişahın o konudaki yönelişini ortaya koyabileceğinden düşünürlerin hiçbir etki altında kalmadan düşünce geliştirebilmesi için bu toplantıların temel kuralı soru sormamak oluyor. Padişah ne zaman isterse Huzur Dersi teşekkül ediyor.</p>

      <p class="e-paragraf">Sadaret Divanında müzakere edilecek konular daha evvel muhtemelen padişaha ve kazaskere ulaştırılıyor. (Kazasker bütün ulemanın en üst şahsiyeti, bir tarihten sonra kazasker yerine şeyhülislam alınıyor toplantılara.) Padişah ve kazasker Sadaret Divanının öncesinde bugün Hekimbaşı kulesinin altında kalmış olan odada buluşup gündem hakkında konuşuyorlar.</p>

      <p class="e-paragraf">Sadaret Divanı onun altındaki odada, Bab-ı Hümayun'da toplanıyor. Padişah ve kazasker oturdukları yerden beraber ayağa kalkıyor, kapıdan beraber çıkıp merdivenleri beraber iniyor, Sadaret Divanının açık kapısından beraberce içeri giriyorlar. Vezirler ve sadrazam onları ayakta karşılıyor. İkisi oturduktan sonra sadrazam, daha sonra da vezirler oturuyor. Divanda gündemdeki meseleler görüşülmeye başlanıyor. Sadrazam ve vezirler düşündüklerini söylüyorlar. Bu müzakereler sırasında kazaskerin sadrazama ve vezirlere soru sorma hakkı var. Padişahın ise soru sorma, herhangi bir müdahalede bulunma hakkı yok. O yalnızca dinliyor.</p>

      <p class="e-paragraf">Müzakere bittikten sonra, sadrazam ve vezirler, padişah ve kazasker ayağa kalkıyor, geri dönüyor, kapıdan gene beraber çıkıp yukarıdaki odaya gidiyorlar. Orada bu müzakere hakkında kendi aralarında konuşuyorlar. Bir süre sonra sadrazam alınan kararların taslak metnini getiriyor. Kazasker sadrazamla tekrar müzakere edebiliyor. Padişah ise bu sırada yalnızca soru sorabiliyor. Padişahın yalnızca soru sorması, kazaskeri ve sadrazamı yönlendirmemeyi amaçlıyor. Müzakere sonunda kazaskerle sadrazam birçok konuda mutabakata varıyorlar ve kararlar oluşuyor. Padişah bu kararı imza ediyor yahut itirazı varsa reddediyor. Tekrar müzakere edilmek üzere Sadaret Divanına yollayabiliyor. Orada tekrar görüşülüyor, bütün süreç tekrar yaşanıyor.</p>

      <p class="e-paragraf">Burada bilginin en üst düzeyde temsilcilerinin açtığı yol üzerinde, onların tuttuğu ışık altında karar alınıyor. Alınan karar Sadaret Divanı kararı oluyor. Buna rağmen Sadaret Divanında bir vezir yahut sadrazam herhangi bir yanlış yapmışsa hemen boynu vurduruluyor.</p>

      <p id="toc_marker-20"><b><i>Yakın kolay, uzak zor idare edilir</i></b></p>

      <p class="e-paragraf">Osmanlı şehrinde mimari tasarımın gerçekleştirilmesi, şehir inşa sürecinin yönlendirilmesi ve şehir yönetimi ile temel düşünce ve inanç sistemi arasında çok yakın bağlar olduğunu söyleyebiliriz.</p>

      <p class="e-paragraf">İslâmî yönetim düşüncesi ile Konfüçyüs'ün yönetim düşüncesi arasında bir yakınlık olduğunu ve Osmanlı yönetim düşüncesinin Lao-çe'nin bir kuralına dayandığım söyleyebiliriz. Lao-çe "Yakın kolay, uzak zor idare edilir" diyor. Bunun ardından "En iyi hükümdar, halkını en az idare edendir" düşüncesini ekliyor.</p>

      <p class="e-paragraf">Hükümdarın bulunduğu nokta halkın uzağında olduğu ve uzakta olanın mahiyeti hakkında çok bilgi sahibi olunamayacağı için uzakta gerçekleşen olaylar kümesi ile ilgili doğru yönetim kararları vermek zor, hatta mümkün olamayacağından, en iyi hükümdar, halkını en az idare eden hükümdar oluyor. Çünkü halk ile hükümdar arasında büyük bir mesafe var.</p>

      <p class="e-paragraf">Hz. Peygamber'in "Halk, haktır" (hem yaratıcı irade hem de meşru ve doğru olandır) sözü ile ifadesini bulan İslâmî halk telakkisi, halkın kendi birimleriyle kendi başına karar almasına imkan veriyor. Halkın yapma girişimini düzenleme noktasında, devletin en yüksek bilginin oluşumuyla standartları düzenleme girişimi gündeme geliyor.</p>

      <p class="e-paragraf">Hiç şüphe yok ki evrensel çözümlemeye temel teşkil edecek bilginin daha eksik ve daha az yoğun bulunduğu halk ortamında evrensel çözümlemeler için tutarlı kararlar alınması mümkün olmayacaktır. En yüksek bilginin en yoğun olduğu yerde, yani merkezde, en yüksek bilgiye sahip olanların sorumluluğunda bu kararların alınması kaçınılmaz oluyor.</p>

      <p class="e-paragraf">Bu durumda Osmanlı düşüncesinin temel yaklaşımı şöyle:</p>

      <p class="e-paragraf">1. Merkezdeki karar sistemi ile temel kararlar alınıyor. Bunlar daha yaygın, fakat daha sınırlı meselelere şamil olarak geniş kitleleri, herkesi etkileyecek daha az miktarda esasa dayanan kararlar oluyor.</p>

      <p class="e-paragraf">2. Merkezden uzaktaki alana ait kararların ise yerinde alınması öngörülüyor.</p>

      <p class="e-paragraf">Merkezin sorumluluğunun gereği olarak, standart ve temel tercih kararlarının, en yüksek bilgiden hareket edilerek alınması zorunlu oluyor. Çünkü merkezin alacağı bu kararların, "en eksiksiz", "en tam", "en şümullü" bilgiye dayanmamaları halinde en geniş tahribata sebep olmaları kaçınılmazdır. Halbuki merkezden uzakta bir yöre için gerekli olan kararın yerinde alınması, bu tür kararların merkezden belirlenmesine göre çok daha sağlıklı olabilir.</p>

      <p class="e-paragraf">Mesela iki komşu arasındaki ilişkiye dair kararın, o iki kişinin anlaşmasıyla yerinde alınması, merkezden uzakta belirlenmesi, oradaki şartların yakından bilinmesi sebebiyle daha kolay ve doğru olacaktır. Bu kararın yanlış bir yönü olduğu zaman, bu, dar bir alanı (mesela iki kişiyi) etkileyeceği için düzeltilmesi de daha kolay olacaktır.</p>

      <p id="toc_marker-21"><b>Hassa Mimarlar Ocağı</b></p>

      <p class="e-paragraf">Hassa Mimarlar Ocağında âlimin en iyisini sorumlu tutarak merkezdeki kararları almak, temel davranış olarak gözüküyor.</p>

      <p class="e-paragraf">Evrensel kararların, standartların tayini, en üst düzeyde, en seçkin insanlar tarafından Hassa Mimarlar Ocağında yapılıyordu. Toplumun içerisinden yüksek kabiliyetleri fark edilerek seçilmiş, sınanmış, İslam'ın bütün hikmetlerine vakıf hale getirilmiş, o hikmetleri hayatı pahasına korumaktan hiçbir şekilde sakınmadan ön safta savaşmış, (Sinan gibi savaşın ta önünde palası elinde savaşmış) yüksek cesaret, yüksek inanç sahibi insanların, çok özel bir şekilde tekrar tekrar eğitilerek geliştirdikleri en yüksek mertebede, Hassa Mimarlar Ocağında bu standartlar tayin ediliyordu.</p>

      <p class="e-paragraf">Alınan kararların sorumluluğu çok büyük. O zaman merkezde mimarînin bütün veçhelerini bilenlerin, bütün ülkeye, bütün şehirlere ve mahallelere hâkim olacak, yüksek mimarî değer taşıyacak standartları üretmeleri söz konusu oluyor. Son derece az sayıda yüksek bilgi ve duyarlılık sahibi kişinin etkenliğini sağlamayı vazife bilen bir devlet felsefesiyle karşı karşıyayız.</p>

      <p class="e-paragraf">Yıkılmayacak, iyi ısınan, yaz aylarında kendiliğinden kolaylıkla serinleyebilecek bir bina, insanlara dünyayı çeşitli yönlere bakarak algılama hakkını veren cumba gibi en az iki yöne bakan mimarî elemanlar, sofalarla yine insana çeşitli yönlere bakma imkânı veren, evin bir tarafının bahçe, bir tarafının sokak olması dolayısıyla, bu bahçenin mahrem, güzel dünyasıyla, kolektif hayatın cereyan ettiği yerin arasına evi yerleştirerek, evin her alanla ilişkisini düzenleyen bir mimarîyi hem esasları açısından hem de mahallî alanın icaplarına göre tasarlamak gibi zaruretleri cevaplandıran bir tasarım felsefesi geliştirilmiş olduğunu görüyoruz.</p>

      <p id="toc_marker-22"><b>Loncalar: En Yüksek Bilginin Hâkim Olduğu Eğitim</b></p>

      <p class="e-paragraf">Söz konusu olan şey, evin her şart altında eksiksiz ve en güzel şekilde inşası ise eve tekabül eden her şeyi bilen insan, en iyi şekilde iki tuğlayı üst üste koyacak, ahşap inşa sistemini monte edecek, kaplamaların çivilenmesini halledecek, dökülmeyecek, çatlamayacak bir sıva yapacak, hatta evin tavanını son derece büyük sanatkârane bir duyarlılıkla en güzel şekilde boyayacak, bütün zemin, iklim ve çevre şartlarını düşünerek bu işi yapacak.</p>

      <p class="e-paragraf">Osmanlı tasarım, yapım, konut ve şehir üretim sistemi, herkese yetenekli olduğu alanda, o alan için gerekli olan en yüksek bilgiyi veren, insanları o en yüksek bilgi ile yetiştiren, böylece halkın bütün kesimlerine en yüksek bilgi ürünlerini verebilen bir üretici-tasarımcı neslini yetiştiriyordu. Bu sistemde hiçbir zaman en fakir insanın evini bile, o alana ait bilgiye sahip olmayan kişinin yapmasına imkân veren, tahripkâr bir müsamahakârlık yer almıyordu. O zaman bugün sıkça sözü edilen "kontrol" meselesine de gerek kalmıyordu. Yüksek bilgiyi kazanan kalfanın, bu bilgiyi tatbik edip etmediği, merkezi hükümetin görevlendirdiği memurlar tarafından değil, dosdoğru loncalar tarafından denetleniyordu.</p>

      <p class="e-paragraf">Loncanın yetiştirdiği ve loncaya karşı sorumlu bulunan, yalnızca ev yapmayı büen kişi, bilfiil ev inşası içinde bulunup o evi en iyi bir mimarî ve en eksiksiz bir teknolojiyle inşa eden kişiydi. Yetişkin, çok saygın bir ustanın yanında 10-15 tane ev yapıp bir evi kendi başına yapacak yeteneğe ulaşıncaya kadar ustası tarafından takip edilen kişi, ustanın "Sen artık kendi başına bu evi yapabilirsin" dediği günden itibaren 20-24 yaşında (yalnızca kâğıt üzerine çizgi çizmeyi bilen, onun ötesinde yapıyla ilgili hiçbir şey bilmeyen bugünün mimarından çok farklı olarak), bazen 40-50 yaşında kendi başına ev inşa etme yetkisini kazanıyor, ev mimarîsini ve teknolojisini bilen kişi oluyordu.</p>

      <p class="e-paragraf">Kanuni'nin Sinan'a "Hiçbir bilgisi olmadığı halde bazı kişilerin İstanbul'a gelip ev inşa etmesi, yangına sebep olacak bacalar yapması sonunda doğan tehlikeye son vermek için bu gibileri takip edesin, yanlış yapmalarını önleyesin" diye gönderdiği emir, loncayla beraber en üst otoritenin prensip kararları olarak, mahallî örgütün disiplini olarak karşılanıyor ve çözümleniyordu.</p>

      <p class="e-paragraf">Bunun yerine, hiçbir uzmanlığı olmayan, hiçbir şekilde yetiştirilmemiş bir kişiye her türlü yetkiyi veren bir sistemin sebep olduğu felaketi bugün yaşıyoruz. Bu noktada bilgiyi herkese eksiksiz ulaştırabileceğini, eksiksiz bilgiye sahip olacak onbinlerce, yüzbinlerce insan yetiştireceğini, insanların hepsinin yeteneklerinin eş olduğunu zanneden, kimisinin daha yetenekli yahut bazı şeyler için yetenekli, kimisinin başka şeyler için yetenekli olabileceğini hiç hesaba katmayan, herkese aynı bilgiyi veren, yani hem havaalanı, nükleer santral yapmak, hem fakir bir insanın kulübesini yapmak için tek bir bilgi veren bir sistemin yanlışlığı ortada.</p>

      <p class="e-paragraf">Bugün mimarı iyi yetiştirmiyoruz. Ona hiçbir tecrübeye sahip olmadan iş yapma imkânı veriyoruz. Japonya'da bir mimarın 15 sene, hocasının "Artık sen kendi başına bir iş yapabilirsin" dediği güne kadar tecrübe kazanması gerekiyor. Gerçekten saygıdeğer bir ustanın çırağına o işi sonuna kadar öğretmesinden ve çırağının onu gerçekten öğrendiğine kani olmasından sonra, birçok ustanın bir arada çırağın yaptığı işi değerlendirmesiyle iş yapma hakkını kazanan Japon mimarı gibi; Amerikan mimarı da 5 ila 7 sene boyunca eyaletin bir üniversitesinde meslek sahibi olduktan, en az 7 sene aynı eyalette bir mimarlık bürosunda çalışıp staj gördükten sonra, o eyaletin imtihanına girip ancak orada başarılı olduğu zaman mimarlık yapabiliyorsa; bu toplumlar insanın meydana getirdiği çevrenin her bakımdan mükemmel olmasına önem verdikleri içindir.</p>

      <p id="toc_marker-23"><b>Standartların Temel Nitelikleri</b></p>

      <p class="e-paragraf">Merkezi tek bir ahlakın, genel inanç sisteminin, dinin ve tasavvufun herkesi aynı şekilde terbiye etmesi aynı değerler sisteminin padişaha, sadrazama, vezire, başmimara, kalfaya, devletin en uç köşesinde köydeki insana da aynı ruhun verilmiş olmasıyla sağlanıyordu. Bu, temel dinî inancın, "neyin iyi" olduğunun ortaya koyduğu değerler sisteminin bütün devlet alanına yayılmış olmasından kaynaklanıyordu. Dolayısıyla sorunlar bugün olduğundan daha kolay çözülüyordu.</p>

      <p class="e-paragraf">Kalfanın standartlarla ilgili mimarlık bilgisi, kendi yaşama biçimi ve güzellikle ilgili temel tercihleri (mesela evin mütevazı, biçimlerin berrak obuası, sadelik, tam gerçek bir şey oluşturmak iradesi vb.) meydana getirmek istediği mimarîde yer alırken, o eseri kullanacak olan insanın eğitimi ve terbiyesi de aynı değerleri tercih etmek üzere ve o değerlere yönelik olarak oluşuyordu.</p>

      <p class="e-paragraf">Onun için, evlerde sedir kullanılırken, kimse "Ben koltuk isterim" demiyordu. Ama sedirin üzerine hangi örtünün örtüleceğine evin hanıma karar veriyordu. Yine o zaman da tercihler birbirine yakın oluyor; yaz için açık renkli (daha çok beyaz) kumaşlar, kış için daha kalın, daha sıcak renkli örtüler kullanılıyordu. Böylece insanlar evi Bosna'dan Yemen'e kadar, genel tercihin doğurduğu ortak eğilimlerle birbirine benzeyen şekillerde kullanıyorlardı. Tabii bu da halkın arasından birisinin çıkıp bir mektep kurmasıyla olmuyordu. Tevhid-i Tedrisat'a benzer bir şey de değildi.</p>

      <p class="e-paragraf">Merkezî kararların niteliği, bunların yanlış yoruma imkân vermeyen son derece sade hükümler olması, bu hükümler üzerinde saptırıcı yorumlar yapmaya imkân bırakmıyordu. (1957 yılında İmar Kanunu kabul edildikten sonra İstanbul Belediyesi'nde yazılan yönetmelik tam 270 madde ihtiva ediyordu. Ama bu 270 maddenin yalnızca ilk 20 maddesinde birbirine zıt yorumlanabilecek 40 hüküm vardı. Tabii birbirine zıt yorumlanabilecek bu kadar hüküm olduğu zaman kanunun suiistimal edilmesi de o kadar kolay oluyordu.)</p>

      <p class="e-paragraf">Kötü niyetli bir kalfa yahut mal sahibi istismara teşebbüs ettiği takdirde, hükümlerin çok sade ve kolay anlaşılır olması sebebiyle komşuların itirazı ve düzeltmeler kolay yapılıyordu. Mesela, kat alanı emsalini verelim. “Bak, senin kat alanı toplamın sana verilen haktan 30m2 fazla" gibi son derece anlaşılır itirazlar gelebiliyordu. Böyle olunca, bugün işlemeyen sistemlerdeki gibi teknik adamların kontrolünün yerine, denetim yerinde yapılabiliyordu. Bugün yeteri kadar yetişkin kontrol elemanı ve uygulayıcı olmadığı için ve inşa sistemlerinin karmaşıklığı sebebiyle bu sistem işlememektedir.</p>

      <p class="e-paragraf">Osmanlı sistemini kalfa doğru uyguluyor. Yine de, örneğin araziden yararlanma oranını aşmaya kalkarsa, hemen herkes tarafından yasanın çiğnendiği kolayca fark edilebildiği için komşu itiraz edebiliyor. Binayı yapan, bu itirazı dikkate almadan yanlışta ısrar ederse, komşunun haber vermesi üzerine mahalle ihtiyar heyeti inceleyip karar vererek o yanlış düzeltiliyordu. Bugün böyle bir yanlışın düzeltilmesi, bir Türk vatandaşının 3-4 sene, hatta 5-6 sene sürecek bir dava açması, davanın sonunda, binanın yıkılmasıyla ilgili işlemler yapıla-mayıp Af Kanunu ile kaçak katların meşrulaştırılmasıyla sonuçlanabiliyor.</p>

      <p class="e-paragraf">Biz bugün hakkını savunacak toplumsal ruhu yok ederken, Osmanlı standartlar sisteminin yetkilendirme biçimi, bu meselelere hiç mahal vermeden çözecek bir yapı ortaya koyuyordu.</p>

      <p class="e-paragraf">En seçkin insanlar, en istisnaî şekilde çeşitli ihtisas alanlarında yetişme süreciyle meselenin bütününü kavrayan kişiler olarak yetiştiriliyorlar. En yüksek bilgiye ve en seçkin insanlara dayanarak toplum ilerleyebiliyor.</p>

      <p class="e-paragraf">İkincisi, merkezdeki düşüncenin uzaktakilere hangi alanlarda ulaşacağını bilmek de önem kazanıyor. Bu hususta iki mekanizma gündemde bulunuyor sanırım. Dosdoğru davranış standartları ve onun yanında bilfiil çeşitli standartlar. Konfüçyüs'ün bir anekdotu var: Konfüçyüs bir prensin yanında bulunuyor. Prens diyor ki: "Uzaktaki eşkıyaların halkımıza taarruz edip mallarını talan etmeleri, halkımızın huzur ve saadetini yok etmeleri karşısında bir ordu kurup onların üzerine gitmem gerekmez mi?" Konfüçyüs şöyle cevap veriyor: "Senin kalbinden geçen hisler memlekette esen rüzgârlar gibidir. Bütün başaklar o istikamete eğilir. Ordu kurup eşkıyaların üzerine gitmene ne gerek var?" Prens sorusunu, Konfüçyüs de cevabını tekrarlıyor. Engizisyon cereyan ederken Endülüs Müslümanları mutlak bir inanç içindelermiş, "Büyük Türk, İslam'ın büyük adamı, bu vahşete katiyen müsaade edemez, mutlaka gelip bizi kurtaracaktır" diye. Osmanlılar bir kısmını kurtarıyor. Ama bir yerden sonra da gücü her yere yetişmiyor.</p>

      <p class="e-paragraf">Konfüçyüs standartların ruhu ile halkın onları benimseyeceği bağları kuruyor. Bu bağlar sayesinde halk çocuğunu eğitiyor; çocuk din, meslek, sanat, derunî hisler ve davranışlar öğrenerek tekkeye de gidiyor. Sanat okulu, insanın kalbinden geçecek hisleri terbiye etme okulu. Mesela haset kötü bir şey ise o adamın kalbinden haset geçmemesi için terbiyenin yapıldığı yer. Aynı zamanda bu davranışların bir ürünü olan sanatların da öğretildiği yer. Şiir, musiki, el sanatları, adap öğretiliyor.</p>

      <p class="e-paragraf">Fatih, Cavlakiye tekkelerini Macaristan'a yollayıp, orada Osmanlı dünyası ile Macar Hıristiyanlarının zihniyetinin birbirinden kopuk olmadığını, bu iki dünyanın birbirine yakın olduğunu bir asır boyunca anlatmalarını sağlıyor (1450-1550). O bir asırlık kültürel yakınlıktan sonra bölge fethedil-diğinde Osmanlı kurtarıcı olarak kabul ediliyor. Bu devlet, gittiği yere hakikaten saadet götürüyordu. Bir Macar tarihçi-mimar Macaristan'da Türk mimarîsi hakkındaki kitabında "Osmanlı dönemi Macaristan'ın en mesut dönemiydi. Oraya getirdikleri Osmanlı üslubunun yüce nitelikleri Macaristan'ı zenginleştirmiştir" diyor. Kuzey Macaristan'daki Eğri'de (Eğer) tarihçiler anlattılar: 1693'de Osmanlı ordusu Eğri'den çekilirken köylüler onlardan ayrılmamalarını rica etmişler, şarkılar söyleyerek, yolların kenarına dizilerek Osmanlı askerlerine çiçek ve yiyecek vermişler.</p>

      <p class="e-paragraf">Bunlar Osmanlı'nın halkına nasıl bir saadet götürdüğünü gösteriyor. Halkın eğitimi, halkın saadeti de sağlanarak kolaylaştırılmış; Fatih'in İstanbul çevresine yolladığı Bektaşîler ya da Macaristan'a yolladığı Cavlakîler gibi. Bektaşîlerle mahallî halk arasında diyaloglarının anlaşılmasını mümkün kılacak bazı ortak noktalar olduğu düşünülüyor. Anlatılmak istenenler, halkın bunu nasıl anlayacağı bilinerek anlatılıyor. Yönetmek emir vermeyi, yönlendirmek ise istenenin gerçekleşebilmesi için yönetenin verdiği mesajın halk tarafından anlaşılmasını sağlamayı gerektiriyor. İslam'da da fitneye sebep olmamak için anlaşılmayan söz söylemek yasaklanıyor.</p>

      <p id="toc_marker-24"><b>Şehirle İlgili Mimarî Standartlar</b></p>

      <p class="e-paragraf">Osmanlı şehir oluşumunda merkezî ve yerel çözümlemenin bütünleşmesiyle her şehir özel bir çözüm oluyordu. Şehrin oluşumunda teşkilatlanmanın önemli bir unsuru vakıflardı. Vakıflar, şehre ve şehirliye hizmet ediyordu. Şehir merkezindeki yapıların hemen hepsi vakıflara aitti. Ticarî hayatta oluşan artı-değer vakıflar aracılığıyla şahıslara değil, şehre geri dönüyordu.</p>

      <p class="e-paragraf">Habitat Konferansı'nda tartışılan çok önemli bir konu: "21. asrın şehrinde vakıfların oynayacağı rol" idi. Artı-değerin şehirliye dönmesi ile, her türlü olumsuz yöneliş gündem dışı olunca, bir yapı inşa edilirken tek amaç o yapının aileyi güzel bir ortamda barındırması ve sokağı güzelleştirmesi oluyordu.</p>

      <p class="e-paragraf">En yüksek bilginin toplumun bütün kesimlerine hizmet edecek çözümlemeye sahip olması gerekiyor. Bu da her tabakadan insanın meselelerinin çözümlenmesi anlamına geliyor. Habitat Konferansında Birleşmiş Milletler'in sözünü ettiği üç politikadan biri olan “adil olmak" ilkesi de bunu gerektiriyor. (1. Katılım, 2. Sürdürülebilirlik, 3. Adalet üzere olmak).</p>

      <p class="e-paragraf">Merkezdeki büyük bilginin yalnızca toplumun bir kesimine hizmet edecek standartlar üretmesi elbette geçerli olamaz. Maalesef günümüzde betonarme imalatla ilgili standartlar, kendisine ancak bir gecekondu yapabilen insana hizmet etmek amacı taşımıyor. Böyle bir standart, yalnızca 5-10 katlı apartman veya gökdelen yapan kişiye hizmet etmek amacında. Halbuki toplumun bütün kesimlerine eşit bir şekilde hizmet edecek standartlara ihtiyaç var.</p>

      <p class="e-paragraf">Eğer bir standart depreme dayanıklı yapı yapmak ise, Osmanlı ahşap karkas sistemi (payandaları, ara dikmeleri, tabanları, konsolları vs. ile) çok zengin bir ailenin konağında, hatta sadrazam saraylarında kullanıldığı gibi, sıradan bir evin yapımında da kullanılabiliyor. Bu standartlar düzenine göre sistemin parçalarını birbirine eklediğiniz zaman meydana getirilen ev depremde yıkılmıyordu.</p>

      <p class="e-paragraf">Bir başka ilke de bütüncül, yani tevhidi yaklaşım idi. İnsanlar her şeyden haberdar olarak yetiştiriliyorlardı. Bir kalfa binayı yapıyorsa her şeyiyle birlikte yapıyordu. Çevre planlaması kalfanın duyarlılıklarıyla oluşuyordu. Bina sokak dönüşünde nerede duracak? Nasıl bir veçheyle duracak? Yine iç düzen; sedirler, tavan tasarımı, keza arkada bahçenin düzeni onun elinden çıkıyordu. Bugünün birbirinden kopuk ihtisaslaşmasının yerine farklı bir ihtisaslaşma vardı.</p>

      <p class="e-paragraf">Tevhid, Allah'ın tek olduğuna inançtır. Allah tek ise yarattığı her şey bir bütünlüktür. Ayrıca Allah, yarattığı her şeyde tecelli eder. En azından her şey Allah'ın bir yansımasıdır. Varlığın her noktasında Allah'ın bir tecellisi vardır. Onun için varlığı bilmek Allah'ı bilmektir, varlık bilinmeden Allah bilinmez. O nedenle varlığı araştıran ilim son derece önemlidir. Mesela Osmanlı evi büyük bir berraklıkla, çok doğru bir teknolojik yapıya sahipse, bu, teknik olarak tam bir "hakikate yakın olmak" (takva) düşüncesinin yansımasıdır. Berraklık, anlaşılabilir olmaya tekabül eder, sadelik zühd'e. Berraklık ve zühd, bir arada, meydana getirilen ifadelerin yahut teknolojinin içerisinde birbirinin zıddı şeylerin, çelişkilerin bulunmamasını temin eder.</p>

      <p class="e-paragraf">Standartlar merkezden onbinlerce km uzakta tatbik edilirken, tekabül ettikleri bilgi ve hikmete ek olarak, o mahallî gerçeğin gereklerini de üzerlerine alarak uygulanıyordu. Mesela bir ev yapılırken, ev sahibinin ihtiyacı (ailenin büyüklüğü, aile içinde yaşlıların bulunması, çocuk sayısı, evde emektar, hizmetkâr bulunması, çok fazla misafir kabul edilen, birçok insana yardım yapılan, isteyenin öğleyin yemeğini yediği bir ev olması yahut da tamamen fakir, zavallı bir köylünün evi olması vb.) göz önünde bulundurularak çözümlemeler üretiliyordu.</p>

      <p class="e-paragraf">Bu standartlar yalnız mühendislik standartlarını değil, mimarlık standartlarını da ortaya koyuyordu. Meydana getirilen sistemin içine pencere, duvar dolguları, sıvalar, tavanlar, pervazlar, saçak büyüklüğü, cumbalar gibi unsurların standartları da eklendiği zaman ortaya çıkarılan eser, bir mimarlık şaheseri namzedi oluyordu. Hatta bu standartları kullandığınız zaman, bir mimarî şaheser vücuda getirmeme imkânı da ortadan kalkıyordu diyebiliriz.</p>

      <p class="e-paragraf">Merkez başka standartlar da üretiyordu. Mesela büyük abideler kalıcı yapılar olurken, evler daha hafif malzemeden inşa ediliyordu. Bu hafif malzemeler depreme de dayanıklı oluyordu. Büyük abideler ise Sinan'ın ifade ettiği gibi herhangi bir depremi rahatlıkla karşılayacak, son derece sağlam temellere ve kaim duvarlara sahip, "adeta arzın, arz kabuğunun bir parçası haline getirilmiş oldukları" için onlar da depreme dayanıyordu.</p>

      <p class="e-paragraf">Hafif malzemeden yapılan evler aynı zamanda insanların aile yapılarının sürekli değişmesine cevap verecek, böylece çok uzun ömürlü olmasına da gerek olmayan, daha geçici malzemeden yapılan (yine de, elimizde kalmış örneklerden, bir ahşap binanın 6-7 asır ömrü olabileceğine de kani olarak) narin strüktürler oluyordu. Böylece depremi kendi ağırlıkları kadar naklediyorlardı. İnsanlar, deprem ne kadar şiddetli olursa olsun (depremi bugün bizim yaptığımız betonarme binalardaki kadar hissetmeden) ayakta kalabilecek binalar yapıyorlardı. Hele binalar 1-2-3 katlı olduğu zaman, insanın içinde bir kuşku duymadan uyuması mümkün oluyordu. Tabiî bu binaların taşıyıcısının duvarla, zeminle ilişkisinin, hatılların, dikmelerin alt uçlarının çürümesine sebep olacak detay yanlışlarının olmaması şartıyla.</p>

      <p class="e-paragraf">1967 Adapazarı depreminden bir fotoğraf biliyorum, bütün bu yanlışlar yapılmış, o nedenle alt katta hafif bir çökme olmuş, üst kat onun üzerinde eğilerek durmuş, fakat bina yerle bir olmamış ve altında kimse ölmemiş.</p>

      <p class="e-paragraf">Bu yapı sisteminin ikinci bir özelliği var. Bir pencere, aynı nispette olmakla beraber Süleymaniye Camii'nde 160/240 (veya 250); bir evde 80/140 cm veya daha küçük yahut da büyük bir abidenin civarındaki evler için 60/100 olabiliyordu. Pencere standardını belirleyen "altın nispet" denilen matematik bir seri idi. Tespit edilmiş ölçü farkları binanın önemine göre, daha İktisadî yahut daha pahalı bir yapı inşa etme talebinin yerine getirilmesine yardım eden bir husus.</p>

      <p class="e-paragraf">Ancak, bu ölçü farklarının İktisadî hareket noktasının ötesinde (fakir bir insana daha küçük bir ev yaptığınızda, binanın maliyeti düşük olabileceği gibi, ısıtılması da daha ucuz olacaktır) yapılar arası ilişkiden doğan bir veçhesi de var. Bugün hiçbiri kalmamış olan Üsküdar Mihrimah Sultan Camii'nin arkasındaki ahşap binaların pencereleri İstanbul'da normalde kullanılan pencerelerden daha küçük idi. Keza Haliç yamacındaki sadrazam konaklarının pencereleri Süley-maniye'nin pencereleriyle aynı nispette olmakla beraber İstanbul'daki diğer konak pencerelerinden küçüktü. Böylece bu binalar hem kendileri daha büyük gözüküyor, hem de Süleymaniye'yi daha yüce gösteriyorlardı. Bir şehrin mimarisine bakarken abidenin mimarisindeki ölçü düzenini fark etmek için çevrede daha küçük yapılar kullanılıyordu. Ama tayin edilen nispet aynı kalıyordu.</p>

      <p class="e-paragraf">Ahşap yapı için kullanılan ahşap dikmelerin arası 30-35 cm'den 50-55cm'e kadar değişebiliyordu. Burada yine depreme karşı dikmeleri destekleyen payandalar aynı şekilde yer alıyordu. Fakat binanın ölçülerine, tavan yüksekliğine vs. göre bunların ölçüleri daha farklı olabiliyordu. Payanda için öngörülen meyil açısı genellikle benzer yahut sabit oluyor, eğer pencerelerin yeri payandaların meylinde bir fedakârlık yapmayı gerektirirse mutlaka bunu sistem içerisinde karşılayacak başka payandalar yerleştiriliyordu.</p>

      <p class="e-paragraf">Böyle bir sistem merkezde kararlaştırılarak dikme arası standartlar, pencere, kapı standartları, oda ölçüleri, döşeme ve tavan kirişleme boyları belirleniyordu. Böylece evin bütün parçalarının, özellikle evi depreme dayanıklı hale getirecek taşıyıcı siteminin standartlaşması mümkün oluyordu. Bu standartlaşma sistemi, teknik, mekanik, yapı statiği gibi meseleleri cevaplandırıyor, binanın ekonomisine katkı sağladığı kadar binaya mimari özellikler de kazandırabiliyordu.</p>

      <p class="e-paragraf">Yine bir başka standart, şehir kurulurken topografyanın özelliklerine göre yapılan yollarla ilgilidir. Yolların nispeten kısa boylarının vücuda getirdiği farklı sokak boylarının ortaya çıkması ve bütün Osmanlı ve İslam şehirlerinin çok önemli bir elemanı olan çıkmaz sokaklar şehir mimarîsine önemli fırsatlar sağlıyordu. Bir proje çalışmamız için hesapladığımda gördüm ki, çıkmaz sokak kullanmadığımız zaman sokak boyu 3a ise, yolların bir kısmının çıkmaz yollar olarak tanzim edildiği durumda (tabii hepsini çıkmaz sokak yapmak mümkün değil, bir kısmı ana yollar) yol boyu 3a'dan 2a'ya iniyordu. Bu, yol boyunca gidecek olan şehir altyapısının (su borusu, elektrik, telefon, pis su hattı vb.) % 30 oranında küçüldüğünü gösteriyordu.</p>

      <p class="e-paragraf">Ayrıca çıkmaz sokaklar yalnızca tasarruf açısından değil, çocukların şehirle ilişkisinin düzenlenmesinde bir araç olarak da oldukça güzel katkılar sağlıyordu. "Çıkmaz sokak yapabilirsiniz" yahut "yapmalısınız" diyen merkezi otorite, 40-50 yahut 70 m boyunda, etrafında 3-5 veya 8 ev bulunan çıkmaz sokak içinde çocuklara oynama imkânı vererek (çocuklar bir yandan da ev bahçelerinde oynayabiliyordu) çocukların şehirle temas kurmasını, komşu çocuklarla arkadaşlık etmesini, şehir ortamında karşısındakinin haklarının olduğunu ve o hakları teslim etmeyi öğrenmesini sağlıyordu.</p>

      <p class="e-paragraf">Merkez çıkmaz sokak yapılmasını yasaklarsa, çocukları orada oynatmak da mümkün olmuyor. Çocuk ya bir anda şehrin vahşi ortamına itiliyor yahut haftada bir defa annesine babasına yalvararak, sözünü geçirebilirse, çocuk parkı denilen yere gidebiliyor, oradaki demir salıncaklarda sallanıyor! Biraz evvel anlattığım şehir tasarımının çocukların hayatı açısından ele alınması halinde, çıkmaz sokaklara müsaade eden merkezî yüksek düşüncenin şehrin oluşumuna katılmak için çocuklara da nasıl bir fırsat sağladığını görürüz.</p>

      <p class="e-paragraf">Ayrıca yerleşim düzeni söz konusu olduğunda her noktada sürprizlerle karşılaşmak mümkündü. Bir istikamette ilerledikten sonra sağ yahut sol tarafınızda, üzerinde yürüdüğünüz yoldan yükselen küçük bir meydanı, bu meydan üzerinde mescidi, kütüphaneyi, kahveyi, civarında bir bakkalı yahut o şekilde yükselen yoldan arkadaki dağın güzelliğini görmek de şehirde yaşayan insanın hayatına, çevresiyle ilişkisine yeni bir canlı katkı oluyordu. Bu katkı çok önemli.</p>

      <p class="e-paragraf">Bugün 300-500 m boyunda bulvarlar yapmak plancıların marifeti gibi gözüküyor. Tabii kolay olanı yapma marifeti bu aynı zamanda. Cetvelle iki çizgi çizip üstüne "7 kat" yazmak kolay. Böyle bir anlayışla yapılan yolda insanın çevre ilişkisi son derece yeknesak. Hepsi birbirine benzeyen yapı dizilerini görüyorsunuz sadece. Sözünü ettiğimiz sürprizlerle dolu sokak dokusunun hâlâ yaşayan en müthiş, en güzel örneklerinden biri Antalya Kaleiçi. Kaleiçi'nin bu güzelliklerine karşılık, Antalya'nın yeni imar planında İstanbul'da, Ankara'da gördüğümüz, hepsi birbirinden kötü apartman fasatlarından oluşan iki duvar görüyor ve o duvarda ilerliyorsunuz. 1 kilometre de yürüseniz sürpriz yok. Hatta bu sokaktan sağa veya sola ayrılan bir yol varsa orada da hiçbir sürpriz yok. Çünkü o da bunun aynısı. Bunların böyle aynı nitelikte olması bir standart. Ama en yüksek bilginin getirdiği bir standart değil, en iptidaî bir yaklaşımın standardı.</p>

      <p class="e-paragraf">Diğeri de bir standart, ama sizi sık sık sürprizlerle karşı karşıya getiriyor. Böyle olunca her sürprizli noktada çevrenizi fark etmek mecburiyetini hissediyorsunuz. Evlerin cumbalarının birbirine göre aldığı farklılaşmalarla, bunların arasındaki ağaçlar çiçeklerle, meydanın üzerinde bulunan abidevî bir çınarla yahut bir hazirenin servileriyle şehrin ana meydanına doğru ilerliyorsunuz. Şehrin ana meydanlarında muhteşem büyük abidelerin yanından yürüyerek, etrafında dolaşarak, farklı cephelerine bakarak, hayatınızın şehir içindeki her anı, çevreye ait yeni bir bilinçle dünyanızı zenginleştiriyor. Kaçınılmaz olarak bir noktadan itibaren çevrenizle birlikte yaşar hale geliyorsunuz.</p>

      <p class="e-paragraf">Sözünü ettiğimiz Osmanlı şehrinde insan her anı yaşayan, çevrenin vücuda getirilmiş her nesnesiyle hesaplaşan, güzelliği paylaşan, güzel olmayan şeyin güzel olmadığını fark eden, dolayısıyla onun karşısında aktif bir tavır alan bir kültürün insanı haline getirilmiş oluyor. Bu asır başından itibaren süren bir tartışma, insanı pasifleştiren sanat yerine, bilinçli katılımcı kişiliğe dönüştüren bir çevrenin oluşması yönündedir.</p>

      <p class="e-paragraf">Böyle bir çevrede hiç şüphe yok ki büyük abidelerin önemli bir yeri var. Bu büyük abideler bugün olduğu gibi müsabaka açılarak, kendisi hiçbir büyük abide yapmamış olan jüri üyeleri tarafından parmak sayısıyla birincinin belirlendiği (nadiren birinciliğe layık eserin çıktığı) bir düzenle ortaya çıkan alelade binalar şeklinde üretilmiyordu. Bu büyük abideler toplumun en seçkin insanları tarafından vücuda getiriliyordu. Yani âlimin iyisi topluma en müstesna eserleri veriyordu. Bu müstesna eserler de şehir kültürünün yaşanmasına, şehrin kimliğinin oluşmasına ayrıca katkıda bulunuyordu.</p>

      <p class="e-paragraf">Bu, o kadar önemli sayılmış ki Sinan, Padişah II. Selim tarafından Bursa'da bir türbe yapması teklif edildiğinde, muhtemelen "Bursa o kadar mükemmel bir şehir ki ona artık bir şey eklenemez" düşüncesiyle teklifi kabul etmemiş. Çünkü tasarıma her zaman en seçkin insanlar hâkim. Tasarım ve uygulamanın çeşitli aşamalarında o aşamaların ölçeğine ve özelliklerine göre tasarlanmamış meseleleri ancak yerinde tasarlayabilecek, tasarlamayı ve gerçekleştirmeyi bilen, o alanda yetiştirilmiş bir uzman desteğiyle tasarım ve üretim işlerini yapan kişiler yetiştiriliyordu. Bu kişilerin ulaşamayacağı daha yüksek bilgi gerektiren şeyler de çok özel olarak seçilip standartlar oluşturacak yetenekte kişiler tarafından belirleniyordu. Bu ilkeleri kararlaştıracak bilgi, duyarlılık ve idrak düzeyine ulaştıklarında standartlar düzeni de o kişiler tarafından kurulmuş bulunuyordu.</p>

      <p id="toc_marker-25"><b>Standartların Uygulanması: Mahallî Kararların Belirlenmesi</b></p>

      <p class="e-paragraf">Yapı sisteminin standartları belirlendikten sonra, standartların mahallî olarak nasıl uygulanacağı gündeme geliyor. Mahallî meseleyi de mahallî insan kararlaştırdığına göre, evi yapacak kişi orada bir yardımcı buluyor: "Kalfa", yani mimarın halifesi. Kalfa inşa sistemi üretmiyor. Hatta inşa sisteminin verdiği mimarî üzerinde de sanatkârane üretim yapmak gibi bir girişimi de yok. Kalfa, ev mimarı.</p>

      <p class="e-paragraf">Bugün Güzel Sanatlar bölümlerindeki hocaların birinci sınıf öğrencilerine söylediği gibi, "Siz yaratıcısınız, yaratın" gibi aldatmacalar orada olmuyor. Kalfa aynı pencereyi ve inşa sistemini kullanarak, aile reisiyle beraber, ailenin ihtiyacına göre (2 büyük oda, 1 sofa, 1 küçük oda vs.) bir bina tasarlıyor. Tabiî kalfanın plan açısından bazı tercihleri de oluyor. Örneğin yöre sıcak bir iklimde ise, odaların iki taraftan rüzgâr alması faydalı ise odanın iki tarafında pencerenin bulunması uygun oluyor. Buna göre, hayatlı, eyvanlı bir ev tipinin hâkim olduğu bir yörede ve çağda, bu ev tipinin alternatifleri üretiliyordu.</p>

      <p class="e-paragraf">Ev tipinin plan şemasını oluşturan esaslar kısmen merkezî otoritenin, yüksek mimarlık bilgisinin getirdiği başarılı örneklerden ilham alınarak devam ettiriliyordu. Mesela Anadolu'da çok yaygın olan 2 oda, 1 eyvan veya hayattan oluşan ev planına, Birgi Çakır Ağa Konağı'nda olduğu gibi, 2 oda daha ilave ettikten, eyvan ve hayat ona göre uzatıldıktan sonra, bu defa bahçe tarafına 2 oda, hatta bir 2 oda daha ilave etmek mümkün oluyordu. Ya da daha mütevazı yerlerde gusülhane, tuvalet vs. hayatın bahçe tarafına yerleştirilerek (Sedad Hakkı Bey'in Türk Evi kitabında gördüğümüz) sayısız plan alternatifi kalfalar tarafından gündeme getiriliyordu.</p>

      <p class="e-paragraf">Her evin üzerinde oturacağı arsa, merkezdeki teknokratın cetvelle çizdiği yalnızca dikdörtgenlerden müteşekkil birbirinin eşi parsellerden oluşmuyordu. Çünkü topografyanın kendisi asimetrikti. Topografyaya göre yollar yapılırken, yolların asimetrik yapısı, insanları birbirine göre biçimi farklılaşan parseller vücuda getirmeye zorluyor ve evleri birbirinden farklı parsel biçimleri üzerine yerleştirmek özel bir itina ve karar verme alanı haline geliyordu.</p>

      <p class="e-paragraf">Mesela farklı biçimlerdeki her parselin üzerinde binayı cadde cephesine yahut komşu cephesine paralel, caddeye yakın yahut arkaya yakın, caddeye paralel yahut dik koymak gibi birçok yerleşme alternatifi doğuyordu.</p>

      <p class="e-paragraf">Bunu iyi anlamak için bugünkü Türkiye şehirciliği ile kıyas etmek gerekiyor. Türkiye şehirciliğinde bugün Ankara veya İstanbul'daki şehir plancısı Hakkari'nin, Van'ın bir köyünde, kasabasında yapılacak şehir düzenlemesini masasında cetvelini koyup yollar çizerek, yine cetvelini buna dik koyup başka yollar çizerek belirliyor. Bunun üzerine, çizdiği parsellerin hepsi birbirine benzeyen dikdörtgenlerden oluşuyor. Bu dikdörtgenlerin içine binaların nasıl yerleşeceğini de Ankara'daki yetkili belirliyor. O da öyle çok akıllıca değil, hatta en kötü şekilde. "Soldan şu kadar metre, sağdan bu kadar metre çekeceksin" diyor.</p>

      <p class="e-paragraf">Bu kurala Diyarbakır'da uyulduğu zaman 19 katlı karşılıklı iki binanın 18. katında yatak odaları 5-6 m mesafeyle birbirine bakıyor. O binalar bir katlı olsa gene bir şey değişmiyor. Bu durumda Ankara'daki insan, 50 sene devam edecek şekilde, hiçbir hakikate karşılık gelmeyen bazı kararları almış oluyor.</p>

      <p class="e-paragraf">Halbuki "Sağdan şu kadar, soldan bu kadar çekeceksin" diye bir hüküm olmadan, daha genel olarak (onu da katılaştırmadan) "Arsan şu kadarsa şıı kadar taban alanı olan bina yapabilirsin yahut şu kadar bina yapsan iyi olur" gibi genel bir yönetim kararı alınsa böyle olmayacak. Osmanlı kalfası gerekirse kendisine ev siparişi veren kişiyle görüşerek, "Bakın, bu sistem bu kadar kat alanına izin veriyor ama biz bunu tek bir bina içerisine koyarsak şöyle mahzurlar doğuyor. Bunun selamlık odasını binadan ayrı şu köşeye koyalım" vs. diyerek, o yerin gerçeğine göre bina cephesini, hatta bina programını oluşturuyordu. Tabiî üç kattan fazla bina yapmak yasak olduğuna göre, "Biz bunu beş katlı yapıp buraya sığdıralım" deme hakkına da sahip olmuyordu. Hatta zengin bir adamın çok geniş bir arsasında, "Bahçe çok geniş olduğuna göre, komşudan da uzağız, biz buraya üç kat daha ilave edelim" diyecek bir müşteri de çıkmıyordu.</p>

      <p class="e-paragraf">Bugün biz, bazen tuğlaların nasıl üst üste konulup duvar yapıldığını dahi görmemiş bir hocanın eğitiminden geçerek dört yılda kendisine diploma verilen kişiye, nükleer santralden havaalanına, hastaneye, araştırma laboratuarına kadar her şeye şamil proje yapma, denetleme yetkisi veriyoruz.</p>

      <p class="e-paragraf">Şehirlerin %80'ini teşkil eden konutların inşası için Osmanlı'da yetkili kılınan kalfa, yeni mimarî yaratma teşebbüsünde olmadan, ancak her yapının üzerine yerleştirdiği arsanın ruhuna uygun olarak pencere dağılımı, bina kitlelerinin oluşturulması gibi unsurları düzenliyordu.</p>

      <p class="e-paragraf">Bugün biliyoruz ki evin sokakla ilişkisini artık mimarlar tasarlamıyor. Yönetmelikler belirliyor. Evin arka bahçesiyle ilişkisini de yönetmelik belirliyor. 8 katlı binanın da, 2 katlı binanın da arka bahçesi 6 m oluyor. Bunun böyle değil de farklı olmasını isterseniz, mahallî insanın bütün bu vak'alarda özel karar sahibi olması gerekiyor. Yaşadığımız çelişkileri, başarısızlıkları, yani temel meseleyi bilmeyen insanın hem 12 kata, hem de 2 kata müsaade etme hakkına sahip olmasmı öngören yasal esaslar, imar planları, yönetmelikler, tüzükler, bütün bu karmaşa, şehirlerimizin mimarî olmaktan çıkıp bir vahşet ortamına dönüşmesine sebep oluyor. Osmanlı şehrinde ise her köşe, her küçücük unsur büyük bir mimarî bilincin ve duyarlılığın ürünü olarak karşımıza çıkıyor.</p>

      <p class="e-paragraf">Velhasıl bütün o mimarî düşüncenin temelleri, onun yapıcısı olan kalfaların ruh hallerinin, terbiye sistemlerinin bir parçası olarak ortaya çıkıyordu.</p>

      <p class="e-1-baslik" id="toc_marker-26">DİVAN ŞİİRİ İLE OSMANLI ŞEHRİNİN VE MİMARLIĞININ ORTAK TEMELLERİ</p>

      <p class="e-paragraf">19-22 Kasım 1999 tarihlerinde Yapı Kredi Kültür Sanat Yayıncılık tarafından düzenlenen "Osmanlı Dünyasında Şiir" başlıklı uluslararası sempozyum, oldukça geniş bir akademisyen, uzman ve sanatçı yelpazesiyle gerçekleştirildi. İstanbul Harbiye'deki Askeri Müze Konferans Salonunda yapılan toplantının açılış konuşmasını Enis Batur ve Mertol Tulum, kapanış konuşmasını ise Ekrem Işın yaptı. Sempozyumda tebliğ sunanlar arasında çok sayıda tanıdık ismin olması dikkat çekti. Abdullah Uçman, Tunca Kortantamer, Mustafa İsen, Atilla Şentürk, Victoria Holbrook, Emine Gürsoy Naskali, Ahmed Güner Sayar, Mustafa Kara, Thierry Zarcone, İskender Pala, Hilmi Yavuz, Uğur Derman ve Turgut Cansever bu isimler arasında ilk akla gelenler.</p>

      <p class="e-paragraf">Sempozyumun son ve sekizinci oturumu, 22 Kasım 1999 tarihinde yapıldı. Başkan Emine Gürsoy Naskali, tebliğciler ise Cihan Okuyucu, Bülent Aksoy, Uğur Derman ve Turgut Cansever'di. Cihan Okuyucu "Divan Edebiyatının Dönemin Diğer Güzel Sanatlarıyla Münasebeti" başlıklı tebliğinde, Osmanlı dönemindeki sanatları bir tür bileşik kaplara benzetti ve Divan edebiyatının zihniyet temelini devrin diğer sanatlarına giderek çözümlemenin ipuçlarını sundu. Bülent Aksoy ise ilginç tebliği "Osmanlı Musikisi Divan Edebiyatının Musikisi midir?" de, Osmanlı musikisinin Divan edebiyatına zannedildiği kadar bağlı olmadığını örneklerle izah etti. Uğıır Derman, dualar eşliğinde yaptığı konuşmada Osmanlı hat sanatının sırlarını deşifre etti. Turgut Cansever'in tebliği ise mevcut tebliğler içinde en iddialılarındandı. "Divan Şiiri ile Osmanlı Mimarlık Üslubunun Ortak Temelleri" başlıklı tebliğini özetleyen bir konuşma yapan Cansever, özellikle Nefi'nin bir beytindeki mekân tasvirinden yola çıkarak mimari ile şiir arasındaki üslup paralelliklerine işaret etti. Oturum sonunda çokça tartışılan Cansever'in tebliğinden bazı bölümleri sunuyoruz.<span class="e-dipnotno" style="font-size:0.6em;" xml:lang="tr-TR"><a href="../Text/osmanl%C4%B1sehri_08.html#footnote-100-5" id="footnote-100-5-backlink">5</a></span></p>

      <p class="e-paragraf" style="text-align: center;">***</p>

      <p class="e-paragraf">Öncelikle bir Divan şiiri uzmanı olmadığımı ve tebliğimin Mevlana'dan günümüze kadar devam eden önemli bir kültürel olay olan Divan şiirinin tarihî köklerini ve iç gelişmelerini kapsamadığını, konu ile ilgili olarak söyleyeceklerimin sınırlı bir inceleme inhisar edeceğini belirtmek isterim.</p>

      <p class="e-paragraf">Bu tebliğde amacım, Selçuklu ve Osmanlı mimarlık eserlerinin gösterdiği farklılıklara benzer şekilde, şiirde oluşan farklılıkları incelemek değil, yaklaşık on asırlık döneme bütünlük kazandıran ortak üslup özelliklerini, bu üslubu belirleyen dünya görüşünün Osmanlı mimarîsini, şiirini ve şehirlerini, kültürünü hangi temeller üzerinde şekillendirdiğini açıklamak olacaktır.</p>

      <p class="e-paragraf">20.	asır başında Alois Riegel'in Geç Roma'da inanç farklılaşmalarının mimariyi biçimlendirişini metodolojik bir yaklaşımla açıklaması, Ludwig Coellen'in bu metodolojiyi Batı Avrupa sanatına uygulayışı, Ernst Diez'in inanç sistemi ile sanat eserinin üslubu arasındaki ilişkiyi İslam sanatları açısından antropolojinin verileri ile tarihi gelişimi içerisine yerleştirerek araştıran yazıları, sanat eserinin mahiyetini belirlemek yönünde önemli çalışmalardır.</p>

      <p class="e-paragraf">Özünde her insanın, her sanatkârın kendi varlık telakkisinin bir yansıması olarak, kozmik gerçeğin biçimlerle ifade edilmesi yoluyla vücut bulan sanat eserinin kazandığı yüce değerin kökeninin incelenmesi, II. Dünya Savaşı sonrasında gerçekleşen, mimarlık ve sanat tarihini sosyal ilişkiler tarihi ile bütünleştirme girişimleri neticesinde gündem dışı kalmıştır.</p>

      <p class="e-paragraf">Üslubun kökenine ait bilgi, sanat eserini oluşturabilmek ve onu anlayabilmek için gereklidir. Bu bilinç içinde Osmanlı mimarlığı ile Divan şiirinin ortak kökenlerini kısaca açıklamayı görev bildiğimi vurgulamak isterim.</p>

      <p class="e-paragraf">Din, insan duyarlılıklarını, davranış ve değer yargılarını, kâinat ve varlık tasavvurunu şekillendiren en önemli disiplin olarak kültürleri belirleyen temel olmuştur.</p>

      <p class="e-paragraf">Var olan her şey Allah'ın iradesi ile oluşmuştur, güzellik de yalnızca O'nun iradesine uyarak oluşturulabilir. Bu İslami inanç, resmin satha irca edilerek yaradılışın temel özelliğine uygun hale getirilmesini sağlamıştır. Bu yaklaşımın tam karşıtı olarak, Rönesans ve sonrasında resmin sathı yok edilmiştir.</p>

      <p class="e-paragraf">İslami tasavvura göre Allah'ın dünyadaki halifesi ve yaratılmışların en yücesi olan insan, dünyanın sorumluluğunu yüklemiş ve bu nedenle de dünyayı güzelleştirmekle görevlendirilmiştir. Allah karşısında eşit bireylerin oluşturduğu topluluğun birbirine eklenen ucu açık yığınsal kolektive yapısı, İslam sanatlarında bütün ile parça ilişkisini düzenlemiştir. Rönesans'ın, her şeyi bir merkeze bağımlı kılan Aristocu statik varlık tasavvuruna karşılık, açık bütünlükler oluşturan kitlesel kolektivite, üzerine yeni unsurlar alabilme özelliğine sahiptir. Bu özellik, bütünlüğe sınırlarında ve içinde sürekli yeniden oluşum imkânı kazandırmaktadır.</p>

      <p class="e-paragraf">Muhyiddin Arabi, Fusus'ül-Hikem'de Şuayb Peygamber Faslında "Ben her an ayrı bir sen'deyim" ayeti kerimesinde Allah'ın bu vasfıyla, kâinatın her an, sürekli oluşum halinde olduğu hakikatine dikkat çeker. İşte bu hakikate inanç da, Osmanlı şehrinin ve mimarisinin üslubunun biçimlenmesini düzenleyen temel inanç olmuştur.</p>

      <p class="e-paragraf">Osmanlı şehri, başlangıç ve odak noktaları sosyal-kültürel tesisler olarak caminin, mescidin, medrese ve hamamın yerleri belirlenerek bunlar vücuda getirildikten sonra bu odakların çevresinde, birbirine eklenen evlerin ferdiyetlerinin yüceltilmesi ile standartlar, değerler ve davranışlar düzeni	içinde mahalleler biçiminde oluşturulur. Bu mahallelerin içinde topoğrafik özelliklere uygun olarak gelişen yollar, yol kenarlarında üzerine yerleştikleri arsanın, komşu yapıların oluşturduğu fizikî, sosyal, kültürel, mimarî, tarihî	şartlara uyum içinde bağımsız, yüce fertler olarak evler var olur. Yollar boyunca birbirini takip eden ev dizilerinin tezyini düzeni adeta bir beytin iki mısraı gibi birbirini tamamlar.</p>

      <p class="e-paragraf">Bu noktada aruz	vezninin hâkim olduğu Divan şiirinde mısra yerine beytin şiirin ana unsuru olmasının önemi de kültürün benzer bir tezahürü olarak ortaya çıkmaktadır. İki mısraın birbirini tamamlaması tek bir mısraa göre varlığı ve kimliği daha belirgin bir şiir birimini oluşturur.</p>

      <p class="e-paragraf">Divan şiirindeki tahmis ise Osmanlı mahalle mimarîsindeki kitle yığın ve açık bütünlük vasıflarının sağladığı bir imkâna benzer. İskender Pala Divan şiirinin nazım tarzının, bir ip üzerine güzel sözler dizmek anlamına geldiğini açıklarken, Ernst Diez tezyinîliği bir gerdanlığa dizilmiş incilerle, sütun dizileriyle, tektonik dizilerle berraklaştırırken, aynı zamanda Osmanlı şehrinin, mimarîsinin ve Divan şiirinin ortak tezyini ve açık bütünlük yapılarını dile getirmiş olmaktadır.</p>

      <p class="e-paragraf">Türk evi plan tipini, yapı sistemlerinin, pencere ve pencere dizilerinin, çoğu kez diğer bir odaya değmeksizin bağımsızlıklarını ve şahsiyetlerini koruyarak belirleyici olan, hayat veya sofa ile ayrılmış kümülatif tezyini bütünlükler şeklindeki oda dizilerinin meydana getirilmiş olması Osmanlı ev ve şehrinin kültürel ve yapısal ortak yönünü açık bir şekilde ortaya koyar.</p>

      <p class="e-paragraf">Osmanlı mimarlığının unsurlarına ait her temel ifade, o unsurların basit maddî fonksiyonel faydacı niteliklerinin ötesinde, içerden dışarı bakmanın bir sembolü haline gelir. Sütunun aşağıdan yukarı doğru yükselmesi, kemerin iki kolunun aştıkları boşluğu sivrilerek bir noktada birleştirmeleri, kubbenin yukarıdan aşağıya gelişen koruma ifadesi, biçimlerin kendi özellikleri ile semboller oluşturmasına örnektir. Osmanlı mimarîsi, yukarıdan aşağıya ve aşağıdan yukarıya doğru kapanan, açılan diziler halinde ilerleyen tektoniklerin, karşıtlıkların ve biçimlerin standartlar düzenine sahiptir. Biçimlerin mimarîde diziler halinde tezyini bütünlükler oluşturmasına benzer şekilde, Divan şiirinde de aruz vezninin standartları içerisinde her biri varlığının ötesinde anlamlar yüklü kelimelerle semboller dünyasının tezyinî âlemi oluşturulur.</p>

      <p class="e-paragraf">İslâmî tebliğ kuralı, bir gerçeği başkasına nakletmek, anlatmak isteyen kişinin tavrını, gerçeği yalnızca dile getirmek ve ondan öteye muhatabı ikna etmek için hiçbir şey yapmamak şeklinde tanımlar. İslam düşüncesine göre her insan Allah'ın sıfatlarıyla muttasıf, yani "iyi" ve "hakikate yönelik" olarak yaratılmıştır, bu nedenle hakikate erişerek yücelme hakkına sahiptir; dolayısı ile insanı zorlayarak bir hakikate ulaştırma girişimi onun insan olmak hakkına tecavüz olarak kabul edilir.</p>

      <p class="e-paragraf">Her sanat eseri, her biçim bir tezahürat, bir mesaj, bir açıklamadır. İslâmi tebliğ kuralı çerçevesinde sanat eserinin eseri olan güzellik, yalnızca mesajı ortaya koyan ve onu ikna çabaları ile gölgelemekten kaçınan tavra ait bir üslubun tezahürüdür.</p>

      <p class="e-paragraf">İslam mimarîsinin insana göre tarafsız, adeta dünyaya ait gibi duran yüce unsurlarının tezyinî düzeni, bulundukları yerde dünyayı tezyin eden müstesna sembollerin ve sakin oluşumların bütünlüğü, insan ile sanat eseri ilişkisini belirler. Bu bütünlük, hakikat dışı bir âlem olmayıp varlığın ve karşıtlıkların bir arada tezahürü ve her oluşumun farklılaşmasının fark edilmesi ile güzelin bilincine ulaşarak yücelme saadetinin basamaklarını teşkil eder ve Roma'nın büyük ezici yapıları, Gotik mimarînin insanı sürükleyen, çılgınca dinamik niteliği, Rönesans'ın merkezi yapısı, Barok döneminin coşkulu hareketliliğinin baskın ifadeleri ile tamamen zıttır.</p>

      <p class="e-paragraf">Nefi'nin "<i>Esti nesim-i nevbahar açıldı güller subh dem / Açsın bizim de gönlümüz saki medet sun cam-ı Cem</i>" beytini yüce bir örnek olarak zikretmek istiyorum.</p>

      <p class="e-paragraf" style="text-align: center;"><span class="e-italik">Esen rüzgâr açılan güller.</span></p>

      <p class="e-paragraf" style="text-align: center;"><span class="e-italik">Açılmasını istediğimiz gönül, yetişmesini istenen saki.</span></p>

      <p class="e-paragraf">İlk mısra başındaki rüzgârın esişinin ufkî hareketi, güllerin durdukları yerde açılması, ikinci mısrada duran gönlün açılması isteği ile hızla imdada yetişmesi istenen sakinin duran camı (cam-ı Cemi) sunması, iki mısrada karşıt hareketlerin, güllerin gönlünün, sakinin ve cam-ı Cemin tekabül ettiği semboller ile sonsuz boşlukta duran oluşumların birbirini tamamlayan sonsuz bir aradalığım ortaya koymaktadır.</p>

      <p class="e-paragraf">Divan şiiri bu beyte benzer sayısız, inşa edilmiş tezyini güzellikler dünyasıdır.</p>

      <p class="e-paragraf">Şeyh Galib'in ateş denizinde erimeyen mumdan gemiler arasından geçen Hüsn'ün sembolik dünyası veya şair Nedim'in şiirinin nüktelerle süslü zarif yapısının tekabül ettiği farklılıkların Osmanlı'nın büyük çağı ile Lale Devri'nin zevk ve zarafete tekabül eden Sultan Ahmet çeşmesi gibi ürünlerin varlığı Osmanlı kültürünün gelişiminin şiir ve mimarîde benzer çağları benzer şekilde yaşadığının da bir işareti olarak değişimin ortak temeller üzerinde vücuda geldiğinin bir kanıtı olduğu söylenebilir.</p>

      <p class="e-1-baslik" id="toc_marker-27">OSMANLI'DA BOZULMANIN BAŞLAMASI</p>

      <p class="e-paragraf">Bugün "Dünya niçin Bursa gibi, eski İstanbul gibi şehirler vücuda getiremiyor?" sorusunu tartışıyoruz. 1950'li-60'lı yıllarda da Amerika'da "Bir genç adamın resim tahsiline başlaması için daha evvel nasıl bir eğitim görmüş olması gerekir?" sorusu tartışıldı. Bu tartışma 10 sene kadar sürdü. Tartışmanın neticesi şu oldu. "Resim tahsiline başlayan genç en az iki felsefe sertifikasına sahip olmalıdır." Hıristiyan düşünce sistemi içinde yetiştirilmiş gencin aynı zamanda modern düşüncenin meselelerine de aşina olarak sanatını icra etmesi, modern dünyada varlık tasavvuru, düşüncenin yapısı vs. bütün bunlar hakkında bilgiye sahip olarak modern resim yahut sanat yapması anlamına geliyor.</p>

      <p class="e-paragraf">Bu anlattığım Osmanlı tecrübesiyle örtüşüyor. Osmanlı'da ordunun fertleri Bektaşî tarikatına mensup. Zanaatkarlar lonca vasıtasıyla büyük bir dinî inancın, o inancın beraberinde getirdiği davranış biçimlerinin, davranış tercihlerinin, ahlakın, varlık tasavvurunun içinde ürünlerini ortaya koyuyorlar.</p>

      <p class="e-paragraf">Yönetimin üst kademesindeki kişiler, bütün ahlakî meselelerde çok yüksek sorumluluklar yüklenmiş, çok özel bir şekilde yetiştirilmiş, çok yüksek vasıftaki insanlar. Ve bu insanlar üstlendikleri vazifeyi herhangi bir şekilde başaramamaları halinde en ağır şekilde cezalandırılıyorlar. Böylece devlet tasavvuru herkesin üstlendiği vazifeyi en iyi biçimde yapacak şekilde yetiştirilmesi iradesiyle teşekkül ediyor. İslam dünyasının bugünkü zafiyeti bu bağı kaybetmiş olmasındandır.</p>

      <p class="e-paragraf">Kanunî sonrası döneme göz atarsak, II. Selim son derece yumuşak tabiatlı bir insan. III. Murat, güzellik ve zevk meselelerine yönelmişken birdenbire dünyanın en büyük devletinin tek adamı oluyor. Bu arada İstanbul'daki depremden sonra dünyanın en büyük rasathanesini kurdurmaya girişiyor. Ulema 'rasathanenin caiz olmadığına' dair büyük bir yanılgıya düşüyor, daha sonra bu yanılgı tabana hâkim oluyor.</p>

      <p class="e-paragraf">III. Murat aynı zamanda müthiş bahçeler yapan bir insan. Anadoluhisarı'nda bir bahçe yapıyor. Bu bahçe, insanların kalplerinden geçen hisleri anlatması bakımından çok hoş. Bahçede yalnız mavi serviler var, başka hiçbir şey yok. Doğrusu bu Mies van der Rohe'nin aklından geçseydi, bütün ömrü boyunca rüyasını gördüğü şey olurdu. "Less is more." Az çoktur. Bu aynı zamanda III. Murat'm yönetim anlayışını da açık eden bir tavır. Yönetimde, yönlendirmede kendisini daha az karar almaya iten bir tavır olabilir.</p>

      <p class="e-paragraf">Yeniçeri Ocağı'nın yaşadığı bozulma nedeniyle padişahlık müessesesi ile Yeniçeri Ocağı arasında bir çatışma gündeme geliyor. Yeniçerilerin yönetimi tamamen sarayın kontrolün-deyken, yeniçeriler ellerine geçirdikleri silahla, askerî güçle esas yönetim gücünü etkilemeye başladığı zaman çelişki başlıyor. Genç Osman'ın katledilmesinden sonra IV. Murat'ın Yeniçeri Ocağı'na karşı çok sert girişimleri oluyor. Hemen arkasından Köprülülerin getirdiği düzenleme devreye giriyor. 1600'lerden 1690'a kadar Osmanlı devletinin büyük gücü tekrar ortaya çıkıyor. Bağdat ikinci defa fethediliyor. Bağdat Kasrı onun için yapılıyor. Revan seferi yine IV. Murat'ın başarılarından biri.</p>

      <p class="e-paragraf">Köprülüler ve Merzifonlu Kara Mustafa Paşa ile birlikte Osmanlı devlet yönetiminde değişim olduğuna işaret eden bir ipucu var. Köprülü'nün ordusu zamanın en büyük ordusu. Viyana muhasarasında karşıdaki kuvvetler, Merzifonlunun-kinden çok küçük. İlk dönem Osmanlı ordularıyla kıyas edilirse tamamen farklı bir yapı var artık. Bu büyük ordu son derece yavaş hareket ediyor. Halbuki Fatih'in, Yavuz Sultan Selim'in orduları müthiş bir hızla hareket edebiliyordu. Yeni ordunun ağır hareket eder vasfa sahip olması, Osmanlı devlet felsefesinde de bir değişmenin sonucu olsa gerek.</p>

      <p class="e-paragraf">Ordu mağlup olmadan çekiliyor. Ve bütün halk da onunla beraber çekiliyor. Budapeşte 95 bin kişilik bir şehir, Müslü-manlar ayrılınca 5 bin kişi kalıyor. Tamamen Müslüman şehri. Burada İbn Haldun'un önemli bir düşüncesini gündeme getirmek gerekiyor. Bir toplum oluşabilmesi için evvela toplumda asabiyetin oluşması gerekir. Anlaşılıyor ki bu insanlar Budapeşte'de kalıp şehri savunmak istemiyorlar, bırakıp gidiyorlar. Eğri'den ayrılan Osmanlı ordusu artık oralarda bulunmak için bir iradeye sahip değil.</p>

      <p class="e-paragraf">Ondan sonra Osmanlı devletinde sürekli olarak savaşmak ve İslam'ı hâkim kılmak yerine, devletin bazı parçalarını terk ederek sulh yapmak hâkim tavır haline geliyor. Burada Osmanlı devlet felsefesi cihat düşüncesini terk ederek geri çekilme rolünü benimsediği için ve hemen Merzifonlunun mağlubiyetinden sonra Fransız saraylarındaki keyifli yaşama şeklinin tercih edilmesiyle bu anlayışa tekabül eden bir mimarî, Lale Devri mimarîsi ortaya çıkıyor.</p>

      <p class="e-paragraf">Sultan Ahmet Çeşmesi karşısında mimar esnafının protestosu biliniyor. Patrona Halil İsyanı muhtemelen Fransız zevki ile beraber Fransa'dan ithal edilen malların, kumaş vb. loncanın ürettiklerine rakip hale gelmesi karşısında loncanın ve halkın bir nevi karşı çıkışı. Halkla beraber olmak yerine halka yabancı bir kültürü getiren, kendi zevkiyle eğlenen sorumsuz bir tavra karşı halkın en alt tabakasının giriştiği bir isyan.</p>

      <p class="e-paragraf">Fransız etkisiyle lüks bir yaşam tarzını benimseyen, kültür ithal eden yönetim, aldığı tenkitler sırasında bu defa gücünün sembolünü ortaya koymak için Nuruosmaniye Camii'ni yapıyor. Cami aslî değerlerin değil, maddî, kaba gücün bir ifadesi oluyor.</p>

      <p class="e-paragraf">1760-1800'lerde, III. Selim döneminde güç çok daha sert bir yapıya bürünüyor. Yeniçeri Ocağı yakılıyor. Sinan, Yeniçeri Ocağı mensubu olduğu için bütün arşivi orada. Sinan'ın bütün çizimleri yanıyor. III. Selim, Sinan'ın Kanuniye yaptığı bir şaheser olan Üsküdar Sarayı'nı yıktırıyor. Sinan dönemindeki bütünlüğün ve yüceliğinin farkında değil. Bir musikişinas olarak Osmanlı musikisinin müthiş dâhi bir temsilcisi. Fakat musikide devam ettirdiği kültürün mimarîdeki hareket noktalarının kıymetini takdir etmekten aciz.</p>

      <p class="e-paragraf">Yani Osmanlı artık bütüncül görüşün kaybolduğu bir döneme giriyor. Tanzimat'tan itibaren eski kültür temellerinden kopma tavrının alabildiğine genişlemiş bir veçhesini görüyoruz. İstanbul'da ve ülkenin belli başlı şehirlerinde loncalar feshedilince, Reşit Paşa'nın kararıyla, Rum, İtalyan, Fransız, İngiliz ve Rus kalfalar İstanbul'daki bütün inşaat işini idare eder hale geliyorlar. Binalar onların zevkine göre yapılıyor.</p>

      <p class="e-paragraf">Bu meselelere kısaca işaret ettik. Ancak bu konuların daha derinlemesine araştırmalarla tamamlanma ihtiyacı devam etmektedir.</p>
</body>
</html>