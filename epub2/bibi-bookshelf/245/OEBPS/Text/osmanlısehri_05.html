<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>osmanlısehri</title>
  <link href="../Styles/template.css" rel="stylesheet" type="text/css"/>
  <meta content="urn:uuid:fa74168c-8f72-43cb-84d0-14e9edcf3c81" name="Adept.expected.resource"/>
</head>

<body>
      <p class="e-perde" id="toc_marker-2">BİRİNCİ BÖLÜM / ŞEHİR-SANAT-MİMARÎ</p>

      <p class="e-1-baslik" id="toc_marker-3">ŞEHİR</p>

      <p class="e-paragraf">Şehir, insanın, hayatını düzenlemek üzere meydana getir­diği en önemli, en büyük fiziki ürün ve insan hayatını çerçe­veleyen bir yapıdır. Bu yapıya biçim veren tercihleri ise insan­lar ve toplumlar, inançlarından, dinden hareket ederek belirlerler. Şehir; toplumsal hayata, insanlar arasındaki ilişkilere biçim veren, sosyal mesafelerin en aza indiği, ilişkilerin en büyük yoğunluk kazandığı yerdir.</p>

      <p class="e-paragraf">Bu yoğun ilişkiler sistemi içinde şehrin ilk yapı taşı olan ev, insanın barınma zaruretinin bir ürünü, aynı zamanda aile­nin yaşama çevresi ve insandan insana ilişkilerin ve aileler (toplumun organize olmuş birimleri) arasındaki ilişkilerin oluşması yolundaki gelişmenin de ilk aşamasıdır.</p>

      <p class="e-paragraf">İnsanlar arası ilişkinin ilk ve en alt düzeydeki biçimi birey­sel savunma insiyakıdır. Kendini tehlikeye karşı korumadan bir sonraki aşama ise, kendini korumak için bir başkasıyla beraber hareket etmeyi gerekli kılan davranıştır.</p>

      <p class="e-paragraf">Şehirlerin tarih boyunca bu ortak savunma ihtiyacıyla insanları bir araya getirdiğine dair pek çok örnek vardır. Ancak, insanın hayatını idame ettirmek için ihtiyacı olan maddeleri, nesneleri, bunların farklı çeşitlerini üretmesi ve ürettiklerini başkalarının ürettikleriyle değiştirmesi, satması, satın almasıyla oluşan iktisadî hayat da şehirlerin aslî bir fonksiyonu olmuştur.</p>

      <p class="e-paragraf">Bu sosyal ve iktisadî alanlara ilişkin faaliyetleri yürütmek için gereken bilgi ve yeteneklerin geliştirilmesi, söz konusu faaliyetlerin düzenli işleyişini sağlamak üzere insanın oluştur­duğu ahlak ve hukuk sistemlerinin hayata değer verecek şekilde uygulanması da, sosyal ve iktisadî ilişkilerin gelişimi arasında artan bir zaruret olarak ortaya çıkar.</p>

      <p class="e-paragraf">İnsan, şehirde artan ve yoğunlaşan nüfusun bütün bu faa­liyetlerinin çelişki ve çatışmalara sebep olmadan gerçekleşmesini sağlayan idarî sistemleri de vücuda getirmiştir.</p>

      <p class="e-paragraf">Yukarıda sözü edilen her türlü üretimin yapılması, iktisa­dî, hukukî ve idarî ilişkilerin düzenlenmesi için gereken bilginin geliştirilmesi ve genç nesillerin eğitimi de şehir ortamın­da gerçekleşir.</p>

      <p class="e-paragraf">Şehri şehir yapan yalnız evler değil, bütün bu faaliyetlerin içinde barındırdığı yapılar, yapı grupları ve bunları birbirine bağlayan ulaşım, altyapı, donanım sistemleri ve bunları tevzi eden, işleten kuruluşların bütünüdür.</p>

      <p class="e-paragraf">Bütün bu alanlarda insanların ve toplumların öncelikleri şehirlere farklı özellikler kazandırır. Tarih, bu açıdan sonsuz zenginlikte örneklerle doludur.</p>

      <p class="e-paragraf">Bu tercihlerin kökenini, insanın kendisi ve çevresi hakkındaki telakkisi, toplum içinde, şehirde, dünyada ve kâinat içinde kendisi için tasarladığı çevre; evi, mahallesi, şehri, ülkesi ve dünya için geliştirdiği tasarım teşkil eder.</p>

      <p class="e-paragraf">Şehir, insanlar arası mesafenin en aza indiği ve dolayısıyla bu yoğun yaşama ortamında insanlar arası çelişkileri, çatışma­ları önleyecek ahlakî, hukukî ve idarî sistemlerin tam bir bütünlük içinde işlemesini sağlayacak bir üst bilgiye ihtiyaç duyar. Şehrin gelişmesini ve şehir hayatını düzenleyebilmek için en önemli ihtiyaç olan bu üst bilgi, ahlak ve dinde kayna­ğını bulur.</p>

      <p class="e-paragraf">Şehir, ahlakın, sanatın, felsefe ve dini düşüncenin geliştiği çevre olarak, insanın bu dünyadaki vazifesini, en üst düzeyde varlığının anlamını tamamladığı ortamdır. Bu idrak, şehir biçiminin oluşmasını da sağlar ve insanın en üst gelişme düzeyine ulaşmasının temeli olur.</p>

      <p class="e-paragraf">Tarih boyunca toplumun bir kesiminde ulaşılmış bir bilgi-idrak düzeyinin mutlak ve hiç değişmez, tam ve mükemmel olduğu şeklindeki inançlardan hareket ederek, bu bilgiye sahip toplum kesimlerinin şehirleri değişmez yapılar haline getirdiği yaklaşımlar, bunların en belirgin biçimi olan Firavunların ve Firavunlar gibi önemlilik iddiasındakilerin ortaya koyduğu ürünler ve yapılardır.</p>

      <p class="e-paragraf">Varlığın dinamik bir süreç olduğu gerçeğinin fark edildiği çağların (hayatı bu dinamik sürecin gereğine göre biçimlen­dirmenin; kalıcı yapıların yeni şartların, imkânların önüne çıkardığı engelleri ve bunların varlığın dinamik yapısı ve oluşumuyla çelişkisini yok etmenin) en çarpıcı örneğini de, göçe­be, hareketli kültürlerin teşkil ettiğini biliyoruz. Cengiz Han’ın bütün Asya’nın kalıcı yapılarını yok etmeyi adeta ilahî bir vazife sayması, Hülagu’nun, Halife Mansur’un dairevî planlı Bağdat şehrini, bir ilk iradenin bütün gerçeği sınırlayan ve kendi tasavvuru içine hapseden tutumunu yok etmek için yıkması, bu karşıt varlık görüşlerinin çatışmasının en çarpıcı örneklerindendir.</p>

      <p class="e-paragraf">Yukarıdaki örnekler, şehirleri oluşturan iradeyi teşkil eden varlık görüşünün, şehirlerin biçimlenmesinde ne kadar önem­li bir etken olduğunu göstermektedir.</p>

      <p class="e-paragraf">Şehirleri vücuda getiren yapıların kalıcı veya geçici malzemeyle inşa edilmiş olması; veya Osmanlı şehirlerinde olduğu gibi, yapıların bir kısmının, mesela sürekli değişen aile yapısına uyum sağlamak üzere geçici malzemeyle, idari, dinî ve içtimaî hizmet gören han, hamam, çarşı gibi yapıların kalıcı malzemeyle inşa edilmiş olması gibi, farklı ve varlığın yapısı­na uyum iradesi ile varolmuş çözümler de getirilmiştir.</p>

      <p class="e-paragraf">Kalıcılığın bir diğer tezahürü, yapıların kalıcılığı yerine şehrin sabit, değişmez ve üst iradenin bir seferde tayin ettiği, şehir mekânlarının yol şebekesinin belirlendiği hallerdir. Roma şehirleri, Napoleon Bonaparte’ın Paris’i, grid şemail şehirler bunlardandır. En tanınmış örneklerinden biri de şüphesiz Pekin’dir.</p>

      <p class="e-paragraf">Pekin; birbirine dik yolların arasında teşekkül eden yapı adalarının, tamamen dik açılı bir düzenle planlanmış parseller üzerinde inşa edilen evlerin plan düzeni, yapı sistemi, renkleri, çatılarının biçimi ve renkleri, bahçe duvarlarının rengi, bahçeye dikilecek ağaçların cinsi ve yerleri gibi pek çok hususta önceden tayin edilmiş esasların aynen uygulanması veya iki renk alternatifinden birini seçmek gibi sınırlı elastikiyete ve seçme yetkisine yer veren bir yapı nizamı ile gerçek­leştirilmiştir.</p>

      <p class="e-paragraf">Yapı adaları ve parsellerin yön değiştirmesi (bu yön değiş­tirme, yalnızca 90°’lik değişmelerdir) ile evlerin merkezi olan misafir kabul odasının hacminin, çatısının, yönünün ve cüs­sesinin belirli sınırlar içinde değişmesi, tarihi Pekin iskân alanlarına önemli ölçüde farklılaşma sağlamaktadır.</p>

      <p class="e-paragraf">Paris’te bütün yapıların yüksekliği, yolların, büyük bulvar­ların istikameti değişmez kabul edilerek bu yol veya bulvarla­ra cephesi olan 5-6 katlı apartmanların mimarî farklılaşması ancak teferruatlara bırakılmış, bu teferruatlar da yapıların farklılaşmasını, kimlik sahibi olmasını hiçbir şekilde sağlayamamış ve söz konusu yapılar; üst iradenin belirlediği cephe çizgisi içinde yer alan, anonim, sıradan nesneler olarak kal­mıştır.</p>

      <p class="e-paragraf">Paris, böylece üst otoritenin iradesi altında, o iradeye uyan ve şahsiyetsiz yapıların yan yana gelmesiyle üst iradenin gücünü temsil eden, insan ölçüsü dışında, dev arsa ölçekli yapı kitleleriyle bunların arasında yer alan ve içinde insanla­rın şahsiyetlerinin, ferdiyetlerinin yok olduğu mekânlardan oluşmaktadır.</p>

      <p class="e-paragraf">Bu mutlakıyetçi tavrın, Batı Ortaçağ Katolik Hıristiyan kültürününde aslî vasfı olduğunu biliyoruz. İnsanı günahkâr; dünyayı günahkâr insanın günahının kefaretini ödediği yer; kiliseyi de günahının kefaretini ödeme yolunda insanı yönel­ten üst organ olarak kabul eden Batı Avrupa kültürünün bu aslî tavrı, Ortaçağ şehirlerinin olduğu gibi, son beş asırlık dönemde Avrupa şehrinin imajını da belirlemiştir.</p>

      <p class="e-paragraf">Üst iradenin yansıması olan şehrin değişmez çizgileri, var­lığın dinamik yapısını da inkâr eden bir tavrın ürünüdür.</p>

      <p class="e-paragraf">Bu noktada Hıristiyan Ortaçağ şehrini meydana getiren varlık görüşü ile Rönesans arasındaki önemli bir farka işaret etmek de gereklidir. Feodalitenin, loncaların, yoğun ve şaş­maz bir şekilde Kilisenin kontrolü altındaki fakir Ortaçağ insanının günahkâr da olsa, günahı sebebiyle müstakil bir varlık olduğunu kabulü, Ortaçağ sanat ürünlerinin birbirine eklenen parçalardan oluşan kümülatif bütünlükler olarak vücuda gelmesine yol açarken ve bu kümülatif, ucu açık bütünlüklerin oluşması imkânı mevcut iken, Rönesans’ta organik bütünlük, yani parçaların her birini birbirine ve bir merkeze bağlayan kapalı bütünlük, gerçek ve mutlak statik bir varlık görüşünü ortaya koyuyor ve Rönesans sonrası mutlakıyetçi tavrın da temellerini hazırlıyordu.</p>

      <p class="e-paragraf">Şehrin, Batı Avrupa an’anesinden tamamen farklı bir biçimde oluşumunun en belirgin örnekleri İslam şehirleridir. En parlak ve İslâmî özelliği en üst düzeyde yansıtan şehirlerin de Osmanlı şehirleri olduğu söylenebilir.</p>

      <p class="e-paragraf">Şehrin kalıcı ve değişmeye açık kısımlarını belirleyen ve bu düzeni tesis edecek hukukî ve mahallî teşkilat gibi bir sos­yal altyapıyı da vücuda getiren üst irade, şehir merkezinin oluşturduğu artı değeri ve bölgedeki işyeri yapımlarının sahipliğini de vakıflara tahsis ederek, şehirlerde spekülatif kazanca imkân doğurabilecek sapmaları bertaraf etmiştir.</p>

      <p class="e-paragraf">Bunun ötesinde, teknik ve mimarlık sanatı alanında vücu­da getirilen bir diğer altyapı sayılabilecek olan mahallî bölge şartlarından hareket edilerek geliştirilmiş mimarî çözümleri, yaygın ve her eve özel bir şahsiyet kazandırmaya imkân veren bir üstyapıyı, bir standartlar düzenini de tesis ettikten sonra; her ailenin, her evi vücuda getiren mimarın, mahallî ve aktü­el gerçeğin ışığında nihaî mimarî çözümü her yapıya şahsiyet kazandıracak şekilde geliştirmesi mümkün olmuştur.</p>

      <p class="e-paragraf">Bu üst ve mahallî idarenin, evrensel olan ile ferdî, mahallî ve aktüel olanın zahirî tezadının, insanlık tarihinde belki de benzeri olmayan çözümlemesi; her yapıyı bir tektonik olma vasfına ulaştırarak, şehri, tektoniklerin tezyinî topluluğu ola­rak düzenleyen Osmanlı şehirlerinde gerçekleştirilmiştir. Üzerinde ileride de duracağımız Osmanlı şehri, insanlık tari­hinin müstesna bir kültürel aşamasıdır.</p>

      <p class="e-paragraf">Öncelikle Rönesans’ta, insanın dünyayı anlaması için dur­duğu yerden karşısına bakması esas iken, hareketli kültürler­ de, insanın bir nesneyi algılaması için o nesnenin etrafında dolaşması, ona her cephesinden bakması, varlığı hareket eden insanın gözüyle algılaması; yani şehirlerin yapılanmasını düzenleyen iki farklı varlık telakkisi, şehre iki farklı nitelik kazandırmaktadır.</p>

      <p class="e-paragraf">Hareket eden göz ile algılanan varlık telakkisinin en çarpı­cı örnekleri, Asya ve Avrupa steplerinin hareketli kültürünün aslî bir özelliği olan menhirler ve daha sonra da minareler, İran ve Orta Asya’nın renkli kubbelerini her yönden görmek için tasarlanmış tektoniklerdir. Bu noktada, asır başında Walter Gropius’un Bauhaus binasını tasarlar ve tanıtırken, yapıyı algılamak için ona her yönünden bakmak lazım geldi­ğini anlatan cümleleri hatırlanabilir.</p>

      <p class="e-paragraf">Nitekim Allah’tan başka hiç kimsenin zaman ve mekândan münezzeh olmadığı şeklindeki İslâmî varlık zaman-mekân telakkisinin zarurî neticesi olarak İslâmî inanca göre, tekto­nikler ve insanlar bu iki temel kategorinin ve bunların oluşturduğu zaman-mekân bütünlüğünün içinde varolmaya mah­kûmdur.</p>

      <p class="e-paragraf">Sonsuzluk içinde varolan tektoniklerin bir arada bulunma­larıyla oluşan, açık, üzerine ilaveler alabilen bütünlük biçimi, Osmanlı şehirlerinde bütünlüğün biçimini belirlediği gibi, bazen de bu bütünlüklerin mekân içinde yıldız kümesi gibi yerleşmesine imkân veren yaradılış yapısının kaçınılmaz ve uyulması zarurî olan düzenleme biçimidir.</p>

      <p class="e-paragraf">Türkiye’de kolaylıkla hatırlanabilecek böyle bir örnek, 19. asır başına kadarki İstanbul idi. Darüssaade, Eyüp, Galata, Üsküdar, Boğaz köyleri, Anadolu ve Rumeli yakası yerleşme­lerinin oluşturduğu “yıldız kümesi” biçimindeki İstanbul, geç Ortaçağın mükemmel bir metropolü idi.</p>

      <p class="e-paragraf">Hayatın Boğaz, Haliç, Marmara su sathı üzerinde geçtiği sırada, birbirinden uzun mesafelerle ayrı duran, her biri kendi başına yaşayabilen varlıklar olan bu yerleşmelerin arasında dolaşmak, her an sonsuz mekân içinde bu bağımsız, her biri kendi kimliğine sahip şehirler arasında gezinmek, kâinatta bir yıldızlar arası seyahat gibidir.</p>

      <p class="e-paragraf">Tarihi İstanbul’un bu yapısı içinde yaşamak; her biri dünyanın, kâinatın özel bir köşesine yerleştirilerek o yeri tezyin eden, süsleyen, dünyayı güzelleştiren şehirciklerin, yerleşme­lerin arasında, kâinatın ortasında, mesela İstanbul’u süsleyen kubbeler, minareler, havada uçar gibi duran çatıların altında her biri bir ziynet gibi dizilen cumbalı evlerin pencerelerinin ağaçlar ve bahçelerle tamamlanmış sonsuz muhteşem zengin­liğini tatmak ve yaşamak, bu güzelliklerin birinden öbürüne gitmek, birinden öbürüne giderken diğerlerini hatırlamak idi.</p>

      <p class="e-paragraf">Sonsuz mekânlar içinde oluşmuş bütün Osmanlı cennetle­rinin (şehirlerinin) her biri aynı prensiple, dünyayı güzelleş­tirmek ve şekillendirme prensipleriyle vücuda getirilmiş idi. Bu düzeni hâlâ Bursa’nın anlaşılabilecek kadar korunmuş bulunan mahallelerinde de görmek mümkündür.</p>

      <p class="e-paragraf">Üst irade ve üst düzeyde bilgi ve yeteneğin ışığıyla oluştu­rulmuş mimarî eleman standartları kullanılarak bütün şehre, mahalleye kazandırılmış üslup bütünlüğü, evlerin altından geçilen cumbaları, bu cumbalar üzerinde pencere dizilerinin oluşturduğu tektoniklerin tezyinî düzeni, şehrin dinamik yapısının, sürecin belirli dönemlerinde, içinde bulunulan anın, çevrenin şartları göz önünde tutularak vücuda getirilmiş her biri yüce bir şahsiyet olan yapıların, abidelerin, evlerin, standartlar düzeninin evrensel ve ilahî olana, yaradılışa ait tasavvurun objektif alana yansıması ile oluşan ve hiçbir zaman tabiatın yüce unsurlarını bir dağı, bir ağacı, bir çiçeği unutmadan vücuda getirilmiş şehir dokularının müstesna örneklerinin oluşumuna imkan verir.</p>

      <p class="e-paragraf">Şehir imajı, İslam kültürlerinde cennet tasavvurunun bir yansımasıdır.</p>

      <p class="e-paragraf">Cennet bütün çelişkilerin yok olduğu ortamdır. Dünya cennetini inşa edenler, insanın, her yüce ferdin, yalnız Allah’a karşı sorumlu varlıkların dünyevî ilişkiler ortamında şeytanî sapmaların çelişkilerine düşmesini önleyecek olan bir büyük erdem’in, yaradılışın yasalarının bilgisine ve bu yasalara kayıtsız şartsız uyarak bunu mümkün kılmışlardır.</p>

      <p class="e-paragraf">Bu yolda halkın meşru gücünün önündeki engelleri kaldı­rarak, her insanın dünyayı güzelleştirme görevini ifa ederek yücelmesine imkân veren, aynı zamanda insanı bu görevden saptıracak şeytanî etkilerden koruyacak üst kuralları koyarak, bireysel ve mahallî olan ile merkezî-emredici olanın meşru etki alanlarını ayırıp, merkezi ve emredici olan ile mahallî veya bireysel olanın çelişkisinin çözümlenmesi sağlanmış, böylece de cennetin kapıları açılmış olmaktadır.</p>

      <p class="e-paragraf">Kendi cennetini, şehirlerini inşa edecek insanın, vücuda getireceği şehrin bu temeller üzerinde belirlenecek mimarînin vasıfları ile biçim ve üslup özelliklerini ortaya koymak ilk ve en önemli görevidir.</p>

      <p class="e-paragraf">Gerçek olma, yanılgıdan arınmış olma, zühd, renkliliğin neşesi, vekâr ve en küçük, önemsiz ürünü monümental kılan gerçeğe yakınlığın yarattığı huşu hissi çözümlemenin, tezyinîliğin, tarihî süreç içinde oluşumun tabiîliği, geleceğin şehirle­rinin de kültürel temelini ve ifadesini oluşturmalıdır.</p>

      <p class="e-paragraf">Yeni zenginleşen uzakdoğu şehirlerinin, Chicago’nun, New York’un, Tokyo’nun vahşi devasa kulelerinin gayriinsanî tektoniklerine 21. asrın cennetleri olacak bu yeni şehirlerde yer olmayacaktır.</p>

      <p class="e-1-baslik" id="toc_marker-4">SANAT VE MİMARÎ HAKKINDA</p>

      <p class="e-paragraf">Tavaf sırasında Kabe her insana, her adımda başka bir yüzüyle, başka bir ışıkla, başka bir biçimde görünür.</p>

      <p class="e-paragraf">Kâbe aslında Allah’ın ebedîliğinin, değişmezliğinin bir sembolüdür. Yapılan tamirler, bakımlar, temizlik çalışmaları, her yıl örtüsünün değişmesi, sayısız müminin el temasları veya öpmeleri ile arınmakta, biçim değiştirmektedir.</p>

      <p class="e-paragraf">Allah’ın sözü Kur’an-ı Kerim de Kâbe gibi değişmez ve ebedîdir. Allah’ın sözü olduğu için hiç değişmeyecek, hiç yok olmayacak; insanlar onu bilseler de bilmeseler de o ebedîyen var olacaktır.</p>

      <p class="e-paragraf">Kur’an-ı Kerim’in değişmezliği mutlaktır. Ancak o, anla­mak için kendisine yaklaşanlara, onunla yaşayanlara her defa­sında aslı ile ve farklı tezahürleri ile yeni yeni cepheler göste­ren, yeni ışıklar, nurlar saçan, derinleşen, her idrak düzeyine göre yeni boyutlar kazanan bir sonsuzluğa sahiptir.</p>

      <p class="e-paragraf">Bu farklı farklı anlaşılma şekilleri tarih boyunca onun aslî yapısı ile bütünleşmiştir. Ancak dar görüşlü ve yalnızca kötü maksada dayalı bakışlar, İslam’ın bütünlüğünü teşkil eden temellerini bir kenara itip, tezahürlerdeki farklılıkları müba­lağa ederek, bu farklı tezahür ve yeni anlayış mertebelerinin yeni hikmetlerini, İslam’ın donuk, statik bir put olmamasını görmezden gelerek İslam’ın evrensel, ebedî ve ezelî temelleri­ni inkâr etmek ve İslam’ı parçalamak, yok etmek için çalışmış­lardır. Bu küçük yazının bir amacı da bu yanılgıyı düzeltmek olacaktır.</p>

      <p class="e-paragraf">Sanat eserini, mimarîyi vücuda getirebilmek için takip edi­lecek usullerin, göz önünde tutulacak meselelerinin neler olduğu, sanat eseri vücuda getirmek, mimarî yapmak isteyen herkesi ilgilendirecek temel bir sorundur.</p>

      <p class="e-paragraf">Türkiye’de kargaşanın alacakaranlığında dünyanın pek çok gelişmiş veya az gelişmiş denilen ülkesinde olduğu gibi artizanal ve ahlakî üretim temellerini kaybetmemeye çalışan mimarî, karanlık köşe başlarında iş koyma hünerine, başkala­rının yaptıklarının tırtıklayıp onlara yeni bir kılık giydirerek satma, başkasının çekirdeğini aşırıp pazarlama yankesiciliği haline düşürülmüştür. (Bu iş verme düzeni, şehirleşmeyi spe­külasyona alet eden yaklaşımın sonucudur.)</p>

      <p class="e-paragraf">Mimarlık çalışmasının bu dereceye düşürülmesi, esas iti­bariyle iş verme düzenine hâkim olan gayriahlakî tavırlar ile sorumsuzluktan ve bilgisizlikten kaynaklanmaktadır.</p>

      <p class="e-paragraf">Arazi spekülatörlerinin emrindeki şehir planlaması ve bu planlamanın kontrol sistemleri, yapı spekülasyonu ve işsizlik içinde esir olmuş geniş mimar kitlelerini bir hırsızlık, bir soytarılık dünyasının zavallı oyuncuları olmaya mahkûm etmiştir.</p>

      <p class="e-paragraf">Velhasıl: Bir devre geldik ki sefa didesi her,</p>

      <p class="e-paragraf">Mihnet keşi ehli kemal, ehli hünerdir.</p>

      <p class="e-paragraf">Geniş mimar nesillerinin içinde bulunduğu vahim durum ve gayriahlakî uygulamaya mahkûmiyetleri sonunda, özellik­le Türkiye gibi ülkelerin geniş halk kitleleri susuz kanalsız sefalet mahallerinde; geri kalan nüfus da havası kirlenmiş, yenilikten ve tabiattan yoksun, bütün kültür değerleri yok edilmiş, kirletilmiş şehir alanlarında biçimsiz böcekler gibi yaşamaya mecbur edilmiştir.</p>

      <p class="e-paragraf">Bu kültürel kirlenmenin; varlığın bilincinden uzaklaşma­nın ve dolayısıyla insanın dünyaya, varlığa, çevresine, toplu­ma, geleceğe karşı sorumsuzlaşmasının bedeli son derece ağır bir şekilde ödenmeye başlamıştır.</p>

      <p class="e-paragraf">Karşılaşılacak meselelerin vahameti yanında, yaşanmış olanlar ve bugünkü sorunlar bir hiç mertebesindedir.</p>

      <p class="e-paragraf">Daha az dramatik fakat daha sinsi bir biçimsizliğin hâkim olduğu gelişmiş denilen ülkelerde, Batı kültürünün uçurum­dan evvelki son zikzaklarını yaşayan ve servet ve teknolojinin kendilerini kurtaracağını uman toplumları için de durum pek parlak değildir.</p>

      <p class="e-paragraf">Dev, despot, karanlık güçler organizasyonları, sermaye ve devlet olarak esir ettikleri insanı tahakkümlerinin küçük, değersiz aleti olarak kullanmakta, ezip yok etmektedir.</p>

      <p class="e-paragraf">Sermayeye veya devlete yeni bir anıt dikmek mimarînin görevi olunca, mimar da bütün insancıl tavırları ve sorumlu­luklarını bir kenara atarak, her işi gelecekte alınacak işlerin bir reklamı sayarak her defa yeni soytarılıklar yapmayı mesle­ğinin temel özelliği haline getirmek zorunda kalmış ve mimarî bu düzeye indirilmiştir.</p>

      <p class="e-paragraf">Mimarlık hayatına hâkim olan bu hasta ruha ilaveten, bir de en samimî yaklaşımlara hâkim olan fetişizmin, putperestli­ğin, bütünlükten yoksun olmanın zorluklarının eklenmesiyle mimarlık daha da dramatik bir düzeye düşmüş bulunmaktadır.</p>

      <p class="e-paragraf">Körler âleminde her 15-20 yılda bir konunun bir yönünün küçücük bir parçasını fark eden üç beş kişinin reklamcılık ve spekülasyon aleti olarak kullanılması, her 15-20 yılda bir yeni putların peşine takılınması, tutarlı çözümlere ulaşmayı da adeta imkânsızlaştırmaktadır.</p>

      <p class="e-paragraf">Türkiye gibi sebatkâr bir biçimde makine-teknoloji putpe­restliğinin hâkim olduğu, şaşkın ve sözde araştırmacılığın takipçisi olmaya azmetmiş ülkeler de, olayı 15-20 yıl mesafey­le takip ederek sessizce köşebaşı yankesiciliği oyununu devam ettirmektedirler.</p>

      <p class="e-paragraf">İşporta ahlakı diye liselerde gençlere öğretilen, yakalanma­dıkça hırsızlığın kahramanlık olduğu öğretisi, belki de en zengin uygulamalarından birini mimarî alanda bulmaktadır.</p>

      <p class="e-paragraf">Hiçbir bütünlük kaygusunun izi bulunmayan bu eğitim kurumları, sorumsuz klik dayanışmaları ile ayakta durmakta ve tutarlılıktan, her türlü rasyonellikten ve duyarlılıktan, sorumluluk duygusundan ve bütünlükten yoksunluk, ilkel bir pragmatizm, yüzeysel, sahte bir sözde şahsiyetlilik bu eği­tim kurulularının ve eğitim sistemlerinin özelliklerini ve tahripkâr niteliklerini oluşturmaktadır.</p>

      <p class="e-paragraf">Tam bir açık yüreklilikle bu durumun teşhis edilip soruna cevap aranmasının zorluğu aşikârdır. Çevremizi, şehirlerimizi tamamen tahrip etmiş olan mimarî seviyesizlik içinde boğu­şan ve bu seviyesizlikten muzdarip olan herkesin kalbinin içinde yatan iyi niyetli çözüm arayışlarına bir canlılık, bir hareket ve etkenlik kazandırmak zarureti ortadadır.</p>

      <p class="e-paragraf">Bu noktada herkesin en önemli görevi, hiçbir şekilde açık­lanmasa bile, kendi kendine yeni bir atılıma, saf ve temiz yeni bir adım atmaya hazırlanması, böyle bir adımın zarurî olduğu kanaatini içine sindirmesi, bu inancı sevi ile benimsemesidir.</p>

      <p class="e-paragraf">İçinde bulunduğumuz durumun utanç verici hali, gelecek nesillere devredeceğimiz dünyanın kültür düzeyinin bu dra­matik kirliliği ve mülevvesliğinden doğan sorumluluğumu­zun boyutları bilinmeli ve anlaşılmış olmalıdır.</p>

      <p class="e-paragraf">Sanat eserinin biçim özelliklerini belirlemek için alınan kararların önemli bir kısmı, kararı verenin ruh halinin, tavrının esere yansımasıdır. Bu yansıma doğrudan ve dolaylı olmak üzere iki şekilde gerçekleşir.</p>

      <p class="e-paragraf">Sanat eserinin güçlü, haşin, zarif vs. olarak belirlenebilecek ifadelere sahip olmasını istemek, böyle bir tavır veya halin, ifadenin gerekli olduğu fikrinden kaynaklanır.</p>

      <p class="e-paragraf">Tasarımcı, içinde yaşadığı ifadeler ve etkenler âleminden belli ifade ve etki biçimlerini tercih ederek kullandığı malze­meye o nitelikleri vermeyi arzular ve bunu başarmaya çalışır.</p>

      <p class="e-paragraf">Tasarımcının, sanatkârın ortaya koymayı düşündüğü bu ifade, kendisinin karşı karşıya bulunmak istediği davranışın, tavrın veya başka insanların karşı karşıya bulunmalarını iste­diği tavrın kendisi veya ifadesi olabilir.</p>

      <p class="e-paragraf">Mesela yapıda taşların kaba, iri, güçlü maddî bir görünüme sahip olacak şekilde işlenmesi, yapının böyle bir ifade taşıma­sı isteğinden veya insanlar karşısında güçlü, iri olması arzu­sundan kaynaklanabilir.</p>

      <p class="e-paragraf">Yapının çekingen, mütevazı, sade, yalın bir ifadeye sahip olması, tevazuun, sadeliğin, yalın, dosdoğru olmaya çalışan bir kişinin bu tavrını yansıtmayı hedefleyebileceği gibi; tasa­rımcı, böyle sade, mütevazı ve yalın bir ortamda bulunacak insanların da bu tavırların değerini idrak ederek ona göre davranmalarını istediği için bu değerleri ve tavırları yapıya yansıtmaya çalışabilir.</p>

      <p class="e-paragraf">Bu ve benzeri ifadelerin biçimde nasıl tezahür ettiği sorunu asır başında ele alındı. Ancak mimarî konunun dışında kaldı. Ekspresyonizm, Brütalizm gibi akımlar Batı mimarlığında çok sınırlı; ve bütünlüğü kavrayıp sorunları ciddiyetle çözmekten uzak şahsî denemeler olarak kaldı.</p>

      <p class="e-paragraf">Bu bilinçle herkes, kendisini bugüne kadar yapageldiğini gözden geçirmeye hazırlamalıdır.</p>

      <p class="e-paragraf">Mimarînin, insanın çevresinin kültür temellerine dayalı gelişmesi için sorumluluk bilinci uyandırılmalıdır.</p>

      <p class="e-1-baslik" id="toc_marker-5">YAŞANAN VE SEYİRLİK SANATLAR</p>

      <p class="e-paragraf">Bir eser, ancak sanatkârın varlık tasavvurunu, kozmik sezi­şiyle eriştiği realiteyi yansıttığı zaman sanat eseri düzeyine ulaşır. Böylece her sanat eseri, sanatkârın ait olduğu inancın bir ürünü ve tezahürüdür.</p>

      <p class="e-paragraf">Mimari, varlığın bütün alanlarına ait sorunları kapsayan, onları çözümlemeyi hedefleyen, insanın her yönü ile yaşadığı güzel yapıları ve güzel şehirleri vücuda getirme sanatıdır.</p>

      <p class="e-paragraf">Sanat, her zaman için bir meseleyi zeki, becerikli ve zarif bir şekilde çözümleme başarısını içerir. Sanatkâr bu başarının kendisine sağladığı tatmin hissini, seyirci de onu fark edip paylaşmanın tadını çıkarır. Mimarînin özelliklerinin bir kıs­mını sağlayan sosyo-psişik tercihleri ve bunların hepsini biçimlendiren imanın fikrî, manevî, inanç sistemine dair meselelerinin teker teker zeki, zarif ve becerikli çözümlerin ötesinde bütün bu alanlar arasında hiyerarşik düzenin yorum­lanması ve başarılı, bütüncül çözümlemesi de mimarînin oluşması için bir zarurettir.</p>

      <p class="e-paragraf">İnsanın içinde yaşadığı ortamın vücuda getirilmesi sanatı olan mimaride insanın varlık ile ilişkisine dair tasavvur ve kabul­lerinin tayin edici rolü, mimariyi varlık ve insan için biçimlenen bir düşünce ve inanç sisteminin üzerinde temellendirmeyi zaruri kılmaktadır. Bu sebeple mimarlık sanatı, en büyük eserler yardı­mıyla küllî inanç olaylarının ürünü olmuştur.</p>

      <p class="e-paragraf">Peyzaj mimarîsi dışında her mimarî eserin en belirgin aslî özelliği kalıcı ve değişmez olması iken, mimarî her an oluşan dünyanın, her an yeni veçheler kazanan hayatın içinde yer alarak bu sayısız oluşumu gerçekleştirme sanatıdır. Mimarîyi oluşturan her biçim ifadesinin kullanıldığı yere göre taşıması gereken özellikleri belirlemek mimarlık sanatının bir diğer önemli konusu olmaktadır. Değişen şartların dünyasında mimarlık eserinin donmuş, bitmiş bir bütünlük olmasının aykırılığını aşarak bütünlük biçimlerinin, açık bütünlüklerin nasıl oluşturulabileceği, ferdiyetin yüceliğini kurarken bütü­nün nasıl oluşacağı ve benzer sayısız sorunun cevabını oluş­turan her şey yaradılışın yapısına ve yasalarının icabına göre “yerli yerine” koyulmalıdır.</p>

      <p class="e-paragraf">İnsanın esas vazifesinin dünyayı güzelleştirmek olmasının neticesi olarak her mimarlık eserinin ve her eserin biçiminin dünyayı nasıl tersyüz edeceğini araştırmak ve bu amaçları gerçekleştirmek, mimarlık sanatının aslî vazifesi olur.</p>

      <p class="e-paragraf">Mimarlık sanatının bütün meseleleri, çok defa büyük ve karmaşık bir biçimde şekillerin oluşturulmasında, çözümlen­mesi gereken sorunlarda ortaya çıkar. İnsanın en büyük erde­mi olan şehir kurmak, başarılı mimarîler bütünlüğünü vücu­da getirmektir.</p>

      <p class="e-paragraf">Sanat eseri ile insanın ilişki biçiminin pasif olması, insanı küçülten özelliği sebebiyle aşılması zor bir eksiklik olur. Bu husus, Doğu kültüründe sanatı seyredilen değil, yaşanan sanat türüne dönüştürmek suretiyle çözümlenmişti.</p>

      <p class="e-paragraf">Bugün modern dünyada mimarlık sanatının oluşmasında katılımın nasıl gerçekleştirileceği, öncelikle mimarînin olmak üzere fikir ve sanat biçimlerinin de aslî meselesi durumundadır.</p>

      <p class="e-1-baslik" id="toc_marker-6">SANAT ESERİ ÜZERİNE: ÖMER ULUÇ'UN RESMİ HAKKINDA</p>

      <p class="e-paragraf">Ömer Uluç’un da belirttiği gibi “Sanatkârlar arasında büyük bir av vardır”; diğer bir deyişle her sanatkâr diğer sanatkârları av olarak görür. Nasıl avcı, merak içinde, o yöre­den daha önce geçmiş olan avcıların çok defa yanıltıcı, abartı­lı ve kasten yön saptırıcı olabilen hikâyelerinden çıkardığı ipuçlarıyla bilinmezliğin içinde avının izini sürüyorsa, sanatçı da mevcut birikimlerinin yardımı ile yaptığı seçme avlarla varlığını sezinlendiği büyük avın peşinden koşar. Av serüveni sırasında sanatçı kendini her türlü ön kararın koşullanmışlı­ğının dışına çıkarır; her adım, bir sonraki adımın yönünün belirleyicisi olur; ve böylelikle sanatkâr her an artan ümitle yeni çözümlemelerini biçimlendirir.</p>

      <p class="e-paragraf">Uluç, tarih boyu üretilenlerin bir arada bulunduğu sanat mecrasında, kapsamlı ve mahirane tavırla gerçekleştirdiği av serüveni neticesinde eserler oluşturuyor. Bu eserlerin tümü, sanatçının kendisini belli bir tarih dönemi ve coğrafya içeri­sine hapsetmeden özgürce yaşadığı coşkulu serüven süreci sırasında bilinçaltına biriktirdiği duyarlı ve keskin gözlemler­den oluşan zengin hâzinelerin yansımaları olarak somutlaşı­yor.</p>

      <p class="e-paragraf">Uluç’un eseri statik bir ürün değil, geniş bir hareket oluşu­munun ilginç ve etkileyici gelişimidir. Uluç resimle ilgilenme­ye başladığı ilk dönemden sonra 19601ı yıllarda büyük boşluk içinde düşey bir aksa göre simetrik, arma türü ilk ilginç resimlerini vücuda getirdi. Bu aşamayı, içlerinden birbirine paralel ince çizgilerin oluşturduğu büyük yumakların birleş­mesiyle vücut bulan büyük dairevî-yuvarlak hareketlerin asi­metrik yapıları ile belirginleşen varlıklardan oluşan resimler izledi. Bu varlıklar her kompozisyonda tek bir tane olmak üzere sürekli farklılaşarak ayrı kimlikte ortaya çıkıyordu. İzleyen dönemlerde Uluç’un resminin aslî malzemesini teşkil edecek olan, önceden üretilmiş nesnelerin prototipini oluştu­ran bu biçimler Uluç resminin geleceğini de hazırlıyordu.</p>

      <p class="e-paragraf">Uluç’un resmi, Mikelanj’ın duran dev figürlerini, Fatih Sultan Mehmet döneminin büyük resim sanatçısı Mehmet Siyah Kalem’in erişilmez bir güçle hareket eden insanlarını, uçuşan kumaşlarını, Behzad’ın resim unsurlarını kenarlara yerleştirerek oluşturduğu boş sathın dramatik gerilimini, Osmanlı çinisinin sakin, güçlü ve aynı zamanda abidevî hareketlerini, Emevî-Fatımî bahçelerindeki cıva havuzlarının değerli madenlerden yapılmış yapraklarının ve değerli renkli taşlarla oluşturulmuş çiçekleriyle sunî ağaçların parlak satıhlarını ve önceden tasarlanmış unsurlardan oluşan majik bir dünyayı hatırlatır; bu temel özellikleri ile onun resmini, aktarmacılığın çok ötesinde ancak çağların ruhunun özüne ulaşabilen sanatkârlar meydana getirebilir.</p>

      <p class="e-paragraf">20. asrın sanat ürünlerine hâkim olan standartlar düzeni, insana mesafeli, güçlü ancak bu oranda da katı ve soğuk yapı­sını, parıldayan, cilalı yapı malzemeleri ve parlak cam satıhlar ile oluşturulmuş mimarî tektonikler olarak izleyicilerine sunarken, İran ve Orta Asya’nın renkli çinilerle kaplı kubbe­lerinin immateriyalleştirilmiş tektonikleri ile aralarındaki kültürel akrabalığı da gözler önüne serer. Uluç’un resmi tek tek unsurlar ve genel oluşumu ile aynı genetik temeller üzerine kurulmuştur.</p>

      <p class="e-paragraf">Uluç’un resminin önemli bir diğer temelini de onun sunîliğin tabiiliği ve gerçekliğine olan inancı oluşturmaktadır.</p>

      <p class="e-paragraf">Uluç’un resminde renkleri ve hareketleri ile varlıkların son derece güçlü bir biçimde haykıran unsurlar, genel oluşumları ile Osmanlı’dan İran’a ve oradan Hint minyatürlerine kadar uzanan biçimler âlemi ile Çin bulutları ile akraba, ancak sınır­sızlıkları ile onlardan farklı yapıdadır; buna karşılık Kanunî Sultan Süleyman Türbesi’nin kubbe tezyinatındaki yarı geo­metrik madalyonların kubbenin kavisli iç sathına belirli ara­lıklarla yüce bir vaziyet alışla dizilmelerine benzer bir tavır taşır.</p>

      <p class="e-paragraf">Dördüncü asırdan itibaren Asya ve Avrupa steplerine hâkim olan göçebe kültürlerin hayvan motiflerini stilize ede­rek elde edilen hareket ifadeleri ve bunları farklı ölçü ve biçimlerde yerleştirerek sağlanan gerilim, bu gerilimli olu­şumlara zamanla bitkisel unsurların da eklenmesiyle üretilen çinilerle kaplanan cami ve medrese cephelerinde de sürer; İran ve Orta Asya tekstil ürünlerindeki zemin, zaman, boşluk ve var olan arasındaki ilişkiler araştırılmış, geliştirilmiştir. Uluç’un resmi bu birikime söz konusu kavramların yeniden bir arada bulunmaları ve ayrı ayrı açıklıkla okunabilir olmala­rı katkısını sağlıyor.</p>

      <p class="e-paragraf">Sanatçı eserine yansıttığı yalnızlık âleminde izleyici ile buluşur. Bir başka yalnızın dünyasındaki yücelikleri paylaş­mak mutluluğu her insan için heyecan vericidir. Uluç’un resimleri de çok defa yalnız nesnelerin resmidir; parlak, güçlü ama mutlak yalnızlık içindeki nesnelerin. Bu hareketli, canlı, renkli nesnelerin boşlukta kayıp gidişleri, sınırsızlık içinde oluşan kıpırtılı, parıltılı iç oluşumları kimi zaman aydınlık, kimi zaman karanlık sonsuz mekânın içinde veya sathında ilerlerken bir an durur, boşlukta izleyiciye bakar ve onunla tanışarak beraber olurlar.</p>

      <p class="e-paragraf">Uluç resminin unsurları, sonsuzluk ve zemin ile ilişkileri açısından, Kandisky’nin sonsuz mekân içinde duran biçimle­rinden, Hartung’un sonsuzluk içinde yer alan farklı yönlere uzanan büyük ve birbirinden uzak geniş fırça izleriyle ortaya çıkan oluşumlarından veya Soulage’in birbirine yakın koyu renkli ve karşıt yöndeki dramatik ve güçlü nesnelerinden farklıdır.</p>

      <p class="e-paragraf">Uluç’un resminde yer alan hareketli ve yalnız dinamik tek­toniklerin giderek daha da belirginleşmesi, resmin tuval sat­hından çıkarak heykelimsi bir gelişme sürecine girmesine neden olur. Uluç’un son dönem çalışmalarında bu unsurları gerçek heykellere dönüştürme girişimi zihninde başından beri gerçek tektonikler olarak var olan resimsel tasvirleri üç boyutlu asıl hallerinde ortaya koyma çabasıdır.</p>

      <p class="e-paragraf">Kandisky’nin resminde sonsuzluk içinde yer alan geomet­rik ve çok defa derinliği de olmayan nesneler, sabit ve belirgin bir iç hareketlilikten yoksun iken, Uluç’un tektoniklerinin her biri kendi başlarına sürekliliği olan farklı bir iç hareketle var olur. Bu nesnelerin sonsuzluk ile ilişkisi Kandisky’de olduğu gibi pasif bir boşlukta yüzme hali değil, üzerinde var oldukları satha, mekâna göre çarpıcı bir vaziyet almıştır. Bu tutum, tektoniklerin her birine özel bir kimlik kazandırır.</p>

      <p class="e-paragraf">Kandisky’nin resmindeki boşlukta duran nesnelerin arala­rındaki geniş mesafelere ve bu nesnelerin adeta ölü, durağan yapılarına karşılık, Uluç’un resminin sonsuzluğu temsil eden parlatılmış, metalik zemin üzerinde koşarcasına ilerleyen ve zeminin dışına taşan nesnelerinin hareketleriyle oluşan zaman-zemin ilişkisinin kazandığı dinamizme ek olarak nesnelerin güçlü iç oluşumları, resmi hareketli, farklı ve gerilimli kılar.</p>

      <p class="e-paragraf">Uluç, herhangi bir geçmiş kültürel çerçeve içine (mesela Osmanlı gibi), girmeyi hapse düşmek olarak nitelerken, bireysel bağımsızlığına olan derin saygısını dile getirir ve böy­lelikle 20. asrın ferdin yüceliği hususunda her gün daha da artan bilincinin bir ifadesini ortaya koyar. Ferdiyetin yüceliği ile ilgili bu yaklaşımını resminde de ifade ederek resmine yük­sek bir abidevilik ve gerilim kazandırır.</p>

      <p class="e-paragraf">Madenî, parlak, kıpırtılı veya düz satıh üzerinde yer değiş­tiren, cüretkâr, güçlü renklerden oluşan nesnelerin barbarca bir kudret ile yüklü olduklarını görmek, bu barbarca sonsuz kudret ifadesinin nesnelere kazandırdığı korkusuz kimlikler karşısında derin bir huşu hissini yaşamak da seyirciye bu yüce nesnelerle beraber olmanın coşkusunu yaşatır. Siliklik, renk­sizlik ve ürkekliğin aczini yok eden bu coşku, aydınlık, neşe­li ve ümit dolu bir yaşamı ifade eder ve seyirciyi farklı bir dünyaya davet niteliğini de taşırken, seyircinin içinde yüce bir heyecanı harekete geçirerek onu özgür iradesi ile bu şöleni yaşamaya çağırır.</p>

      <p class="e-paragraf">Parlak renkleri ile kendi içlerinde de dolanan dinamik nes­neler Aristo’nun statik varlık telakkisine karşı Gazalî’nin ten­kidi ile, M. Arabi’nin varlığın her an yeniden oluşan yapısını açıklayan yaklaşımlarıyla ve asır başında Max Sheller’in Batı kültürüne aynı yöndeki katkılarıyla paralel oluşumlardır. Bu yöndeki arayışlar 20. asır sanatının ulaşma peşinde olduğu zirveyi teşkil eder.</p>

      <p class="e-paragraf">Uluç’un resminde güçlü, şişkin nesnelerin üzerinde yer aldıkları düz, madenî ve parlak zeminle oluşturdukları karşıt­lık, Doğu-İslam kültürlerine ve modern çağa, dinamizm ve gerçeklik sağlayan “her varlık karşıtı ile kaimdir” şeklindeki metafizik realitenin eserlerine yansımasıdır. Ve bu oluşum da ayrıcı Ömer Uluç’un resmini önemli kılar.</p>

      <p class="e-paragraf">Uluç resminin şekilci olmaktan çok içerikçi olduğunu söylüyor. Bu içerikçiliğin mahiyeti itibariyle, tasvirci, hikaye­ci, melodramcı, hastalıklı bir içerikçilikle ilişkili olmadığı açıktır.</p>

      <p class="e-paragraf">Parlak madenî satıhların içerisinde, üstünde, yanında ve dışında yer alan barbarca renkli nesnelerin içerdiği hareketli­liği, saf renklerle madeni satıhların karşıtlığı, küçük fırça darbeleriyle vücuda getirilmiş biçimlerin durağan yapılarına karşılık gayrimaddîliklerini yakalama imkânsızlığı, her unsu­run bir diğerinin içinde kayboluşu, biçimlerin adeta denizin dalgaları gibi her ayrı noktada yeniden tezahür edişi Uluç’un resmini M. Rothko’nun resminden farklı kılar ve onun J.Pollack’ın sanatının genel oluşumunun üstünde özel bir yer almasının haklı sebeplerini oluşturur.</p>

      <p class="e-paragraf">Uluç, dolanıp kıvrılarak oluşan nesneleri, vardıkları son aşamada heykellere dönüştürmektedir. Bu girişimi, resimsel nesnelerinin soyut kaligrafiyi, Abbasî mimarîsinin ürünü olan Samarra Ulucamiî minaresini, Selçuk, Orta Asya, İran çinilerinin dolanan unsurlarını, Osmanlı mimarîsindeki şiş­kin yivli minare gövdelerindeki dolanma ifadelerini, bezin dolanması ile üretilen kavukları hatırlatan biçimlerinin özünü açıklamak isteğinden doğmaktadır. Halatlar, borular ve hortumlar dolanmaları ile resimsel nesnelerinin aslî yapı­sını açıkça göz önüne koymaktadır. Bu hareketli heykellerin, doğrudan malzemenin verdiği yeni hareket imkânlarını da kullanarak tüm canlılıkları ile çevremize yerleştirilmesi 8. ve 9. asırda parlayan cıva havuzları ve metal yapraklar, renkli taş çiçeklerle sunî ağaçların donattığı bahçeleri oluşturanların sanat iradesine olan benzerliği ilginçtir.</p>

      <p class="e-paragraf">Doğu masallarının gerçek dışı dünyasının soyut kahra­manları olan develerin, Anka kuşlarının, cennet bahçelerinin, keloğlanlarının yerine Ömer Uluç, 20. asrın somut canavarları olarak makinelerin unsurlarını, örneğin otomobil farlarının benzerlerini, adeta bir canavarın gözleriymiş gibi ele alarak resminin hazır nesnelerine ekliyor ve bu nesneleri izleyicinin dünyasına sokarak adeta onu gözetler hale getiriyor. Bu nes­neler, artık eskinin sakin, masum ve yüce varlıkları değil, adeta bir tırmalama savaşından çıkmış ve bakışlarını varlıkla­rının tüm derinliğiyle izleyiciye yönelten varlıklardır. 8. ve 9. asırda Abbasîler herhangi bir fayda amacı gütmeyen robotları vücuda getirerek, hareketli, kükreyen hayvanları dünyalarına eklerken yalnızlıklarını aşmak istiyorlardı. “Sanatçı yalnızlı­ğı” içindeki Uluç da benzer bir arzuyla, onları tasarlayan kişi olarak, bu varlıklarla herkesten önce ve daha sık göz göze gelmeyi istiyor; bu dürtü ile onları tekrar tekrar başka biçim­lerde yeniden oluşturuyor.</p>

      <p class="e-paragraf">Ömer Uluç’un resmi, uçsuz bucaksız geçmişin, özellikle Doğunun seçkin mirasından kopmaksızın sürdürülen ciddî çabanın neticesinde oluşmuş bir girişimdir; ve bu önemli giri­şimin, Batıya kısa bir süredir ve oldukça da yüzeysel bakma yanlışı içindeki ülkemiz sanat ürünlerinin çok ötesinde, insanlığa yeni ufuklar açan ürünler verdiği de tarafımdan zik­redilmesi gereken bir gerçektir.</p>

      <p class="e-1-baslik" id="toc_marker-7">GÜZEL, ÇİRKİN VE BAYAĞI VESİLESİ İLE</p>

      <p class="e-paragraf">Güzel veya çirkin hükümlerimiz bizim değer yargılanmızdır.</p>

      <p class="e-paragraf">Her insanın değer yargıları ve kararları, içinde bulunduğu ortamın, toplumun, çağın, dünyanın veya kâinatın, varoluşun yapısına ait bilgi ve tasavvurlarından, varlığın çeşitli tezahür­lerine atfettiği değerden, önceliklerden, bunların önem ve güçlükleri hakkındaki tasavvurunun tabiî bir yansıması olan hiyerarşilerden şekillenir.</p>

      <p class="e-paragraf">İnsanın “güzel” tasavvuru veya “çirkin” hükümleri de inanç sisteminin yansımasıdır. Beşer, Allah’ın yarattığı dünya­yı güzel bir şekilde korumak ve dünyayı güzelleştirmek göre­vini yüklendiği zaman Allah’ın halifesi, yaradılmışların en yücesi, yani İnsan (Âdem) düzeyine erişir. Âdem’in halk edil­mişlerin en mükemmeli düzeyine yükselebilmesinin ilk şartı, var olanı tanımak ve anlamaktır. Varlığın yapısını, bir süreç içinde idrak ile gelinen noktanın varoluş sebebini anlamak, mevcut ortamda neyin ne kadar önemli olduğunu ayırt etmek, varlığın yapısına ait bilginin oluşması için asgari şarttır.</p>

      <p class="e-paragraf">Genellikle insanlar, dinin ve bir ölçüde de felsefenin katkı­sı ile erişilen bir idrakin bilincine varmadan, yaşadıkları hayat boyunca karşılarına çıkan imkânlar veya karşılaştıkları örnek­lerden hareket ederek düzensiz ve çok defa tutarsız bir kabul­ler yığınını içlerinde biriktirirler. Bu yığının vakalar karşısın­da yapılacak değerlendirmelerin temelini oluşturması insanla­rın ve toplumların iç çelişkilerinin de kaynağını teşkil eder.</p>

      <p class="e-paragraf">Ayrıca insanları, çayıra otlamaya bırakılmış hayvanlar gibi kendi başına bırakan yaklaşımların beraberinde getirdiği en felaketli yanılgı da putlaştırmaların tuzağına düşmektir.</p>

      <p class="e-paragraf">Böyle bir yanılgı, insanların tutarsız, çelişkili tercih ve davranışlara sürüklenmesini, insanlar arası tercih farklılaşmaları­nı, kararlarının zıtlıklarını da kaçınılmaz kılar.</p>

      <p class="e-paragraf">İnsan bu dünyada varlığını sürdürebilmek için çevresini düzenlemek zorundadır. İnsan “iyi” olarak halk edilmiş bulunduğu için de, güzele yönelmek, dünyayı güzelleştirmek insanın tabiî tavrı olmaktadır. Bu sebeple neyin güzel olacağı­nı anlamak ve güzeli gerçekleştirmek insanın en üst faaliyeti ve en büyük başarısıdır.</p>

      <p class="e-paragraf">İnsanlığın tarih boyunca sanat faaliyetine en yüce değeri atfetmesi, insanı Allah’ın halifesi düzeyine yücelten aslî sorumluluğu ile görevini gerçekleştirme çabası, yaradılıştan gelen tabiî tavrın gereğine göre davranmasıdır. Bu dünyanın insan aklının hiçbir zaman tamamını kavrayamayacağı sırlarını, yasalarını yaratan Allah’ın İlahî güzelliğinin bütün teza­hürlerinin icaplarına göre davranmadan, Allah’ın emrine kayıtsız şartsız uymadan, herhangi bir başarının gerçekleşme­si de mümkün değildir.</p>

      <p class="e-paragraf">Varlık yalnızca ahenkten, mutlak güzellikten ibaret değil­dir. Şeytan, İlahî iradeye karşı çıkış, güzelin önündeki aslî engeldir. Varlığın hangi alanında olursa olsun insan, yaptığı ile var olan dünyaya müdahale ederken, bugün neticeleri orta­ya çıktığı üzere, dünyanın güzelliklerini yok etmek gibi bir şeytanî yanılgının aleti de olabilmektedir. Bu açıdan insanın terbiye edilip bilgi sahibi kılınması günümüzde insan başarısı­nın tek ve temel şartı olmuştur. Maddî ve fizikî varlık alanının meselelerini çözerek insanın gözlem yapma gücünün genişle­tilmesinin güzeli vücuda getirmesine yetmediği aşikârdır.</p>

      <p class="e-paragraf">Maddî, bio-sosyal, canlıların ve insanın psişik varlık alan­larına ait kararlar, esas itibariyle varlığı bütünüyle idrak şek­limizin, yalnız insan ile var olabilen manevî-fikrî varlık ala­nında oluşan bilgi ve inançlarımızın yansımalarıdır. Bilgi ve inanç alanına ait yanılgılarımız güzele erişme imkânımızın önündeki en büyük engeli teşkil eder.</p>

      <p class="e-paragraf">“Söz” ve sözle oluşan bilginin, var olanın hakikatine uyma­ması, İlahî doğruya ulaşma yolunda en büyük engel ve en önemli bozulmadır. Bilginin ve idrakin edinilmesi için takip edilecek en sağlam ve güzel yol, bunların yüksek tezahürü­nün ifadesinin icabına göre davranmaktır.</p>

      <p class="e-paragraf" style="text-align: center;">***</p>

      <p class="e-paragraf">İnsanın yaptığı her şey, mimarîde taşın, çeliğin, ahşabın, musikide seslerin arasındaki maddî ve bio-sosyal varlık alan­larına ait ilişkilerin düzenlenmesi ile insanın psişik varlık alanında ortaya çıkan hal ve tavırların maddî ve bio-sosyal varlık alanlarına yansımasıdır. Ancak, maddî, bio-sosyal ve psişik varlık alanlarına ait tercihlerimizin hemen hepsi de fikrî, manevî âlemimizin, yani inançlarımızın belirlediği yönde şekillenir.</p>

      <p class="e-paragraf">En çarpıcı husus, terbiye edilerek şekillendirilen ruh halle­ri ve ahlakî tavrımızın, vücuda getirdiğimiz sanat eserlerinin biçim ifadelerine yansımasıdır. Gerek mimarîde, gerekse musiki, resim, şiir ve edebiyatta ortaya çıkan bu biçim ifade­lerinin en üst düzeyde terbiye edilmiş olması gereken ruh hallerinin sanat eserlerine yansıması, güzellik ve çirkinliğin oluşmasının önemli bir sebebidir.</p>

      <p class="e-paragraf">Yalan, hakikati saklamak ve değiştirmek olduğu için gayri-ahlakî ve çirkin bir fiildir. Tamamen hakikate uymak, her türlü yanlıştan kaçınmak, varlığın yapısına uymak, razı olmak olduğundan farklı görünmemek, az’a kanaat etmek, tevazu, her insanın tek tek yalnız Allah karşısında kendini sorumlu kabul etmesi, yani insanları etkilemeye kalkışmamak, mesela tasavvufi eğitimle kazanılan takva, ihlas, zühd, tevazu gibi hal ve tavırlar İslam sanatlarında şekil ifadelerinin kaynağını teş­kil etmiştir.</p>

      <p class="e-paragraf">Edebiyat, musiki veya mimarîde var olan bir unsurun, bir sesin veya bir ses dizisinin yükseliş veya alçalış biçiminin, musiki olayına zemin teşkil eden bir ritmik oluşumun karşı­daki insanları etkilemek, heyecanlandırmak, tahrik etmek veya duygulandırmak için mübalağa edilerek hızlandırılması, daha fazla fark edilecek hale getirilmesi ile insanlar üzerinde etkili olmaya çalışmak musikinin kendi alanı dışında, anın melodik veya ritmik düzenindeki dengeleri ve müzikal girişi­min birbiriyle ilişki düzeninin yapısal mükemmeliyetini sağ­lamayı, yani esas görevini yapmayı bir kenara bırakıp, yapılan önemliymiş gibi girişimlere yer vermek, mimarînin de, şiirin de içine düşebileceği yanılgılar olup çirkinliklerdir.</p>

      <p class="e-paragraf" style="text-align: center;">***</p>

      <p class="e-paragraf">Sanat eserinin anlaşılması ve değerlendirilmesi, sanatı anla­yan, bilgi ve duyarlılığa sahip kişilerin, sanat tenkitçilerinin, sanat tarihçisi ve sanat felsefecilerinin işidir. Sanat tenkidi din ve ahlak alanında var olur ve din, ahlak alanına ait bilgi ile beraber gelişir. Dini konuşmayı reddeden felsefe alanında veya ahlak sorunlarını gündemin dışında tutan bir ortamda sanatın gelişmesine ve anlaşılmasına imkân olmayacağı aşikârdır.</p>

      <p class="e-paragraf">Sanat tenkidi güzelin, gerçek sanat eserinin fark edilmesini sağlamak için gerekli olduğu gibi, gerçek sanat eserinin ve “güzel” ile “çirkin” olanın anlaşılmasını ve bunu sağlayan bilgi ve duyarlılığın toplumun bütün kesimlerine ulaşmasını sağlar.</p>

      <p class="e-paragraf">Böyle bir sanat tenkidinin çeşitli sanat alanlarında var olmadığı ortamda, haberleşme organlarının geniş insan kitle­lerine “iyi” ve “güzel”i ulaştırmak ve tanıtmak yerine “çirkin”i ve “bayağı olan”ı yaygınlaştırması ile kaçınılmaz ve tahripkâr bir faaliyet, bir kültürel çöküntü ortaya çıkmaktadır.</p>

      <p class="e-paragraf">Kâinat içinde yüce insanın dünyayı güzelleştirme görevi yerine, insanları etkilemek ve daha fenası insanların hislerini istismar ederek bunu utanmaz bir düzeyde mübalağa ederek, bir duygu bezirganlığı yapmaya tenezzül edecek şekilde küçülmeyi kabul etmek, bu bayağılığın sanat olduğu zannını halka kabul ettirmek, bunu yaparak kazanç ve itibar sağlama­yı gizlice hesaplamak ahlakdışı davranmaktır.</p>

      <p class="e-paragraf">İnsanı sanat eseri üzerinde düşündüren, sanatı öğreten, sanat ve inanç arasındaki bağları kuran eğitim merkezleri ola­rak tekkelerin, ahlak ve sanat temeli üzerinde oluşturulmuş ahilik kurumunun ortadan kalkması sonunda oluşan boşluk­ta, bilinçsiz toplulukların seviyesizliğine hizmet veren gazino şarkıcılığını sanat olarak tanıtanların toplumumuzun kültürel çöküntüsünün bugünkü sorumluları olduğunu söylemek aslî bir vazife haline gelmiş bulunmaktadır.</p>

      <p class="e-1-baslik" id="toc_marker-8">MİMARÎ VE YAPI</p>

      <p class="e-paragraf">İçlerinde yaşadığımız yapılar, insanı koruyan barınaklar ve çerçevelerdir. Her yapı, içinde yaşayanı şu veya bu şekilde dışarıdan ayırır. Ona yeni bir hudut kazandırır ve yön verir. Yapıların dışarıdan kavranışları, dış kuruluşları da çevrelerin­deki hayatı etkiler. Her yapının yanındaki diğer yapılara göre vaziyet alışı, yerleşişi o yapının var olma sebebini ve yapıyı vücuda getirenlerin çevre karşısındaki tutumunu ortaya koyar. Bu tutum, yapıların çevresinde yaşayanların karşıların­da yer alacak ve yapının çevresindeki hayatı yöneltecektir.</p>

      <p class="e-paragraf">Bu realite, insanlık tarihi boyunca değişik çağlarda ve ülkelerde anlaşılmış, çevre bu şuurla geliştirilmiştir. Her yapı­nın çevresindeki yapılarla bağlanışı, aslında bu yapıları vücu­da getirenlerin çevrelerinde evvelce yapılmış olanlara, “var olana” göre şuurlu ve bütünlük için yararlı bir tutum ortaya koymalarını gerekli kılar. Bu tutum, sürekli bir oluşun sağlan­ması için her adımın şuurla atılmasını, mekân-zaman ve top­lumsal hayat ölçülerinde bütünlüğe öncelik tanımasını gerek­tirir.</p>

      <p class="e-paragraf">Toplum şuuru ve günümüzün, “olan-gelişen” dünyanın bir adımını teşkil ettiğinin bilinmesi, yaptıklarımızın birbirine ahenkle bağlanması gerekliliği, şu veya bu ölçüde yakın zamana kadar topluma mal edilmiş inançların veya toplum içinde bir sınıfın hâkimiyeti ile devam ettirilmiştir.</p>

      <p class="e-paragraf">İnsanın varlık hakkındaki görüşünü dini inançların yönet­tiği çağlarda toplum, şehir ve yapı düzeni hep birden bu belirli inançlar bütünlüğünün sonucu olarak ortaya çıkıyordu. Bu çağlarda mimarinin ve yapı sanatının, şehir düzeninin ve top­lumun inançlarının hizmetinde olması yapı faaliyetinin gaye­leriyle yapı sanatı gayeleri arasında herhangi bir çatışmaya veya fertlerin istekleri ile toplum için gerekli olanın birbirine karşı olmasına imkân bırakmıyordu.</p>

      <p class="e-paragraf">Gerek Uzakdoğu, gerekse Batı ve Doğu Ortaçağları kadar Yunan ve Roma kültürleri bu bakımdan temelde genel bir görüş içinde önemli farklar göstermiyor.</p>

      <p class="e-paragraf">Yapı faaliyetinin belirli yapı malzemesi, teknikleri ve kuralları içinde şuurlu bir biçimde gelişmesi, bütün bu kültür çağlarının ortak özelliğidir. Batı kültüründe son dört asır için­deki yön değişmeleri birbirine karşı tutumların, çatışmaların sonucu ise de, 19. asırla ve günümüzle karşılaştırılınca yine de temelde 19. asırdakinden farklı bazı ortak davranışların var olduğu görülür. Ortaçağ usta çırak münasebetinin ve yapı co-operasyonunun, yapış üslubu ve tekniklerine sağladığı bütünlüğün 19. asra kadar az veya çok belirli bir şekilde devam ettiği söylenebilir.</p>

      <p class="e-paragraf">Teknik icat fikrinin yapı an’anesinin yerini alması, mimarî­nin süsleme ile bir tutulması, tarihî üslupların bu süslemenin en tabiî malzemesi olarak kullanılışı, bilgi, inanç ve sanatın birbirinden kopması asır başından beri mimarîdeki buhranın kaynağı olarak görülüyordu. Yapı ve mimarî ile çevre arasında doğru bir bağlantı kurulmasına, şehir planlaması ile mimarî arasında devamlılığın sağlanması gerektiğine bilhassa son senelerde daha da önemle işaret edildi. Artık insana gerekli nitelikte bir çevre vücuda getirmek için yapıyı spekülatif gayelere vasıta sayan tutumun değişmesinin şart olduğu açık­ça biliniyor.</p>

      <p class="e-paragraf">Ancak yapı faaliyetine hâkim olan spekülatif gayelerin tam bir tarifi yapılmak istenirse, yapısını kendisine ileride yeni yeni müşteriler kazandıracak şekilde daha gösterişli yapmak veya her yaptığından daha çok kazanmak yahut da çalışma­dan daha fazla kazanç sağlamak isteyen mimarın tutumunun, hep daha fazla kazanç sağlamak isteyen spekülatörün tutu­mundan çok farklı olmadığını tespit etmek gerekir.</p>

      <p class="e-paragraf">Bu durumda yapı faaliyetinin esas yöneticisi ve esas yırtı­cısı mimardan çok yapı spekülatörü olmakta, mimar da kendi küçük kârını hesaplamaktan geri kalmayan bir vasıta duru­muna itilmektedir. Bu şartlar altında vücuda getirilecek yapı­ların seviyesiz ve çevreye yabancı, sahte varlıklar olacağı tabiîdir. Bir gün bu şartlara rağmen mesela 16., 17. asır Avrupası’nda olduğu gibi prensin veya kralın şerefine hizmet edecek yapıları veya benzeri önemli mimarîyi vücuda getire­cek başarılı sanatkârlara sahip olunsa bile varılacak sonucun yine de yeterli olmayacağı aşikârdır.</p>

      <p class="e-paragraf">Hiçbir çağın, ihtiyacı olan yapılar için ayrı ayrı ve her gün her mimar eliyle yeni bir mimarî yaratacak kültürel gelişmeye ulaşamadığı ve ulaşamayacağı pek tabiîdir. Herhalde her çağda en başarılı sanatkârların sayısı hudutlu kalmıştır ve kalacaktır. Belirli sayıdaki en seviyeli sanatkârlardan fayda­lanmanın çeşitli ölçüleri ve yolları vardır. Ortaçağ bu kişiler­den toplumun ortak inancı olan din için faydalanıyordu. Feodal çağda prens, daha sonra kral ve Barok çağ aristokrat­ları, sanatkârları kendileri için debdebeli yapılar vücuda getirmek yolunda kullandılar.</p>

      <p class="e-paragraf">Batı ve Doğu Ortaçağında toplumsal davranışın önemi şeh­rin abidevî ve kutsal yapısına gereken saygının gösterilmesini, hayatla inançların bağı da şehri vücuda getiren evlerin ve günlük hizmet yapılarının belirli bir düzen içinde gelişmesini gerekli kılıyordu. Böylece abidevî ve öz mimarî ile günlük çevre belirli bir bütünlük içinde gelişiyordu.</p>

      <p class="e-paragraf">Toplumu yönlendiren güçlerce toplumun bölünmesi ve yönetici ve hâkim grupların sanatkârdan faydalanmayı inhi­sarlarına almaları sonucunda toplumu teşkil eden büyük insan kitleleri, çevrelerini bazı örnekleri taklit ederek geliştirmek zorunda kaldılar. Bu hususta en geniş örneği Batı’nın 19. asır burjuvazisi vermiştir. Yapma imkânları süratle genişleyen burjuvalar, Yaratıcı’nın özlü eserinin getirdiği değerleri takip etmekten uzak, rahat ve kolay bir yol seçerek tarihi kopyacı­lığı eşine ilk defa rastlanan en tahripkâr bir tutumu benimse­yerek sahte dünyalar gerçekleştirdiler. Rastgele seçilmiş ve yaşanan çağla hiçbir ilişiği olmayan tarihî malzemeyi kullan­mak hiçbir şekilde bir mesele olarak görülmüyordu. Mimara sipariş veren bu yeni sınıf, siparişlerini özel isteklerine bağlı­yor ve şahsı için küçük bir anıt veya rüya dünyası yaratmak hevesiyle kendi kabiliyeti ve kültürü ölçüsünde geliştirebildi­ği tasavvurunu tatbikten ibaret olarak mimarîyi kullanıyordu.</p>

      <p class="e-paragraf">Mühendislik yapıları 19. asır insanının bu tutumunun kıs­men de olsa dışında kaldı. Büyük sergi binalarıyla en önemli örneklerini veren 19. asır mühendisliği, son 50 sene içinde mimarîde yapı ile ilgili meselelerin ön plana çıkmasında çok etkili oldu. Ayrıca yapının insan ihtiyaçları göz önünde tutu­larak düzenlenmesi düşüncesi her gün yeni bir açıdan ele alınarak kökleşti. Yapı meselelerinin önemi ortaya konuldu­ğunda mimarî ve yapı bir tutuldu. Yapının kullanılması ile ilgili konular ele alınınca da, mimarî kullanış meselelerini çözmek olarak kabul edildi. Bunlar ve benzeri konular etra­fındaki başarılı çabaları, her defasında onları örnek alan kop­yacılık devreleri kovaladı.</p>

      <p class="e-paragraf">Her büyük sanatkâr, ele aldığı işi geniş ve çeşitli yüzleriyle görüyor veya konuların bir yönüne daha değişik bir gözle nasıl bakılabileceğini gösteriyor. Kopyacılar ise gözü kapalı ve gayesiz bir şekilde, büyük sanatkârları en fena örneklerle tek­rarlıyorlardı. Aynı durum günümüzde de aynen devam edi­yor. Wright, Le Corbusier veya Mies kopyacıları veya onların kopyacılarının kopyacıları dünyanın dört köşesinde mesnet­siz, gayesiz bir biçimde yeni şekil ekleme oyunlarına devam ediyorlar. Sayfiye yerlerinde, münferit ev veya apartmanlarda, büro ve idare binası inşaatlarında aynı küçük sathî şekil kop­yacılığı mimarî adına sürdürülegeliyor.</p>

      <p class="e-paragraf">Bu arada yapının sanayileşmesi yeni problemlere yol açı­yor. Bilhassa sanayileşmiş ülkelerde sanayi mamullerinin yapıda yer alması, onu sanayicinin bir reklam vasıtası haline sokmuş bulunuyor. Arazi ve bina spekülasyonu, çok defa bu reklam gayesinden de ileri gidilerek yapının biçimlenmesini yönlendiriyor. Arazi ve yapı spekülasyonunun hâkim olduğu hallerde yapılar arasındaki yerleşme ve sair mimarî bağlantı meseleleri bir kenara atılarak, dosdoğru iki komşu yapının araziden faydalanmak nispeti, yani basit maddî menfaat yönünden bile adil bir düzeni hiçe sayan bir tutumun ortaya çıktığını görüyoruz.</p>

      <p class="e-paragraf">Mimarlık faaliyeti, mal sahibinin gösterişli veya satış kabi­liyetine sahip bir yapı elde etmesi isteğini tatmin etmekten de daha fena bir duruma itilerek, bina ve araziden çok defa gay­rimeşru ve nizama aykırı kazançlar sağlamaya bir vasıta hali­ne getirilmiş bulunuyor. Memleketimizdeki yapı faaliyetinin durumu veya İngiltere gibi bir ülkede, mesela Londra’da St. Paul Katedrali’nin çevresindeki yeni yapılara ait tasarılar spe­külatif baskının yıkıcı etkisini açıkça ortaya koyuyor.</p>

      <p class="e-paragraf">Özet olarak günümüzde a) 19. asır mühendislik an’anesinin bir devamı olarak teknik başarıyı ve yapı meselelerinin b) değişmeye mahkûm fonksiyonların c) mal sahibinin, mimarın veya malzeme imalatçısının reklam gayesinin d) mal sahibinin spekülasyon gayelerinin yapı faaliyetini yönelttiğini görü­yoruz.</p>

      <p class="e-paragraf">Şehirler, şehir çevreleri ve tabiat alanları artan şehirleşen nüfusun baskısı altında insanlık tarihinde eşine rastlanmayan ölçüde insana bir yer üstü cehennemi hazırlıyor.</p>

      <p class="e-paragraf">En az asır başından beri sanayileşmenin önemli tutum değişiklikleri gerektirdiği ortaya kondu. F.L. Wright, W. Gropius ve pek çok mimar yapıda standardizasyonunun önemine işaret ettiler. Corbusier daha 1925 senelerinde “Standardizas­yon ruhunu yaratmalıyız” diyordu. Şehir planlamasının önemle ele alınması ve şehir bölge ve memleket planı kade­meleri için bağlantıların geliştirilmesi, çevreyi düzenlemek yolunda önemli adımları teşkil ediyor. Asır başından beri şehirlerin kullanış bölgeleri ile ilgili hudutlama tekniklerinde arazi ve yapı hukukunda, gayrimenkul iktisadında önemli gelişmeler oldu. Birçok dünya şehri yapıların mimarî özellik­lerini kontrol etme yetkisini belediyeye vermiş bulunuyor.</p>

      <p class="e-paragraf">Wright’ın evleri bahçeden evin içindeki eşya arasına kadar uzanıyor ve Wright hepsinin bütünlüğünü oluşturmayı gaye biliyordu. Gropius, Corbusier, Aalto, Mies gibi asrın büyük mimarlarının mobilyadan şehir planlamasına kadar insan çev­resiyle ilgili bütün alanlara yöneldikleri önemle zikredilmelidir.</p>

      <p class="e-paragraf">Mimarînin diğer bilim, sanat ve tekniklerden ayrı olarak ele alınamayacağı realitesinin anlaşılması eğitim alanında etkili oldu. “Bauhaus” denemesinden günümüze kadar, yapı meselesine yalnız yapı problemleri yönünden ve dıştan yak­laşmak değil, yapıyı içinden ve aynı zamanda çevresiyle bir­likte ele almak ve bu tutumu mimarlık eğitiminin temeli haline getirmek yolunda önemli adımlar atıldı.</p>

      <p class="e-paragraf">Ancak Corbusier’nin veya Mies’in taklidine dayanan “büyük mahalle” planlamaları veya dış duvar standardizas­yonlarının olduğu kadar, “organik mimarî” sloganını takip ederek her yapıyı çevresi ve içiyle yeniden planlamak husu­sundaki son on senelik denemenin de kendini “her gün yeni bir mimarî” yaratmak hevesinin tahripkâr tesirinden kurtara­madığı görüldü.</p>

      <p class="e-paragraf">Planlamanın ve plan tatbikatının en başarılı sonuçlarının bile, yapı faaliyeti gerekli seviyeye ulaşmadıkça yeterli olama­yacağı aşikârdır. Şehir planlaması ve şehir biçiminin geliştiri­lecek mimarînin özelliklerine sıkı sıkıya bağlı olduğu göz önünde tutularak planlama yoluyla yapılacak tesirlerin veya yapıyı vücuda getirecek olanlara tanınacak karar verme ve biçimlendirme yetkilerinin sınırlarını belirtmek gerekecektir.</p>

      <p class="e-paragraf">İnsan ile çevresi arasındaki bağları yalnız yüksek seviyeli bir mimarî ile kurmak imkânı olduğu ve insanın fizikî çevre­sinin sonsuz önemi düşünülürse şehri vücuda getirecek mimarîye bütünlüğünü ve seviyesini kazandıracak bir stan­dardizasyonun seçkin mimar, teknisyen ve düşünürlerden kurulu bir grup tarafından geliştirilebileceği ortaya çıkar.</p>

      <p class="e-paragraf">Şehre özelliğini kazandıracak böyle bir standardizasyona ilaveten, Finlandiya ve İsrail gibi imkânları hakikaten sınırlı ülkelerde yapıldığı gibi, belirli bir iskân sahası için yetkili ve o iskân sahalarında yapılar arasında bağlantıları geliştirecek bir mimarın vazifelendirilmesi gerekecektir. “Mahalle Mimar­lığı” diye adlandırılacak bu sistem içerisinde toplumun kaydı­nın yapı ve şehir yönünden en iyi şekilde temsil edilebileceği ve tatbikat ve icraatın başarılı bir yönde gelişeceği açıkça orta­dadır.</p>

      <p class="e-paragraf">Mimarî ve yapılar arası mimarî bağlantıyı düzenleyecek böyle bir sistemin arsa ve yapı spekülasyonunun tesirlerinin dışında tutulması gerektiği de tabiîdir.</p>

      <p class="e-paragraf">Bu hususta gelişme halindeki ülkelerin kendi usul ve hukuk nizamlarını oluşturmaları ve topluma uzun süreler yararlı olabilecek dengeli bir çevre ve şehir inşa edebilmeleri şart olmaktadır.</p>

      <p class="e-paragraf">Böylece her gün inşa edilen, iskân ve sair günlük ve şahsî kullanış gayelerine ayrılan yapıların teşkil ettiği büyük yapı grubu ve şehir alanlarına a) bazı yapı elemanlarının standar­dizasyonu ile gerekli yüksek seviyeli mimarî ifade b) her yapı­nın özel “yer”i göz önünde tutularak yapının biçimlenmesi ve çevresine bağlantısı c) yapıyı vücuda getirmeyi zarurî kılan ihtiyacın tam karşılanması suretiyle gerekli bütünlük ve özel­lik kazandırılabilir.</p>

      <p class="e-paragraf">Yapıyı vücuda getirenlerin yapıyı kısa bir süre kullanacak olmaları ve aslında yapının birkaç nesil insanına hizmet ede­ceği vakası yapı programının ilerisi göz önünde tutularak düzenlenmesi zaruretini doğurur. İşte bu da, toplum adına toplum ve insan hayatının ilerisi için kararlar alınmasını ve dolayısıyla toplumun ve insan hayatının istikbalini hesaplamayı gerekli kılar. Belirli bir inançlar, örfler düzenine bağlı ve bu özellikleri nispeten az değişen toplumlarda kanunun hal­ledilmesi nispeten kolaydır. Değişme halindeki toplumlarsa çok daha büyük zorluklarla karşı karşıya bulunurlar. Değişme belirli bir hedefe yöneltilebilir, böylece müşterek esaslar belir­lenebilirse, geriye ileriki hasat tarzının meselelerinin ve imkânların tasarlanması ve bu tasarı ile doğacak hedeflere ulaşabilmek üzere gerekli yolun takip edilmesi kalacaktır. İlerisi için sarih tasavvurlar ve gayeler ortaya koymayan toplumların kalıcı bir şehir düzen kurma imkânı olmayacaktır.</p>

      <p class="e-paragraf">Toplumun ve insanların ileriki yaşama düzeninin ortaya konulmasını sağlayacak ve böylece insan çevresini düzenleye­cek çalışmanın basit bir yapı problemi değil insan hayatını bütün cepheleriyle ele alan ve toplum adına yürütülen bir faaliyet haline getirilmesi gerektiği görülmektedir.</p>

      <p class="e-1-baslik" id="toc_marker-9">MİMARÎ ÜZERİNE DÜŞÜNCELER</p>

      <p class="e-paragraf">Bugün İslam âleminde mimarînin dünyada olduğundan daha büyük bir kriz ve çöküntü yaşadığı ve bu çöküntüyü aşmanın yolunun farklı kültürlerin giriştiği çözüm teşebbüslerini takip etmek olmadığı aşikârdır.</p>

      <p class="e-paragraf">Bir taraftan sanat eserleri ve kültürlerin İslâmî niteliğinin bugün gerçekleştirilmesi imkânının kaybedilmiş bulunması, diğer taraftan da sanatı üretenlerin yeni çözümler geliştirme­ de büyük atılım ve yeteneklerinin nasıl yeniden oluşacağı günümüzün temel sorunlarını teşkil etmektedir.</p>

      <p class="e-paragraf">İslam âleminde kültürel üretimde görülen tıkanıklık bugün İslam dışı kültürlerde de yaşanmaktadır.</p>

      <p class="e-paragraf">19. asrın ortalarından itibaren bütün tarihî tecrübeyi ve birikimi inkâr ederek her şeyi yeniden inşa etmek için gerek­li imkânlara sahip olduklarını ileri süren Batılı mağrur dev­rimcilerin bütün dünyayı cennete çevirme vaatleri defalarca sonuçsuz kalmış bulunmaktadır.</p>

      <p class="e-paragraf">Dökme demir ve çelik yapı tekniklerini geliştiren 19. asır mühendisleri, dünyanın geleceğini değiştireceklerini, yepyeni bir dünya inşa edeceklerini iddia ediyorlardı. Gerçekten dünya, tarihinde görülmemiş bir değişim yaşadı. Ancak bu değişim dünyayı cennet yerine felakete sürükledi. Gerek sos­yoekonomik gerekse teknoloji alandaki dünyayı değiştirme teşebbüslerinin, dikkatle bakılırsa, varlığın bir alanına ait çözümün her şeyi “amaç”a ulaştıracağı şeklindeki kanaatten, bir tek alandaki çözüme ilahi bir güç atfetmekten kaynaklan­dığı görülür.</p>

      <p class="e-paragraf">Bu affedilmez yanılgı, mimarî ile onun maddî varlık alanı­na ait teknik meselelerini birbirinden ayıran 19. asır Eklektisizminin kültürel tutarsızlığı bütün dünyayı kirletti. Kendi kültür ve inanç temellerine yabancılaşan İslam âlemin­de ise mimarîde, Batının yaşadığına ilaveten, kendisinin üret­mediği çözümleri mutlak geçerliliği olan gerçeklermiş gibi kabul edip, bunlar karşısında kendini herhangi bir değerlen­dirme yapma hakkına sahip saymayan bir tavrın da tahribatı yaşandı.</p>

      <p class="e-paragraf">Bu genel çöküntünün ana hatları ile fark edildiği, tutarsız­lığın ve birbirinden kopuk “bütünlüklerden uzak çabaların çözüm getiremeyeceğinin görüldüğü, bütüncül yaklaşımların ortaya çıktığı günlerde sanat tarihi ve sanat felsefesi de önem­li adımlar attı.</p>

      <p class="e-paragraf">Helenistik kültürün, insanlığın tek kültür başarısı olduğu şeklindeki yanılgı fark edilirken primitif denilen kültürlerin ve Helenistik-Hıristiyan kültür çevresi dışındaki bütün diğer kültürlerin kendi değer sistemleri içinde anlaşılması gerektiği de asır başında görülmüş bulunuyordu. Sanat eserinin nitelik­lerine arkeolojinin biçim tarifi ile erişilemeyeceği gerçeği de psikolojik, estetik okulunun katkıları yanında, H. Wolfflin’in Rönesans ve Barok sanatlarını karşılaştırarak evrensel geçerli­liğe sahip olduğunu düşündüğü sanat eserini anlamaya imkân veren ve ona üslup özelliğini kazandıran biçim sorunlarından hareket ederek ortaya koyduğu Rönesans Barok Sanatlarını belirleyen biçim kategorilerinin iki ayrı inanç sistemine ait olduğunu da işaret ediyor ve sanat alanında kalmak için bu kültür farklılığı ile inanç sistemi ve sanat biçimi arasındaki ilişkiye girmeyi de zarurî buluyordu.</p>

      <p class="e-paragraf">Asır başının dinamik düşünce ortamında Alman sanat tarihçisi Alois Riegel’in Roma kültüründe ve sanat biçiminde meydana gelen değişmelerin ilişkisini belirlemesinden bir süre sonra, Ludwig Coellen, sanat eserlerinin biçim özelliği­nin, üslubunun oluşmasını belirleyen unsurların, sanatın ve üslubun genetiğinin Batı Avrupa sanatında nasıl oluştuğunu ele alan genetik estetiğin ikinci önemli açıklamasını ortaya koydu.</p>

      <p class="e-paragraf">Genetik estetiğin bu ilk iki adımdan sonra, E. Diez’in özel­likle 1938’de yayınlanan A Stylistic Analysis oj Islamic Art Simultaneity'in Islamic Art başlıklı yazısı sanat eserinin gene­tiğini anlamak için yeni ufuklar açarken diğer taraftan da bizzat E.Diez’in de mensubu bulunduğu Viyana Arkeoloji Enstitüsü’nce geliştirilen ve sanat eserinin içinde geliştiği kül­türlerin temel inanç ve yargıları ile değerlendirilebileceği şeklindeki gerçeğe ters düşen Batı Avrupa düşüncesinde hâkim bir yer tutan çizgisel tekâmül fikrinin yanılgılarını içe­riyordu.</p>

      <p class="e-paragraf">Afrika, Amerika yerli kültürlerini primitif, gelişmemiş olarak tanımlamada da gizli bulunan bu tavrın, Diez’in yanılgıla­rında devam etmesi bir dizi değer yargısı ve bunların yanılgı­larını da beraberinde getirmektedir. Wolfflin kategorilerinin sanat eserini oluşturan biçim özelliklerini tahlil etmek ile sınırlı kalma hususundaki yaklaşımı, sanat eseri ile insanın ilişkisine sanat esirinin vücuda getiriliş sürecine dair mesele­lere ait “belirginlik” ve “belirsizlik” vs. şeklindeki Rönesans ve Barok kültürlerine dayanarak tahsis edilen biçim kategori­lerinin bütün çağların sanat sorunlarını açıklamaya yeterli olmadığı da görüldü.</p>

      <p class="e-paragraf">Ancak, sanat eserlerinin anlatımı yerini kültür alanına ait meselelerin anlatımına bırakınca, sanat sorununun dışına çıkılacağı ve böylece esas sorun alanından uzaklaşılacağı da önemli bir yanılgı olarak belirlendi. Psikolojik estetiğe bu yönde yöneltilen tenkidin haklılığı, sanat eserinin bu veçhesi­ni psikolojik estetiğin üslubu oluşturan tek etken sayılmasın­dan ve sanat eserini oluşturan çeşitli varlık tabakalarına ait sorunların bütünlüğünü bu yaklaşımın nazarı itibara almama­sından kaynaklanmakta idi. Asır boyunca süregelen bu yanıl­gılar ve boşluklar ortamında genetik estetik girişimi ile varlık felsefesinin katkılarının özel bir önem taşıdığı aşikârdır.</p>

      <p class="e-paragraf">Tarih boyunca maddî ve manevî iki tabakadan oluşan bir varlık tasavvurunun sebep olduğu çözümsüzlüklerin, gerçekte yeni ontolojinin varlığın maddî, biyolojik, ruhî ve manevî varlık tabakaları olarak belirlediği şekilde farklı bir yapıya sahip olduğu ve bu varlık tabakaları arasındaki ilişki düzenine ait açıklamalara ilaveten, genetik estetiğin en önemli temelini teşkil eden bütünlük telakkisinin sanat tarihini olduğu kadar ve çok daha önemli olarak da sanatın, özellikle de mimarînin meselelerinin çözülmesinde tasarım sürecinde çok ciddi bir katkıya imkân verdiği de aşikârdır.</p>

      <p class="e-paragraf">Özellikle E. Diez’in tarih boyunca “mekân” ve “varlık”la ilgili tasavvurların, bütün yapısı, parça bütün ilişkisi, organik ve kümülatif bütünlükler, statiklik ve hareket, transandantal yapının objektif âleme doğrudan ve dolaylı kutbî kompozis­yonlar, tezyinîlik konularını açıklaması bu temeller üzerinde sanat tarihinin yeniden anlaşılması için çok önemli esaslar getirirken İslam sanat ve mimarlığını anlamayı da büyük ölçüde kolaylaştırmıştır.</p>

      <p class="e-paragraf">Bu gelişme dışında Ananda Coomaraswamy ve Titus Burckhardt insan ile sanat eserinin ilişkisine ait sorunları, insanın sanat eseri ve özellikle mimarî karşısında seyirci veya yaşayan kişi olarak var oluşunun önemini, sanat eserini vücu­da getiren sanatkârın inancı ile meydana gelen ürünün kazan­dığı dinî, kültürel vasıfları açıklayan çalışmaları ile sorunun yeni boyutlarını ortaya koydular. Asır başından beri sanat eserini meydana getiren malzeme ile eserin niteliği arasındaki ilişki gündemde idi.</p>

      <p class="e-paragraf">Özellikle mimarîde yapı malzemelerinin, teknolojinin maddî varlık alanına ait etkenlerin önemine dair gerçek, asır boyunca adeta tek tayin edici ve her şeyi çözecek bir ilah hali­ne gelirken kararlaştırılmamış hiçbir noktası bırakılmamış mutlak mükemmeliyet iddialarının geçersizliği de resimde ve mimarîde daha l960’larda gündeme geldi. Merkezde yer alan, her şeye muktedir akıl ve otoritenin yerine, sanat eserinin ve mimarînin vücut buluş sürecinde kontrol edilemeyen etken­lerin, eserin vücuda gelişine her düzeyde katılımların da eserin niteliği üzerindeki etkisi ve üretim sürecinin unsurları olan insanların bu süreç içindeki rollerinin ve haklarının ne olacağı da gündeme geldi.</p>

      <p class="e-paragraf">Asır başında Walter Gropius ve çevresinin mimarînin kolektif üretimi lehine “primadonna”lığı tenkitleri asır boyun­ca etkisiz kaldı.</p>

      <p class="e-paragraf">Bir taraftan, merkezî karar ve tercihler yaklaşımı ile oluşan mimarînin primadonna mimar ve sanatkâr imajının hâkimi­yeti sürerken, diğer taraftan da İkinci Dünya Savaşı sonrası Anglo Sakson Ampirisizmi ve Pragmatizminin ürünü sosyolo­ji ve daha sonra da dilbilim ve dolayısıyla semboller sorunu gündemimize gelince, insan ürününün sanat düzeyine ulaşmasının mekanizmaları ve sanat eserinin genetiğini araştırma da gündem dışı kaldı.</p>

      <p class="e-paragraf">İkinci Dünya Savaşı sonrasında İslam ülkelerinde dünya politika sahnesinde politik bağımsızlıklarını sağlamanın ver­diği cesaretle İslam sanatının ve mimarîsinin yeni yapısının ne olabileceği sorunu gündeme gelirken, diğer taraftan da yukarıda sözünü ettiğimiz gelişmelerden birisinin veya diğe­rinin peşine takılma alışkanlığı devam etti.</p>

      <p class="e-paragraf">Ancak İslam sanatlarının insanlık tarihinde benzeri olma­yan bir tezahürü olan Geometrik Tezyinatın kökeni ile ilgili sorular İslam kozmolojisinden hareket edilerek aydınlatılma­ya çalışıldı.</p>

      <p class="e-paragraf">Allah’ın yarattığı âlemlerin, Yaratıcı’nın varlığın her ala­nında tezahür eden iradesine nasıl ulaşılıp uyulacağı; İslam’ın, Allah’ın emrine kayıtsız şartsız uyma emrinin nasıl gerçekle­şeceği de varlığın yapısına ait bilgi ile sanatın genetiğine ait bilginin bütünleştirilmesi ve yanılgılarından arındırılması ile mümkündür.</p>

      <p class="e-paragraf">Allah’ın tekliği, dolayısıyla varlığın bütünlüğü, Allah’tan başka ilah olmadığı gerçeği gözden kaçırılarak, sınırlı konu ve alanlara ait gerçekler üzerinde oluşan çözümlerin her birinin birer küçük ilah, bir put haline getirilmesi, Batı’da, özellikle son 150 yıl içinde Batı örneğinin peşinden giden İslam âle­minde içine düşülen ve öncelikle aşılması zorunlu en vahim yanılgı olmuştur. 20-30 yıllık dönemlerde herkesin neredeyse ibadet ettiği bu sahte çözümlerin, putların yıkılışı ama yerine yenilerinin inşası ise bu dönem de, dinamizm ve yaratıcılık gibi değerlendirmeler ile de övülmüş bulunmakta ve oluşan tutarsızlıklar yığını dünyayı bir kültürel kirlilikler bataklığı durumuna sürüklemiştir.</p>

      <p class="e-paragraf">Bu kısa dönemli değerlendirmelerin ve kısa ömürlü çözüm­lerin aşılmasının yolu, tarihin çok daha büyük dönemleriyle incelenmesi ve gerçekten kalıcı, devam edebilir çözümlerin araştırılmasıdır.</p>

      <p class="e-paragraf">Devam edebilir çözümler ancak tutarlı, bütüncül bilgi ve ortak inanç temelleri üzerinde gelişebilir. Bu bakımdan karşı­laştırmalı bir sanat ve mimarlık tarihinin önemli katkıları olacağı aşikârdır.</p>

      <p class="e-paragraf">Bütünü ile renksiz, dramatik, trajik ifadelerin yoğun kulla­nışı ve maddî varlık âleminin değerlerini yok, hatta günah sayan Ortaçağ ve Barok kültürlerinin huzursuz, insanı sürük­leyen çözümlerine karşın, İslam’ın berrak, sakin, mütevazı, tezyinî renkli, ferah ve ulvî, az ile yetinen insan ölçeğindeki cennet gibi bir dünya geliştirme iradesi için “Allah’ın iradesi­ne kayıtsız, şartsız uymak”, “Her şeyi yerli yerine koymak” şeklinde ifade edilen İslâmî yaklaşımdan hareketle yaradılış­tan kaynaklanan hiyerarşileri koruyarak çözüm geliştirmeken tabiî ve zarurî ihtiyaçtır.</p>

      <p class="e-paragraf">Her çözüm, sorunun içinde yer aldığı varlık tabakasının yasaları ile, o varlık tabakasının üzerindeki diğer varlık taba­kalarından kaynaklanan irade doğrultusunda şekillenir. Bu yapı, taşın taş olduğu gerçeğine ve yerçekimi yasası ve gerek­lerine göre var olabilir. Ancak yapının var olması için gerekli kararlar, bio-sosyal alana ait taleplerle ve yapının biçim ifade­leri, insanın psişik âleminden kaynaklanan tercihlerle biçim­lenir. İnsanın inanç sisteminden, varlık-kâinat tasavvurundan kaynaklanan yöneliş ve tercihlerse alt varlık tabakalarında alınan kararları yönlendirip şekillendirir.</p>

      <p class="e-paragraf">Bunun ilginç bir örneği, Ortaçağ Hıristiyan yaklaşımı ile Gotik’te taşın duvarlarda maddî nesne olarak varlığını sona erdirme iradesidir. Aynı sonuç, Barok çağda var olan maddî alan unsurlarının üzerine ilave edilen süsleme ve boyama unsurları ile elde edilmesine karşılık, bir dorik sütunun, yiv­leri ve entasisi ile yükü taşımanın, bir maddî varlık alanı meselesinin öncelikle fark edilir hale getirilmesiyle oluşur.</p>

      <p class="e-paragraf">İslâmî tavır, yapıyı maddî varlık alanının özelliklerine öncelik vermeden, abartmadan, ancak mesela taş veya tuğla­nın, duvarın bir parçası olarak ele alındığı ama aslî nitelikle­rini koruyarak taşların, tuğlaların bir araya gelmesiyle oluşan “duvar”ın mahiyetine uyarak oluşturma niteliğine uyum sağ­layacak bir biçimde şekillendirir. Duvarın içinde her taşın, her tuğlanın, bağımsız bir şahsiyet, bir tektonik olan birimlerin tezyini bir nitelik kazanması fikri, manevî varlık tabakasına ait tercihlerin, inançların objektiflik yansıması olmaktadır.</p>

      <p class="e-paragraf">Bio-sosyal ve psişik varlık tabakalarına ait tercihlerde mesela ailenin sosyal ilişki biçimlerinin veya insanın ruh âle­mine ait duyguların varlığı meşru gerçekler olarak kabul edi­lip, bunlar da manevî-fikrî varlık alanında varlık ve yaradılışa ait bilgiden, inançlardan oluşan tercih ve kararlar ile şekillen­dirilebilir. Sosyal ilişkilere ait yasalar, kabuller, insanın ruhî dünyasının terbiye ve eğitim yolu ile şekillendirilmesi yalnız insan türüne bahşedilmiş manevî-fikrî varlık tabakasına ait inançların, bilgilerin ürünüdür.</p>

      <p class="e-paragraf">Her mimarî eser, bilinçli veya bilinçsiz şekilde bütün bu üç alt alana ait sorunları böylece şekillendirirken manevî-fik­rî varlık alanına ait inancın, kozmik sezişe ait tercihlerin bil­ fiil sanat eserine yansıması ise genetik estetiğin alanında yer alan mekanizmalar ile vücut bulmaktadır. Varlığın, yaradılmış ne varsa her şeyin İlahî iradenin bir tecellisi olduğu şek­lindeki İslami inanç ve gerçek muvacehesinde, İslami bir sanat eserinin bir tek varlık alanına ait özelliklerden hareket edilerek gerçekleşmediği, sanat eserinin mesela mimarînin, üzerinde vücut bulduğu bütün varlık alanlarıyla bağ kurul­madan İslami bir sanat eseri meydana getirmenin imkânsızlı­ğı, bunun bütünlük zarureti ve inancıyla bağdaşmayacağı aşikârdır.</p>

      <p class="e-paragraf">Sanat eseri, mimarî, insanın inançları, yaradılışı, kâinat, varlık hakkındaki tasavvurları, manevî-fikri varlık alanında vücut bulan değer yargıları, tercihleri ve yönelişleri ile bütün alt varlık tabakalarının meseleleri karşısında alınan tavırlar ile şekillenir. Ancak bu meselelerin tutarlı bir bütünlük teşkil edebilmesi de insanın manevî-fikrî varlık alanındaki yoğun çabasıyla gerçekleşebilir.</p>

      <p class="e-paragraf">Böyle bir çaba, inançlar doğrultusunda şekillenen ruh hal­lerinin, sosyal ve biyolojik ihtiyaçların karşılanmasına ve maddî varlık alanının meselelerine bütüncül bir yaklaşımla cevap verirken, aynı zamanda evrensel gerekliliğe sahip çözümlerin oluşmasını da mümkün kılar. İnsanların ortak kültür, ahlak ve yaşama biçimi ile ilgili tercihleri bu şartlar altında gelişir ve üslup böylece oluşur. Bu toplumların ve çağ­ların kültürü, ortak değerler sisteminin standartlarını vücuda getirme imkânını verir ve hatta bunu zorunlu kılar.</p>

      <p class="e-paragraf">Standartların evrensel niteliği yanında, varlığın yerel ve aktüel gerçeklerine de uymak mecburiyeti vardır. Varlığı bütünlüğü ile kapsayan evrensel çözümleme içinde aktüel ve mahallî gerçeklerin yani evrenselin, transandantalın içinde değişen, her gün yeniden olan varlığın mikrokosmosunun, geçmişin, halin ve geleceğin, oluşumun gerçeklerini de hesa­ba katan çözümlerin üretilmesi imkânı oluşmaktadır.</p>

      <p class="e-paragraf">Bu iki kutbun bir arada gerçekleşmesi, İslâmî kültürlerin bütünlüğü yanında, insanlık tarihinde benzeri olmayan çeşit­liliğin, bölgesel farklılaşmaların da kaynağını teşkil etmekte­dir.</p>

      <p class="e-paragraf">Kendi merkezi etrafında kapalı ve statik, donuk bütünlük­lerin yerine, varlığın sürekli oluşan veçhesinin ihtiyaçlarını karşılamak için dinamik, açık, kümülatif bütünlüklerin yapı taşı olan tektoniklerin sonsuz mekân içinde sorumlu varlıklar olarak yer alması ile oluşan bütünlüğün insanlığı yeniden aydınlatacak “insan-ı kâmil” tasavvurunun bir zarureti ve yansıması olduğu da aşikârdır.</p>

      <p class="e-paragraf">20. asrın bireysel yaklaşımların trajik kargaşasını ve dar zeminler üzerinden yola çıkarak oluşturulan standartların tahripkâr çatışmalarını aşmak için sarf edilecek çabaların bu çözümlemenin gösterdiği yolda ilerlemesi bir zarurettir.</p>

      <p class="e-1-baslik" id="toc_marker-10">MİMARÎDE TEZYİNÎLİK</p>

      <p class="e-paragraf">Bütün insanlar güzel bir hayat yaşama hakkına sahiptir. Geniş insan kitlelerine güzel bir çevre içinde yaşama imkânı sağlamak görevimizdir.</p>

      <p class="e-paragraf">Bu yazının temel amacı, insanın çevresinin düzenlenmesine yön veren bazı sorunlara değinmek, ana tercihlerin doğrultusunu göstererek alanı tartışmaya ve ileriki çalışmalara açmaktır.</p>

      <p class="e-paragraf">Sorunun karmaşıklığı ve yoğun önyargıların etkisi sebebiyle ayrıntılı ve çok geniş açıklamalar gerektirirken böyle bir yazının dar çerçevesi, ileri götürülmüş özetlemeleri zorunlu kılmaktadır.</p>

      <p class="e-paragraf">Tezyinîlik - Tezyinîcilik üslup özellikleridir.</p>

      <p class="e-paragraf">Üslup incelemeleri genellikle tasvirci bir yaklaşımla yapılmıştır. Asır başında Alois Riegel'in geç Roma Kültürü ve Ludwig Coellen'ın Avrupa sanatı üzerinde yaptığı genetik estetik denemeleri Ernst Diez tarafından İslam sanatına teşmil edildi. 1938 yılında E. Diez'in yayınlandığı İslam sanatının üslup analizi, İslam sanatında tezyinîcilik, İslam sanatında hemzamanlık adlı üç yazı, tartışılması gerekli önemli meseleler getirmiştir.</p>

      <p class="e-paragraf">Konunun çapraşıklığı ve dünyanın yaşadığı dramatik dönemler söz konusu sorunların tartışmasını geciktirdi.</p>

      <p class="e-paragraf">Tezyinîlik-Tezyinîcilik mefhumlarının tartışılmasına girişilmeden evvel genetik estetiğin ulaştığı sonuçları özet olarak tanıtmak gerekecektir.</p>

      <p class="e-paragraf">Yaratıcı sanat eseri, üslup ile kâinatın-varlığın bütünleyici bir sezişle ifadesini ortaya koyar. Böylece sanat, estetiğin değil, ahlak ve dinin alanında yer alır.</p>

      <p class="e-paragraf">Sanat eserinin değeri, onun seziş niteliğindedir. Tabii basit sezişte "öz-kaynak" gizli kalır ve yalnızca var olan sezilir.</p>

      <p class="e-paragraf">Yaratıcı sezişte varlığın kendi özü ile ilişkisi, sebep-sonuç bağı tesis edilerek ortaya konulur. Sanat eseri, varlığı, var olan birimler kompleksini, zaman-mekân içinde bir bütünlük düzeyine ulaştırdığı zaman hedefine ulaşır.</p>

      <p class="e-paragraf">Çağların varlık telakkisi ile üslubu tayin eden ve tayin edilen olarak birbirine bağlıdır. Bu sebepten üslup özelliğinin açık, belirgin bir anlamı vardır ve üslup, tekabül ettiği varlık telakkisinin fizikî muadilidir.</p>

      <p class="e-paragraf">Üslup teorisi sanat biçiminin yapı elemanlarına ve bunların hayat telakkisine bağlarını açıklamak durumundadır. Üslup, mekânın var olanın zaman içinde idrakinden ve bunların ilişkilerinin yapı özelliklerinden oluşur.</p>

      <p class="e-paragraf">Coellen dört mekân idrak ve yaratma imkânı öngörmektedir. Bunlar satıh, bireysel mekân, sınırlı parça mekân ve sınırsız genel mekândır.</p>

      <p class="e-paragraf">Coellen'e göre tezyinat, heykel, mimarî ve resim bu dört mekân idrakine ve bunlar da varlığın majik, demonyak, politeist, monoteist telakkilerine tekabül etmektedir.</p>

      <p class="e-paragraf">Sanat faaliyeti yaratma-üretme işi olduğu için üslup telakkisi estetiğin değil ahlakın metotları ile incelenmelidir. Sonuç olarak sanat teorisi felsefenin alanına girer ve prensipleri de transandantal mantık üzerine bina edilebilir.</p>

      <p class="e-paragraf">Varlık telakkisi ile onun fiziki biçiminin doğrudan ilişkisi sonucu basit kompozisyonlar oluşur. Karmaşık mekân varlık telakkilerinin iç içe bulunduğu hallerde tayin edici varlık ve mekân telakkisi ile üslup özelliğinin belirlendiği hallerde de kutbî-polar kompozisyonlar vücut bulmaktadır.</p>

      <p class="e-paragraf">Coellen mekanik-kübistik-organik bütünlük biçimleri ile statik-dinamik bütünlük biçimlerini incelemektedir.</p>

      <p class="e-paragraf">Mekanik bütünlükte parçalar müstakildir. Bir kolektivite, yığın teşkil ederek bir araya gelir. Organik bütünlükte parçalar organizmanın ayrılmaz kısımlarıdır ve o bütünlük içinde eriyerek yer alır, bütünlüğü tamamlarlar. Parçanın sınırları bütünlük içinde kaybolur.</p>

      <p class="e-paragraf">Mekanik ve organik bütünlük biçimlerine kübist ve organik olmak üzere iki üslup tekabül eder. Bu mefhumların iyi anlaşılabilmesi için, Yunan sütununun organik üslup ve romanesk insan heykellerinin veya Osmanlı floral tezyinatının kübist mekanik üslup ürünleri olduğunu belirtelim.</p>

      <p class="e-paragraf">Üslubun üçüncü kanunu statik ve dinamik mefhumlarının kontrastında yatar. Sonsuz, varlığımızın temeli ve kaynağıdır ve varlık sonsuzun bir uzantısıdır.</p>

      <p class="e-paragraf">Burada iki kâinat telakkisi imkânı vardır. Bunlardan biri, sonsuzun ve varlığın ikiliği, diğeri eşitliğidir. Varlığın ve sonsuzun ayrılığından doğan statik varlık görüşü ve özünde var olan bu ayrılığın sona erdirilmesi atılmayla doğan harekete karşılık gelen dinamik kârnat görüşleri statik ve dinamik üsluplara tekabül eder. Coellen'e göre tarihte birbirini takip eden objektif, transandantal ve imminent hayat telakkileri olmak üzere üç hayat telakkisi var olmuştur.</p>

      <p class="e-paragraf">Objektif hayat telakkisi insanlığın ilk aşamasıdır. Bu aşamada varlık aktüel olanla sınırlanmış kabul edilir. Transandantal kâinat görüşleri olan Hıristiyanlık ve İslam, sonsuzluğu varlık üstü bir Allah olarak tasavvur eder ve varlık ile onun sebebi birbirinden ayrılır.</p>

      <p class="e-paragraf">19. yüzyılda batıda transandantal kâinat görüşü sona ererken, Hegelci ayrımda sebep ve netice birbirinin eşi ve reflek-siyonu olur. Bu aşama imminent hayat görüşüne tekabül eder.</p>

      <p class="e-1-baslik" id="toc_marker-11">KÜLTÜRÜMÜZ VE ŞEHİRLERİMİZ</p>

      <p class="e-paragraf">Osmanlı kültürünün içerisinde oluştuğu şehirlerimizin neredeyse yok olma düzeyinde tahribata uğramış olduğunu açıkça görüyoruz. Ancak her şeye rağmen yalnız bize ait olmayan, bütün insanlığın malı olan mimarlık kültür mirasımızın korunması ve tarihî şehirlerimizin ihya edilerek insanlığa ufuk açılması mümkündür ve bunu yapmak da toplumu-muzun aslî bir vazifesidir.</p>

      <p class="e-paragraf">Burada 1958 yılına ait bir hatıramı nakletmeyi vazife biliyorum. Beynelmilel Mimarlar Birliği (Union International des Architects) şehircilik komitesi İstanbul'da toplanmıştı. Bir hafta süren çalışmalar sonunda o tarihte İstanbul Valisi olan Kemal Aydın Bey Malta Köşkü'nde Cuma akşamüzeri bir davet verdi. Kongreye katılan yabancılara ve onlar adına Şehircilik Komitesi Başkanı Andre Gutton'a davete ve toplantıya katıldıkları için teşekkür etti. Guttoıı'un cevabı uzundu. Birinci cümlesi ise bütün toplumumuzun yüreğini titretmesi gereken önemdeydi. Bu cümle şöyleydi: "İnsanlık tarihinin en büyük kültürlerinin, en müstesna değerlerinin katmanlar halinde bir arada yer aldığı en önemli toprak parçası olan tarihî yarımadanın muvakkat hüsn ü muhafaza imtiyazına sahip bulunmaktasınız." Bu cümlenin anlamı apaçıktır. Açıkça 'Bu kültür değerlerini muhafaza edemezseniz buradaki varlığınız ve bu toprağın sahibi olma hakkınız sona erer' demek istiyordu Andre Gutton.</p>

      <p class="e-paragraf">1977'de Avrupa Konseyi'ne yollanan bir sergi üzerine Avrupa Konseyi Assamblesi'nin ittifakla aldığı bir kararla İstanbul Yarımadasının tahribatına son vermek ve kültür mirasını korumak üzere uluslararası bir kampanya başlatıldı. Bu kampanyaya UNESCO da davet edildi. Çalışmaların gereği olan bütün katkı bu kuruluşlar tarafından yapılırken Türkiye bu çalışmalar için gerekli mükellefiyetini yerine getirmedi ve bir belediye başkanı da bu çalışmaya katılan seçkin uzmanlar hakkında, “Arkalarına tekmeyi vurup herifleri def ettim" diye övündü.</p>

      <p class="e-paragraf">Bugün bu topraklarda 10 asırda vücuda getirdiğimiz kültürün kalan son parçaları da tehdit altında bulunuyor. Mesela İstanbul'da 10 milyon insanı taşıyacak metro, tüpgeçit vs. ulaşım sistemlerinin bu kadar insanın yaşadığı şehrin %1'i kadar olan küçücük tarihi yarımada üzerinde birleşmesini öngören yatırım projeleri ciddi bir tehdit oluşturmaktadır. Tarihi boyunca ancak 300 bin kişinin yaşadığı, gündüzleri 900 bin kişinin çiğnediği, insanlığın bize "muvakkaten emanet ettiği" bu kültür alanını, tasarlanan projelerin uygulanması sonunda günde 2-3 milyon insan çiğneyerek yok edecektir.</p>

      <p class="e-paragraf">Ulaşımın araziyi kullanma biçimini belirlediğinin farkında olmayan, yol yapmak ve insanları bir yerden bir yere taşımaktan ibaret tek yönlü, sakat, bütüncül olmaktan uzak yaklaşımlar şehirlerimizi tahrip etmekle kalmamakta, başka pek çok önemli şehir ve kültür merkezimizin hemen çevresinde geliştirilen ve milyonlarca insanın yerleşmesini öngören imar planları da Konya, Kayseri vb. pek çok şehrimizi yok olmakla tehdit etmektedir. Bugün tarihî Bursa'yı, tarihî Edirne'yi, tarihî Amasya'yı muhasara edecek birkaç milyonluk şehirlerin oluşmasını öngören planlar da bu şehirlerin, çevrelerindeki vahşi ve ölçüsüz yerleşmeler içerisinde kaybolmuş küçücük noktalar haline gelmesine sebep olacaktır.</p>

      <p class="e-paragraf">Bütün dünyada kültür mirasının korunabilmesi için yeni yerleşmelerin eskilerin uzağında tasarlanıp vücuda getirilmesi amaçlanmaktadır. Oysa bugün şehirlerimizi yönetmeye namzet olanların neredeyse hiçbirinin ağzından şu temel şehircilik konularını işitmiyoruz: Bir şehrin ekonomik faaliyetler ortamı, sosyal ve kültürel ilişkilerin oluştuğu bir ortam, içerisinde gelecek nesillerin yetiştiği bir ortam olduğu bilincinin sonunda ortaya çıkmış şehir ekonomisi (yatırım-işletme maliyetleri ekonomisi), şehirlerin % 80'inden fazlasını oluşturan konutların yatırım ve işletme maliyetleri ve gelişmeye uyum meselelerini dile getiren, şehir ekonomisi, şehir sosyolojisi, konut, arazi kullanış-ulaşım ilişkisi, trafik işletme mühendisliği tedbirleri, koruma ve şehirleri tahrip eden, üstelik de kontrol edilemeyen yeni nüfus baskısıyla gelen ekonomik faaliyetlerin bölgesel ölçekte alınacak tedbirlerle nasıl önleneceği ve nasıl güzel ve sağlıklı şehirlerin vücuda getirileceği...</p>

      <p class="e-paragraf">Bilgiye dayanmayan kararların hiçbir alanda başarılı olamayacağı aşikârdır. Aerodinamik bilinmeden imal edilen uçağın uçamayacağı gibi. Böyle olunca, bugüne kadar bilgiye dayanarak şehirleri yönetme kararlarını açıkça ortaya koymayanlar nasıl şehirlerimizi felaket ortamı haline getirmişlerse, bu tavır devam ettiği takdirde şehirlerimiz ülkenin geleceğini tehdit edecek daha da büyük felaket ortamları olacaktır.</p>

      <p class="e-paragraf">1970'li yıllarda gelişme halindeki ülkelerin büyük şehirlerinin sebep olduğu israfın o ülkelerin ekonomik gelişmesini imkânsızlaştırdığını tespit ederek 11 ülkenin büyük şehrinin gelişmesini düzenleyecek katkı arasında İstanbul'un da ele alınmış olması, yaşamakta olduğumuz düzensiz şehirleşmenin ülkemiz kültürünün geçmişini yok etmesinin yanında ekonomik gelişmeyi, sosyal ahenk ve sulhü de çıkmaza sokacağından haberdar olmamız şarttır.</p>

      <p class="e-paragraf">Bu vahim durumu aşmak için şehirlerimizin nüfus artışını durduracak bölgesel gelişme ve şehirleşme planlamasını başlatmak, şehirlerimizi koruma, arazi kullanış, ulaşım ve desan-tralizasyon programlarını bu bölgesel gelişme esasları içinde çözümlemek, tek merkezli sağlıksız organizmalar haline getirilmek istenen şehirlerimizi çok merkezli, insanî ölçüde bir yapılaşma ile her gün artan ulaşım harcamalarının karmaşasının önlenmesi istikametinde ulaşım ve yerleşme planlamaları yapmaya yöneltmek bir felaketin önlenmesi için alınacak tedbirlerin ana hatları olarak zikredilebilir.</p>

      <p class="e-1-baslik" id="toc_marker-12">ÇOKSESLİLİK YA DA POLİFONİ</p>

      <p class="e-paragraf">Çokseslilik, Batı dillerindeki polifoni kelimesinin karşılığıdır. Polifoni ise son asırda Türk müziği ve hatta sanat ve kültürün idolü haline getirilmiş bir Barok kültür ürünüdür. Bu yaklaşımda parçalar bütünden ayrılması imkânsız, bütün içinde sınırları kaybolmuş varlıklara dönüştürülür.</p>

      <p class="e-paragraf">Barok ve Barok polifoni bu özellikleri ile plüralist bir varlık anlayışından tamamen farklıdır ve farklı temel varlık anlayışlarının karşılığıdır.</p>

      <p class="e-paragraf">Türk kültür hayatına hâkim olan bu anlayış hatasının aşılmasını temenni ederek konumuza geçmek istiyorum.</p>

      <p class="e-paragraf">Toplumsal, işlevsel, plüralist bir yapıyı vücuda getiren unsurlar, birbirinden bağımsız ve eşdeğerde varlıklardır. Bu varlıkların bir araya getirilmesi ile oluşan bütünlük, her biri birer tektonik olan bu varlıkların kitle kolektivitesini oluşturur.</p>

      <p class="e-paragraf">Barok kültürün güçlü bir hareket dalgası içinde müstakil varlıkları eriten yapısına ve özellikle Rönesans bütünlüğünün bir merkez etrafında oluşan, üzerine parça eklenemeyen ve hiçbir parçası bütünden ayrılmayan kompozisyonuna karşılık, tektoniklerin kitle kolektivitesini oluşturduğu bütünlükler, alt parçalara ayrılabilme, üzerlerine yeni ekler alarak da özelliklerini sürdürme imkânına sahiptir.</p>

      <p class="e-paragraf">"Open ended" yani sonu-ucu açık bir kompozisyon, gelecek meselesine bağlı olarak ileride üzerine alacağı eklentilerin de kaderini belirlemek gibi önemli bir sorumluluğu da gündeme getirir. Plüralist, ileriye açık veya kitle kolektif, aditif, kümülatif bütünlükler insanlık tarihi boyunca büyük ekseriyetle var olmuştur. İstisnaları ise Batıda son beş asır içinde vücuda getirilmiştir. Frank Lloyd Wright'ın bir terminoloji yanılgısı ile "organik" olarak adlandırdığı bütünlük terimi de bu tür bir kitle kolektivite idi.</p>

      <p class="e-paragraf">Plüralizmden söz ederken içine düşülen önemli bir yanılgıya işaret etmek isterim. Birçok "İzm" gibi plüralizmin de tek başına sorunları çözecek sihirli bir anahtar, kurtarıcı bir ilah olduğu inancı yanlıştır. Plüralist sistematiğin yapısının ve sınırlarının belirlenmesi gereklidir. Son günlerde sık tekrarlanan ve plüralizme temel teşkil etmesi istenen bir husus, "Tek bir doğru yoktur" sloganıdır.</p>

      <p class="e-paragraf">Mutlak hakikatin sembolü ve Allah'ın dünyaya temas ettiği nokta addedilen Kabe'yi tavaf eden Müslümanların her birinin, her adımda onu başka şekilde gördükleri hakikati yüce bir örnektir. Var olan her şey zaman ve mekân ile kaimdir, zaman ve mekândan münezzeh olan tek doğru Allah'ın doğrusudur. Ancak bu mutlak doğru etrafında O'nu her cephesi ile anlamaya çalışmak da insanın kaderidir. Bu açıdan da plüralizmin aşılması bir zaruret olmaktadır.</p>

      <p class="e-paragraf">Sonu açık her yapı aynen insan gibi geleceğe yönelik olması nedeniyle, geleceğe ait tercih ve tanımlarını yapmak zorundadır. Gelecekte yaşayacakların kaderini belirlemek ise arzu ve kaprislerimizin sonucu olmamalıdır.</p>

      <p class="e-paragraf">Din ve ahlak alanında olduğu gibi sanat eserlerini de şekillendiren kozmik sezişin yapısı, insanlığın geleceğini oluşturmak imkânını ve hakkını sağlar.</p>

      <p class="e-paragraf">Bunun zorluğunun bilinci, göçebe kültürlerin ve bir nesil sonunda yok olması istenen geçici yapıların kültürel kaynağını oluşturur.</p>

      <p class="e-paragraf">Çağımızın maddî bağımlılıkları bu tür göçebeliği imkânsızlaştırdığına göre plüralizmin de geleceğe yönelik amaçlarını tarif etmesi zarurîdir. Her bir "amaçlar sistemi" bütünlüğe ve tek doğruya yöneliktir.</p>

      <p class="e-paragraf">Varlığın yapısındaki monist ve plüralist, sade ve karmaşık, berrak ve bulanık, gösterişçi ve alçak gönüllü, etkileyici ve tarafsız, asude ve hareketli şeklindeki çelişkilerin bir kanadını tercihten kaçınmak gereklidir, ikilemlerin bütünlüğü ve her şeyin karşıtı ile kaim olduğunun bilinci içinde iki kutbun birlikteliği gerçek çözümü oluşturacaktır.</p>

      <p class="e-paragraf">Mimar, eserini kendi tarih ve zaman-mekân boyutlarının gerçekleri içinde, temel amaçlar doğrultusunda aktüel ve yerelin farklılaşma alanlarını tarif ederek gerçekleştirmek zorundadır. Aksi takdirde açık sonu ile birbirinden uzaklaşarak, birbirine yabancılaşan oluşumların kargaşasını hazırlamış olacak ve bu kaos, merkezî despotizmin yeknesaklığının ve kişiliksizliğinin cehennemine dönüşecektir.</p>

      <p class="e-paragraf">İnsanın çevresini oluşturan yapıların yüce varlıklar, farklılaşmış şahsiyetler topluluğu haline gelebilmesinin yolları, dünya karşısında sorumluluklarının bilincinde, insanların seziş ile bütünleşmiş düşüncelerinin ürünü olan araştırmalar yolu ile bulunacaktır.</p>

      <p class="e-1-baslik" id="toc_marker-13">MODERNLEŞME VE GELENEKLERİMİZ</p>

      <p class="e-paragraf">Bütün kültürlerin canlı dönemleri, her türlü statikleşme-den uzak, sürekli, dinamik süreçlerdir.</p>

      <p class="e-paragraf">Bu oluşumun her yeni adımı o adımın gerçekleştiği zaman diliminin ürünü, o çağın kültürel, sosyal, teknolojik ve manevî yapısının yansımasıdır.</p>

      <p class="e-paragraf">15. asır Herat Minyatür Mektebi, 16. asır Tebriz Minyatür Mektebi, 12. asır Romanesk mimarî ve heykel sanatı ile 13-14. asrın Gotik mimarî ve heykel sanatları çağlarının ürünleri olup bir evvelkinden bir sonrakine geçiş sağlayan Yeniçağ ürünleridir.</p>

      <p class="e-paragraf">Rönesans sanatının saf döneminde maddî varlığın objektif müşahedesinden hareket edilerek meydana getirilen bir merkeze bağımlı ve statik bütünlükler oluşturmaya yönelik sanat ideolojisi, 16. asır sonunda Venedik Mektebi'nin -hasselerin-renklerin resim sanatının temel unsuru haline dönüştürülmesi veya Rönesans'ın statik bir merkezi nokta etrafında oluşan bütünlüklerinin yerine Barok sanatın dinamik yapısına geçişle bir evvelki çözümlemeyi aşma çalışmasıyla, gelen Yeniçağın varlık telakkisine tekabül eden bir yeni çözüm üretme çabasıdır. Batı dünyasındaki bu oluşum bütün kültürlerin canlı oluşum çağlarının her aşamasında karşımıza çıkan bir vakadır.</p>

      <p class="e-paragraf">Bursa'da Ulu Cami'nin sakin, yüce mimarîsinden Yıldırım Beyazıt Camii ve Yeşil Cami'ye; bunlardan Edirne'de Üç Şerefeli Cami ve Beyazıt Camii'ne; İstanbul Sultan Selim Camii'nden Şehzade'ye ve müteakip aşamalara geçiş bu oluşumların her safhasında ulaşılan yeni idrak biçimlerinin, yeni sanat iradelerinin ürünüdür.</p>

      <p class="e-paragraf">Bütün bu yeni çözümlerin her biri bir evvelkinin, tarihi sürecin son aşamasının içinden çıkan yeni çözümlemeleridir; bu nitelikleri ile aynı kültürün çeşitli ve yeni tezahürleridir.</p>

      <p class="e-paragraf">1850'lerden itibaren İngiltere ve Fransa'da dökme demirin ve daha sonra çeliğin yapı malzemesi olarak kullanılması, bu yeni malzemeler ile mühendislerin o tarihe kadar hiçbir çağda benzeri görülmemiş yüksek veya çok büyük açıklıkları örten yapılar yapması, insanın çevresini düzenlemede mühendislik çözümlemesinin tek tayin edici etken olduğu şeklindeki yanılgıyı gündeme getirdi.</p>

      <p class="e-paragraf">Böyle bir tek taraflı tayin ediciliğin oluşmasının, teknolojinin bir nevi put haline getirilmesinin yanında Empresyonist resmin de varlığın yalnız -hasseleri- renklerini temel malzeme olarak ele alışının tek taraflılığıyla, bu dönemin temel vasfını teşkil ettiği ve bu noktaya da Rönesans oluşumu ile gelindiği bilinmektedir.</p>

      <p class="e-paragraf">19. asrın ikinci yarısının bu çözümlemesi ile mimarîde maddî varlık alanına ait teknolojinin, bio-sosyal, psişik manevî varlık tabakalarının mezheplerinden, özetle insan çevresini düzenleme sanatından kopması ve sömürgeci bir tavırla çevrelerinden kopartılarak kullanılan farklı kültürlerin, ürünlerinin özlerinden de ayrılarak teknolojik ürünün üzerine yapıştırılmasıyla oluşan gayriahlakî yapı 19. asır modernizminin temel özelliği oldu.</p>

      <p class="e-paragraf">Her kültürde yeni çağların ürettiği yeni çözümlerin o çağların ve o kültürlerin ürünü olması gibi, 19. asrın ikinci yarısının ürünü olan bu Eklektisizm de Batı Avrupa Kültürü oluşumunun bir aşaması idi. Aynı şekilde modern resim, heykel, musiki ve mimarî de Batının ürünleri olarak vücut buldu. Ancak modern Batı kültürü, Batı Ortaçağ ve Barok çağ kültürlerinin bazı bakımlardan bir devamı iken önemli ölçüde 19. asrın ikinci yarısının teknoloji putperestliğiyle Hıristiyan âlemi dışıyla kurulan bağlar sonucunda ithal edilen yeni kültürel alıntılarla da şekillenerek vücut buldu. Amerika'da modern mimarî -ilk büyük ustası Frank Llyod Wright- yerel Kızılderili kültür öğeleri ile Unitarist ve Hıristiyan öğelerin bütünleşmesi ile oluşurken, Kıta Avrupası'nda modern mimarî, resim ve heykel sanatlarının Hıristiyanlık karşıtı temeller üzerinde vücuda geldiğini biliyoruz.</p>

      <p class="e-paragraf">20. asrın modernizmi dikkatle incelendiğinde 19. asrın ikinci yarısında, İslam ülkelerini işgal eden sömürgecilerin, çalınarak çevresinden koparılıp müzelere taşınmış arkeolojik değerler gibi, yaşadıkları çevreye getirilmiş bir ek olarak evlerinin bir köşesine yerleştirilmiş şark köşeleri düzenlerken bu Doğu İslam öğelerini sanatlarının temeli haline getirdikleri görülmektedir.</p>

      <p class="e-paragraf">Kandinsky'nin resminde sonsuz mekân içinde yüzen tektonikler, Le Corbusier'nin mimarîsinde öne çıkan sadelik ve duruluk "Congres Internationale des Architectes Modernes"in CIAM'ın 1925 Atina Antlaşmasında modern hareketin İslam varlık telakkisini çağın nasıl temel kültür özellikleri haline getirmeye yönelik unsurlar ile yüklü olduğu açıkça görülür. Bu etkinin şüphesiz en belirgin tezahürü soyut resim, resmin üzerinde yer aldığı satıh ile bütünleşmesi gibi Batı resim an'anesini aşan aslî tercihlerdir.</p>

      <p class="e-paragraf">Modern sanatın Doğu kökenlerini gösterecek örnekler burada ayrıntılarına imlemeyecek kadar çoktur.</p>

      <p class="e-paragraf">19. asırda Osmanlıların artık Batı ile karşılaşma, dünyada olanları anlama ve değerlendirerek kendisine ait çözüm üretme tavrından adım adım uzaklaşarak, kendi varlık telakkilerinin, dünya görüşünün, inanç sisteminin ürünü olan çözümleri tamamen terk ederek bütünüyle Batının geç kalmış taklitlerini tekrar etme yoluna girdiğini görüyoruz. Böyle bir girişimin temelinde, varlığını kendi gözleriyle görerek geliştirme yeteneğini tüketmiş ve kendini yok olmaya terk eden, adeta intihara götüren bir ümitsizliğin etkisi aşikârdır. Nitekim 1870'lerden itibaren Batı resim sanatı adım adım tasvir yerine soyutlaşmaya yönelik bir gelişme gösterirken; Osmanlı sanatı 1850'lere kadar tasviri reddeden temeller üzerinde geliştiği halde, Batının ilerlediği yönün tam tersine, Osmanlı ve Cumhuriyet dönemi resmi Batının 1870'lerde terk ettiği tas-virciliğin en bayağı ve seviyesiz çözümlerini üretmeye yönelmiştir.</p>

      <p class="e-paragraf">Neticede Osmanlı ve Cumhuriyet dönemi modernizminin ortaya koyduğu eserlerin büyük ekseriyetinin, karşı karşıya bulunulan sorunların temellerine inerek çözüm üretmek yerine, çoğu eskimiş, geçersizliği çoktan kanıtlanmış ürünleri ithal etmeye yöneldiğini görüyoruz.</p>

      <p class="e-paragraf">Bu ilişki düzenini bir kültürel gelişme çabası olarak tanımlamaya imkân olmadığı aşikârdır. Bu tür bir modernleşmenin kısırlığı karşısında gelenek sorununun da tartışılması gereği özel bir önem taşımaktadır. Yalnızca kısır kalıplar ithal ederek bir yeni çağın yaşanabileceği zannının bu çözümleri putlaştırmak olduğu bilinci kaybolunca, putlaştırmaların toplumda temel tavır haline geldiği bir ortamda, toplumun tarihi ve tarihî birikimi karşısında da aynı putlaştırmalar ile çözüme erişmesinin beklenemeyeceği unutulmamalıdır.</p>

      <p class="e-paragraf">Bir kavmin şirke düşmedikçe helak olmayacağı unutulmamalıdır.</p>

      <p class="e-paragraf">Bu dünyanın çözümlerinin yüzeysel yaklaşımlar ile aktarılmasının çözüm olduğunu zannetmek gibi tarihimiz boyunca üretilmiş çözümlerin, bu çözümleri oluşturan temellerden koparılarak günümüze aktarılmasının tarihî çözümleme ile bütünleşmek olduğunu zannetmek de aynı ölçüde bir putlaştırma yanılgısıdır.</p>

      <p class="e-paragraf">İçinde bulunduğumuz çağın meselelerini çözmek ve kültürünü ve çevresini inşa etmek için "Bak, her şeye bak" şeklindeki İslâmî emri yerine getirmek ve yaradılışın yapısında mevcut ilahî iradeye kayıtsız şartsız uyarak, karanlık gecede yalçın kaya üzerinde karıncanın ayak izinden de daha gizli olan putlaştırma yanılgısına düşmeden, tarihî tecrübeyi bu yaklaşım ile değerlendirerek çözüm aramak, çağın gereğini gerçekleştirmeye yönelmek gerçek çağdaşlığa, gerçek modernliğe ulaşmaya imkân verecektir.</p>

      <p class="e-paragraf">Temel inanç sistemimizin bütün davranış ve ruh hallerimizi nasıl şekillendirdiğinin bilinci ile inanç sistemimizin bütün tercihlerimizi ve yaptıklarımızı nasıl biçimlendirmesi gerektiğinin bilgisini tekrar tesis etmek aslî meselemizdir.</p>
</body>
</html>