<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>osmanlısehri</title>
  <link href="../Styles/template.css" rel="stylesheet" type="text/css"/>
  <meta content="urn:uuid:fa74168c-8f72-43cb-84d0-14e9edcf3c81" name="Adept.expected.resource"/>
</head>

<body>
      <p class="e-perde" id="toc_marker-28">ÜÇÜNCÜ BÖLÜM / SORUNLAR VE ÇÖZÜMLER</p>

      <p class="e-1-baslik" id="toc_marker-29">GELECEĞİMİZ İÇİN ŞEHİRLEŞME VE MİMARÎ</p>

      <p class="e-paragraf">Geleceğin şehirlerinin ve bu şehirleri oluşturacak mimarînin vasıflarının neler olacağı sorusu, ahirete inancı temel sayan dinlerin öngördüğü üzere, insanın geleceğe yönelik bir varlık olduğu gerçeğinden kaynaklanır. Geleceğe yönelik olmak bir zarurettir.</p>

      <p class="e-paragraf">Bizi şehirlerin ve mimarînin geleceğini tartışmaya yönelten sebep, bu alanda yaşayan tarih, gelinen nokta ve gelecekte karşılaşılacağından korkulan oluşumlardır. Bu korku için dünya ve ülkemiz ölçeğinde geçerli önemli sebepler mevcuttur.</p>

      <p class="e-paragraf">Yakın bir gelecekte dünya nüfusunun 10 milyar kişiye, 1,2 milyar olan dünya toplam şehir nüfusunun 8 milyar kişiye ulaşacağı şeklinde tahminler vardır. Bugün Türkiye'de 35 milyona ulaşan şehir nüfusunun 17 milyonu kuvvetli bir depremde yıkılacak gecekondularda ve gecekondu apartmanlarda yaşamaktadır.</p>

      <p class="e-paragraf">İstanbul yapı stokunun yapısal değerlendirmesine ilişkin bir çalışmada Richter ölçeği ile 7'den yüksek güçte bir depremde İstanbul'da 5 milyon kadar insanın enkaz altında kalacağı tespit edilmiştir.</p>

      <p class="e-paragraf">19. asırda ve çağdaş sömürgecilik tarafından ekonomik, sosyal ve kültürel yapıları tahrip edilen ülkelerde yaşanan sefaletin ve konut yetersizliğinin üstesinden gelmek için sarf edilen çabalar acılara çare olmaktan uzaktır.</p>

      <p class="e-paragraf">Bugün Afrika'da, Asya'da yaşanan trajedi, insanların birlikte ve düzenli yaşama yeteneklerinin ürünü olan şehir hayatını yok ederek, toplumları parçalanmaya, felakete sürüklemektedir. Bu gerçekten hareketle insanlık, şehirleşmeye düzen kazandıracak yolların araştırılmasının ve çözümler geliştirmenin önemli bir görev olduğu bilincine artık ulaşmıştır.</p>

      <p class="e-paragraf">Dünya şehirli nüfusunun 50 yıl içinde 8 milyara çıkmasının yol açacağı sorunların bugün yaşananlardan daha büyük felaketleri doğuracağı gerçeği, şehirleşmeyi 21. asrın en önemli meselesi haline getirmiş bulunuyor.</p>

      <p class="e-paragraf" style="text-align: center;">***</p>

      <p class="e-paragraf">35 milyon kişi olan Türkiye şehirli nüfusu önümüzdeki 25 yılda 75 milyon kişiye ulaşacaktır.</p>

      <p class="e-paragraf">Şehir nüfusunun artışını karşılamak üzere 55 milyon kişiye şehirlerde konut inşa etmek mecburiyeti ile karşı karşıya gelinecektir:</p>

      <p class="e-paragraf">1. Ülke nüfus artışı sebebi ile 30 milyon kişiye,</p>

      <p class="e-paragraf">2. Kırsal bölge nüfusunun yarısının şehirlere göç etmesi sebebi ile 15 milyon kişiye,</p>

      <p class="e-paragraf">3. Şehirlerde 17-18 milyon kişiyi barındıran sağlıksız konutların bir kısmının yeniden inşası ile 10 milyon kişiye,</p>

      <p class="e-paragraf">Toplam olarak 55 milyon nüfusa şehirlerde konut inşa etmek ve dolayısıyla büyük bir yeni şehirleşme meselesini çözümlemek zarureti ile karşı karşıya kalınacağı açıkça görülmektedir.</p>

      <p class="e-paragraf">1840'ta Sadrazam Reşid Paşa'nın diğer loncalarla birlikte yapı loncalarını da lağvetmesinden itibaren yapı ve mimarlık eğitiminin sona ermesi nedeniyle köy konutları, geçen 150 sene boyunca hiç bakım görmediler; bugün takriben 30 milyon olan kırsal nüfusunun hemen tümü depremlerde büyük can kaybına neden olabilecek yapılarda yaşamaktadır.</p>

      <p class="e-paragraf">30 milyon köylünün 15 milyonunun şehirlere göçmesi, kalan 15 milyonun ise tarım sektöründe çalışması sağlandığında, köylümüz içinde yaşadığı sefaletten kurtularak sağlıklı konutlarda yaşamak imkânına kavuşabilir.</p>

      <p class="e-paragraf">Özetle, önümüzdeki 20-30 yıl içinde şehirlerde 55, köylerde 15, dolayısıyla toplam 70 milyon insanımıza konut üretmek zarurî olacaktır.</p>

      <p class="e-paragraf" style="text-align: center;">***</p>

      <p class="e-paragraf">Şehirlerimizde iskân alanları, sanayi bölgeleri ve şehir merkezlerinin oluşumunu yönlendiren yaklaşımların</p>

      <p class="e-paragraf">a. Gayriadilliğini,</p>

      <p class="e-paragraf">b. Tabiat, gelişme imkânlarını yok eden sürdürülemez yapışım,</p>

      <p class="e-paragraf">c. Çevre insanlarının, çevrenin sorularını bilenlerin katılımı-nı almamasını,</p>

      <p class="e-paragraf">d. Halk yapıcı gücünün harekete geçmesinin önünde oluşturduğu engelleri ortadan kaldırmak için:</p>

      <p class="e-paragraf">i. Şeffaflığı sağlamak, usulleri sadeleştirmek,</p>

      <p class="e-paragraf">ii. Halkın yapma gücüne yön verecek bir yönetim biçimini, emredici, kısıtlayıcı, teferruatçı işleyiş yerine tesis etmek,</p>

      <p class="e-paragraf">iii. Merkezî politik otoritenin hizmetindeki teknokrasi yerine halkın faaliyetine yön verecek yaklaşımları geliştirmek acil görevlerdir.</p>

      <p class="e-paragraf">Şehirlerimizde, sefalet mahallelerine, depremde milyonlarca insanın enkaz altında kalacağı yapılanmalara ve büyük harcamaların ürünü olmasına rağmen sağlıksız, çirkin ve gay-riinsanî oluşumlara son vermek gereklidir.</p>

      <p class="e-paragraf" style="text-align: center;">***</p>

      <p class="e-paragraf">Dünya servet dağılımının gayriadil ve dengesiz yapısını düzeltmek, insanlara güzel bir yaşam çevresini sunmak için yerleşme, şehirleşme, konut biçimleri geliştirilmeli ve uygulanmalıdır.</p>

      <p class="e-paragraf">Dikkatli bir inceleme, karşı karşıya bulunulan trajik meselelerin kökeninde büyük bir israf tavrının olduğunu ortaya koyar.</p>

      <p class="e-paragraf">Ülkemiz fakir kesiminin inşa ettiği gecekonduların maliyetinin 2/3'ü arazi mafyasına ve tefeci faizlerine gitmektedir. Dolayısıyla toplumun en muhtaç kesimi gerçekte ödemesi gereken miktarın üç misli bedelle sadece bir gecekondu üretebilmektedir.</p>

      <p class="e-paragraf">İskân ve ticaret alanlarında yoğunlaştırma politikaları şehirlerin yağ lekesi biçiminde büyümesine sebep olmakta, bu nedenle artan arsa değerleri yapı maliyetini aşmaktadır. Bu yolla tüketime giden harcamalar, ülkenin yatırım kapasitesini kısıtlayarak konut üretim yetersizliği sonucunu dogurmaktadu.</p>

      <p class="e-paragraf">Göç eden nüfusu mevcut şehirlere yerleştirmek için yapılan yatırım maliyetinin yükseldiğine ilaveten, işletme maliyetlerinin de şehirlerin büyüme ölçüsü oramnda ve hatta bu oranın üstünde artması bir diğer israf sebebini oluşturmaktadır.</p>

      <p class="e-paragraf">Bu sebeple, yeni nüfusun yeni kasaba ve şehirlere yerleştirilmesi, yeni şehirlerin İktisadî yatırım ve işletme maliyetine erişecek şekilde kademeleştirilmesi ve gayriiktisadî yerleşme büyüklüklerinin oluşmasını önleyecek düzenlemelerin sağlanması, toplum kesimleri arasında adil olmayan yaşam standardı farklarının oluşumunun önlenmesi, insanlığın güzel bir çevrede yaşaması, 21. asrın insanlığının ortak ahlakî görevi ve amacı haline gelmektedir.</p>

      <p class="e-paragraf" style="text-align: center;">***</p>

      <p class="e-paragraf">Yanlış yerleşme biçimleri sebebiyle günlük ulaşım mesafe ve sayısının yüksek olduğu, ulaşımın bireysel taşıtlarla gerçekleştirildiği ABD'nin, dünyanın en büyük hava kirlenmesine sebep olarak dünya ikliminde vahim ve tahripkâr bozulmalara yol açtığı biliniyor.</p>

      <p class="e-paragraf">Kaynak tüketerek tabiatı tahrip eden bir diğer etken, endüstrileşerek zenginleşen ülkelerin endüstri atıkları ile sebep olduğu çevre kirlenmesidir. Almanya ve Avusturya'nın Tuna nehrine döktüğü atıklar Karadeniz'de doğal hayatı, balıkçılığı yok ederken, İspanya, Fransa, İtalya ve kısmen Yunanistan'ın sanayi atıkları Akdeniz'in doğal hayatını öldürerek, deniz ürünlerini de tüketmekte, Almanya'da oluşan hava kirliliğinin yol açtığı asit yağmurları Avrupa ormanlarını tahrip etmektedir.</p>

      <p class="e-paragraf">Sanayi toplumlarının atıklarını Afrika, Asya, Ortadoğu bölgelerine bırakmalarının dünya ve insanlığa karşı işlenmiş gayriahlaki bir suç olduğu da aşikârdır.</p>

      <p class="e-paragraf">Servetin oluşumu ve bu servetin dünyanın belli yörelerinde yoğunlaşmasının ortaya çıkardığı ve çıkaracağı sorunlar 21. asır insanlığını tehdit eden nitelik ve boyutlara ulaşacak gibi görünmektedir. Bugün uluslararası şirketler dünya servetinin %20'sini ellerinde toplamış bulunuyor. 21. asrın ilk yarısı içinde uluslararası şirketlerin dünya sermayesinin %80'ini kontrol etmeleri ve dünyada geliştirilen bilginin tamamını satın almak yolu ile yeni bir dünya hâkimiyeti kurmaları sonucunda, insanlık, hiçbir dinî, aristokratik tahakkümle mukayese edilemeyecek bir tahakküm altında esaretlerin en ızdıraplısını yaşamaya sürüklenmek tehlikesine maruz bulunuyor.</p>

      <p class="e-paragraf">Söz konusu yaklaşımların dünyanın diğer köşelerinde verdiği benzer başarısız sonuçlar yanında, ülkemizde arsa spekülasyonuna yol açan ve alternatif çözümlere fırsat vermeyen merkezî teknokrasinin ve yanlış şehirleşme politikalarının ortaya koyduğu engelleri aşmak için, ülkemizde ilk söylemleri 50 yıl önce gündeme gelen "uygun teknolojiler" yaklaşımı tek yoldur.</p>

      <p class="e-paragraf">Uygun teknolojiler, 21. asır içinde kaynak yetersizliği sıkıntılarını yaşayacak olan dünya nüfusunun büyük bölümü için konut maliyetlerini en aza indiren, israfı önleyen, özenti ve saplantıların ürünü olmayan teknolojilerdir. İsrafı bertaraf ederek mahallinde kolaylıkla uygulanabilen, dolayısı ile malzeme ve işçilik açısından uygulama alanında kolay bulunabilen veya geliştirebilen teknolojiler bu kapsama girer.</p>

      <p class="e-paragraf">Bu teknolojiler mahallî iklim ve zemin şartlarına ve sosyal taleplere uygundur. Bugün bu amaçla atılan adımları kolaylaştıracak tarihî tecrübe, bütün insanlığa örnek teşkil edebilecek zenginliktedir. Kerpiç, taş, ahşap gibi yapı malzemeleri, mahallî teknolojilere 21. asırda uluslararası kullanım alanı açacak ve uygun teknolojileri evrenselleştirecektir.</p>

      <p class="e-paragraf">Orta Asya, İran ve Kuzey Afrika'nın kısmen Anadolu ve Japonya'nın tarih boyunca kullandığı kerpicin konut inşaatının aslî bir malzemesi olarak yeniden keşfedilmesi, ABD'de eyalette konut inşasında kullanılmasının mecburî hale getirilmesi San Francisco yöresinde yaşama şartları açısından en sağlıklı malzeme olarak lüks konut inşaatında yaygınlaşması, az gelişmiş ülkelere ve bizlere örnek teşkil edecek düşündürücü bir gelişmedir. Bu malzemelerle üretilen konutların ilkel olduğu söylemi tamamen asılsız, kasıtlı bir antipropagandadan ibarettir.</p>

      <p class="e-paragraf">Malzeme maliyeti toplam yapı maliyetinin %70'ini teşkil ettiğine göre, bu alanda sağlanacak tasarrufun insanların kültürel gelişmesi için kullanılması, geri kalmış veya gelişmekte olan ülkelerin takip edecekleri tercihlerden ilki olmalıdır.</p>

      <p class="e-paragraf">Sahip oldukları ve sürekli geliştirdikleri bilgi ile bütün insanlığı yöneten bir güç haline gelecek uluslararası şirketlerin esiri durumuna düşmemek için geniş halk kitlelerinin yüksek bilgi, duyarlılık ve anlayış düzeyine yükseltilmesi zarurîdir.</p>

      <p class="e-paragraf">İnsan hayatının israfa sebep veren yönlerini tadil ederek tasarruf edilen meblağın kültürel, teknik ve sanat yeteneklerinin geliştirilmesine tahsis edilmesi, yapı alanındaki tasarruflara muvazî olarak şehirlerin inşa ve işletmesinde gereksiz harcamaların bertaraf edilmesi zorunluluğu vardır.</p>

      <p class="e-paragraf">Konut inşasında kerpiç, taş, ahşap yapının da ikame edilebilecek prefabrike iskelet elemanlar ile inşaat işletme maliyetini düşürerek, inşaat süresini kısaltarak sermayenin atıl kalma süresini asgarîleştirerek tasarruf sağlayabilmek için, Osmanlı ahşap karkas inşaatına kültürel bir değer kazandıran, asır başında terk ettiğimiz tekniklerin ve unuttuğumuz standartlar ruhunun incelenerek geliştirilmesi gereklidir.</p>

      <p class="e-paragraf">Şehir ve ev mimarîsinin üst düzeyde gerçekleşmesini sağlayacak standartlar seçkin uzman kadrolar eli ile oluşturulabilir. Görevlendirilecek grubun, varlığın bütün alanlarını kapsayan kapsamlı bir çalışmayı başarı ile gerçekleştirecek vasıfta olması ve bu alanda toplumsal bilincin gelişmiş olması gereklidir.</p>

      <p class="e-paragraf">Ancak yüksek seviyede duyarlı bir toplumun oluşturulması için, sabit fikirlerden, putlaştırmalardan arınmış, her şeyi tartışmaya açık, serbest, tarafsız ortamların oluşturulması şarttır.</p>

      <p class="e-paragraf">İnsanların, özellikle kadınların evde çalışmaları prensibi takriben 40 yıldır İskandinav ülkeleri ev planlama araştırmalarında tayin edici bir mesele olmuşken, günümüzde başta ABD olmak üzere birçok Batı ülkesinde yeniden gündemdeyken ve örnekleri tarihimizde mevcutken Habitat Konferansı sırasında konuyu gündeme getirmemize bazı önyargılı kişiler şiddetle itiraz ettiler.</p>

      <p class="e-paragraf">19. asır vahşi sanayileşme ve şehirleşme sürecinin uzantısı olarak bugün fakir Asya, Afrika halklarının yaşadıkları sefaleti devam ettirmemek için, ev ile çalışma yerinin ayrımı ile oluşan kayıpların aşılmasını destekleyen modern gelişmeler bu yöndeki başarılı tarihî tecrübeyle bütünleştirilerek hayata geçirilmelidir.</p>

      <p class="e-paragraf">21.	asrın şehirleşme sorunları çözülemediği takdirde insanlık dehşet verici sosyal ve kültürel trajediler yaşamaya mahkûmdur. Bu tehlikeyi aşmak için konut inşaatında ciddi tasarruflar sağlamak, fakir aileler için de kültürel gelişimin taşıyıcı zeminini oluşturacak mimarlık, sanat ve kültür değerine sahip evler, mahalleler üretmek ve bu amaçlar yanında insanların çalışma biçimlerine de seviye kazandırmak aslî bir mesele olarak karşımızda durmaktadır.</p>

      <p class="e-paragraf">21.	asırda haberleşme ve bilgi iletişimi teknolojilerinin kaçınılmaz şekilde hayata hâkim olacağını gösteren gelişmeler bugünden yaşama yön vermektedir. Hızlı, ucuz ve kolay bilgi akışının uluslararası düzeyde yaygınlaşması; pek çok imalatın ve özellikle fikir, sanat, zanaat eseri üretiminin evde yapılmasını, sadece ağır işçilik gerektiren üretimin robotlar tarafından fabrikalarda gerçekleştirilmesini 21. asrın kaçınılmaz üretim şekli haline getirecektir.</p>

      <p class="e-paragraf">19. asırda başlayan, on binlerce insanın fabrikalarda çalışmak için evlerinden sabah çıkıp akşam dönmeleri ile yürütülen üretim şeklinin sona ermesi, şehrin trafik ile çiğnenen bir alan olmak yerine bir kültürel gelişme ve yücelme ortamına dönüşmesini mümkün kılacaktır.</p>

      <p class="e-paragraf">Ev tabiat içinde bir yaşam, fikir, kültür, üretim alanına dönüşürken; mahalle, mahallenin ortak sorumluluğu altında işleyen ortak bir kültür ve bu kültüre özelliklerini veren değer ve inanç sisteminin yansıması ile oluşan standartlar ruhunun bütünlüğü olabilecektir.</p>

      <p class="e-paragraf">Bulundukları ortamın yüksek vasıflarını vücuda getiren, uluslararası bilgi akış sistemlerinin ulaşılabilir hale getirdiği çözümlemelerden haberdar şehir toplumları, dünya sermayesini ellerinde toplayarak insanlığa hükmetme tehlikesini yaratan gelişmelere mahkûm olmadan, küçük ama yüce değere sahip üretimleri gerçekleştirerek, dünyanın güzelliğini koruyarak ekonomik ölçekte konutlar ve şehirler inşa edecek, böylelikle 21. asrı bir cennet mekânı içinde yaşayabileceklerdir.</p>

      <p class="e-paragraf">Gayriahlaki etkileri, menfaat çatışmalarını ve kültürel kirlenmeyi varlıklarının temeli sayan güç odaklarının zorlamaları ve bilgi eksikliğinin sebep olduğu ümitsizliği aşmanın zorlukları aşikâr olmakla birlikte, Yüce Allah'ın insanın özünde yarattığı iyiye yöneliklik hali ve dünyayı güzel inşa etmeyi başaracağına dair inançla bu büyük görevi yerine getirmeye karar vermek başarı için gerekli ilk ve temel adım olacaktır.</p>

      <p class="e-paragraf">Zira, her şeyin başı niyettir.</p>

      <p class="e-1-baslik" id="toc_marker-30">CUMHURİYET DÖNEMİNDE MİMARÎ VE YAPI SEKTÖRÜ<span class="e-dipnotno" style="font-size:0.6em;" xml:lang="tr-TR"><a href="../Text/osmanl%C4%B1sehri_08.html#footnote-100-6" id="footnote-100-6-backlink">6</a></span></p>

      <p class="e-paragraf">Tanzimat döneminde, asker aydınların Osmanlı kültür ve değerler sistemiyle her türlü ilişkinin kesilmesi için açık bir şekilde başlattıkları kültürel mirasın reddi hareketi Cumhuriyet döneminde mimarî ve yapı sektöründe en geniş ölçüde uygulandı. Yapı sektörünün on büyük uygulama alanı olan mesken mimarîsi ve inşaatında, ücra kasaba ve köylerde 1940'lara kadar mahallî mesken mimarîsi uygulamalarının çok küçük ölçek ve sayıda örnekleri devam edebilmiştir. Sayın Sedad Hakkı Eldem'in "Millî Mimarî" adı altında geliştirmeye çalıştığı yaklaşım 35-40 yıl mimarlık eğitiminin resmî temelini teşkil etmiş ise de pratikte Osmanlı sivil mimarî an'anesinin Türkiye yapı sektörü ve Cumhuriyet dönemi mimarîsi içindeki yeri çok sınırlı kalmıştır.</p>

      <p class="e-paragraf">Cumhuriyettin ilk yıllarında yeni yapı teknikleri, özellikle tuğla-yığma ve betonarme iskelet yapılara ait yönetmelikler ve yine o dönemde çeşitli yapı esaslarına ait genellikle Almanca'dan tercüme edilen teknik şartnameler ile asır başında peş peşe, tarihî İstanbul konut stokunu büyük ölçüde yok eden yangınların tesiri altında getirilen ahşap yapı yasağı ve kısıtlayıcı tedbirler de Osmanlı yapı tekniklerinin uygulamadan kalkmasına ve bu teknikleri uygulayan seçkin usta sınıfının ve onların bilgi ve duyarlılıklarının kaybolmasına yol açtı.</p>

      <p class="e-paragraf">Örneğin, mahallî yontma veya moloz taş duvar örme tekniklerini, ahşap iskelet vs. yapı tekniklerini, çeşitli mahallî sıvaları gerçekleştiren usta nesliyle beraber bütün bunlara ait bilgi ve beceriler de kayboldu. 1925'ten itibaren Ankara'da, Yenişehir'de, İstanbul'da tarihî şehrin yoğun yerlerinde yabancı şehir plancıları tarafından tarihî dokuyu yok eden, gönye ve cetvelle çizilmiş yolların iki yanında son derece seviyesiz yapılar, bu yeni tekniklerden bihaber inşaatçılar tarafından yangından mal kaçırırmış gibi bir hızla 3-4 katlı apartmanlar olarak inşa edildi. Yeni mimar neslinin, Modernizm, Kübizm, Art Deco ve Art Nouveau (Yeni Sanat) gibi akımların yüzeysel etkisi altında oluşan bir mimarî ve bu dönemin konut yapıları bütün Türkiye'de 1950'lere kadar taklit edilerek yayıldı.</p>

      <p class="e-paragraf">Şehir planlamasında tarihî Türk şehirlerini yıkıp cetvelle çizilmiş yollar üzerinde apartmanlar inşa ederek Türkiye'yi "modernleştirme" "batılılaşma" tasavvuru, genel kültür politikasının kaçınılmaz bir devamı idi.</p>

      <p class="e-paragraf">Neticede şehirlerimiz ve konut mimarîmiz, dünyada nadir rastlanabilen bir iptidaîlik, seviyesizlik, çirkinlik ve kirlilik düzeyine sürüklendi. Varolan yapı stokunu yok edip yerine yeni yapı inşa etmenin getirdiği ekonomik kayıplar, kaynak israfı, şehirlerimizin sefaletine ve ülke ekonomisinde dar boğazlara sebep oldu.</p>

      <p class="e-paragraf">1950'lerden itibaren konut alanında ikinci yık-yap dalgası esmeye başladı ve 1925-1950 yılları arasında inşa edilen yapılar yıkılarak yerine altı ila sekiz katlı apartmanlar yapıldı. Bu defa ülkeye ithal edilen yabancı mimarlık mecmualarının yeni nesil üzerindeki etkisi altında moda haline dönüşen bu biçim kopyacılığı ile "modernleşme" "batılılaşma" kültür politikaları yapı alanında devam ettirildi.</p>

      <p class="e-paragraf">1950-1953 yılları arasında meslek odalarının kurulmasıyla, 1840'ta Reşit Paşa'nın loncaları feshetmesiyle yapı sektöründe ve mimarlık alanında oluşan boşluğun kapanabileceği ümit edildi. Savaş sonrasında tarım alanları ile şehirleri bağlayan ve hem İnsanî ve sosyal açıdan, hem de ekonomik gelişme açısından son derece önemli olan karayolları şebekesinin gelişmesine muvazi olarak, fakir köylülerin iş bulmak ve çeşitli sosyal donanım ve imkânlardan, hizmetlerden yararlanabilmek için şehirlere akın etmesiyle şehirlerimizde gecekondu felaketi de başladı.</p>

      <p class="e-paragraf">Şehirlerin yoğunlaştırılarak yıkılıp yeniden inşasını öngören şehirleşme stratejisi (İslam-Osmanlı şehirlerinin yalnızca ailelerin içinde yaşadığı, bir-iki nadiren üç katlı evlerden oluşan ve böylece herhangi bir arsa ve bina spekülasyonunun gündeme gelmesine imkân bırakmayan yapısı yıkılırken) ve "yık-yoğunlaştır-inşa et" politikalarının ortaya çıkardığı arazi değer artışından yararlanma hırsı, kolay para kazanmak için plan kararlarını tadil etmek üzere çeşitli gayrimeşru etkileme yollarında yoğunlaşma sonucunu getirdi.</p>

      <p class="e-paragraf">Spekülatif arazi rantlarını paylaşmak isteyen şehir kesimleri ve gecekonducuları oy deposu sayan politik partiler de, Gecekondu Af Yasalarını, İmar Af Yasalarını ve şehir planlarını sürekli değiştirip yoğunlaştırarak şehir planlamasını düzensiz, tutarsız bir taviz verme, kazanç dağıtma aleti haline getirdiler.</p>

      <p class="e-paragraf">Bu ortamda konutların mimarî ve teknik kalitesini sağlayacak meslekî yetenek ve başarı, mal sahiplerinin mimarlara iş verirken kararlarını belirleyen bir etken olmaktan çıktı. Ruhsat verilecek imar planlarını rant artırmak için yorumlayacak veya değiştirecek kişilerle ilişki kurmayı ve daha fazla yapı hakkı temin etmeyi ihtisas haline getiren bir nesil yetişti.</p>

      <p class="e-paragraf">Böylece, mimarlık ve yapı faaliyetlerinde seviyesizleşme, mimarlık ve yapı hakkında tamamen eksik ve iptidaî bir tasavvur da toplumun bütün kesimlerine hâkim oldu. Hatta insanların çevre bilinci ve sorumluluğu, yapıların yüz yılı aşan ömürleri ve gelecek nesillerin hayatını da şekillendirmeleri sebebiyle kaçınılmaz olan gelecek nesillere karşı sorumluluk duygusu da yok oldu.</p>

      <p class="e-paragraf">Bugün 70 yıllık bu sorumsuz ve seviyesiz tutum sonucunda kültürel mirasımızın en değerli bölümü tarihî konut stokunu, tarihî şehirlerimizi tahrip etmiş; şehirlerimizi çirkinlikler, kirlilikler ortamı haline getirmiş bulunuyoruz.</p>

      <p class="e-paragraf">Konut sektöründeki bu bahtsız oluşumun önemli bir sebebi de, mimarî ve yapı sektörü karşısında hükümetlerin tutumudur.</p>

      <p class="e-paragraf">Cumhuriyet'm ilk yıllarında iş başında olanların kültürel tercihlerine katılmasak da, o dönemde mimarîyi önemseyen olumlu tavrı zikretmeliyiz. Bu tavrın daha sonra kısa bir sürede yerini sayısız olumsuzluklara bıraktığını biliyoruz.</p>

      <p class="e-paragraf">1930-50 yıllarında ülkenin bir ucu için hazırlanmış büyük bir eğitim tesisinin tamamen farklı iklim ve topografya şartlarına sahip bir başka bölgesinde tekrar uygulanması için yapıların planlarını 15 günde tersine çevirerek genç bir mimar grubuna çizdirip yeni bir projeymiş gibi Bakanlıktan ücretlerini tahsil eden muteber zevatın ve Bakanlıkta önemli mevkie sahip ortaklarının bu işi yaparken pervasız ve utanmaz tutumlarını gözlerken nasıl dehşete düştüğümü hâlâ hatırlıyorum.</p>

      <p class="e-paragraf">Ülkenin en büyük işvereni devletin bütün yapı faaliyetleri benzer olumsuzluklarla -maalesef bu teknokratlar kesiminin içinde yer alan iyi niyetli kişilerin bütün çabalarına rağmen-aynı şekilde fakat devletin artan yatırım gücü sebebiyle kat kat büyük ölçülerde bugün de devam ediyor.</p>

      <p class="e-paragraf">Toplumun yıllık gelirinin çok önemli bir kısmını yapı yatırımlarına harcayan devlet, hükümetler, üniversiteler, kamu İktisadî kuruluşları bu yapı faaliyetini seviyeli bir şekilde yürütmek sorumluluğunu hiçe sayan bir tutum sergilemeye devam etmekte ve bu tutumlarıyla bütün toplumun değerler sisteminin -dolayısıyla mimarlık hayatının ve yapı sektörünün- yozlaşmasına yol açmaktadır.</p>

      <p class="e-paragraf">Kamu kuruluşlarının bu olumsuz tutumu aşağıdaki şekillerde ortaya çıkmaktadır:</p>

      <p class="e-paragraf">Öncelikle halkın parasını kullanan bu kuruluşlar gerçekleştirdikleri yatırımların başarılı olması için iyi tasarlanmış eksiksiz projelerin hazırlanması gereğini hiçe saymaktadır.</p>

      <p class="e-paragraf">Kamu kuruluşlarının proje hizmetlerini tevdi edeceği mimarların seçimi hususunda açık, şeffaf ve tutarlı hiçbir usule sahip olmadığı bilinmektedir.</p>

      <p class="e-paragraf">1946 yılı içinde Sayın Prof. Sedat Hakkı Eldem'in teşebbüsü ile Mimarlar Birliği'nin daveti üzerine bir kısım inşaat mühendisinin de katılması suretiyle teşekkül eden komisyona getirilen ve esaslarını o tarihte Sayın Eldem'in belirlediği ve taslaklarını şahsen kaleme aldığım “Mimarlık Ana Hakları" başlıklı yazı o tarihte tespit edilen eksikliklerin ve yanılgıların bugün de yapı sektöründe ve mimarlık alanında nasıl devam ettiğini açıkça göstermektedir.</p>

      <p class="e-paragraf">50 yıldır bakanlıkların, kamu İktisadî kuruluşlarının, üniversitelerin işlerini daha iyi ve en iyi yapacak kişileri, grupları seçmek için bir değerlendirme usulü tatbik ettiklerini gösteren bir iki örnek Sayın Sedat Hakkı Eldem'e tevdi edilen birkaç iştir.</p>

      <p class="e-paragraf">Masraflı, yavaş ve yetersiz bir usul olan proje müsabakaları yolu ile proje hizmetleri tevdi edilen yapı sayısı bir yılda 20-30'u bulmazken bu devlet-kamu kuruluşları her yıl binlerce yapının inşaatına başlamaktadır.</p>

      <p class="e-paragraf">Proje hizmetleri bugün iyi yapılar elde etmek yerine bir an evvel temel atmaya ve işi bir müteahhide ihale etmeye imkân vermek üzere formalite icabı yapılmakta, yaptırılmaktadır.</p>

      <p class="e-paragraf">Avan projeler, yani proje çalışmasının bütününün ancak %15'i kadar kısmı yapıldıktan sonra; yapının inşa sistemi, kullanılacak malzemeler, teknikler bilinmeden, incelenmeden proje müellifleri dışında kişiler tarafından hazırlanan şartnameler ile işler müteahhide ihale edilmekte ve proje işlerinin geri kalan %85'ini yani müteahhitlerin nasıl çalışacaklarını, hangi işleri hangi malzeme ile hangi esaslar içinde yapmaları gerektiğini belirleyecek olan ve müteahhidin uymaya mecbur kalacağı esasları teşkil eden fikir ve sanat mesaisi olan projeleri yapmak müteahhide tevdi edilmektedir.</p>

      <p class="e-paragraf">Bu, ciğerin kediye emanet edilmesinden başka bir şey olmayıp hem taahhüt faaliyetinin hem de işveren kuramların ahlaki çöküntüye sürüklenmesi, halkın ödediği vergilerin yağma edilmesine, halkın işlerinin gereksiz şekilde uzamasına ve yapıların topluma, ülkeye uzun yıllar hizmet verecek, ülkeyi güzelleştirecek eserler olması yerine yapı faaliyetinin halkın parasının yağma edilmesi için fırsat yaratma yolu haline dönüşmesine sebep olmaktadır.</p>

      <p class="e-paragraf">Avan proje yapının arsa içindeki yerini ve yapı içinde faaliyetlerin nasıl olacağını gösteren, inşa edilecek yapıyı yalnız bu çok sınırlı veçhesi ile belirleyen belgeden hareket ederek akıl almaz fiyatlar kırarak işi üstlenen müteahhitler, işleri öngörülen sürelerin üç-beş misli zamanda, maliyetleri pek tabiî olarak kârlarını da enflasyon dışında defalarca artırarak yapıları gerçekleştirmekte ve buna vasıta olanlara kârdan pay ayırmak zorunda bulunmaktadırlar. Bütün bu işlerin tam bir şeffaflığa ulaştırılması sağlanmalıdır.</p>

      <p class="e-paragraf">Neticede bu düzen içinde devlet kurumlarının yapı faaliyeti hem İktisadî açıdan hem de kültürel açıdan halka ihanet mertebesine ulaşan bir faaliyet olmak durumuna düşmüş bulunmaktadır.</p>

      <p class="e-paragraf">Devlet kurumlarının yapı faaliyetinin bu hazin durumu uluslararası değerlendirmelerin sonuçları ile tam bir açıklıkla belirlenmiş ve tescil edilmiş bulunmaktadır.</p>

      <p class="e-paragraf">Bu durumun aşılması için gerekli ilk tedbirler şunlardır:</p>

      <p class="e-paragraf">• Projelendirme faaliyeti, ciddi ve eksiksiz yapılması zarurî olan bir iş olarak kabul edilmeli, bu durum yasallaştırılmalıdır.</p>

      <p class="e-paragraf">• Proje müelliflerinin yapı faaliyetini denetleme hakkını kullanmaları ve görevlerini ifa etmeleri kaçınılmaz hale getirilmelidir.</p>

      <p class="e-paragraf">• İhale yasası ciddileştirilerek gözden geçirilmeli ve müteahhitler tenzilatı nasıl gerçekleştireceklerini açıklayan belgelerle ihaleye katılmalıdırlar.</p>

      <p class="e-paragraf">• Mimarlık ve mühendislik proje ve kontrol hizmetleri bu işleri en iyi yapanlara, tarifelere göre yaptırılmalıdır.</p>

      <p class="e-paragraf">• Proje işleri fiyat kırana değil, bu işi en iyi yapacak olana tevdi edilmeli, bu yolla gelişmiş danışmanlık kuruluşlarının oluşmasına imkân sağlanmalıdır.</p>

      <p class="e-paragraf">Bu amaçla gerekli yasal tedbirler alınmalı ve teknik zaruretleri hiçe sayan bugünkü uygulama şeklinden yeni gerçek düzene geçiş bir-iki yılı içinde gerçekleştirilmelidir. Ülke yapı sektörü de bu gelişmenin en kısa sürede tamamlanması için üzerine düşeni yerine getirmelidir.</p>

      <p class="e-paragraf">Ülkede olumlu bir gelişme, özel sektörde yetişkin seçkin kişilerin mimarînin ve yapının büyük önemini müdrik olarak özel değere sahip yapılar, mimarî eserler vücuda getirmek için yeni bir iradeye sahip hale gelmiş olmalarıdır.</p>

      <p class="e-paragraf">Bu olumlu gelişmenin önündeki en önemli engel ise teferruatçı, kısıtlayıcı, yetersiz, iptidaî imar planlarıdır. Yatırım teşebbüslerinin, konut inşaatlarının kolaylıkla arsa bulması ve kolaylıkla müsaade alması için yeni şehirler kurmayı hedefleyen "Yeni Şehirleşme" stratejilerini gerçekleştirmek üzere bölgesel uygulama programı ve projelerinin gündeme getirilmesi, bütün bu faaliyet içinde devletin rolünü en aza indirecek "developer"lık faaliyetinin yasallaştırılarak teşvik edilmesi ve stratejik fizikî gelişme planlamasının başlatılması zarurî ve en acil bir görevdir.</p>

      <p class="e-paragraf">Önümüzdeki 30 yılda 60 milyon kişiye konut inşa etmek yüküyle karşı karşıya bulunan ülkemizde bu faaliyet yukarıdaki esaslar içersinde ve başarılı bir düzeyde gerçekleştirilebilirse son 70 yılın tahripkâr kalıntıları da ikinci bir uzun vadeli plan içinde 2020-2050 yılları arasında temizlenebilecektir.</p>

      <p class="e-1-baslik" id="toc_marker-31">ŞEHİRLEŞME, KONUT MESELELERİMİZ: ÇÖZÜM VE NİYET</p>

      <p class="e-paragraf">Şehirlerimizin korku verici sosyal çöküntü ve çatışmaların hızla genişlediği ortamlar haline dönüştüğü, her gün yeni bir olay ile tekrar kanıtlanmaktadır. Ülke nüfusunun yarısı köylerde teknik katkıdan yoksun olarak üretilmiş evlerde, küçük bir depremde ölmek korkusu içinde, şehir nüfusunun yarısı ise gecekondularda ve kaçak gayrisıhhî yapılarda yaşamaktadır.</p>

      <p class="e-paragraf">Gelecek 30 yıl içinde şehirlerde 55 milyon, köylerde 15 milyon kişiye ev temin etmeyi öngören bir program başarı ile uygulanmaz ise oluşacak sosyal sorunlar varlığımızı tehdit eden boyutlara ulaşacaktır. Ülkemizin bir varoluş meselesi ile karşı karşıya gelmiş bulunduğu açık iken bu mesele karşısında toplumumuzun dehşet verici ilgisizlik ve hareketsizliğinin nasıl aşılabileceği ilk önemli sorun olmaktadır.</p>

      <p class="e-paragraf">Konut üretimi ve şehirleşmedeki yanlış politikaların ülke ve toplumu içine sürüklediği sosyal çatışmalar bu alanda yeni amaç, politika ve stratejilerin belirlenmesini zarurî kılmaktadır.</p>

      <p class="e-paragraf">Ülkemizde politikacılar, öncelikli çatışma ve ilgi alanlarını belirlemek için neyin daha önemli olduğunu kararlaştırmak zorundadırlar. Var ya da yok olmak durumunda olan bir politik iktidarın güncel olayları aşarak uzun vadeli sorunları da gündemine almak görevi kaçınılmazdır. Politik iktidarı ele geçirmek için her türlü entrikanın hizmetinde, doğru-yanlış ayrımı yapmaksızın haber üretmek yanında, çeşitli oyunculuk türlerini sanat adına öne sürerek toplumu aslî meseleler ile ilgilenemez bir duruma itmenin sorumluluğu büyüktür.</p>

      <p class="e-paragraf">Medyanın, politik kadrolardan daha farklı olarak uzun vadede önemli olan konuları tanıtması ve toplumun çözümler üretmek üzere ortak program ve çabalar etrafında birleştirilmesini sağlaması gereklidir. Bu yolla örgütlenecek toplumsal irade sonucu oluşacak "niyet", amacın gerçekleşmesi için ilk adımın atılmasını sağlayacaktır. Zira her şeyin başı niyettir.</p>

      <p class="e-paragraf">Yeni amaç, politika ve stratejilerin bütün ülkede bir anda uygulamaya konması imkânsızdır. Yeni amaç, politika ve stratejilere en çok ihtiyaç duyulan yerler güç sebebi ile hızla nüfusu artan, yerleşmeleri yoğunlaşan, gecekondu, çevre kirlenmesi, ulaşım, eğitim, kültür sorunları büyüyerek sosyal çatışmaların beşiği haline dönüşen şehirlerdir.</p>

      <p class="e-paragraf">Ayrıca ülke nüfus ve sermaye dağılımında oluşan dengesizlik nedeniyle fakirleşen yörelerin sağlık, kültür ve eğitim açısından gelişememek sorunları da mevcuttur.</p>

      <p class="e-paragraf">Şehirleşmenin bir felakete dönüşmekten kurtarılması, belediye ve hükümetin ortak girişimlerini gerektirirken, ülkemizin fakirleşen ve dolayısı ile nüfus veren yörelerinin meseleleri ancak hükümetin alacağı aslî tedbirler ile çözümlenebilir. Dolayısı ile hükümetin bu konuların çözümünü sağlayacak bir organı ivedilikle vücuda getirmesi gereklidir.</p>

      <p class="e-paragraf">Ülkenin bütün şehirlerini kapsayacak teferruatlı sorunları çözmek, koordine etmek üzere 1957 yılında kurulan İmar ve İskân Bakanlığı'nın diğer bakanlıklar ile zarurî ilişkileri kuramamış olması çözümsüzlüğe zemin hazırlamıştır.</p>

      <p class="e-paragraf">Şehirleşme sorunlarının Bayındırlık Bakanlığı'nın bir yan kuruluşuna tevdi edilmiş bulunması; şehirleşme gibi ülkenin kaderini tayin edecek bir görevin ifasını imkânsızlaştırmaktadır.</p>

      <p class="e-paragraf">Ülke nüfusu ve sermaye dağılımındaki dengesizlikleri aşacak şekilde şehirleşme, sanayileşme, ekonomik gelişme, konut, altyapı ve çevre sorunlarının iç içe yer aldığı bu karmaşık meseleler yumağına çözüm üretmek ve çözümleri toplu-mumuzun çeşitli kesimlerinin katılımı ile uygulatmak üzere; yönlendirici etkisini kullanabilecek ve bu amaçla merkezî devlet organlarının faaliyetini bütünleştirici bir konuma sahip bir kuruluşun varlığı tam bir zarurettir.</p>

      <p class="e-paragraf">Önerilen kuruluşun, Devlet Planlama Müsteşarlığına paralel, Başbakanlığa bağlı Şehirleşme ve Konut Müsteşarlığı olarak vücuda getirilmesi, bu müsteşarlığın yüksek vasıflı uzmanların ve yardımcıların oluşturduğu 30-50 kişilik bir kadro ile çalışması öngörülmelidir.</p>

      <p id="toc_marker-32"><b>Müsteşarlık</b></p>

      <p class="e-paragraf">I. Konut ve şehirleşme politika ve stratejilerini geliştirme,</p>

      <p class="e-paragraf">II.	Ülke şehirleşme strateji planı, bölge planları üretimini

sağlama,</p>

      <p class="e-paragraf">III. Şehirleşme standartlarını ve konut mimarîsi standartlarını sağlama,</p>

      <p class="e-paragraf">IV.	Şehir inşa ve konut üretim şirketleri veya üreticilerinin çalışma esasları, şehir toprağı tahsis esaslarını geliştirme grupları gibi alt birimlerden oluşmalıdır.</p>

      <p class="e-paragraf">Başbakanlık Şehirleşme ve Konut Müsteşarlığı'nın Toplu Konut Fonu'ndan aktarılacak kaynaklarla bütün gerekli araştırma, danışmanlık hizmetlerini yaptırabilecek bir İktisadî güce, İdarî yetkiye ve elastikiyete imkân veren bir statüye sahip olması sağlanmalıdır.</p>

      <p class="e-paragraf">Türkiye konut ve şehirleşme sorunlarını çözmenin ilk adımını teşkil eden makro strateji planı, politika ve stratejiler oluşturulurken konut, sanayi, ticaret ve sosyal donanım tesislerini kapsayan toplam 60 milyon insanı barındıracak şehirler için gerekli olan yaklaşık 4.000 km2 arazinin de şehirleşmeye açılmasını temin etmek üzere gerekli tedbirleri almak bu müsteşarlığın görev alanı içinde olacaktır.</p>

      <p class="e-paragraf">Bu kuruluşun vücuda getirilmesinde kaybedilecek zaman ülkemizi şehirleşme anarşisinin kaçınılmaz felaketine yaklaştıracak ve ülkemizin geleceğini tehdit eden olumsuzlukları her gün daha tehlikeli boyutlara ulaştıracaktır.</p>

      <p class="e-paragraf">Hükümetin bu müsteşarlığı kurmasına ve çalışmaların başlatılmasına paralel olarak İstanbul, Ankara, İzmir, Adana, Antalya başta olmak üzere daha birçok şehrimizin ortak meselesi olan göç, gecekondu, trafik, sağlık sorunları ile kültürel ve sosyal problemleri çözmek için bütün bu alanlardaki gayriiktisadî işleyiş bozukluklarına son vermek üzere ilgili şehirlerin belediye ve il özel idarelerinin de yapmaları gereken pek çok iş vardır.</p>

      <p class="e-paragraf">Bu şehirlerimizde:</p>

      <p class="e-paragraf">1. Göçü yeni şehirlere yöneltmek,</p>

      <p class="e-paragraf">2. a. Arazi kullanış düzenini iyileştirmek, arazi kullanış ve ulaşım ilişkisini düzenlemek, çevre kirliliği ve altyapı sorunlarını çözmek, sosyal donanım eksikliklerini bertaraf etmek gibi fizikî, sosyal iyileştirme gerçekleştirmek,</p>

      <p class="e-paragraf">2.b. Şehirlerimizin mimarlık kültür mirasının korunmasını sağlamak ve çözmek yöneticilerin görevidir.</p>

      <p class="e-paragraf">Bu şehirlerimize gelen göçü kendi bölgelerinde yerleştirmek için yeni şehirler kurmak üzere DPT bölge planlarının yapılması için İller Birliği veya Belediyeler Birliği gibi kuruluşların yetkilerini kullanarak gelişmeleri başlatmak bu belediyelerin aslî görevidir.</p>

      <p class="e-paragraf">Bu çalışmalar sırasında takip edilmesi gereken yolu iki hadis-i şerif şümullü şekilde dile getirmektedir:</p>

      <p class="e-paragraf">"İnsanların en iyisi âlimin iyisi, insanların en kötüsü âlimin kötüsüdür" ve "Hükümdarın iyisi âlimin ayağına giden, âlimin kötüsü hükümdarın ayağına gidendir."</p>

      <p class="e-paragraf">Bunlardan çıkan sonuç, belediyelerin işleri bilfiil yapmaları değil, gerekli teknik çözümlemeleri yetenekli kadroları ile yapabilecek serbest danışmanlık kuruluşlarını seçerek iş tevdi etmeleridir.</p>

      <p class="e-paragraf">Alt bölge veya bölge şehirleşme strateji planları, yani şehirlerin yer ve büyüklükleri, fonksiyonları belirlenmiş olacak ve şehirlerin bu esaslara uygun olarak kurulmasını sağlamak üzere il ve il birlikleri ve hükümet arasında işbirliği tesis ederek toplum tarafından gerçekleştirilmesini sağlamak belediyelerin görevi olacaktır.</p>

      <p class="e-paragraf">Yeni sanayi ihtisas şehirleri inşa edilirken bazı şehirlerin de liman ticaret veya kültür merkezleri olarak geliştirilmesi gerekecektir.</p>

      <p class="e-paragraf">Yeni limanların ve liman şehirlerinin gerçekleştirilmesi özellikle İstanbul için önemlidir. Mevcut İstanbul limanının ülkemizin hızla gelişen dış ticaretine gerekli hizmeti veremeyen durumu, Marmara ve Karadeniz kıyılarında rastgele birçok özel liman kurulması ve çevrelerinde düzensiz depolama vesair yerleşmelerin oluşması İstanbul'u bugünkünden daha büyük zorluklar ile karşı karşıya bırakacaktır.</p>

      <p class="e-paragraf">Bu açıdan Marmara'da İstanbul-Trakya-Balkan ülkeleri ticaretine hizmet veren bir liman, diğer taraftan Kuzeybatı Anadolu-İzmit-İstanbul metropolüne hizmet verecek bir başka limanın da Orta Anadolu ve Karadeniz Ekonomik İşbirliği'ne dahil ülkeler ile gelişecek ticarete hizmet vermesi zarurî hale gelmiştir.</p>

      <p class="e-paragraf">Bu iki limanın hayata geçmesi sonucunda Haydarpaşa limanının kapatılması, İstanbul'un liman, depolama ve taşıma hizmetlerinin yükünden kurtulmasını sağlayacaktır. Ayrıca bu limanlar çerçevesinde geliştirilecek iki liman ve sanayi şehri, kısa bir sürede İstanbul'un karşı karşıya bulunduğu nüfus baskısını hafifletmiş olacaktır.</p>

      <p class="e-paragraf">Başta İzmir olmak üzere, bu tür meselelerle karşılaşması söz konusu olan birçok kıyı şehrimiz için de benzeri çözümler üretilebilir.</p>

      <p class="e-paragraf">Limanların özelleştirildiği günümüzde, sözünü ettiğimiz bu iki liman ve liman şehrinin özel sektör eliyle gerçekleştirilmesini sağlayacak girişimlere İstanbul'un öncülük etmesi, bu şehri kurtarmak isteyenlerin aslî görevidir.</p>

      <p class="e-paragraf">İstanbul, İzmir, Ankara, Adana gibi birçok ilin içinde bulunduğu bölge ve alt bölgelerde yeni ihtisas şehirlerinin kurulması ile yıldız kümesi (galaksi) şeklinde yeni metropollerin oluşması bu bölgelerin insanca yaşanabilir kültür ortamlarına dönüşmesini sağlayacaktır. Bu amaçla mahallî idarelerin kendi aralarında ve merkezî hükümet ile işbirliği içinde olmaları gereklidir.</p>

      <p class="e-paragraf">Ülke ölçeğinde mevcut göç eğilimini bölge bazında yönlendirerek sağlıklı bir şehirleşmeyi gerçekleştirme girişimleri, ülke nüfus ve sermaye dağılımını dengeleyecek şehirleşme programları hükümet tarafından hazırlanmalıdır.</p>

      <p class="e-paragraf">Yeni şehirlerin oluşması, yeni şehir arazilerinin her türlü spekülatif kazanç ihtimali yok edilmiş olarak yatırıma açılması ve bu zemin üzerinde iskân alanlarının 2-3 katlı evlerden oluşan mahalleler olarak tasarlanması konut sorununun da çözümünü sağlayacaktır. Şehir merkez ve ticaret alanlarının gelirleri ise şehir altyapı ve sosyal donanım yatırımları ve sosyal hizmetlerin gerçekleştirilmesi amacıyla kullanılmalıdır.</p>

      <p class="e-paragraf">Bu şehirleşme girişimlerinin başarısı için zarurî olan iki unsur, toplum içinde mevcut değerli bilgi birikiminden ve gücünden yararlanmak ve mutlaka halkın (özel sektörün) yapabilme gücüdür.</p>

      <p class="e-paragraf">Ülkemizin geleceği için sorumluluk duyan ilgilileri böyle bir programı oluşturmak ve uygulamaya geçirmek için acil olarak işe koyulmaya davet ediyoruz.</p>

      <p class="e-1-baslik" id="toc_marker-33">ÇEVRE VE DEĞERLER</p>

      <p class="e-paragraf">Türkiye'de çevre değerlerinin korunması çabası oldukça eski bir geçmişe sahip olmakla beraber bu çabalar her aşama da sınırlı hedeflere, sınırlı vasıtalarla yönelme durumunda kalmıştır.</p>

      <p class="e-paragraf">Sonuçta Türkiye, Cumhuriyetin ilk yıllarında çok fakir fakat sahip olduğu tabiat ve kültür değerleri itibariyle çok zengin ve istisnaî güzellikleri olan bir ülke iken son 60 yıl içinde bu değerlerin pek büyük kısmını tahrip edip vahim bir çirkinleşme süreci içine girmiş bulunuyor.</p>

      <p class="e-paragraf">Bu durumun belli başlı bir sebebi konuya kapsamlı bir şekilde yaklaşmamak ise bir diğer sebebi de yanlış yaklaşımlar ve işin amatörü kadroların sorumluluk mevkilerinde yer almış olmalarıdır.</p>

      <p class="e-paragraf">Çevrenin korunmasının yalnız tabiatın tahribi ve kirletilmesi olarak anlaşılmasının yetersizliğine daha önce de işaret etmiş ve kültürel kirlenme sorununun ne olduğu ve önemi anlaşılmadan tabiatın korunmasının neden imkânsız olacağını anlatmıştım.</p>

      <p class="e-paragraf">Bu konu ile ilgili olarak önemli bir dizi meseleye işaret etmek istiyorum:</p>

      <p class="e-paragraf">1. Bütün ülkede, kent ve kasabalarımızda, köylerimizde bugün hiçbir çağda olmadığı kadar seviyesiz, çirkin, bayağı bir çevre oluşturacak niteliksiz bir yapı faaliyeti hâkimdir.</p>

      <p class="e-paragraf">2. Bu yapı faaliyetinin çirkinleştirici seviyesizliklerini yenilik, başarı ve iktisadi gelişme sayan değerlendirme yanılgıları toplumun her düzeyine hâkim bulunmaktadır.</p>

      <p class="e-paragraf">3. Ülke kültürü, çevre bilincine ve çevreyi güzelleştirme sorumluluğuna bağlı, insanı insan yapan aktif bir yapıya sahip kılınmak yerine, insanı seyirci haline getiren tiyatro, sinema, seyir ve eğlence kültürüne ve hatta bu yöndeki bir edebiyat-laf kültürüne yöneltilmiştir.</p>

      <p class="e-paragraf">Çevre sorunu yani insan eli ile vücuda getirilen çevrenin, mimarînin kültürü; hayatımızın (toplum ve birey olarak) dışına itilmiştir.</p>

      <p class="e-paragraf">Gırtlağına kadar kokuşmuş, tefessüh etmiş, kirlenmiş, çirkin bir ortama gömülmüş sözde aydınlarımız bu pislik yığını içinde arya söylemeyi, tiyatro seyretmeyi, roman yazmayı, okumayı kültür sayabilir hale düşmüşlerdir.</p>

      <p class="e-paragraf">Mimarî çevremizin değerlerine bigâne bir neslin bu değerleri korumak yeteneğinden ve imkânından mahrum olacağı da aşikârdır.</p>

      <p class="e-paragraf">1. Resmi koruma çabaları son 40 yıldır yasaklama tedbirlerinden ibaret kalmıştır.</p>

      <p class="e-paragraf">Hayatın yasaklamalar ile dondurulabileceğini zannetmek bütünüyle yanılgıdır. İyi bir gelecek ancak iyi şeyler yaparak gerçekleştirilebilir.</p>

      <p class="e-paragraf">Dolayısıyla sorun, tabiatı, varlığı, mevcut durumu güzelleştirecek şeylerin yapılmasıdır.</p>

      <p class="e-paragraf">Bu şeyler, yasaklar ve nutuklar değil "Mimarî"dir. Ancak iyi bir mimarî, yani haddizatında kendi başına başarılı, doğru kültürel temeller, doğru davranış biçimleri, doğru ve yüce yargılar ve inançlardan hareket edilerek bunların oluşturduğu temeller üzerinde gelişen bir mimarlık kültürünün varlığı, kültürel gelişmenin ilk adımını ve zarurî temelini teşkil eder.</p>

      <p class="e-paragraf">Tabiatı, tarihi, geçmişi olduğu gibi korumak yeterli değildir. Tabiatı ve geçmişte vücuda getirilmiş değerleri saygı ile yücelten ve onları evrensel geçerliği olan bilincin çerçevesi içinde yerlerine koyarak yaşanılan hayatın ayrılmaz değerleri, unsurları haline getirmek kültürün ilk ve temel zaruretidir.</p>

      <p class="e-paragraf">Bugün hayatımıza hâkim olan seyir ve eğlence esaslı faaliyetler gerçek bir kültür tanımı içinde kültürel kirlenme şekillerinden ibarettir.</p>

      <p class="e-paragraf">2. Kültür gelecek sorumluluğu ile oluşur.</p>

      <p class="e-paragraf">İyi bir geleceğe bilgi ile ulaşılır.</p>

      <p class="e-paragraf">Bir ordu, savaşı nasıl her askerin fedakârlığı ve komutanların dirayetli sevk ve idaresi ile kazanırsa, iyi bir gelecek de güzel bir dünyada ancak bütün insanların bilinçli feragatleri ve dirayetli, bilgili bir çevreyi geliştirme yönetimi ile vücuda getirilebilir.</p>

      <p class="e-paragraf">Güzel bir gelecek için insanların fedakârlıkta bulunmaları ve bilgiye saygılı bir tavır içinde hareket etmeleri ahlakî bir borçtur. Bunu gerçekleştirmek yöneticilerin ana görevidir. Çevre koruma çabalarımızın ve mimarlık hayatımızın bugünkü idari yapısı tam bir yetersizliğin tezahürüdür.</p>

      <p class="e-paragraf">Bütün koruma çabaları ile mimarlık faaliyetimiz tam bir başarısızlık ve tutarlı bir bilgi ve düşünce temelinden yoksunlukla maluldür.</p>

      <p class="e-paragraf">En üst düzeyde sorumlu kadroların öncelikle konuyu öğrenmeleri ve meseleyi teknik ve ahlakî veçheleri ile bilen ve yönetecek bir veya birkaç kişiyi nasıl bulacaklarını düşünmeleri, bu teknik bilgi düzeyindeki kişileri tam yetki ile görevlendirmeleri gereklidir.</p>

      <p class="e-paragraf">3. Çevreyi koruma ve gelecek için güzel bir çevrenin inşasında kentler, kasabalar, köyler ve boş tabiat bir bütün oluşturur. Bütün bu alanlarda (ortamlarda) Bölge-Metropol-Şehir Planlaması, çevre tasarımı ve gerçek bir mimarînin vücut bulmasını sağlayacak şartları hazırlamak aslî hedef sayılmalıdır. Çünkü insanın esas vazifesi dünyayı güzelleştirmektir. Türkiye mimarlığının mahallî değer ve özellikler üzerinde nasıl geliştirileceği gündeme getirilmeli ve çözümler hızla uygulamaya konulmalıdır. Zira 30 yıl içinde 50 milyon kişiye inşa edilecek evler, kasaba ve köyler Türkiye'nin birkaç asır boyunca yaşayacağı kültür düzeyini belirleyecektir. Bugünkü başıbozukluk devam ettiği takdirde 15-20 yıl sonra hiç kimse ülkemizin güzelliğiyle övünme imkânına sahip olamayacaktır.</p>

      <p class="e-1-baslik" id="toc_marker-34">TARİHİ ÇEVRE NASIL KORUNMALI?</p>

      <p class="e-paragraf">Medine'de bir gün Hz. Ali kendisine tevcih edilen bir soru üzerine "Besmele"yi anlatmaya başlamış ve konuşması takriben yedi saat sürmüş. Birisi demiş ki, “Ya Ali, yedi saattir besmeleyi anlatıyorsun, ne zaman bitecek?" Hz. Ali'nin cevabı, "Yedi gün de sürebilir, daha fazla da" olmuş.</p>

      <p class="e-paragraf">Kuran-ı Kerim'in bize ulaştırdığı hikmetlerden yola çıkarak hayatımızı zenginleştiren ecdadımızın duyarlılığıyla şekillenen Türk-Osmanlı şehirlerinin nasıl olduğunu anlatmak da herhalde yedi sene ister. Ne kadar müthiş bir özetleme mecburiyetiyle karşı karşıya bulunduğumu evvela bu şekilde ifade etmek istiyorum.</p>

      <p class="e-paragraf">Kur'an-ı Kerim ve onun belirli alanlara yansıması olan tasavvufun bütünlüğünü hiç gözden kaçırmadan, bazı şeyleri kabaca, çok kısa bir şekilde anlatmak istersek, diyebilirim ki takvanın mutlak doğruya yönelişi, İhlasın bize bütün yanılgılardan kaçınma yollarını öğretişi, tevazünün, veranın, yakînin neler olduğunu anlamak, bunlara ilaveten Batı dünyasında, büyük olduğu zaman teşekkül eden monümantaliteye tekabül eden, tam gerçeğin kendisi ve yansıması olmaktan doğan büyüklüğü dolayısıyla insanın kalbini ürperten, insanı adeta bir saygı hissiyle harekete geçiren İslam monümantalitesi büyük dağlar gibi binalar yapmadan, en küçük sanat eserinde nasıl tezahür ediyordu, bunun bilgisiyle teşekkül eden bir kültürün şehirlerinin bugün nereden nereye geldiğini ve hangi meselelerle karşı karşıya bulunduğunu, buradan da hareket ederek yeni yol ayırımında hangi yolu seçmemiz lazım geldiğini ortaya koymak istiyorum.</p>

      <p class="e-paragraf">Şahsiyetimiz, din bilgisi ve inancımızdan ve kimliğimizi, ruh halimizi, manevî âlemimizi bu bilgiye dayanarak şekillendirmemizden kaynaklanıyordu. Bu büyük erdemin, İlahî lütfün bütün derinliğiyle gelecek neslin hayatını şekillendirmesi için, daha derinden anlaşılarak onlara intikal ettirilmesi vazifemiz bulunuyor. Bu vazife birinci derecede önemli.</p>

      <p class="e-paragraf">Ankara'daki Bosna anıtı için Sayın Başkan jüriye bizleri davet ettiğinde şunu şart koştum:</p>

      <p class="e-paragraf">Bosnalılar, inançlarının yansıması olan dünyalarını, inşa ettikleri dünyayı, bu inançlarının tam ifadesi olan biçimler âlemini korumak için ölüyorlar. Üçyüzbin kişi bunu için can verdi. Biz ise bu dünyayı kendi ellerimizle yıktık. Bundan pişman olduğumuzu, utandığımızı ortaya koymadan, pişmanlığımızın ifadesi olarak da yanlışımızdan vazgeçtiğimizi, bundan sonra doğruyu yapacağımızı ifade etmeden Ankara'da anıt dikmek hem kendimizi, hem Bosnalıları, hem gelecek nesilleri aldatmak demektir. Eğer bunu vaat ediyorsanız, yani Ankara'da eski Ankara evlerinden oluşan bir mahalleyi inşa etmeyi ve onları yok eden yanlışın ürünlerine engel olmayı vaat ediyorsanız o zaman Ankara'da bir Bosna anıtı yapmaya hakkınız vardır.</p>

      <p class="e-paragraf">Eğer, biz bugün Türkiye şehirleşmesini bugünkü hale getiren yanlışlardan vazgeçmezsek ne olacak, bugünkü durumumuz nedir? Bugün Türkiye şehirlerinde ruhsat verilerek inşa edilmiş apartmanlarda yaşayan nüfus, takriben şehir nüfusunun %60'ıdır. 30 milyon insan şehirlerde yaşıyorsa bunun 16-17 milyonu bu ruhsatlı çirkin binalarda barınıyor. Geri kalan 12-13 milyonu da hukukî olmayan, ülkenin yasaları çiğnenerek yapılan gecekondularda yaşıyor.</p>

      <p class="e-paragraf">Birinci nesil gecekonduları kuranlar, birisi bir dağın başında ev inşa etmişse, ikinci üçüncü evi, birinci ikinci evin yerine göre, onları rahatsız etmeyecek kadar uzakta, fakat onlarla bir cemaat teşkil edecek, bir dayanışma imkânı teşkil edecek kadar yakında yapıyorlardı. Ve bu insanlar böylece içinde yaşadıkları çevrenin bilinçli teşekkülüne katılıyorlardı. Komşuluk mesafelerini sosyal mesafeler üzerine inşa ediyorlardı. Çevrenin farkında olmak mecburiyetiyle karşı karşıyaydılar.</p>

      <p class="e-paragraf">Muhammed İkbal, Tevrat, Incil ve Kur'an-ı Kerim'de, memnu meyvanın yenilme hikâyesindeki asgarî farka işaret ediyor. Tevrat ve İncil'de, Hz. Âdem ve Havva memnu meyvayı yediklerinde, Allah'ın emrine karşı gelecek günahkâr oluyor ve cennetten kovuluyorlar. Kur'an-ı Kerim'de anlatılış şekli farklı -bu noktaya kadar aynı, fakat buradan sonra farklı-. İnsan cennette bulunuyor, cennet mutlak uyumun olduğu ortam, burada uyum mutlak olduğu için, insanın, çevresinin farkına varması da imkânsız. Çünkü uyum mutlak. Şeytanın dürtüsüyle memnu meyvayı yiyorlar, fakat günah işlediklerini fark edip pişman oluyorlar. Pişman olunca Allah -Rahman ve Rahim olduğu için- affediyor. Bu fiilin sonucunda içinde yaşadıkları dünyanın farkına varıyorlar. Dünyanın farkına varınca onun sorumluluğunu taşıyabilecek tek yaradılmış haline geliyorlar. Dağlara, taşlara, meleklere, bütün mahlûkata teklif edilen emaneti insan yükleniyor. Çevrenin, Allah'ın yarattığı güzel dünyanın, hüsn-ü muhafaza edilmesi sorumluluğunu üstleniyor ve Hz. Peygamberin bize buyurduğu şekilde, yeryüzündeki esas vazifelerinin dünyayı güzelleştirmek olduğunu idrak ederek, bu mesuliyeti yüklenerek "beşer" den "âdem" sıfatına geçiyorlar. Bu bir gelişme aşamasıdır. İslam düşünürleri, bu aşama olmadan insan için başka bir tekamül safhasının olmadığını söylüyorlar.</p>

      <p class="e-paragraf">Çevre karşısında sorumluluk duygumuz, bir güzelleştirme irademiz olmadığı takdirde, ne edebiyat, ne şiir, ne doğru dürüst bir maarif, ne başka bir şey yapılabilir. İnsanı günahkâr addeden Katolik Kilisenin yaklaşımıyla İslam'ın yaklaşımı bir anda birbirinden farklı iki kültürün ortaya çıkmasına sebep oluyor. Dünyayı güzelleştirme sorumluluğunu yüklenme devresinde ekmel-i mahlukat olan âdem güç buluyor. Allah'ın dünyadaki halifesi durumuna yükseliyor ve böylece güzel bir dünyayı inşa etmek, bu büyük mertebeye erişmek de her insanın vazifesi, her insanın hakkı haline geliyor.</p>

      <p class="e-paragraf">Bu hakkı, bu yücelme hakkını, merkezden emir vererek "Binanı altı kat yapacaksın, komşuya üç metre mesafe bırakacaksın" diyenlere, bir döner merdivenin nasıl inşa edileceğini bilmeden Türkiye'de takriben 20 yıldır imar mevzuatında yürürlükte kalan yanlış döner merdiven tarifini çizenlerin emirlerine bırakarak, aslî insan olma, âdem sıfatına erişme hakkını insanlarımızın elinden almış oluyoruz.</p>

      <p class="e-paragraf">1928'de Belediyeler Yasası ile Osmanlı Mahalle Teşkilatı sona erdirildi. Bugün 6 katlı binaları 8 kat, 8 katlı binaları 16 kata çıkarmanın sonucu olarak, Cumhuriyet döneminde yaptığımız israfın 2 bin trilyon civarında olduğunu hesaplamış durumdayız. 2 bin trilyonluk yık-yap israfı. 10 milyon nüfuslu İstanbul'da, insanlar yılda 280 trilyon lirayı evleriyle işleri arasında gidip gelmek için para harcıyorlar. Bunun nasıl bir israf olduğunu anlamak için bir mukayese vermek istiyorum. 20 milyon nüfuslu Frankfurt metropolünde ulaşım için yalnız 68 trilyon harcanırken, 10 nülyonluk İstanbul'da bu rakam 280 trilyon. Kişi başına 8 kat fazla harcama yapılıyor. Bu akıl almaz israfın bertaraf edilmemesi halinde, insanlarımıza yeteri kadar konut inşa edemeyeceğiz. Onlar da her türlü teknik imkândan mahrum olarak, gecekondular inşa edecekler. Tabiî herhangi bir hukukî düzenin ya da cemaat dayanışmasının içerisinde olmadan, çetelerin kâr amacıyla ürettiği gecekonduların bu ülkede herhangi bir kültürel, sosyal gelişmeyi nasıl imkânsızlaştıracağı aşikârdır.</p>

      <p class="e-paragraf">1975 yılı "Dünya Mimarlık Mirasını Koruma" yılıydı. 30-40 kişilik bir heyet, bir sene süren çalışmanın sonunda bir rapor hazırladı, bu rapor da 1987-88 yıllarında yayınlandı. Raporda deniyor ki: Her ülke kendi şahsiyeti denen kültür mirasıyla insanlığa bir çıkış yolu tarif etmektedir. Eğer insanlık bunları tasfiye ederse, bütün insanlık kalkıp da Batı dünyasını, Amerika'yı, İngiltere'yi taklit ederse dünyanın geleceği tıkanır. Bu durumun önlenebilmesi için her ülke kendi tarihî mimarlık mirasını korumakla mükelleftir.</p>

      <p class="e-paragraf">Bu noktada, sahip olduğumuz kültürün bilincinden hareket ederek diyorum ki dünya eğer kendisine bir çıkış yolu bulacaksa bunu Türk-Osmanlı-İslam deneyinden bulabilecektir. "O halde" diyor Vakfeler Vakfı "bu ülkeler, yalnız ecdatlarının inşa ettiği binaları korumakla yetinemezler. Bütün ülkelerin aslî bir diğer vazifesi bu kültürü meydana getiren bütün fikri, manevî muhtevayı koruyarak yeni yapılar ortaya koymaktır."</p>

      <p class="e-paragraf">Eğer Batı Avrupa'nın koruma programlan bütün dünyada eksiksiz olarak uygulansa, bu korunanlar, 30 sene sonra uçsuz bucaksız bir kültürel, mimarî çirkinlikler bataklığı haline gelecek dünyada kaybolmuş küçücük adacıklar olacaktır. Süleymaniye, etrafındaki ahşap evlerle var idi. Konya'nın büyük abideleri, esas itibariyle tek katlı, yer yer iki katlı binaların içerisinde büyük idi. Edirne 50 bin-100 bin kişilik bir şehirken Selimiye yüce bir mabettir. Edirne'yi yekpare İmkitle halinde büyütüp bir milyonluk bir şehir haline getirtirsek, Selimiye onun içerisinde küçücük bir parça durumuna düşecektir. Bu sebepten, şehirlerimizi büyütmemekle mükellefiz.</p>

      <p class="e-paragraf">Yalnız bu sebepten değil, İstanbul-Frankfurt örneğini verdim. 100 bin nüfuslu şehirlerin maliyeti, 100 binden daha büyük nüfuslu şehirlerin inşa ve işletme maliyetinin yarısı kadardır. 100 binle 500 bin kişilik şehirlerin maliyeti, 100 bine kadar kişinin yaşadığı şehirlerin maliyetinden %40 daha fazladır. 500 binden bir milyona çıktığımız zaman, o şehirlerin yatırım ve işletme maliyeti kendisinden ufak şehirlerin birkaç misli büyük. Türkiye bu israfa dayanamaz. Yık-yap'a dayanamaz. Yık-yap'ın hem israf olarak, hem kültürel mirasın değerlerinin idrakini zorlaştırmak bakımından yaptığı tahribatı sona erdirmek mecburiyetindeyiz.</p>

      <p class="e-paragraf">Metropollerin en eski örneklerden biri olan İstanbul'daki "yıldız kümesi"ni devam ettirerek şehirleşmemizi sürdürebiliriz. 50 bin-100 bin kişilik bir şehrin kendi sanayi bölgesi varsa bile o küçük sanayi bölgesinin kirliliği tabiatta doğal yollarla yok edilecektir. Oysa Dalan döneminde yapıldığı gibi, 280 bin işçinin çalışacağı yekpare bir organize sanayi bölgesinin ortaya çıkaracağı kirliliği ne tabiatın doğal dengesi ne insan gücü temizleyebilir.</p>

      <p class="e-paragraf">Dolayısıyla bir diğer örneği kaybolmamış olarak Orta Avrupa'da bulunan, en büyük odak noktasında 1 milyon kişinin yaşadığı, onun etrafında 500-600 bin kişilik 5-6 şehir, onların etrafında 200 bin kişilik, 200 bin kişiliklerin etrafında 100 bin, 50 bin, 30 bin kişilik şehirlerin bulunduğu yıldız kümelerinden, ihtisas şehirlerinden oluşan metropoller kurmak mecburiyetindeyiz. Almanya'da merkezinde 1 milyondan fazla kişinin yaşadığı hiçbir şehir yok. Bu şehirleşme biçimi maliyeti büyük ölçüde azaltacağı gibi, insanların evlerinden çıktıkları zaman mahalleliyle karşılaşarak, selamlaşarak, eski Bursalı, eski Konyalılar gibi şehrin güzelliğini yaşayarak, hayatlarının her anını insan eliyle meydana getirilmiş, dünyayı güzelleştirmiş ürünlerin güzellikleriyle heyecanlanarak geçirmeleri, işlerine böyle bir atmosferde gitmeleri, aynı sevgiyi, heyecanı duyarak evlerine geri dönmeleri temin edilebilir. Böylece şehirde yaşamak bir kültürel duyarlılık, haz hadisesi haline gelecek, yirmi günde bir gidilip dinlenilen bir senfoniyle değil, hayatın her anında hissedilen güzellik, sanat, kültür, duyarlılık duygusuyla, çevre bilinciyle beşeri âdeme dönüştürebileceğiz. Bu güzelliği Batıdan ithal edilmiş mimarlık tasarım metotlarıyla gerçekleştiremeyiz. Bunun için herkes fedakârlık yapmalı. Bunu nasıl gerçekleştiririz? Geçen asrın büyük ismi Lokor "Standartlar ruhunu geliştirmeliyiz" diyor. Yani davranışlarımızdaki standartları; tevazuu, çekingenliği, dürüstlüğü, azla yetinmeyi, dinimizden, inançlarımızdan, tasavvufi eğitimimizden edindiğimiz davranış standartlarımızı tekrar kurmak zorundayız.</p>

      <p class="e-paragraf">Osmanlı şehrinde komşu münasebetleri nasıl oluştuysa, kuracağımız yeni şehirlerde de meydana getireceğimiz parselasyonun cetvelle çizilmesi kaydıyla, her yerde geçerli olduğunu varsayarak koyduğumuz "üç metre" gibi iptidaî kuralları yok ettiğimiz takdirde insanlarımız, mimarlarımız, binaların çevre ile münasebetini düzenleme imkânına sahip olacak, bizler her gün yeniden cephe sistemleri üretmek iddiasından kurtularak adeta sokakları, mahalleleri yeniden inşa eden kişiler haline geleceğiz.</p>

      <p class="e-paragraf">II. Dünya Savaşı'ndan sonra İtalyan mimarlarına on ila onbeş sene üzerinde çalışacakları iş verildi, programlar yapıldı. Yılda 500 bin konut ihtiyacı olan Türkiye'nin, şehirleşme meselesini halledebilmek için 500 bin konutu üçer-dörder mimarlık gruplara tevzi etmesi halinde, bu gruplara her sene 60 ila 80 konutu çevreleriyle beraber düşünerek planlama fırsatını vermiş oluruz. Mimarinin böyle bir standartlar düzeyine ulaştırılması ancak mimarlık camiasının çabasıyla, sanayicilerle işbirliği yapmasıyla ve bu çabanın arkasında inançlarımıza dayanan bir mimari anlayışı vücuda getirme iradesinin olması şartıyla gerçekleşebilir. Bu gerçekleştiği takdirde 30 senede Türkiye bir cennet olacaktır. Eğer bu kararı vermezsek o zaman ülkemiz kargaşanın, felaketin, birbirini anlamayan ve birbiriyle çarpışan milyonlarca insanın cehennemi haline gelecektir.</p>

      <p class="e-paragraf">Nezih Eldem'in böyle bir ustalar kadrosu geliştirmek için üniversiteler, vakıflar ve belediyelerin teşebbüse geçmeleri hususundaki teklifine sonuna kadar katıldığımı belirtmek isterim. Ancak yüksek bir duyarlılığı, tüm mimarîyi meydana getiren bütün kademelerde bu yetenekleri canlı tutarak sağlayabiliriz.</p>

      <p class="e-paragraf">Birkaç noktaya daha değinmek istiyorum. Dağlar, şehirlerin üzerine yerleştiği topografya düz çizgileri üzerine alacak nitelikte değildir. O zaman şehir, üzerine yerleştiği topografyanın özelliklerine, gayrimuntazamlıklarına uyularak meydana getirilecektir. Eğer Te cetvelinde birbirine paralel ve dik çizgilerle dikdörtgenlerden oluşan parseller üzerinde şehir kurmak isterseniz evlerin birbirine göre çok az sayıda farklı yerleşme ihtimali olur; bir yahut iki ihtimal. Halbuki topografyanın gayrimuntazamlıklarını takip eden yolları çizdiğiniz zaman, Bursa'da olduğu gibi imkânlar artar. Evlerin içerisinde yerleşecekleri parsellerin gayrimuntazam biçimleri, o parselin içerisinde evi sağ taraftaki komşunun istikametinde, sol taraftaki komşunun istikametinde, sokağın istikametinde, arka çizgi istikametinde, birine yakın yahut öbürüne yakın kurmaya imkân verir. Her ev sahibini sokaktan biraz ileri yahut tamamen geri olmak gibi birçok yerleşme alternatifiyle karşı karşıya bırakır. Evi planlayacak olan kişi, hareket serbestisine sahip olduğu için, merkezî otoritenin emrine uyarak onun katı çerçevesine girmediği için, müthiş olanaklara açık çerçevenin verdiği imkânları kullanarak, sorumluluk yüklenerek, bilinçle komşuluk münasebetlerini kurar. Tabiî bu, insanı insan yapan, yücelten çözümlemedir. Batı Ortaçağ şehirlerinde de gayrimuntazam sokaklar vardır. Fakat o sokaklarda binalar birbirine yapışık olduğu için Hıristiyan dünyâsı bu tercihe imkân vermemiştir. Çin de vermemiştir.</p>

      <p class="e-paragraf">Bizim kültürümüz bir tarım kültürü değil, şehir kültürüydü. Genellikle Türk aydınları "Tarım kültüründen geldikleri için Türkler şehir kurmayı bilmiyorlardı" derler. Bu yoruma katılmıyorum. Bizimkisi tam bir şehir kültürüydü. İnsanlar aralarındaki münasebeti kendileri düzenliyorlardı. Bu şehirler Paris gibi, Hıristiyan Ortaçağ şehirleri gibi tabiattan kopuk değildi. Tabiatla bütünleşmiş bir şehir kültürü vardı. Bu bakımdan, ne orman ortasındaki evlerden oluşan Orta Avrupa yerleşmeleri gibi, ne de Amerikan şehirleri gibi ağacın içerisine gömülmüş yapılardan oluşuyordu. Tabiatla insan elinin meydana getirdiği ürünün dengesinden oluşuyordu ki bu çok önemli bir hadisedir. Tabiatın içerisinde kaybolduğunuz zaman dünyayı güzelleştirme ve düzenleme bakımından sorumluluklarınızın bir kısmını terk edersiniz. Halbuki Osmanlı-İslam şehirleri tabiatı içine almakla beraber tabiata, her ağaca, her çalı parçasına, her çiçeğe yüce bir değer kazandıracak şekilde, insanın düzenlediği bir dünyanın ürünü idi; insanın dünyayı nasıl güzelleştirdiğinin örneği idi.</p>

      <p class="e-paragraf">Bu bakımdan insanlık tarihinde benzeri çok az görülen ve bu kadar yaygın hiçbir örneği bulunmayan bir üründür. Osmanlı şehrinin bir diğer veçhesine işaret etmek isterim: Büyük odak noktaları, büyük abideleri değişmeyen, yani dinin evrensel gerçeğine uygun olarak değişmeyen yapılar meydana getiren fakat insanların kısa ömürlü hayatlarının, sürekli değişen ihtiyaçların gerekliliklerine açık şehirler kuruluyordu. Bu nokta, birçok konuyu anlamak için önemli. İslam, bir taraftan evrensel gerçeği tesis ederken öbür taraftan da Kabe'yi tavaf edenlerin her adımda onu farklı bir şekilde görmeleri biçiminde ortaya çıkan bir gerçeğe işaret eder. İnsanlık tarihinde benzeri olmayan bir biçimde evrensellikle mahallîliği bütünleştirmiş, insanların hem mutlak gerçeği hem de bulundukları noktanın mahallî realitelerini anlamalarına fırsat veren yapılardır bunlar. Bu bakımdan, ne Paris, ne Londra'da, hiçbir dünya şehrinde, Osmanlı-İslam şehirlerinin eriştiği, yaradılışın icabına göre davranma, Allah'ın emirlerine bu emirlerin tezahür ettiği bütün alanlarda kayıtsız şartsız uyma biçiminde mükemmel çözümlerin var olmadığını bir kere daha ifade etmek isterim.</p>

      <p class="e-paragraf">Bu kadar değerli tecrübeleri tekrar kazanmak için önerim şudur: Bu değerlere bağlı bütün belediyelerimiz, ellerine geçen ilk fırsatta şehirleri büyütmek yerine, şehirlerin 15-30 km ötesinde küçük organize sanayi bölgeleri ve onların etrafında da 5-10-50 bin kişilik şehirler kurmaya başlamalıdırlar. Her mahalle, eğer o şehrin mimarları ihtiyaç duyarsa ülkedeki diğer meslektaşlarının davet edildiği toplantılarla, o şehir için gerekli olacak konut mimarîsinin, mahalle teşekkülünün standartlarını ortaya koymalı ve bu şekilde meydana getirilecek pilot projelerin üzerinde yapılacak değerlendirmelerle, sahip olduğumuz malzemeyle adım adım güzel dünyamızı, an'anemizi, inançlarımızı yansıtan mahalleleri ve şehirleri nasıl kuracağımızın egzersizini yapmalıdır. Bu uygulama, en kısa zamanda her şehrimizde, ülkemizin her bölgesinden başlatılmalıdır. Üzerinde bulunduğumuz yolun bir tarafında felaket bir tarafında cennet varsa, bu yol bizi cennete götürecektir.</p>

      <p class="e-1-baslik" id="toc_marker-35">BODRUM'UN GELİŞMESİ HAKKINDA</p>

      <p class="e-paragraf">Bodrum'un daha güzel bir halde gelişmesi için yapılmasında yarar gördüğüm en önemli işleri bu küçük not içinde arz ediyorum. Bu notların Bodrum'un bütün sorunlarını kapsamadığı aşikârdır.</p>

      <p class="e-paragraf">Her mesele çözüldükçe her gelişme aşamasından sonra yeni işler yapmak gerekecektir.</p>

      <p class="e-paragraf">Bu bakımdan Bodrum'un sorumlusu olan idarecilerin, ihtiyaçları tespit etmek için sürekli olarak halkla ve çözümlerin en iyilerini bulmak için de şehircilik uzmanları, mimarlar ve ilgili bilim ve teknik adamlarıyla istişarelerde bulunmaları gerekecektir.</p>

      <p class="e-paragraf">Şehrin sorunları karmaşıktır ve halledilmesi zordur. Bu zorluk, bütün şehirlinin katkısı ile yok edilir. Şehrin uzun vadeli gelişmesi belirlenerek bu çerçeve içinde güncel sorunlar ele alınarak karmaşıklık yerine düzenli güzel gelişme başarılabilir.</p>

      <p class="e-paragraf">Şehrin sorunları, şehirde yaşayan insanların sorunlarıdır. Yapılacak ilk iş, insanların meselelerini çözmek ve onları mesut bir hayat çerçevesinde güzel evlere, güzel mahallelere, refaha kavuşturmaktır.</p>

      <p class="e-paragraf">İnsan yalnızca maddî bir varlık değildir. Ruh ve inanç âlemi, tavrı ve haliyle yaptığının (çevresinin biçiminin) tutarlılığı insanı insan yapar.</p>

      <p class="e-paragraf">Çevresine, geleceğe (ahiret) karşı sorumluluğu ise insanı ekmel-i mahlûkat düzeyine yükseltir. Dolayısıyla insanın görevi, gelecek nesillere daha güzel bir dünya inşa etmek ve hazırlamaktır.</p>

      <p class="e-paragraf">Aşağıda bu esaslar içinde yapılacak işler için bir ön taslak liste gösterilmeye çalışılmıştır.</p>

      <p class="e-paragraf">M.I. Bodrum büyüyen ve büyüyecek bir şehirdir.</p>

      <p class="e-paragraf">Eldeki İmar Planları büyümeyi sağlayıcı, geliştirici değil kısıtlayıcıdır.</p>

      <p class="e-paragraf">Bodrum'un 25 ila 30 bin kişiye ulaşacak nüfusunu yerleştirmek ve yeni nüfusun ev ve işyeri ihtiyacını karşılamak üzere bir eylem planı-gelişme stratejisi hazırlanmalıdır. (Bu iş birkaç ayda yapılabilir.)</p>

      <p class="e-paragraf">M.II. Bodrum, son 25 yıldır tarihî şehrin sınırları içine hapsolmuş; yoğunlaşma, hem şehrin müstesna mimarî güzelliklerinin tahribine yol açmış, hem de şehirlilerin çok büyük bir mesken sıkıntısına duçar olmasına sebep olmuştur.</p>

      <p class="e-paragraf">Güzel Bodrum şehrinin hayatî gelişmesi ve geleceği için yapılmasında yarar gördüğümüz bazı işleri tanıtmak için düzenlenmiş olan bu kısa not'un Bodrum'un bütün sorunları-nı kapsayamayacağı aşikârdır.</p>

      <p class="e-paragraf">Sorunların çözümü sürekli, düzenli, bilgili gayret ve çalışmalarla sağlanabilir. Şehir hayatı devamlı ve uzundur. Hayatın her veçhesini kapsar. Belirli bir süre için şehirden sorumlu olan yöneticiler, şehirlinin bugün karşı karşıya bulunduğu meseleler kadar, gelecekte doğacak meseleleri de çözmekte görevlidir. Dolayısıyla konuların</p>

      <p class="e-paragraf">a. Geleceği hazırlayan uzun vadeli tedbirler,</p>

      <p class="e-paragraf">b. Güncel meseleler için kısa vadede sonuç verecek yaklaşımlar halinde ele alınması gerekir.</p>

      <p class="e-paragraf">Güncel sorunların çözümü, uzun vadede ortaya çıkacak sorunların da çözümü olmalı, en azından gelecekte çözümsüz zorlukların doğmasına sebep olmamalıdır. Bu sebeple geleceği ve uzun vadeliliği gözetemeyen bir icraat yoluna gidilmemelidir.</p>

      <p class="e-paragraf">Şehirde karşı karşıya gelinen meseleler hayatın bütün alanlarını kapsar. İnsanın manevî-ruhî âlemi (inançları, hisleri, hatıraları, halleri), sosyal ve bedensel ihtiyaçları kadar önemlidir. Bu bakımdan şehirlerin güzel, düzenli, insanların içerisinde bedenen olduğu kadar ruhen de rahat, komşuları ve diğer şehirlilerle ahenk içerisinde, sevgi ve saygı hisleriyle bağlı olarak yaşayacakları şekilde düzenlenmesi gereklidir. Yöneticiler, öncelikle şehirlinin acil ihtiyaçlarını karşılayacak tedbirleri almalı ve şehirliyle elbirliği halinde geleceğin kurtarılmasına çalışmalıdır.</p>

      <p class="e-paragraf">Bodrum büyüyen ve büyüyecek bir şehirdir. Şehrin nasıl büyüyeceğini en kısa zamanda tespit eden plan (strateji planı) hazırlanmalı, artan nüfusa ve ihtiyacı olan Bodrumlulara buralarda yerleşme için altyapılı arsa verilmeli, ev ve işyeri inşaatı için kredi sağlanmalıdır. Bu acil bir tedbirdir.</p>

      <p class="e-paragraf">Bodrum son 20 yılda nüfus artışı esnasında tarihî şehrin içinde mahpus kaldığı için düzen bozulmuş, şehir sıkışmış ve çirkinleşmiştir. Bu sıkışıklığa son vermek üzere, sanayi depolama, otogar gibi faaliyetler yeni ve kendilerine gelişme imkânı sağlayacak yörelere taşınmalı, altyapı, arsa ve malî destek sağlanmalıdır. Bu da acil bir tedbirdir.</p>

      <p class="e-paragraf">Eski evlerini tamir edemeyen, gerekli müsaade vs. işlemlerin baskısı altında ezilen şehirli bu baskıdan kurtarılmalı ve bu kişilere evlerini koruyabilmek için gerekli teknik ve malî yardım sağlanmalıdır.</p>

      <p class="e-paragraf">Sınırlı sorumlu Bodrum Turizm Geliştirme Kooperatifi bu amaçla kurulmuş olup</p>

      <p class="e-paragraf">a) Tarihî ev sahipleri için evlerini restore etmek üzere gerekli proje çalışmalarını yapmak ve proje masraflarını Kültür Bakanlığı'nın fonlarından bağış olarak sağlamayı,</p>

      <p class="e-paragraf">b) Yapılan projelere ve ev sahiplerinin ihtiyaçlarına göre evleri tamir ve genişletmeyi, bu işler için gerekli kredileri sağlamayı amaçlamıştır.</p>

      <p class="e-paragraf">İlk safhada, bu yolla 450-500 milyon TL kredi ve bağış ile 250-300 ev ve müteakip safhalarda da talip olanların evleri için benzer ölçüde teknik ve malî yardım sağlanmaya çalışılmaktadır.</p>

      <p class="e-paragraf">Bu konuda Bakan Mükerrem Taşçıoglu ile yaptığımız görüşmede kendileri konunun önemini gördüklerini ve gerekli ilgiyi göstereceklerini ifade ettiler. Gerekirse proje safhası için Darmstadt Üniversitesi ile Alman Kültür Fonlarından, uygulama safhasında ise Avrupa İskan Fonundan veya İslam Kredi kaynaklarından kredi sağlamak imkânı olacaktır. Projenin gerçekleşmesi için Kooperatif, Belediye ve Vilayetin işbirliği gereklidir.</p>

      <p class="e-paragraf">M.III. Bodrum'un su, kanalizasyon gibi aslî ihtiyaçları için devletin ciddi alakası sağlanmalıdır.</p>

      <p class="e-paragraf">M.IV. Bodrum'un merkezindeki otobüs, minibüs park alanı, merkez çarşısının devamı olarak geliştirilmeli ve merkez çarşı alanında kullanış alanlarını genişletecek ve mimarîyi düzenleyecek bir ıslahat geliştirme projesi uygulamaya geçirilmelidir.</p>

      <p class="e-paragraf">M.V. Kıyı şeridinin düzensiz karakollardan ve işgallerden temizlenmesi bir kazanç olmuştur. Ancak bugünkü durum yeterli ve tatminkâr olmaktan uzaktır. Kıyı, yalnızca yol olarak değil, oturulacak, istirahat edilecek, yemek yenecek tesislerle de bezenerek kullanılmalıdır. Bu amaçla mimarîsi dikkatle ve vukuf ile hazırlanmış lokanta ve gazinolar vücuda getirilmelidir.</p>

      <p class="e-paragraf">M.VI. Tarihî mendireğin sağladığı imkândan yararlanarak vücuda getirilebilecek bir odacık çok ilginç gazino ve lokantaların tesisine imkân verebilir.</p>

      <p class="e-paragraf">M.VII. Bodrum çok eski bir mimarlık kültürüne, yani bir yaşama düzeni özelliklerine sahip bir şehirdir. Türkiye'nin en ilginç kültür merkezlerinden biridir.</p>

      <p class="e-paragraf">Nitekim mimarlık alanında Nobel ödülü durumunda olan Ağa Han ödüllerinden bir tanesini alan yapı Bodrum'dadır.</p>

      <p class="e-paragraf">Yanlış olarak Rum mimarîsi diye adlandırılan Bodrum mimarîsi bütün Şimalî Afrika, Suriye, İran, Doğu Anadolu ve Suudi Arabistan'da da örnekleri olan İslam mimarîsinin özelliklerini yansıtır.</p>

      <p class="e-paragraf">Yeni inşaatların rastgele yapılar değil, her yapının özel mimarî değere sahip eserler olması sağlanmalıdır. Bu iş, o binalar için daha çok para harcamayı gerektirmez. Daha iyi bir mimari için alınacak tedbirler basittir. Esas itibariyle tarihî an'anenin devam ettirilmesi ile daha iyi bir mimarî, daha güzel bir şehir inşa edileceği aşikârdır.</p>

      <p class="e-paragraf">Yukarıdaki tedbirlere ait teknik teferruat büyük önem taşır. Yöneticilerin sorunları aslî unsurları ve teferruatı ile çözebilmek için en seçkin sanatkâr ve teknisyenlerle istişare ve işbirliğini sağlamaları ve uygulamada şehirli ile tam bir işbirliği içinde hareket etmeleri gereklidir.</p>

      <p class="e-paragraf">M.VIII. Yukarıdaki tüm maddelerde zikredilen işlerin her biri ayrı ayrı Bodrum'da İktisadî gelişmeyi sağlayacaklardır.</p>

      <p class="e-paragraf">Bodrum çok değerli bir mimarlık an'anesine sahiptir. Her eski duvar parçası; ev, dam, sundurma bile büyük bir sanat an'anesinin ürünüdür. Bunlar Rum değil Müslüman Türk kültürünün eserleridir.</p>

      <p class="e-paragraf">Bu eserler ancak içerisinde yaşayan ailelerin ihtiyaçları karşılanarak korunabilir.</p>

      <p class="e-paragraf">Karmaşık ruhsat tasdik işlemleri ve teknik zorlukları aşmak için eski evlerin sahiplerine teknik yardım ve kredi sağlanmak, ev sahiplerinin tek başlarına yapmaları imkânsız olan teknik ve idari işlerin yapılması için kurulmuş bulunan kooperatifin çalışması için imkânlar oluşturulmadır. Bu amaçla:</p>

      <p class="e-paragraf">a) Izdırap içindeki halka belediye ve vilayet destek olmalı,</p>

      <p class="e-paragraf">b) Merkezî hükümetin yardım ve kredi imkânları devreye sokulmak,</p>

      <p class="e-paragraf">c) İhtiyacı olanlara yeni ev yapabilmek için gelişecek yörelerde arsa tahsis edilmelidir.</p>

      <p class="e-paragraf">1, IV, V ve VI. maddelerde belirtilen tedbirler Bodrum Belediyesine çok önemli gelir kaynakları oluşturacaktır. Şehir merkezi alanı, şehir arazisinin 1/10'u kadardır. Ancak merkez alanındaki arazi değeri, toplam şehir gayrimenkul değerinin %80 ila 90'ını teşkil eder. Belediyenin merkez alanı elinde tutması, Osmanlı şehir mâliyesinin bugün önemi fark edilen stratejik bir uygulamasıdır. Bu yolla, belediyeler merkezi bütçeye yük olmaktan çıkacaktır.</p>

      <p class="e-1-baslik" id="toc_marker-36">BODRUM'DA MİMARÎ - DEMİR VE ERTEGÜN EVLERİ</p>

      <p class="e-paragraf">Royal Academy of Fine Arts ile varılan mutabakat üzerine Türk ev mimarîsinin tanıtmak amacıyla Londra'da açılacak sergi için malzeme toplamak üzere yaptığım güneybatı Anadolu seyahati sırasında, 1959 sonbaharında, Bodrum'a ilk defa bir gece yarısı gittim.</p>

      <p class="e-paragraf">Ekim ayının son günleri idi. Yağmur yağıyordu. Kale terk edilmiş bir harabeydi. Osmanlı subay evlerinin, asker koğuşlarının temelleri yerlerinde duruyordu.</p>

      <p class="e-paragraf">Bodrum, evleri, sokakları ile el değmemiş, efsane güzelliği ile bir rüya gibiydi. Yaşıyordu.</p>

      <p class="e-paragraf">Yeni çarşı, Orman İdaresi binası, Paşatarlası sırtlarındaki gülünç, geniş asfalt caddeleri yapılmış, orman gibi elektrik direkleri ile donatılmış, o tarihlerde pek revaçta olan iki meyilli çatıları ile Anadolu ahırlarını hatırlatan deprem evleri inşa edilmişti.</p>

      <p class="e-paragraf">Boştular. Bodrumlular bu binalarda oturmayı reddediyorlardı. Kızgın, şaşkın, hayretler içinde, "Hükümetimiz güzelim şehrimize bu çirkinliği nasıl, neden yapıyor?" diye dertlenerek, bu kültür tecavüzlerini bize tek tek gösterdiler.</p>

      <p class="e-paragraf">1968'de, mimarlık mirasının korunması konulu seminerde konuşmak için ikinci gidişimde ise, Bodrum evlerini korumak gerektiğini anlatmaya çalışan bizlerin, şehirlerde geniş pencereli apartmanlarda oturup Bodrumluları bu küçücük pencereli evlerde oturmaya davet etmemizi ikiyüzlülük olarak değerlendirdiler.</p>

      <p class="e-paragraf">Geniş pencereli ev ve apartmanların inşası bu tarihte Bodrum'un çehresini değiştirmeye başlamıştı.</p>

      <p class="e-paragraf">1971'de Ahmet Ertegün ile evinin yerini görmeye gittiğimizde, Bodrum, ODTÜ Mimarlık Fakültesi'nin inceleme alanı olmuştu. Batı dünyasının da ilgisini çekiyordu. Üç-beş yıl önce süngercilerin ağlarını serdikleri, teknelerini bağladıkları rıhtıma Elisabeth Taylor'un eski yatı ve kotralar bağlanmaya başlamıştı. Şehirde çalışan mimarlar, Bodrum'un korunabilmesi amacıyla mevcut an'anevî mimari elemanları devam ettirmek üzere günlerce, gecelerin geç saatlerine kadar ortak bir karara varmak için konuştular.</p>

      <p class="e-paragraf">Haşim Bir kan, bazı mimarî yanılgılar içerse de evini herkese örnek olacak şekilde restore etmişti. Ertegün Evi ve Ankaralı, İstanbullu birkaç zevk sahibi kişinin Bodrum'da ev alıp tamir ettirmeleri, Bodrum'un korunmasını snop gösterişçilik olarak değerlendiren düşüncelerde değişikliğe yol açtı.</p>

      <p class="e-paragraf">Bu ortamda, Ertegün Evi Bodrumlular için olduğu kadar, eseri Ağa Han Mimarlık ödülüne namzet gösteren meslektaşım dışında Türk mimarlar camiasında da anlaşılmamış bir yapı oldu. Ertegün Evi ile Demir evlerinin Bodrum mimarîsinin devamlılığını sağlamak amacındaki sanat ve düşünce temellerinden burada söz etmek imkânına sahip olduğum için mutluyum.</p>

      <p class="e-paragraf">Mahallî, an'anevî Bodrum mimarîsinin berrak, sade, immateryale ulaşma iradeli, gerilimli biçim dünyası Ertegün Evi ve giderek Demir evlerinde yeniden dile getirildi.</p>

      <p class="e-paragraf">Ertegün Evinde tasarımın konusu, 19. asrın ilk yarısına ait olması muhtemel bir yapının harabesinden hareket ederek, mahallî değerlerin modern şartlar içinde nasıl yansıtılacağı, aktüel şartlar ile nasıl bütünleştirileceği idi. Benzer şekilde, bu kez yapı ölçeğindeki çabalara ek olarak, şehircilik ölçeğinde de mahallî, an'anevî yaklaşım Demir evlerinin tasarımında da modern dünya ile ilişkiye geçirildi.</p>

      <p class="e-paragraf">Demir'de yer alan apart otellerin küçük bir bölümünü oluşturan Demir evleri pilot projesi bir ev grubunun, yerleşmenin, tabiat içinde yer alışının ortaya çıkardığı fizikî, sosyal, ruhi ve manevî-fikrî alanlara ait sorunları çözümlemeyi gerektiriyordu.</p>

      <p class="e-paragraf">Bodrum yarımadasının kuzey kıyısında, Torba'ya iki kilometre mesafede, çam ormanları ile çevrili küçük, güzel vadi Piri Reis haritasında 'Temur Çiftliği' olarak adlandırılmış. Timurleng'in askerlerinin bu yerlere gelmiş olması ihtimali ile 'Temur Çiftliği' arasında bir ilişki kurmak insanı bir anda 600 yıl gerilere ulaştırıyor. Arazideki 300-500 yaşındaki zeytin ve harup ağaçları bilfiil tabiatın, tarihî boyutun her an yaşanmasına imkân veriyor.</p>

      <p class="e-paragraf">Demir evleri 1,5 km'ye varan kıyı şeridine bakan vadinin yamaçlarına yerleştirilirken, bu eşsiz tabiat parçasına yapılarla yeni bir güzellik kazandırmak amacımızdı.</p>

      <p class="e-paragraf">Tabiatın coşkulu, velut hareketliliği içinde evler sakin, berrak bir geometrinin epik güzelliğine sahip olacak şekilde, her yapının müstakil, tezyini bir varlık olması gözetilerek yerleştirildi.</p>

      <p class="e-paragraf">Evlerin, önceden kabul edilmiş bir geometriye bağlı kalınmaksızın, topografyaya, mevcut bitki örtüsüne, kayalara, güneşe, deniz ve vadi manzaralarına, komşularına göre yerleşmeleri, mahremiyet kaygısı, yaklaşma ve uzaklaşmaları ile yapıların her birinin tek tek tezyini tektonikler olmasının yanı sıra, yapı gruplarının iç düzenleri de tezyinici bir tavırla tasarlandı.</p>

      <p class="e-paragraf">Bu güzellik türünün kuvvet, büyüklük, gösteriş, etkileme gibi ideolojilerden veya çok defa yapıları süsleyerek ulaşılmaya çalışılan kirli duyarlılık ve duygusallıklardan arındırılması Ertegün Evinde olduğu gibi, Demir evlerinde de temel prensip ve amaç idi. Yapılar, mütevazı fakat monümental, ciddi fakat hükmetmeyen, berrak, geometrik, taştan, betondan yapılmışlığın maddîliği ile gayrimaddî varlıkların uçuculuğuna, teknik, maddî gerçekliklerin yalın ve katı ifadeleri yanında çekingen ve tevazu dolu, İnsanî, sakin ve hareketli ifadelerin taşıyıcısı olarak vücuda getirildi. Böylece her yapı, çevrenin bir ziyneti, mukaddes tabiatın içinde, ulvî, efsanevî dansın, şarkıların parçası oldu.</p>

      <p class="e-paragraf">Evlerin ön veya yan bahçelerinden denize, karşı koylara, arka cephelerinden yamaçlara, ormanın koyu yeşiline bakacak şekilde yerleşmesi gibi, Ertegün Evinde de eski yapı bir tarafından denize, diğer yandan da bahçeye bakan bir dizi odayı ihtiva eden iki katlı, iki yapı bloğu ile bunları birleştiren tek katlı bir bölümden, ana girişten oluşuyordu.</p>

      <p class="e-paragraf">Haşim'in "bir tarafı bahçe, bir taraf dere" mısra ile tanımladığı çok yönlülüğün zenginliğini, iki cennet arasında yer almanın güzelliğini gerçekleştirmenin öneminin Ertegün Evinin tasarımının başında fark edildiğini söyleyebilirim.</p>

      <p class="e-paragraf">Yapının planimetrik düzeninde, bu iki cennet arasında her biri güzellikler sembolü olan odaların adeta dünyayı süslemek için var olan dizisinin yapıya bahçe tarafında eklenen oturma salonu ve yemek odasının kolon dizileri ile tamamlanması tasarımın ilk ve temel adımıydı. Eski bir yapıyı kısmen tadil ederek, eski yapıya yeni ekler takarak yeni bir eser vücuda getirmenin, tarihin yorumlanması, aktüel sorunlar ve gelecek sorumluğu gibi konuları çözümlemeden mümkün olmayacağı bilinci Ertegün Evinin de biçimlenişini yönlendirdi.</p>

      <p class="e-paragraf">Tasarım sürecinde tarihî yapı kalıntısından hareket edilerek eldeki ipuçlarından, mesela her iki yapı bloğunun üst katlarında mevcut balkon taş konsol izlerinden, duvar dokularından, pencere ölçüleri gibi unsurlardan hareket edilerek yapının restorasyon, restitüsyon projesi çizildi. İkinci olarak var olan kalıntı ve onun tarihî yorumundan oluşan bu çerçeve içerisinde Ertegünlerin ihtiyaçlarını karşılayacak ihtiyaç programının yerleştirilmesi ve mevcut yapıya eklenecek ilaveler tasarlandı. Bu ilavelerin, eski yapıların tezyini, tektonik varlıklar olarak korunmasını sağlamasının yanı sıra, kendilerinin de tektonikler olmasına özen gösterildi.</p>

      <p class="e-paragraf">Eski yapıların içerisine yerleştirilen fonksiyonların gerektirdiği banyo hacimleri, mazgallar, tepe ışıklıkları yapıya ilave edildi. Evvelce yıkılmış olan, pencere ve sair unsurların yerlerinin belirsiz olduğu noktalarda, tasarım yeni iç fonksiyonel gereklere göre ve bu defa mesela pencereleri cephe mimarîsinin tektonikleri olarak kabul edilerek, simetrinin şiiri ile gerçeğin asimetrilerinin sakin hareketliliği birleştirilerek cepheler dengelendi.</p>

      <p class="e-paragraf">Eski taşların bir araya gelmesi sırasında oluşturulmuş çizgi, kitle dengeleri ile duvar dokuları ve diğer mimarî unsurların oluşturduğu mimarî ifadeler âlemi, yapının içinde ve dışında mermer döşeme kaplaması, çakıl ve arnavut kaldırımı döşemeleri, pencere, kapı ve dolap kapakları, kapıların, betonun, kumaş, antika ve süs eşyalarının çeşitliliği ile denizle bahçe arasında sınırsız zengin bir çevre oluşturuldu.</p>

      <p class="e-paragraf">Ertegün Evi gibi, Demir'de de evler bir, iki ve üç katlı eklenebilir yapılar olarak tasarlandı. Tek katlılar, iki ve üç katlı yapılar arasında manzara boşluklarını, üç katlılar arazinin ilginç noktalarında odak noktalarını, iki katlı yapılar ise yapı grubunun ekseriyetini oluşturmak üzere planlandı.</p>

      <p class="e-paragraf">Evler, köklerini Babil'de bulan, Osmanlı bahçe geleneğinin bir uzantısı olan özel set bahçeler içinde, özel 'kaleler' olarak gerçekleştirildi.</p>

      <p class="e-paragraf">Bodrum mimarîsinde, Ertegün evinde mevcut mimarî standartlar tekrar değerlendirildi. Pencereler, kapılar, taşduvar ve döşeme kaplama dokularının sağladığı istikrar, devamlılık, bütünlük ile her eve şahsiyet katan mahallî farklılaşmanın gerçekleştirilmesiyle değişkenlik ve süreklilik bütünleştirildi.</p>

      <p class="e-paragraf">Değişmez, durağan duvar ve kolonlara tezat teşkil eden hareketli pencere ve kapı kapaklarının koruyucu niteliği ile pencere ve kapıların bir tül gibi zarif ve narin doğramaları, çardakları saracak asmaların, güllerin, sınırları oluşturacak zakkum ve çalıların veya set duvarlarını süsleyecek çiçek saksılarının, ağaçların zarif, hareketli biraradalığı Demir evlerin güzellik kaynaklarından idi.</p>

      <p class="e-paragraf">İmar Planı'na göre 800 adet olarak öngörülmüş evlerin 300-400'de durdurulması da bu âleme yeni değerler katabilmek içindi.</p>

      <p class="e-paragraf">Ertegün Evinin bütünlüğünde, tarihilik ve tezyinlilik, bilinç ve tevazuun, sadelik ve zarafetin, gerçeklik ve yüceliğin, sükûnet ve hareketliliğin simultanlığından doğan coşkular dünyası, yaradılışın temel yasalarına kayıtsız şartsız uymak iradesinin bu ölçekte mimarîdeki yansımanın, Demir evlerinin Türkiye'de ve özellikle dünyada son bir asırdır kaybolmuş olan 'insanlar için güzel mimarî çevre ve şehirler kurma bilgisi'ni yeniden gündeme getirmek için bir örnek teşkil etme amacının bu yönde derlenmesi için bir ilk adım olması ümidimizdir.</p>

      <p class="e-paragraf">Demir spontan, kendiliğinden özellikle yavaş gelişen tarihi şehir dokusunu yenilerken, Ertegün Evi şehir içinde çevresi oluşmuş tek evdi.</p>

      <p class="e-paragraf">Projelerin daha ilk günlerinde ortada yalnız fikir, hayaller ve ümitler varken bizlerle birlikte olan ev sahiplerinin ve tüm çalışanların katkılarına en içten şükranlarımı ifade etmeyi de borç biliyorum.</p>

      <p class="e-1-baslik" id="toc_marker-37">AĞA HAN MİMARLIK ÖDÜLÜ ÜZERİNE</p>

      <p class="e-paragraf">20. asrın dünyayı inşa etmek, geliştirmek bakımından büyük dengesizliklerle, pek çok çözümsüzlüklerle karşı karşıya kalınmış bir asır olduğunu öncelikle ifade etmek gerekir. İnsanlık tarihinde dünyada yaşayan nüfusun %40'ına yakınının bir evden yoksun olduğu bir çağ yoktur. Günümüzde, 5 milyarlık dünya nüfusunun 2 milyarı evsiz. Bunun büyük bir kısmı, 19. asır sömürgeciliğinin etkisi altında kalmış veya halen sömürge konumundaki Afrika, Asya, Günev Amerika ülkelerinde yaşıyor. Bu durumunu perde arkasında sömürge ülkelerin kendi geleneklerini ve şahsiyetlerini devam ettirme, geliştirme imkânından yoksun hale düşürülmeleri yatmaktadır. Örneğin Asya'da kendi beslenmeleri için gerekli gıda ürünlerini üretebilen ülkeler, Batılı uzmanların üretimi ıslah için geliştirdikleri projeleri, tavsiyeleri uyguladıktan sonra kendilerine yetecek miktarda ürünü bile alamaz hale düşüyorlar.</p>

      <p class="e-paragraf">Bugün, bütün kültürel faaliyetlerin, mimarlık düşünce gelişiminin odak noktasını teşkil etmiş bulunan Batı Avrupa'da cereyan eden olaylar, dünyaya bakış açısındaki değişmeler Batı dünyasının son on asırlık tarihine hâkim olan yanılgılar sonucunda modern mimarîyi tarif eden görüşler, Batı Avrupa mimarlık tarihinin dışına çıkma çabalarının, resim sanatının geçirdiği köklü değişimler ise primitif kültürlere duyulan ilginin sonucu gerçekleşmiştir. Dolayısıyla Batı yalnız mimarlık alanında değil birçok alanda geçmişinden kopmak zorunda. F.L. Wright'tan başlamak üzere Batı'da modern mimarî dediğimiz gelişmeyi, değişmeyi sağlayan insanların tümü, Batı'nın kendi kültür tarihinden çok Doğu-Uzakdoğu kültürleri ve primitif kültürlerden birçok önemli gerçeği fark ederek Batı'nın içerisinde tutsak kaldığı kalıpların dışına çıkabilen şahsiyetler olmuştur.</p>

      <p class="e-paragraf">Fransız İhtilali'nin ürünü olan insanların geliştirdikleri düşüncelere paralel olarak, bütün dünyanın yepyeni bir şekilde kurulabileceği inancı bir yanılgıdan ibarettir. Sanayi Devrimi'nde, çelik yapıların gündeme getirilmesiyle, özlenen gelişmenin sağlanabileceği ve insanlığın kurtarılacağı ümit edilmiş, makineleşmenin yeterli imkânı sağlayacağı düşünülmüştü.</p>

      <p class="e-paragraf">Dikkat edilirse bütün bu düşünceler, varlığın küçük bir alanına ait bir meseleden hareketle tüm sorunların çözümlenebileceği bir genel formül elde etmek isteyen dar yaklaşımlardır. Burada bir anımdan bahsetmek isterim. 1992 Ağa Han Ödül Merasimi'nde Semerkant'ta Ödül Jürisi'nde bulunan bir Hoca'nın Sri Lanka'da yaşayan eşi, Dünya Bankası'nın Himalayalar'da yaşayan ve Ponzalar adı verilen bir etnik grubun hayat şartlarını iyileştirmek için hazırladığı projeden söz etti. Ponzaların vasati ömrü 150 seneymiş. Hanımefendi diyor ki: "Kim kime kalkınma projesi hazırlıyor! Ponzalar kadar uzun ve sağlıklı yaşayan, mesut olan bir toplum yok. 60 senede ölen Dünya Bankası uzmanları gidip onlardan nasıl yaşamak gerektiğini öğreneceklerine, kalkınma adına dersler çıkaracaklarına bunun tersi yapılıyor."</p>

      <p class="e-paragraf">Gerçekten de, Dünya Bankası bu insanların yaşadığı çevreye vol vs. yapmaya başlarsa onların ömrü de Batılılarınki gibi 60 seneye inebilir. Belirli siyasî ve ekonomik imkânları elinde tutan Batı'nın dünyaya önderlik etmek arzusu, birçok yerde zararlı oldu.</p>

      <p class="e-paragraf">Batı'da oluşturulan düşünceler her defasında öylesine büyük bir propagandayla yüzeysel bir biçimde gündeme getirildi ki, sonuçta bu hadiseler hep mutlak realiteler olarak kabul edildi ve bütün dünya bunların peşinden koştu.</p>

      <p class="e-paragraf">Ülkeler, Le Corbusier'ye Hindistan'da şehir inşa ettirmek veya Bangladeş Dakka'da Louis Kahn'a kongre binası yaptırmak gibi yanlışları, meseleyi kendi gelenekleri içinde çözmek yerine, Batı'da geliştirilmiş hazır formülleri Batı eliyle uyguladılar. Bu yanlıştan kaçınmak için, daha 1950'li yıllarda Büyükada Anadolu Kulübü Binası'nda bütün bir cephenin güneş kontrolünü sağlamak amacıyla Osmanlı kafesi benzeri elemanlarla düzenlenmiş olması gibi, geçmişte, bugün de kullanabileceğimiz çözümlemeler bulunduğunu; çağdaş mimarînin sadece bizim dışımızda özellikle Batı'da geliştirilmiş malzemeyle, fikirlerle gerçekleştirilmesi gerekmediği; aksine her toplumun mimarî çözümlere katkıda bulunmak için bir birikimi olduğu; bu birikimden yararlanmak gerektiği kanaati beni başından beri ilgilendirirdi. Size 1960 yılında İstanbul Üniversitesi Edebiyat Fakültesi'ne sunduğum ''Modern Mimarînin Temel Meseleleri" başlıklı doçentlik tezimden de söz etmek isterim. O günlerde modern mimarî genellikle şematik birkaç kalıp içinde ele alınıyor ve genellikle aynı şeyler tartışılıyordu. Halbuki modern mimarînin meselelerinin çok daha karmaşık birçok hususu içerdiği, modern hareketin mimarîye birçok önemli katkıda bulunduğu, fakat özünde bu katkıların dünyada olduğu gibi ülkemizde de pek farkına varılmadığı konusu beni düşündürüyordu. Çalışmamda bunları açıklamaya çalışmıştım.</p>

      <p class="e-paragraf">1975 önemli bir yıl oldu. Avrupa Mimarlık Mirasını Koruma Yılı ilan edildi ve o yıl bu vesileyle birçok çalışma yapıldı. Ancak bu da tek başına yeterli değildi. Çünkü Avrupa Mimarlık Mirasını koruma amaçları eksiksiz olarak gerçekleştirilse; yalnız Avrupa değil, aynı düşünceden hareket ederek bütün dünya ülkeleri mimarlık değerlerini eksiksiz olarak korumayı başarsalar, bu takdirde korunan şeyler içinde bulundukları kötü mimarîyle vücuda getirilmiş fiziksel çevrenin ortasında kaybolmuş adacıklar olacaktır. Sorun, yalnızca tarihi yapı stokunu korumak değildir. Çözüm, ülkelerin kendi tarihî tecrübelerinden hareket ederek kendilerine uygun çözümleri geliştirme çabasını tekrar gönderme getirmeleri ve bu yeteneği geliştirmeleridir.</p>

      <p class="e-paragraf">Ancak bu takdirde insanların ve ürünlerin çeşitliliği sağlanabilir. Ve bu çeşitli yaklaşımlardan hangilerinin insanlık için gerçek bir çıkış yolu olduğu denenerek daha tutarlı bir çözüme ulaşmak imkânı elde edilebilir. Batı Avrupa ve Amerika'nın etkisi aynen devam ederse, insanların üretme ve çözüm geliştirme fırsatları tamamen yok edilebilir, bu da dünyanın tahribine yol açar.</p>

      <p class="e-paragraf">1975'te Ağa Han Vakfı kuruldu. Çeşitli ülkelerden davet edilen önemli isimlerden oluşan danışmanlar grubunun etkisiyle de vakıf çalışmalarının ilk aşamasının, 20. asrın İslam âlemi ve dünya için taşıdığı önem göz önüne alınarak mimarî alanında olması karar bağlandı.</p>

      <p class="e-paragraf">Daha sonra birçok ünlü mimar, sosyolog, ekonomist ve düşünürün katıldığı bir dizi seminer, konferans ve workshop düzenlendi. Bu seminerlerde konut sorunu, semboller, toplumların şahsiyetleri, şehirlerin ortak mekânları, şehirlerde toplumsal münasebetler gibi konular görüşüldü, tartışıldı. Ve hepsi yayımlandı.</p>

      <p class="e-paragraf">1975 yılında gerçekleşen Avrupa Mimarlık Mirasını koruma girişiminde Avrupalıların kendi kültürlerini dış etkilere karşı koruma çabaları, Kerim Han'ın bu teşebbüsünün kaynağını teşkil etmiştir. Biz de Türkiye'de o sıralar yoğun bir biçimde geçmiş, bugün, gelecek meselesini tartışmak durumunda idik. Bu husus asır başında Mimar Kemaleddin Bey tarafından da gündeme getirilmişti.</p>

      <p class="e-paragraf">19. asırda geçmişin kullanılmasına ilişkin yaklaşımların tenkitleri, modern mimarî içerisinde de yapılmıştı. Bu mesele o sıralar bütün ülkelerde tartışılıyordu.</p>

      <p class="e-paragraf">Bu arada, ben özel bir şansa sahip oldum. Ernst Diez, o dönemin son derece önemli bir şahsiyeti ve müstesna bir insan. 1944'lerde Edebiyat Fakültesi'nde dört sene, fakültenin Felsefe ve Sanat Tarihi bölümlerinde dersler vermek üzere görevlendirilmişti. Doğrusu, bu beni ilgilendirdi ve bu dönemde sanat tarihi ve sanat felsefesi hakkında araştırma yapmaya ve çalışmaya karar verdim. Sanat felsefesi hakkında, tarih, bugün ve gelecek meseleleri hakkında Diez ile bir çalışma yapmak istedim.</p>

      <p class="e-paragraf">Ayrıca sanat eserinin yapısı hakkında fikirler geliştirmek ve bilgi sahibi olmak imkânını da bu sayede buldum. Doçentlik tezimde de bu konuları ele aldım, fakat maalesef bu çalışmalar yayımlanmadı.</p>

      <p class="e-paragraf">Zaman zaman, bu çalışmalarda sözü edilen meseleleri çok kısa biçimlerde gündeme getirmeye çalıştım, günlük çalışmalar içerisinde. Fakat bir bakıma da çekindim bunlardan bahsetmeye. Kendi kafasındaki hayalleri gündeme getiriyor derler diye korktum. Ancak bu düşünceleri bir şekilde mimarîye tatbik edebilirim diye düşündüm.</p>

      <p class="e-paragraf">Türk Tarih Kurumu ve Ertegün Evi bu düşünceler ışığında şekillendi. Bu iki çalışma da benzer meseleleri ihtiva eder. Fakat Ertegün Evi, diğerinden bir on yıl kadar sonra olması dolayısıyla tarih, bugün ve gelecek hakkında yeni unsurlar ihtiva eden bir yapıya sahiptir. Doğrusu, 1980'de bana bu iki binaya neden Ağa Han Mimarlık Ödülü verildiğinin sorulmasını ve özellikle meslektaşlarımın bu konuyu tartışmasını bekledim. Fakat sessiz kalındı. Bu sessizlik, hayrete düşmeme sebep oldu. Bu konunun yeteri kadar açıklandığını ve anlaşıldığını da sanmıyorum. Düşünce sistematiğimin arkasında, Diez'in de yer aldığı asır başında başlamış bir sanat felsefesi hareketi vardı. Sanat eserinin üslup özelliklerini sağlayan niteliklerin ne olduğu ve nereden kaynaklandığının araştırılmasıyla ilgili bir hareketti bu.</p>

      <p class="e-paragraf">Burada sanat eserinin bütünlüğünün niteliği, sanat eserinde-mimarîde mekân telakkisi, parça bütün ilişkisi, statik-dinamik güç meselesi ve bunların da ötesinde, tezyinlilik meselesi gibi önemli hususlar gündemdeydi.</p>

      <p class="e-paragraf">Bunları maalesef o tarihlerde, Türkiye'de tartışmak söz konusu olmadı. 1983'te ise bddiğiniz gibi Ağa Han ödülü çeşitli tartışmalara sebep oldu. Tartışma, mimarkk eğitimi bulunmayan Nail Çakırhan'ın kendisi için inşa ettiği evle ödül alması noktasında odaklandı.</p>

      <p class="e-paragraf">Jürinin ekseriyetle aldığı karar Türkiye'de çok tartışıldı hatırlarsanız.</p>

      <p class="e-paragraf">Türkiye'de yapılacak ödül merasiminin iptal edilmesi için bile teşebbüsler oldu mimar meslektaşlar tarafından. Kenan Evren'e gittiler, Evren'in merasime katılmamasını istediler. Çok geniş bir polemiğe girdiler. Neticede, benim de jüri üyesi olarak olumlu oy kullandığım karar, Türkiye'de mimarlık hakkında çok geniş bir tartışmanın başlamasına yol açtı. Bu tartışmanın, çok sert çıkışlara muhatap olmama rağmen, bir taraftan da çok yararlı olduğu kanaatindeydim. Gerçi yine de tartışma oldukça sınırlı ve yüzeysel kaldı. Oysa Nail Çakırhan'ın yapısına ödül verilmesinin haklı sebeplerinden biri, evin hatimlerinin çok maksatlı kullanış biçimine uygun olmasıydı.</p>

      <p class="e-paragraf">İzah etmeye çalıştım ama tartışmalar içerisinde bu mesele adeta tamamen bir kenara bırakıldı.</p>

      <p class="e-paragraf">Bugün Türkiye, önümüzdeki 30 yılda 60 milyon insana ev yapmak mecburiyetiyle karşı karşıyadır.</p>

      <p class="e-paragraf">Osmanlı evinin çok maksatlı kullanış biçimi asgari %30'luk bir tasarruf sağlayabilir inşa edeceğimiz evlerin hacimlerinden. Bu da, kabaca bir hesapla 600 trilyonluk bir tasarrufa tekabül ediyor otuz yılda.</p>

      <p class="e-paragraf">Mimarlık camiası bu konuyu tartışmadı, gündeme getirmedi.</p>

      <p class="e-paragraf">Mesele, mimarlık diploması olan yahut olmayan kişinin ödül alması meselesi değildir. Mesele, ödüle layık görülen yapının özelliklerinin ve Türkiye için öneminin ne olduğudur. Asıl bu tartışılmalı. Bunun dışında başka olumsuzluklar da oldu. Nail Çakırhan Evi'nin ödül almasının ardından, bu evin, son derece yoz, olumsuz kopyaları gündeme geldi. Bir grup insan Nail Çakırhan'a yüklenir ve ona karşı çıkarken, bir başka grup da yanlış bir biçimde savunmasını yaparak ödülü zayıflattı.</p>

      <p class="e-paragraf">Ve bu arada, ödül alan yapının son derece yoz ve olumsuz kopyalarından oluşan yeni bir taklitçilik ortaya çıktı ve hızla çoğaldı.</p>
</body>
</html>