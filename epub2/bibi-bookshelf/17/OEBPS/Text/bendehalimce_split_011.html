<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>bendehalimce</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_12">ALTINCI BÖLÜM<br class="chapter"/>
  İki Yol</h2>

  <h3 class="ortayazi1" id="calibre_toc_33">I</h3>

  <p class="normal">Hamallar tutup kitaplarını Nil Nehri’ne attırmasının, sırtındaki ipekli saray giysilerini çıkarıp, üzerine basit bir derviş abası geçirmesinin ve mal mülk olarak nesi var nesi yoksa dağıtmasının üzerinden bir yıla yakın bir zaman geçmişti. Varıp Şeyh Ahlati’nin önünde diz çökmüş, boyun eğdiğini, onun önderliği altında kendini yetkinleştirme yolunda yürümek istediğini söylemiş, iznini dilemişti.</p>

  <p class="normal">Hüseyin Ahlati için görkemli bir zafer günü oldu o gün. Dile kolay: Resmi bilimin doruklarından, zamanın en büyük alimlerinden fakih Bedreddin Mahmud tekkesine gelmiş ve müridi olmaklığına iznini dilemişti.</p>

  <p class="normal">O gece, ney ve nakkarelerden yükselen müziğe uyarak, dervişler, sabaha kadar, kendilerinden geçene dek dönüp durdular. Taht varisinin eski öğretmeni, eski fakih, Bedreddin Mahmud da dönenler arasındaydı ve yorgunluktan ayakta duramayana dek bu işi sürdürmüştü. Şafak söktüğünde ise, Şeyhle sonu gelmeyen söyleşilerine başlamış bulunuyorlardı: Öylesine bir söyleşiydi ki bu, ruhsal ve bedensel besinlerini almak için zorunlu ara vermeler, her ikisine de can sıkıcı bir terslik, engel olarak görünüyordu.</p>

  <p class="normal">“Size, öğüt örnek olacak şey yine sizdedir, ama siz bunu bilmezsiniz” der sufi şeyhler. Bu sözün en dikkate değer yorumlarından birine göre, burada vurgulanan, herkeste bir “gizli öğretmen”in var olduğudur. Şeyh Hüseyin Ahlati’nin en büyük ustalığı da, bu “gizli öğretmen”in kolayca anlayacağı dili bulmayı bilmesiydi. Başka bir deyişle Şeyh, öğrencilerinin düşünce ve davranışlarını yeniden düzenlerken, her şeyden önce onların yaşam deneyimlerine başvurur, bunun önemini açıklar, eğer yaşam deneyimleri yeterli değilse, dağarcıklarını yeni deneyimlerle zenginleştirmeye çalışırdı.</p>

  <p class="normal">Bedreddin, ulemadandı; ilahiyat, hukuk üzerine geniş bilgisi vardı; bu yüzden de Ahlati Bedreddin’le onun anlayacağı dilden, onun deneyimlerinin dilinden konuşuyordu. Kur’an metinlerine; dinsel öykü ve söylencelere dayanan bir dildi bu. Bedreddin’e buralarda anlatılanların ruhbilimsel yorumlarını yapıyor, metafora dayanan yeni bir düşünsel yapı kurmaya çalışıyordu onda.</p>

  <p class="normal">Aslında sufiler için tüm dünya bir büyük ad değiştirme olayından başka bir şey değildir: Hakikatin ad değiştirmesi... Makrokozmosun, evrenin sonsuzluğundan, mikrokozmosun –insanın– sonsuzluğuna dek, birbiriyle içiçe geçmiş sonsuz sayıda anlamın ad değiştirmesidir burada sözkonusu olan. “Sapından tutup küçücük bir çiçeği salla, yıldızların dayandığı temel sallanır” der sufiler. Evrenin birliği inancını dile getiren bir sözdür bu. Evren ise sufiler için, hakikatin birliğinin yansısından başka bir şey değildir. Evrende her şeyin birbiriyle ilişkili olduğu, karşılıklı bağımlılık içinde bulunduğu inancı, insan aklının bütün ilişkileri, bütün karşılıklı bağımlılıkları kavrayamayacağı inancıyla içiçedir. Sufilerin öğretim yöntemleri ise, konunun çerçevesini genişletmemek, tam tersine, konuyu olabildiğince dar tutarak derine inmektir. Genişlemenin gereği yoktur, çünkü nasılsa her şeyin, her olgunun temelinde birlik vardır.</p>

  <p class="normal">Sufi şeyhler yıldızları, madenleri, sayıları, bitkileri de inceliyorlardı. Ama asıl konuları, birliği ve çelişkileriyle insandı; onun ruhsal dünyası, bilme, kavrama, öğrenme, kendini yetkinleştirme yetisiydi. Sufi şeyhler yüzyıllar boyunca hem kendilerinin hem de başkalarının bilinçaltını yönetmeyi ve yönlendirmeyi öğrenmişler, bilincin yanı sıra, insan bedeninde olup biten pek çok şeyi de kavrayabilmişlerdi. Bu işte anahtarları soluma olmuştu: Çünkü soluma bilinç dışı olarak gerçekleşiyordu, ama aynı zamanda bilincin yönetsel etkisi altında değişebiliyordu.</p>

  <p class="normal">“Zikr” adı verilen ritmik ünleyişlerin eşliğinde yapılan derviş dansları, sufilerin inanışına göre hem insanı özgür ve erkin kılıyor, hem de tinsel güçlerin yoğunlaşmasını sağlıyordu. Dans ve zikr, solunum sistemine idman yaptırmaya yönelik, her ayrıntısı inceden inceye hesaplanmış karmaşık bir uygulamaydı.</p>

  <p class="normal">Söyleşiye başladıklarında Şeyh Ahlati Bedreddin’e:</p>

  <p class="normal">— Yüreğin aşırı büyük, dedi. Bilincinin onu haksızlıkla, adaletsizlikle barıştıramayacağı kadar büyük. Başkalarına kör oldukları için kızıyorsun. Peki ama işe neden kendinden başlamıyorsun?</p>

  <p class="normal">Dış dünyanın kuruluşu iç dünyanın kuruluşuyla başlar. Sufilerin kuşaklar boyu işleyip oluşturdukları “tarikat”tır insanı buraya getirecek olan. Ve yürek bu yolculukta, körü elinden tutup yeden kişi görevindedir.</p>

  <p class="normal">“Ve Şeyh ona bir kâse aşk sundu. O, bu kâseden bir yudum aldı ve sarhoş oldu. Yüreğinden yükselen çığlık gökkubbeye ulaştı. Kendisini sonsuz bir ummanın sularına gömülmüş buldu; ummanın ucunda peygamberler şaşkınlıktan öylece donup kalmışlardı.” Torunu Halil, elli yıl sonra, Bedreddin’in başına gelenleri böyle betimleyecekti.</p>

  <p class="normal">Bedreddin yolun ortasına kadar şeyhin gözetimi altında, ama onun yardımı olmaksızın dört duraktan geçti. Bakışlarını dışsal olandan –geçici olandan sonsuz olana, saltık olana– çevirdi. Yasak edileni edilmeyenden kılı kırk yaran bir incelikle ayırdı ve yasak edilenlerden hep geri durdu. Sonra fazlalıklardan kaçınmaya başladı: Gereksiz giysilerden, lezzetli yiyeceklerden, yakınlarından, dostlarından, oğlundan, karısından... düşüncelerini hakikatten uzaklaştıracak her şeyden.</p>

  <p class="normal">Peki nereye gidiyordu? Bunu bilmiyordu. Ülke ülke gezerek açık bilgiyi aradığı sıralar nereye gittiğini biliyordu. Çünkü bir kalabalığın içindeydi ve bu kalabalığın, nereye gittiğini bildiğini sanıyordu. Herkes böyle düşünür aslında: Madem ki bir sürü insan yürüyüp duruyor, demek ki nereye gittiklerini biliyorlar. Gerçekteyse kalabalık bir yere gitmez.. Doğar doğmaz sen de kalabalığın bir parçası olursun; sen doğana dek yine öyle hareket halindedir bu kalabalık. Kalabalıklar gezinir, dolanır, ama bir yere varmaz. Buna karşılık insana bir rahatlık duygusu verir; çünkü senden daha görmüş geçirmiş, daha yaşlı, daha deneyimli bunca insanın içindesin; elbette nereye gittiklerini bilen insanlardır bunlar.</p>

  <p class="normal">Ama işte Bedreddin yüreğin içine düştü. Daha doğrusu yuvarlandı. Dipsiz bir kuyuya düşüş gibi bir şeydi bu. Yürek, ölçülüp biçilmiş, işlenmiş, hazırlanmış bir yer değildi. Orada yol levhası, işaret kazığı, şamandıra gibi şeyler de yoktu. Böylece gitgide daha büyük bir korkuya kapıldı Bedreddin.</p>

  <p class="normal">Yeniden doğmalıydı. Ama bunun için önce ölmesi gerekirdi. Eski kalıp ona dar gelmeye başlamıştı artık. Ne yana baksa ne yana devinse; hep bir taş duvarla karşılaşıyordu, hep bir taş duvara çarpıyordu. Ama ölmek de korkunç bir şeydi. Geçmişin devamı değildi ölmek, kopuştu.</p>

  <p class="normal">Gençliğinde kitabî bilgiyi ya da sufilerin deyişiyle “açık bilgi”yi edinmek için nasıl büyük bir tutkuyla atıldıysa şimdi de eski “ben”ini yok etmek, dogmalardan, kitaplardan, kendi yargılarından ve başkalarının yargılarından oluşan duvarları yıkmak için aynı tutkuyla atılıyor, yürek yoluyla anlamaya ya da sufilerin deyişiyle “perdenin gerisinde gizli bilgi”ye teslim ediyordu kendini. Bu yolda onu kışkırtmak gerekmiyordu, hatta tam tersine tutmak, yavaşlatmak, hızını kesmek gerekiyordu. Ama Ahlati ne onu, ne ötekini yapıyor, yeni müridinin kendini yok edecek ışığa atılan pervane gibi, kendi esrimesinin ateşi içinde yanışını sessizce izliyordu.</p>

  <p class="normal">İyice zayıflamış, kara kuru bir beden; avurtları çökmüş, elmacık kemikleri dışarı fırlamış bir yüz; çukurlarına kaçmış, kor gibi yanan gözler; kendi içine çevrilmiş bakışlar... Bedreddin “sabır” aşamasına ulaştığında bu durumdaydı. En kahredici acılara bile hiçbir hoşnutsuzluk belirtisi göstermeden katlanma niteliğinin kazanıldığı aşamaydı bu. Sonra, tevekkül aşaması: Yaşamın tek bir güne, hatta ana bağlandığı aşamaydı bu... Çünkü sufilerin inancına göre dünya her an yıkılır, her an yeniden yapılırdı.</p>

  <p class="normal">Sufilerin kendilerini “ehli vakt” diye adlandırmaları da bu yüzdendi: Her anı bütünüyle, dolu dolu yaşamaya çalışırlardı.</p>

  <p class="normal">Bedreddin’in “sabr”ında da, “tevekkül”ünde de Şeyh aynı esrimeyi görüyordu. Bu durum, yeni öğrencisinin bir sonraki aşamaya, “rıza” durağına geçmesine engel oluyordu. Kaderin vurduğu her darbeye ya da sunduğu her başarıya, öfkelenmek ya da sevinmek şurda dursun, öfkelenmenin ya da sevinmenin akıldan bile geçirilemeyeceğini öğütleyen, hakikat yolunun yolcusuna bu niteliği kazandırmayı hedefleyen duraktı “rıza” durağı.</p>

  <p class="normal">Sıcak bir Kahire sabahı, günlerdir aç ve uykusuz olan Bedreddin bitkin bir durumda Nil kıyısına indi ve az sonra da bayıldı. El Ezher medresesinde okuyan memleketlileri kendisini kumların içinde yüzükoyun yatar buldular, tepki vermez, kımıltısız bedenini bir arabayla tekkeye getirdiler. Şeyh Ahlati, Bedreddin’in yüzüne bir ayna yaklaştırdı, bileğini tuttu.</p>

  <p class="normal">— Başlayın!</p>

  <p class="normal">Neyler çalmaya, dervişler dönmeye başladılar. Bedreddin yüzünde hafif bir esinti duydu. Gözlerini açtı. Onun kendine geldiğini gören müridler daha hızlı dönmeye başladılar. Bedreddin uzun süre dervişlerin söyledikleri şarkıyı, neylerin tutkulu sesini, ortada hızla dönen müridleri izledi... Anlayamıyordu: Yoksa ölmüş de dirilmiş miydi?</p>

  <p class="normal">Şeyh onu kendi hücresine götürdü, bir ot şiltenin üzerine oturttu, sonra hiçbir şey söylemeden kor gibi yanan gözlerini gözlerine dikip bakmaya başladı. Bedreddin, Şeyhin bakışlarının ta yüreğine işlediğini duydu. Bu sessiz bakışma epeyce bir sürdü. Ta ki Bedreddin kendini tümüyle kurtulmuş, tüy gibi hafiflemiş duyana dek... O zaman Şeyh:</p>

  <p class="normal">— Bir şey istemediğin zaman istediğin her şey senin olur, dedi.</p>

  <p class="normal">— Ama Hz. İsa, “Siz isteyin, size verilecek ve çaldığınız kapı size açılacak!” dememiş miydi? Hakikat nerede, Şeyhim?</p>

  <p class="normal">Şeyh, öğrencisinin sorusunu bir fıkrayla yanıtladı:</p>

  <p class="normal">Bir gün kadı, Hoca Nasreddin’i çağırmış, sormuş:</p>

  <p class="normal">—Kaç yaşındasın?,</p>

  <p class="normal">— Kırk!, demiş Hoca. Kadı, şaşırmış.</p>

  <p class="normal">— Beş yıl önce yaşını sorduğumda yine kırk demiştin!, demiş. Hoca Nasreddin, gururla:</p>

  <p class="normal">— Adaletin temelleri benim üzerimde yükselebilir, kadı efendi” demiş. “Çünkü sözünün eri adamım ben. Yıllar önce ne demişsem, yine aynını söylüyorum.”</p>

  <p class="normal">— Aslında sorun çok yerinde, diye sürdürdü sözlerini Ahlati. Aslında mantıklı düşünen herkes, bir bakıma, bu fıkradaki Hoca Nasreddin durumundadır. Çünkü gerçek, mantıklı değildir; sonsuzdur, ama değişmez değildir. Sonsuzluğu da bu yüzden, yani sürekli değişmesindendir. Hz. İsa’nın sözleri gerçektir; ama söylendiği yerde, söylendiği zamanda, söylendiği insanlar için. Benim sözlerimin İncil’de, Kur’an’da ve büyük din bilginlerince yazılmış kimi kitaplarda yazılanlarla çakıştığını gördüler mi; öğrencilerimin gözlerinin parladığını fark ediyorum. “Doğru, çok doğru!” diye başlarını sallıyorlar böyle durumlarda hoşnutlukla. Sözlerim, kitaplarda yazılanlara uymadı mı, susuyorlar. Oysa kendilerine kaç kez söyledim: Hangi kitap olursa olsun, nerede, nasıl yazılmış olursa olsun, orada yazılanlar geçmiştir artık, yazıldıkları zamanki anlamlarında olamazlar bugün. Akıl, geçmişi biriktirir, çünkü bir fikre varabilmek için gerekli ölçütü yalnız geçmişten alır.</p>

  <p class="normal">Akıl hep eski kapıları arar, hakikatse hep yenidir. Yeniden hareket etmek demek, geçmişte gizli olan her şeye ulaşmak demektir. Ve yenide gizli olan her şeye. Zaman, yer ve insanlar şekli belirler ve şekil böylece sonsuzcasına değişen ölümsüz hakikate dönüşür...</p>

  <p class="normal">Bu öğüt, Bedreddin için anlama kâsesinden alınmış ikinci bir yudum oldu. Ama bu kez “gökkubbeye ulaşan bir çığlık kopmadı göğsünden”, tam tersine, suskunlaştı, “kendi kendini tanımanın uçsuz bucaksız deryasına gömüldü.”</p>

  <p class="normal">Arada bir Şeyh ona bilmecemsi öyküler anlatıyor, yorumu kendisi yapmayıp, tıpkı bir ödev gibi, öykünün içerdiği gizli anlamını ondan istiyordu.</p>

  <p class="normal">Müridlerinde yeni bir düşünce yapısı geliştirirken sufi şeyhlerin sıkça başvurdukları bir yoldu bu. Sufilere göre, hakikat öğrenilmez. Hakikat, deneyimdir. Hakikat, öğretilen değil, olunan şeydir. Hakikate bilgiyle değil, anlamayla ulaşılır. “Bilgi, yalnızca belleğinizin bir parçasıdır. Anlamaksa varlığınızın bir parçası.” Kişiyi, anlamayı olanaklı kılan duruma götüren tek yol “tarikat”tır.</p>

  <p class="normal">Sufi şeyhler, şarkı söyleyip dans etmeyi, çeşitli dinsel dogmalar ve kuramlar üzerine düşünüp yargıda bulunmaya yeğlerlerdi. Yaşama bakışları da resmi dinsel görüşe uymazdı. Onlara göre yaşam o bir törenler yığını değil, bayramdır: Şarkı ve dans, ağaçları sallayan rüzgâra, dallarda cıvıldaşan kuşlara, toprağı sulayan bulutlara yakın olmayı sağlar. Şarkı ve dans, insanı bukağılarından, yalnız kalmış “ben”in sınırlılığından kurtarır, onu özgürleştirir ve bütünün bir parçası yapar.</p>

  <p class="normal">Bir gün Bedreddin Şeyh’e gönül borcunu dile getirecek oldu:</p>

  <p class="normal">— Siz olmasaydınız, bilim denen karanlığın içinde yitip gidecektim. Ama Şeyh kabaca kesti sözünü:</p>

  <p class="normal">— Aynı gönül borcunu benim yerime bir solucana ya da bir kurbağaya da duyabilirdin. Öğrencisindeki şaşkınlığı görünce, sözlerini açıkladı.</p>

  <p class="normal">— Şeyh Şibli’ye, “Sana hakikat yolunu gösteren kim oldu?” diye sormuşlar, “Bir köpek”, demiş Şeyh ve anlatmış: “Bir gün, bir su kıyısında, susuzluktan ölmek üzere olan bir köpek gördüm. Köpek, içmek için suya her hamle edişinde suda kendi suretini görüyor ve bunu başka bir köpek sanıp korkuyla geri kaçıyordu. Sonunda susuzluğu içindeki korkuya üstün geldi ve köpek suya atladı. Atlamasıyla da sudaki suret kayboldu. Gereksindiği şeyle kendisi arasındaki engel, kendisiydi. Ben de, kendim sandığım şeyin aslında içimdeki engel olduğunu anladığımda engel ortadan kalktı. Ama bana yolumu ilk gösteren bu sokak köpeği oldu.”</p>

  <p class="normal">Öğrenmeye hazır durumda olan, kimden olsa öğrenir... Şibli’nin sözlerini herhalde böyle anlamak gerek, diye düşündü Bedreddin. Yani öğrenmek, öğretmene değil, sana bağlı. Eğer sen olgunlaşmamışsan, değil herhangi bir öğretmen, peygamber olsa sana bir şey öğretemez. Eğer sen hazırsan, bir köpek bile sana hakikat yolunu gösterebilir. Yaşadığımız her an, bizim için bir rehberdir. Ve ben her gün bana yol gösterecek fırsatları görmeden, yanlarından geçip gittim. Bildiğimi sanıyordum çünkü, buydu benim talihsizliğim. Ben biliyorum, diyordum. Oysa kim ki bilir; bir daha hiç öğrenemez. Önce, bilmediğini bileceksin. O zaman öğüt-akıl dört bir yandan yağar üzerine. “Bir gün, bir su kıyısında, susuzluktan ölmek üzere olan bir köpek gördüm...” Susuzluktan ölecek halde su kıyısında duran bendim. Peki beni suya atlamaktan ne alıkoyuyordu? Korku. Kıyı, bildikti; suya atlamaksa bilinmezliklere dalmaktı. Bilinmeyen, akıcıdır, boyuna değişir: Su gibi; bilinen, ölüdür: Kıyı gibi. Korku her zaman: “Alışkın olduğundan şaşma” der. Ve ben hep bildiğim yolda yürürüm. Sürekli aynı yolda. Mutsuzdum, ama mutsuzluğumu terk edemedim: Bir alışkanlık olmuştu benim için mutsuzluğum çünkü... “Köpek içmek için suya her hamle edişinde, suda kendi suretini görüyor ve bunu başka bir köpek sanıp korkuyla geri kaçıyordu.” Suda gördüğü kendi suretiydi; kimse yoktu suda. Yapayalnızdı bu sokak köpeği, tıpkı benim şu soğuk dünyada yapayalnız olmam gibi. Hiçbir zaman kendi kendimin sınırları dışına çıkamadım. Buydu benim mutsuzluğum. Ben biliyorum, diyordum sürekli. Biriyle mi karşılaştım, hemen onu imliyor, ona dair kendi imgemi yaratıyordum. Yargılıyordum. O insan kayboluyor, geriye benim onun hakkındaki yargım kalıyordu. Ben gerçeklikte, yer alan insanla değil, kendi yarattığım imgeyle, kendi yargımla söyleşiyordum. Ta ki Cazibe’ye kadar. Cazibe’yi sevdim. Sevgi, yargı değildir. Sevgi, heyecandır. Sevgi parça değil, bütündür. Ben Cazibe hakkında yargıda bulunamazdım. Cazibe’yi, o nasılsa öylece anlamak zorundaydım. Aşk beni Ahlati’ye getirdi, bana doğru yolu gösterdi. Benim köpeğim, Cazibe’ye duyduğum sevgi oldu.</p>

  <p class="normal">Sanki bir pişmanlık nöbetine tutulmuştu Bedreddin; pişmanlığın acımasız saldırısı altındaydı. Her an çevresi sayısız yol göstericiyle doluydu, o ise bir çekmece gibi kapalı, cevahir kutusu gibi kilitliydi... Bunca yılı boşa harcamıştı.</p>

  <p class="normal">Bedreddin gitgide daha sık yalnız kalır, içine kapanır oldu... Ta ki Şeyhten “erbain” izni çıkana dek... “Erbain”, Arapça kırk demektir ve hakikat yolu yolcularının son ağır sınavlarından birini dile getirir. Hiçbir şey yemeden, hatta nerdeyse su bile içmeden, yapayalnız geçirilen kırk gün...</p>

  <h3 class="ortayazi1" id="calibre_toc_34">II</h3>

  <p class="normal">Bedreddin’deki değişiklikler herkesi yadırgatacak boyutlardaydı. Çok önemli bir kişiydi çünkü Bedreddin. İslam dünyasının en büyük hukukçularından biriydi, pek çok ülkede onlarca değerli öğrenci yetiştirmişti ve şu anda da taht varisinin öğretmeniydi. En karmaşık konularda şeriatın ne dediği onun fetvalarından öğrenilirdi. Vaaz verirdi. Yazdığı kitaplar, nice ulema için ders kitabı niteliğindeydi. Şimdiyse ne vaazlar, ne bilimsel tartışmalar, ne de kitaplar kalmıştı. Öğrencilerinden, dostlarından, ulemadan, ailesinden uzaklaşmıştı. Herkes şaşkınlık içindeydi. En fazla üzüntü içinde olanlar da memleketlileriydi. Genç Osmanlı Devleti din adamlarının umuduydu, Bedreddin. Bu ülkede yasaların güvencesi olması, din ve bilim alanındaki yetkinliğiyle bu devletin yapısına güç vermesi bekleniyordu kendisinden. Açlık ve geceler boyu süren uykusuzluk bedenini çökertmiş, dahası yaşamını tehdit eder olmuştu. Nazar etmişlerdi Bedreddin’e, yoldan çıkarmışlardı onu... Ve bunu yapanlar da şu serseri, sefih dervişlerden başkası değildi. Bedreddin’in babası Kadı İsrail’in şeyhleri ve dervişleri sevmemesi boşuna değilmiş demek.</p>

  <p class="normal">Böylece, karar verdiler: Müeyyed hemen Edirne yoluna düşecekti. Kadı İsrail oğlunu ona emanet etmişti ve Müeyyed’in birkaç aydır Bedreddin’i gördüğü yoktu. Gidip olup bitenleri anlattı mı, Kadı herhalde oğlunu yanına çağırır ve tuttuğu yolun yanlış olduğunu anlatırdı ona. Bedreddin’in, babasından başka kimseyi dinleyeceği yoktu.</p>

  <p class="normal">Müeyyed atını eyerledi, hemşerileriyle helalleşti, Cazibe’nin hayır dualarıyla yola koyuldu. Yüksek duvarlarla çevrili, göz kamaştırıcı zenginlikte, kalabalık kentleri geride bıraktı. Her yerde halkı dehşete salan bir söylenti vardı: Kuzeydoğu yönünden, Moğollardan beri benzeri görülmemiş bir istilacılar ordusu ilerliyordu. Başlarında, kendini cihan hakimi olarak adlandıran Timur vardı. Çok iyi korunan ve hiçbir düşman içeriye adımını atamaz diye ünlenen Sivas kentine on sekiz günde girmiş, kenti koruyanların cesetlerini dağ gibi yığıp, taş üstünde taş bırakmamıştı. Sivas’ın işini bitiren Timurleng’in şimdi de Malatya’ya doğru yürüdüğü söyleniyordu.</p>

  <p class="normal">Bütün bu söylentiler Müeyyed’in bir kulağından giriyor, bir kulağından çıkıyordu. Derler ki: At evine dönerken daha hızlı koşar. Müeyyed de bir an önce yurduna ulaşmak istiyordu.</p>

  <p class="normal">Denize ulaştığında büyük bir sevinç duydu Müeyyed. Karşı kıyıda minareler; damlar, Gelibolu’nun yamaçlarına yayılmış selviler görülüyordu.</p>

  <p class="normal">Batan güneşle, suları kırmızıya boyanan boğazı geçerken, kasabanın daracık sokaklarında ilerlerken yüreği hem sevinç türküleri söylüyor, hem acıdan sıkışır gibi oluyordu. Türküler söylüyordu: Yurduna, öz topraklarına kavuşmuştu çünkü. Ve acı duyuyordu: Nice yıllarını bu topraklardan uzaklarda geçirmişti.</p>

  <p class="normal">Geceyi eski bir tanıdığının evinde geçirmeye karar verdi. Bedreddin’in babası Kadı İsrail’in öğrencilerinden, hatiplik yapan bir arkadaşıydı bu. Daha oturup hal hatır bile soramamışlardı ki, avluda nal sesleri duyuldu. Dışarı bakmaya giden ev sahibi, az sonra yanında yeni bir konukla döndü. Çam yarması gibi bir oğlan irisiydi bu. Müeyyed dikkatle süzdü yeni konuğu ve tanıdı: Çocukluk arkadaşı Şahne Musa... Evet, oydu. Sevinçle kucaklaşıp öpüştüler.</p>

  <p class="normal">Musa, subaşı olmuştu; görevi gereği doğrudan doğruya Kadı İsrail’e bağlı olarak çalışıyordu. Kadı İsrail’in bütün kitaplarını kaldırıp Nil Nehrine atan oğlunun başına gelenlerden haberi vardı. Şahne Musa, Mısır’a gidiyordu.</p>

  <p class="normal">Kadı İsrail, gidip oğlunu getirmesini istemişti kendisinden:</p>

  <p class="normal">Oğlum, yaşlı babasının öbür dünyaya gözleri açık gitmesini istemiyorsa, seninle birlikte yurda dönsün. Dönsün ki, Sultanın buyruğuyla Edirne’de yaptırılmakta olan medresede bilimin ışığını yaksın. Ve de elini çabuk tutsun, çünkü ülkemiz üzerinde kara bulutlar toplaşmakta.</p>

  <p class="normal">Şahne Musa’yla Müeyyed o gece, ertesi gün ve daha ertesi gece, Gelibolu’da hatibin evinde enine boyuna konuştular. İkinci gecenin şafağında da, ayrı ayrı yönlere doğru at sürdüler. Müeyyed, Edirne’ye, Şahne Musa ise Kahire’ye doğru. Musa’nın elini çabuk tutması gerekiyordu: Timur orduları şimdi de Şam üzerine yürüyorlardı.</p>

  <p class="normal">Şam’a bir buçuk günlük yolu kalmışken, Musa müthiş bir uğultu duydu. Önce deprem oluyor sandı. Sonra, herhalde gök gürlüyor, dedi. Hatta başını kaldırıp gökyüzüne baktı. Hayır, gök alabildiğine açık, bulutsuzdu. Sonunda anladı Musa: Davullardan çıkıyordu bu gümbürtü. Hemen önündeki tepeye tırmanıp baktı: Karşısındaki küçük, kayalık vadi binlerce kısa boylu, basık yüzlü askerle doluydu. Savaş düzeninde değil, yürüyüş düzenindeydiler. Silahları atlarının terkisinde süvariler, yedek atlar, mekkareler, at kuyruğundan yapılma alay işaretleri, bölük flamaları, mızraklı süvariler, develer, filler, uzun tüylü Moğol atları, piyadeler... Müthiş bir toz kaldırarak ve pis bir koku yayarak, karmakarışık bir biçimde ilerliyorlardı. Önlerinde bir duvar gibi yükselen davul gümbürtüsüne kadar bu böylece sürüp gitti.</p>

  <p class="normal">Timur ordusunun karşısında, önde borazancıları ve davulcuları, Şam süvarileri dörtnaldılar. Güneşte pırıldayan yepyeni pusatları ve rüzgârda savrulan bembeyaz pelerinleriyle, cenge değil düğüne gider gibiydiler. Piyadeler kendilerini kalkanlarıyla koruyarak koşuyorlar, Kahire Memlükleri, üzerlerine sımsıkı oturan karç Çerkes cüppeleri içinde onları izliyorlardı.</p>

  <p class="normal">Bu küstahlık karşısında şaşkına dönen Timur ordusunun öncü birlikleri bir anlık bir panikten sonra, kılıç ve oklardan korunmak için atlarının yeleleri üzerine kapanarak dörtnala geri çekildiler. Şahne Musa o tepenin üzerinde öylece durup, bu hengamenin bitmesini bekleyebilirdi. Ama öyle yapmadı. Ona aykırı bir şey olurdu böylesi. Araplara yardım etmeliydi.</p>

  <p class="normal">Başlığını başına geçirdiği gibi kılıcını sıyırdı ve “Allah Allah” haykırışıyla tepeden aşağı dörtnala inmeye başladı.</p>

  <p class="normal">Daha sonra neler olduğunu güçlükle hatırlayabiliyordu Musa. Toz duman içinde kalan cenk meydanında, savaşın en kızgın anında, Arap saldırısının yavaşladığını hissetti. Herhalde Timur’un geri birlikleri saflarını sıklaştırmışlar ve düşman saldırısına karşı koymuşlardı. Dağın her iki yamacı boyunca, çalılıklardan, hendeklerden, çukurlardan, kayalardan atlayarak, atları bile ürkütüp art ayakları üzerine çökerten ulumayı andırır çığlıklarla Timur’un deneyimli süvarileri yarım Ay biçiminde saldırıya geçerek Mısır birliklerini birkaç parçaya bölmüşlerdi.</p>

  <p class="normal">Arap piyadeler saflarını darmadağın ederek ve sırtlarını kalkanlarıyla koruyarak, kendi askerlerinin ya da düşman askerlerinin olduğuna hiç aldırmadan cesetlere ayakları takıla takıla kaçmaya başladılar. Onların ardından da, önce isteksizmiş gibi ağır ağır, sonra gitgide daha hızlı, süvari birlikleri gerilemeye başladı.</p>

  <p class="normal">Şahne Musa da onlarla birlikte geriledi. Derken ortalığın gitgide aydınlanmaya başladığını duyumsadı: Sanki güneş ışığı bile sızdırmayan gür bir ormandan açıklığa çıkmıştı.</p>

  <p class="normal">Karşısındaki düşman askerini yere deviren Musa bir de baktı ki, yapayalnız; çevresinde kimsecikler yok.</p>

  <p class="normal">Göz gözü görmez eden toz tabakası ağır ağır çöktü. Altında atının ter içindeki sağrılarının olanca ağırlığıyla kabarıp indiğini duydu Musa. Kanlı kılıcını hâlâ dirençle tutmakta olan sağ eli ve bütün sağ kolu kurşun gibi ağırlaşmıştı. Aynı ağırlık tüm bedenini kaplamak üzereydi. Son bir çaba göstererek, atını yoldan az beriye çekti. Dört kişinin kendini çembere almakta olduğunu da o anda fark etti. Üzerlerinde kulaklıklı külrengi şapkalar, belden kemerli çuha kaftanlar vardı. Enselerinde minik bir de saç örgüsü görülüyordu. Elmacık kemikleri çıkık, gözleri kısıktı. Ganimetlerinin bir cenk atı ve sıradan Arap askerlerine benzemeyen, pahalı silahları olan tutsaklarının bir yere kaçamayacağından emin, ağır ağır yaklaşıyorlardı.</p>

  <p class="normal">Musa, kılıcını indirmiş, sessizce bekliyordu. Moğollardan biri, tutsağın çaresizliğinden cesaretlenip, iyice yaklaştı. Kılıcının namlusu omzundaydı; sol eliyle dizginleri tutuyordu. Musa kılıcını sallayarak sahte bir hamle yaptı, aynı anda da Moğol’un başı kulaklıklı şapkasıyla birlikte yere düştü. Kalan üç kişi kendisini tam bir çembere aldılar.</p>

  <p class="normal">— Erkekseniz teker teker gelin! diye bağırdı Musa.</p>

  <p class="normal">— At kılıcını, orospu çocuğu! dedi içlerinden biri yanıt olarak. Musa zaman kazanmak istiyordu.</p>

  <p class="normal">— Savaşta yiğide havlamak yakışmaz! Hele çarpışmaktan kaçınmak, ayıpların en büyüğüdür!</p>

  <p class="normal">Karşılık vermediler; bunun yerine üç yandan saldırdılar üzerine. Musa, atını olduğu yerde bir çevirdi, birini devirdi, bir daha çevirdi, ikincisini devirdi. O sırada birinin bağırdığını duydular:</p>

  <p class="normal">— Hükümdarımızın emri: Canlı yakalayacaksınız bu herifi!</p>

  <p class="normal">Sesin geldiği yana döndü Musa. Ağır ağır çöken toz bulutlarıyla gölgelenen karşı tepede, uzun tüylü vaşak kürkü şapkalarında yeşil şeritler bulunan muhafız bölüğünü gördü. Timur, tam ortalarındaydı. Atının üzerine yanpirik oturuyordu. Uzun boylu, esmer, yaşlı bir adamdı. Üzerinde basit bir yarım kaftan vardı. Yalnızca yaşı ve boyuyla ötekilerden ayrılıyordu. Daha doğrusu, boyu değil de, duruşu ötekilerden farklıydı. Yönetmeye alışmış bir buyurganın duruşuydu bu.</p>

  <p class="normal">Birden ensesine ağır bir şeyin indiğini duydu Musa. Atından yere düştü. İki kişi kollarına girip, sırtına saplanan oku bile çıkarmadan öylece, Timur’un karşısına getirdiler, diz çöktürdüler. Musa eğilip selam verecek oldu, ama sırtındaki ok yarası izin vermedi buna; boylu boyunca toprağa yıkıldı kaldı.</p>

  <p class="normal">Timur’un hemen yanında Baranduk duruyordu. Yıllardır hükümdarın sağ kolu olan bu yaşlı savaşçının gözleri keskin, haber alma kaynakları genişti. Timur, kendisini daha haydut çetelerini yönettiği zamanlardan beri tanır ve düşman içine casus sokmak, tutsakların ağzından laf almak görevlerini hep ona verirdi. Uzun, gür sakalı, pahalı silahları ve atının koşumlarının göz alıcılığıyla Musa’yı öteki Araplar arasında hemen fark etmişti Baranduk.</p>

  <p class="normal">Hele konuştuğu dili de duyunca, onun, Sultan Beyazıd’ın ülkesinin uyruğundan olduğuna hiç kuşkusu kalmamıştı.</p>

  <p class="normal">Böyle olunca da, bu sıralar aklının fikrinin Osmanlılarla meşgul olduğunu bildiği Timur’a durumu aktarmakta gecikmemişti.</p>

  <p class="normal">Timur da tutsağı kendisi sorgulamak istemişti. Ama şu işe bakın ki, tutsak konuşmak şurda dursun, nefes aldığından bile insanı kuşkulandıracak biçimde ayaklarının dibinde kımıltısız yatıyordu.</p>

  <p class="normal">Hükümdarın zaten çekik olan gözleri öfkeden büsbütün kısıldı. Derhal Musa’yı oklayan askerin bulunup kafasının vurulmasını emretti. Yaralı da hemen sıhhiye çadırına götürülecek ve ordunun en iyi hekiminin bakımına verilecekti.</p>

  <p class="normal">Askeri tabip usta bir neşter darbesiyle yarayı açtı; oku çıkardı. Şahne Musa, yarasının açılışının verdiği dayanılmaz acıyla kendine geldi. İlk sözü, “Su verin!” oldu. “Su yasak!” dedi tabip. Musa duyulur duyulmaz bir sesle, “Hiç değilse abdest almam için...” dedi, “...namaz kılacağım.”</p>

  <p class="normal">Ertesi gün, tutsağın kendine geldiğini öğrenen Emir Baranduk geldi çadıra. Yiğitliğini övdü Musa’nın ve gönlü yüce hükümdarlarının ona büyük bir şeref bağışlayacağını, kendisiyle baş başa söyleşeceğini bildirdi. Sonra, Musa’nın doğrulmasına ve çadırdan çıkmasına yardım etti.</p>

  <p class="normal">Açık havaya çıkınca Musa’nın başı döndü: Emir Baranduk tutmasa olduğu yere yığılıp kalacaktı. Timur’un akkeçeden, sivri tepeli çadırına kadar, Baranduk’un kolunda güçlükle ilerleyebildi. Çadırın önünde, uzun bir sırığın ucunda, sırma tellerle örülmüş kara at kuyrukları dalgalanıyor, altın bir yarımay ışıldıyordu.</p>

  <p class="normal">Timur, deri bir minder üzerinde oturuyordu; sağ bacağını ileri uzatmıştı; ona ömrü boyunca hayatı zehir etmiş çok eski bir yara vardı bu bacağında. Esmer yüzünde çekik gözleri dimdik bakıyordu. Ve ne garip: Savaş meydanlarında ölümden şuncacık korkmayan Musa, bu delici bakışlar karşısında ne yapacağını şaşırmış, ürkekleşmişti.</p>

  <p class="normal">Timur, ellerini göğsünde kavuşturdu. Baktı ki tutsak güçlükle ayakta durabiliyor, eliyle oturmasını işaret etti.</p>

  <p class="normal">Bakışlarını Musa’nın gözlerinden ayırmadan sordu:</p>

  <p class="normal">— Kimsin? Necisin?</p>

  <p class="normal">Şahne Musa ona her şeyi anlattı. Kadı İsrail’i, onun oğlu Bedreddin’i; Bedreddin’in Kahire’de bilimin, bilgeliğin bir yıldızı olduğunu, Kadının kendisine, biliminin ışığıyla Osmanlı toprağını aydınlatması için oğlunu yurda getirmesi görevi verdiğini...</p>

  <p class="normal">— Ama sen görevini yerine getirmedin?, dedi Timur, sertçe. N’ene gerekti de bu savaşa katıldın?</p>

  <p class="normal">— Suçluyum, yüce emir, kendimi tutamadım.</p>

  <p class="normal">— Kendini tutamadın mı? Türksün, bizim konuştuğumuz dili anlıyorsun, ama tutup Arapların safında savaşa katılıyorsun. Neden?</p>

  <p class="normal">— Onlar sayıca daha azdılar da ondan, yüce emir.</p>

  <p class="normal">— N’olmuş sayıca daha azsalar?</p>

  <p class="normal">— Bizde mertliğin, yiğitliğin gereği budur, yüce emir. Bir Türkmen her zaman zayıftan yanadır. Timur sustu. Bir süre düşündü. Sonra öğüt verir bir edayla:</p>

  <p class="normal">— Zayıf uğruna gebermede değil, zafer kazanmadadır yiğitlik!</p>

  <p class="normal">Baranduk başını sallayarak hükümdarını onayladı: “Doğru, çok doğru!” Timur’un karşısındakinin haklılık zırhını mızrakla deler gibi, en doğru, en yerinde sözü bulup söyleyebilme yeteneğine her zaman hayranlık duyardı Baranduk.</p>

  <p class="normal">Timur, daha sonra, Osmanlı başkenti ve Beyazıd üzerine sorular sordu. Musa gerçek düşünceleri neyse, anlattı; ne bir şey ekledi, ne bir şey gizledi. Gâvurlara karşı kazanılan zaferlerden sonra Osmanlı başkenti alabildiğine gelişmiş, güzelleşmiş, bayındırlaşmıştı. Sultan kılıcını Konstantinopol üzerine kaldırmıştı, tahtını buraya taşımak niyetindeydi. Ama, bir yandan da Bursa’ya olsun, Edirne’ye olsun, yeni yeni camiler yaptırıyordu. Sultan Beyazıd yiğit, akıllı, dindar, iman sahibi bir insandı.</p>

  <p class="normal">— Bir bakarsınız parlayıverir... Ama hemen sonra pişman olur, geçer öfkesi. Sonra, sarayından bilginler, şeyhler hiç eksik olmaz. Allahın ondan, onun yapıp ettiklerinden hoşnut olması için neler yapması gerektiğini, bir mümin olarak nasıl yaşamak gerektiğini hep onlara sorar, onların öğütlerine, uyarılarına kulak verir. Bakımevleri, hastaneler yaptırmıştır. Çünkü dullara, yetimlere, öksüzlere, sakatlara, fakire fukaraya bakmamız, yardım etmeniz Allahın emridir. Sonra, haksızlığa, adaletsizliğe hiç katlanamaz. Bir seferinde, bazı kadıların rüşvet aldığını duyunca, hepsinin toplanıp diri diri yakılmasını buyurdu.</p>

  <p class="normal">Timur merakla:</p>

  <p class="normal">— Yaktırdı mı gerçekten? diye sordu.</p>

  <p class="normal">— Yok. Bağışladı. Halk da onun hakseverliğini, acımasını ululadı.</p>

  <p class="normal">Kendisine ayrılan çadıra güçlükle dönebildi Musa. Yatağına uzanmasıyla da kendinden geçmesi bir oldu. İki gün sonra hükümdarın iradesini ilettiler kendisine: Yeni bir at verilecekti Musa’ya (kendisininkinde savaştan sonra binilecek hal kalmamıştı), yeni giysiler verilecekti (han giysileri; kendi giysilerinin savaştan sonra giyilecek hali kalmamıştı) ve kendini toparlar toparlamaz da gönderildiği yere gitmesi için selametlenecekti. Sonra, Edirne’deki kadıya, onun Kahire’deki oğluna ve dahi bütün ulemaya, fakihlere, şeyhlere iletsindi ki: Allahın Kılıcı, Cihan Hakimir, Kutbüddin Emir Timur, Hak dininden olan bilim adamlarını bağışlamaktadır; himayesini isteyen herkese yardım edecek, herkesi koruyucu kanıtları altına alacaktır. Bütün bunları onaylamak üzere de Musa’ya, bir tür izin belgesi niteliğinde, Selçuklu dinarından az daha büyük, bakır bir ferahi verildi: Bu metal izin belgesi üzerine, Timur’un adıyla birlikte, bu belge sahibine her türlü yardım ve kolaylığı göstermeyenlerin en ağır biçimde cezalandırılacakları yazılmış ve üç halkadan oluşan hükümdarın mührü basılmıştı. Bu mühür, Timur’un fethettiği bütün topraklarda, bütün kapıları açan bir anahtardı.</p>

  <p class="normal">Bedreddin Kahire’den ayrılmak istemiyordu.</p>

  <p class="normal">Şahne Musa, babasının dileğini geri çevirmemesi için yalvardı ona.</p>

  <p class="normal">— Altınlar, atlaslar içinde yüzmüyorum ben, bahadır!, dedi Bedreddin. Şu üzerimdeki çuldan başka hiçbir şeyim yok. Kim olduğumu anlayabilmek için her şeyden yüz çevirdim. Şu anda ben bir yere gidemem, gidebileceğim hiçbir yol yok. Çünkü eski Bedreddin öldü, yenisi de daha doğmadı. Bu yüzden şeyhime boyun eğmek zorundayım.</p>

  <p class="normal">Musa, yaşlı babasının, bu gazi babanın soyunun umutlarını gerçekleştirmesi için yalvardı Bedreddin’e: Onun aydınlık yüreğine, ışıklı aklına tüm Türk topraklarının gereksinimi vardı.</p>

  <p class="normal">Bedreddin’in çökmüş yüzünde acılı bir gülümseme belirdi.</p>

  <p class="normal">— İnsanlar şu dünyada birilerinin beklentilerini gerçekleştirmek için yaşamazlar. Herkesin kendi yazgısı vardır. Bana gelince, kendime bile hayrım dokunamayacak kadar acınası bir durumdayım, nerde kaldı ki soyuma, yurduma yuvama hayrım dokunsun.</p>

  <p class="normal">Musa, ayaklarına kapandı, yalvardı, ama boşuna.</p>

  <p class="normal">— Var memlekete git. Anama babama ellerini öptüğümü söyle, beni bilen, adımı yadeden herkese hayır dualarımın onlarla olduğunu ilet. Sanmasınlar ki, ömrümün sonuna kadar bu karanlıkta kalacağım. Ya yırtacağım bu karanlığı, ışığa kavuşacağım, ya da öleceğim.</p>

  <p class="normal">Yapılabilecek bir şey yoktu. Ne yapsın Musa, yol hazırlıklarına başladı.</p>

  <p class="normal">İlkyaz otlarının kokusuyla birlikte, Kahire’ye bir de haber ulaştı: Şam dolaylarında, Barada ırmağı deltasındaki Guta vahasında kışlayan Timur ordusu gece yarısı buradan ayrılmıştı. Peki, hedefleri neresiydi? Kafkaslar mı? Bağdat mı? Yoksa Edirne mi? Şahne Musa tez olmalıydı: Bir savaşçıydı o.</p>

  <p class="normal">Timur, cihanı fethetmeye gitti. Şahne Musa, gerekebilir diyerek yurdunu savunmaya gitti. Bedreddin, şeyhiyle birlikte Kahire’de kaldı..</p>

  <p class="normal">Bugüne dek Bedreddin’in yalnız öğretmenleri olmuştu.</p>

  <p class="normal">Öğretmenler için önemli olan öğretiydi; onlar için öğrenciler, öğreti için gerekli oldukları kadar önemliydiler. Öğrenciler değişir, ama öğreti kalır.</p>

  <p class="normal">Şeyh Ahlati öğretmen değil, ustaydı. Onun için önemli olan insandı: Kendinde alem belirmiş olan, “bütün”ün biricik ve tekrarlanamaz sureti, insan. Tıpkı parmak izi gibi, değişmeden kalan. Bütün öğretiler, yöntemler, kuramlar onun için yalnızca bir araçtır. Bütün bu şeyler, olanakları tükendiğinde, değişirler. Öğretiler değişir, ama insanlar kalır.</p>

  <p class="normal">Öğretmenler Bedreddin’e bilgi veriyorlardı. Din tarihi, şeriat üzerine bilgiler... Ve insanlarla nasıl yaşanacağını öğretiyorlardı.</p>

  <p class="normal">Ahlati içinse sorun, hakikati anlatmak, öğretmek değil, hakikate götürmekti. Hakikat; öğrenilen değil, olunan şeydi. Usta, bilgi vermiyordu.</p>

  <p class="normal">O, gösteriyordu: Kendi içine kapanmaya engel olan duvarların nasıl yıkılacağını ve kendi kendisiyle nasıl yaşanacağını.</p>

  <p class="normal">Öğretmenler Bedreddin’i, öğretmenlerin yapması gerektiği gibi, kendilerinden uzakta tutuyorlar, araya mesafe koyuyorlardı. Öğrenme, bellekle, fikir yürütmekle, hüküm vermekle olurdu. Bu arada sağduyunun evi emre hazırdı: Baktın bir terslik var, hemen oraya dönerdin.</p>

  <p class="normal">Anlamaksa, ruhsal çaba işiydi. İnanç gerektirirdi. İnançsız anlamak olmazdı. Ve inanç, kendi evini yakmak demekti. “Hakikati aramaya çıkan, yuvasından uçup dönüş yolunu bulamayan kuşa benzer panik içindedir.”</p>

  <p class="normal">Timur ülke üstüne ülke fethetti. Taş üstünde taş komadı: Kaleleri yıktı, kentleri yaktı. Bozkırları göz alabildiğine öldürdüğü insanların cesetleriyle kapladı, canlı insanlardan kuleler kurdu kendine. Yürek denen şeyi çoktan yok etmişti içinde. Aynı şeyi yakınlarında da yapmıştı. Attığı her adım, karşılaştığı herkesin yüreğini ağzına getirdi. Kimini bağışladı, kimini ödüllendirdi. Ve hükümdar Timur büyüdükçe, insan Timur ufaldı.</p>

  <p class="normal">Bedreddin Kahire’deki tekkesinde kendine ulaşma yolculuğunu aşama aşama gerçekleştirdi; bir duraktan ötekine ölü hükümlerin kalelerini, bencilliğin bendlerini yıka yıka ilerledi. Böylece fakih Bedreddin, öğretmen Bedreddin, kadı oğlu Bedreddin, Müslüman Bedreddin gitgide ufalırken, insan Bedreddin gitgide büyüdü.</p>

  <p class="normal">Hiçbir şey vermeden, bir şey alınmaz. Kendini tümüyle elde edebilmek için dünyadan tümüyle vazgeçmen gerekir.</p>

  <p class="normal">Bedreddin, içsel ilerleyişini sürdürüyordu, dışardan hiçbir şey dikkatini dağıtmamalı, bu ilerleyişe engel olmamalıydı.</p>

  <p class="normal">Gönüllü tutsaklığa: “Çile”ye gitgide daha sık başvurur oldu. Yemeksiz, ışıksız, insansız... Yapayalnız. Ahlati anlıyordu onu: Manevi nimetlere kavuşabilmek için, maddi nimetlerden vazgeçmek gerekirdi.</p>

  <p class="normal">Bedreddin, hakikat yolu yolcusunun kendini tıpkı evren gibi öncesiz ve sonrasız duyduğu, dalgaların denizden ayrılmazlığı gibi kendini evrenin bir parçası olarak duyumsadığı bir manevi konuma ulaştı.</p>

  <p class="normal">Yıllar sonra mücadele arkadaşlarına Kahire deneyiminden söz etmesi gerektiğinde bu konumu şu sözlerle açıklayacaktı: “Bütün duyuları terk eder yolcuyu. Ama hayır: Bu ne baygınlık, ne uykudur. Uyumadığı halde yolcu bedeninin büyüdüğünü, genişlediğini ve tüm dünyayı içine aldığını görür. Dağları, ırmakları, ağaçları, bahçeleri, dünyada ne varsa her şeyi kendi içinde bulur. Dünya o olur, o da dünya. Neye baksa, kendisi. Kendisi olmayan bir şey bulamaz. Neye baksa, baktığı şey olur. Neye baksa, baktığı şeyin kendisi olduğunu anlar. Güneş ile zerrenin aynı şey olduklarını kavrar, aralarında bir ayrılık düşünmez. Zaman da tek bir zaman olur onun için: Başlangıç ve son, ilksizlik ve sonrasızlık tek bir anın içinde erir. Sözcüklerle anlatılabilecek bir hal değil bu. Başından geçmeyen anlayamaz.”</p>

  <p class="normal">“Gizler yazıcıları” Bedreddin’in anlattıklarını böylece kaydettiler, onun “Varidat”ına böylece geçirdiler.</p>

  <p class="normal">Bedreddin Kahire’de manevi gelişmesini sürdürür ve nesnel dünyayı kendi iç dünyası haline getirerek “tarikat”ın doruğuna doğru yürürken, Aksak Timur da hükümdarlık gücünün doruğuna yaklaşıyordu. Bağdat’ı yerle bir ettikten sonra Karabağ’daki inine çekilmiş, göz alabildiğine uzanan yaylaklarda kışı geçirirken asker, silah, araç, gereç eksiklerini tamamlayarak ilkyazla birlikte baş düşmanı, asıl rakibi Osmanlı Sultanı Yıldırım Beyazıd’ın üzerine yürümüştü.</p>

  <p class="normal">Timur ordusuyla Yıldırım Beyazıd’ın ordusu, sıcak bir yaz sabahı, Ankara yakınlarındaki geniş bir düzlükte kapıştılar.</p>

  <p class="normal">Timur’un Hindistan’dan getirdiği fillerin, Beyazıd’ın süvarilerini ezip geçmesi zor olmadı. Bu arada, Altın Ordu’dan Yıldırım Beyazıd’a kaçan kimi Tatar önderleri, dil ve kültür olarak Timur ordusunu kendilerine daha yakın buldukları için onun saflarına geçtiler.</p>

  <p class="normal">Osmanlı hükümdarına bağlı kimi beyler de, yönettikleri toprakları Timur’un kendilerine geri vereceği umuduyla Yıldırım Beyazıd’a ihanet ettiler.</p>

  <p class="normal">Anadolu toprakları, zorbalar, yağmacılar ordusunun karşısında korunmasız, boylu boyunca uzanıyordu. En hünerli sanatçılar, genç, güçlü delikanlılar, alımlı, güzel kızlar tutsak edilip Timur’un korkunç Semarkand’ına götürüldüler. Çuvallar dolusu altın, değerli taş, halı, silah, göz nuru nice değerli eşya katar katar kervanlara yüklenip götürüldü. Kentler yakıldı, saraylar yıkıldı, kaleler yerle bir edildi.</p>

  <p class="normal">Bedreddin’e nicedir artık iç huzuruna kavuşmuş gibi geliyordu. Ama yeni bir çileyi daha tamamlayıp hücresinden çıktığında, memleketinden gelen haberler onun kulağına ve yüreğine de ulaşmaya başladı.</p>

  <p class="normal">Sultan Beyazıd, tutsaklıkla gelen aşağılanmaya katlanamamış ve ölümü yeğlemişti. Ama Sultan için Türk toprakları yalnızca bir mülktü, Bedreddin içinse bu topraklar onun kendisiydi. Yakılan, yıkılan her kent O’ydu. Öldürülen, ırzına geçilen, soyulan, yağmalanan herkes O’ydu. Ve her katil, her soyguncu, her yağmacı yine O’ydu.</p>

  <p class="normal">Acısı katlanılabilecek gibi değildi. Bu acıyı bastırsa bastırsa bedensel acılar bastırabilirdi. Bütün metaneti yitip gitmişti. Bu yüzden Bedreddin yeniden çileye çaldı kendini; hiçbir şey yemedi, içmedi: Hiç kimseyle görüşmedi.</p>

  <p class="normal">Bedeni incecik bir söğüt dalına döndü, hani rüzgârda uçup gidiverecekti nerdeyse.</p>

  <p class="normal">On günde bir testisine su koyan derviş, bir gün koşarak Şeyhin yanına vardı ve durumu bildirdi:</p>

  <p class="normal">— Gidiyor!</p>

  <p class="normal">Bedreddin gözleri açık yatıyordu. Ne ağzını açıp bir şey söyleyecek, ne de hatta gözlerini kırpacak dermanı vardı.</p>

  <p class="normal">Yüreği duyulur duyulmaz biçimde çarpıyor, soluk alıp verişi gözle zor seçilebiliyordu. Yalnız tini değil, teni de sonsuzluk alemine göçmek üzereydi.</p>

  <p class="normal">Sağaltılması işini Şeyh kendisi üzerine aldı. Bütün bedenini elma suyuyla, “sığır dili” denen otla güzelce ovdu, içmesi için ballı su verdi, süt buharı soluttu.</p>

  <p class="normal">Bir hafta sonra Bedreddin yemek yemeye başladı, bir ay sonra da ayağa kalktı.</p>

  <p class="normal">Şeyh Hüseyin Ahlati artık biliyordu: Bedreddin, yolun sonuna gelmiş, sınıra dayanmıştı. Bundan böyle ne çile çekme, ne de ustayla söyleşi gerekliydi ona. “Sâlik” olduğu sıra bütün bunlar gerekliydi; pek çok şey öğrenmek zorundaydı o dönemde. Şimdiyse unutma zamanı gelmişti.</p>

  <p class="normal">Daha önce, kuramdan; öğütlerden, buyruklardan, sözden uzaklaşmak zorundaydı, kendi özünü anlamak, bu özün gücünün nelere yeteceğini görebilmek için susmayı öğrenmek zorundaydı. Bunu öğrenmişti. Bundan böyle susmayı bir yana bırakmalıydı. Yoksa bu kez de susmak engel olurdu kendisi için, tıpkı bir zamanlar sözün engel olduğu gibi.</p>

  <p class="normal">Şeyh Ahlati artık görüyordu: Bedreddin ustalığa da, kendi dizgesini kurmaya da hazırdı.</p>

  <p class="normal">Dedi ki:</p>

  <p class="normal">— Sana şifa verecek olan tebdili mekandır. Doğuya gitmek için hazırlık gör. Tebriz’de karşılayacaklar seni.</p>

  <p class="normal">Bedreddin’in acısını görüyordu Ahlati. Bu acıyı ancak, anlamak yenebilirdi. İnsan istediği kadar öğrensin, istediği kadar düşünsün, eylem yoksa, anlamak da yoktur.</p>

  <p class="normal">Bedreddin Tebriz’e doğru yola çıktı.</p>

  <p class="normal">Timur ordusunun kışı geçirmek için konaklayacağı yer de Tebriz yakınlarında bulunuyordu.</p>

  <h3 class="ortayazi1" id="calibre_toc_35">III</h3>

  <p class="normal">Timur ordusu Osmanlı seferinden, kayalıklar arasından kıvrıla kıvrıla ilerleyen iki yanı katır tırnaklarıyla bezeli Tebriz-Sultaniye yolunu izleyerek dönüyordu. Şeyh Ahlati’nin kendisine yol arkadaşı olarak atadığı İranlılarla birlikte kaldığı tekkeden çıkan Bedreddin, cihan fatihini görmek için, herkes gibi muzaffer ordunun geçeceği yol kenarına gitti. Tebriz yolunda bu ordunun kimi marifetlerine tanık olmuştu: Yığın yığın çürümüş cesetler, leş gibi kokan yakılmış, yıkılmış kentler, başlarına gelen inanılmaz felaketten, katlanılmaz acıdan çıldırmış insanlar... Bedreddin, bütün bunları yapıp eyleyenleri bir görmek istiyordu.</p>

  <p class="normal">Askerler neşesiz, somurtkandılar. Ne müthiş bir uğultuyu andıran haykırışları, ne saldırı anında düşmanın yüreğini sıkıştıran, arslan gürlemesini andırır naraları duyuluyordu. Binler, birbiri ardınca, sessizce yürüyordu. Yalnız, arada bir atların horultuları ve mızrakların temrenlerinin birbirine çarpmasından doğan şakırtılar duyuluyordu.</p>

  <p class="normal">Atlı muhafızlarla çevrili bir cenaze arabası içinde, hükümdarın seferde ölen torunu Mirza Muhammed taşınıyordu.</p>

  <p class="normal">Bedreddin, dağlardan kar soğuğu taşıyan rüzgâra karşı abasına sıkı sıkı sarınarak, ılık nisan güneşi altında önünden bitmez tükenmez kafileler halinde geçen askerlere bakıyordu.</p>

  <p class="normal">Askerler... Basık burunlusu, gaga burunlusu, çekik gözlüsü, sakallısı, sakalsızı, ensesinde minik bir at kuyruğu olanı, cavlakı, dilleri, urukları ayrı askerler... Kıpçaklar, İranlılar, Tatarlar, Slavlar... Üzerlerine düşeni yapmış oldukları için şimdi hakettikleri dinlenmeye çekilen inanılmaz derecede yorgun insan yüzleri...</p>

  <p class="normal">Bedreddin’in Tebriz’e gelirken yolda gördüklerini ve genel olarak onlar hakkında duyduğu şeyleri yapıp edenler bu insanlar olabilir miydi? Nasıl bir insanlık dışı kin ve öfkeyle doluydu ki içleri, bütün bu yıkım ve kıyımı gerçekleştirebilmişlerdi?</p>

  <p class="normal">İlk kez gördüğü giysiler, silahlar ve yabancı yüzler arasında Bedreddin yabancısı olmadığı giysiler, yüzler, silahlar seçer gibi oldu bir ara. Yamaçtan aşağı inip yorgun argın yürüyen askerlerin arasına karıştı.</p>

  <p class="normal">Evet, onlardı bunlar! Yurtlarına göz diken can düşmanlarından yana geçenler... Vatan hainleri! Beyler, yönettikleri topraklara yeniden sahip olabilmek umuduyla ihanet etmiş olabilirlerdi, onları anlamak mümkündü, ama bunlar... Aynı aşağılık davranışı gösterirken bunların hesapları ne olabilirdi? Timur, kazandığı zaferi, gücüne ve kurnazlığına olduğu kadar bu hainlere de borçluydu. Türk topraklarının kan ve gözyaşı sellerine boğulması bu hainler yüzündendi.</p>

  <p class="normal">Birden kan beynine sıçradı Bedreddin’in.</p>

  <p class="normal">— Lanet olsun size!, diye bağırdı Türkçe. Ve yanılmadığını gördü: Anlamışlardı sözlerini ve başlarını çevirip, muzaffer Timur ordusunun içinde kendilerini aşağılayan meczup görünüşlü dervişe bakmışlardı. İşlediğiniz bu büyük günahın bu dünyada da öte dünyada da bağışı yoktur! Nasıl çiğneyebildiniz andınızı? Nasıl dönebildiniz yemininizden!?</p>

  <p class="normal">Üzerlerindeki kaftanları, börkleri lime lime olmuş savaşçılar durup Bedreddin’in çevresini aldılar.</p>

  <p class="normal">— Sultan, ulufelerimizi vermedi. Beylerimiz de karşıya geçince...</p>

  <p class="normal">— Biz neyiz ki, derviş baba? Baş nereye giderse biz de oraya...</p>

  <p class="normal">— Şan şeref umduk, utançlı hallere düştük!</p>

  <p class="normal">Bedreddin, sözlerini kesti:</p>

  <p class="normal">— İhanetin sizi getirdiği yeri gözlerinizle gördünüz. Bağış yoktur size!</p>

  <p class="normal">— Keşke savaşta şehit düşeydik de bu hallere düşmeyeydik, bu günleri görmeyeydik, derviş baba! Bilsek yapar mıydık?</p>

  <p class="normal">Bedreddin sustu. Nasıl birdenbire öfkelendiyse, öylece, birdenbire geçivermişti öfkesi. Beylerinin ardısıra koşup düşman saflarına geçerken gerçekten de ne yaptıklarını biliyor olamazdı bu zavallılar. Alınlarına ölene dek en utandırıcı damgayı yemiş şu zavallı askerlere lanet etmenin ne yararı vardı!</p>

  <p class="normal">Askerlerin arasından çıkıp yeniden yamaçtaki yerine geçmek istedi, ama aynı anda omzuna ağır bir elin konduğunu duydu. Döndü, karşısında Timur ordusunun yüksek rütbeli bir subayı duruyordu.</p>

  <p class="normal">— Benimle gel de, kimin nesi olduğunu, cihan hakiminin askerleri arasında hangi fitne fücurun peşinde olduğunu bir anlayalım!</p>

  <p class="normal">Her şey o kadar hızlı gelişiverdi ki, Bedredrin’e refakat eden İranlılar neler olduğunu anlayamadılar bile. Hüseyin Ahlati’nin sevgili öğrencisini, Şeyh’in kendisine ardıl olarak seçtiği ve korumaları için onlara emanet ettiği bu değerli insanı, Timur muhafızlarının yaka paça götürüşünü dehşet içinde izliyorlar, bir şey yapamıyorlardı.</p>

  <p class="normal">Yakılıp yıkılmış kentlere, boğazlanmış binlerce insana kayıtsız gözlerle baktığı sanılan şu ağzını bıçaklar açmaz, sopa gibi kurumuş kalmış yaşlı dervişin, memleketlilerini görür görmez böylesine büyük bir coşkuya kapılabileceği kimin aklına gelirdi? Hiç zaman yitirmeden bir şeyler düşünmeleri, bir şeyler yapmaları gerekti. Bedreddin ölüm tehlikesiyle karşı karşıyaydı.</p>

  <p class="normal">İçlerinden birinin aklına Şemseddin Cezeri geldi. Aslen Rumelili olduğu için Bedreddin’in hemşerisi sayılırdı Cezeri; doğum yeri Serez’di. Ünlü bir bilim adamıydı ve Aksak Timur’un yakın çevresi içinde yer alıyordu. Kendisini Cengiz Han soyundan sayan Timur, her işte olduğu gibi, bilim adamlarıyla ilişki konusunda da Cengiz Han’a öykünüyordu: Bilgelerle sohbet toplantıları düzenliyor, din adamlarına saygı gösteriyor, ihsanlarda bulunuyor, sefere çıktığı zamanlarda Semerkand ulemasını da ardı sıra götürüyor, sarayında özel tarihçiler tutuyor ve soyuna sopuna öğüt ibret olsun diye, “Zaferler Kitabı” adı altında, hükümdarlık döneminin tarihini yazdırıyordu. Fethettiği ülkelerde bilginleri birbiriyle yarıştırıyor, bu yarış sonunda gözünün tuttuklarına sarayında görevler öneriyordu. Şemseddin Cezeri’yle yakınlaşması da böyle olmuştu. Torunu Bursa’yı fethedince Timur Osmanlı başkentinin kadısı, “Sultan-ı Ulema” Şemseddin Fenari’yle, ünlü bilginler Seyid Buhari ve Şemseddin Cezeri’ye sarayında görev almalarını önermişti. Gerek halkın, gerekse ulemanın kendilerini küçük göreceğinden korkan Şemseddin Fenari’yle Seyid Buhari, uygun bahaneler öne sürerek öneriyi geri çevirmişler, başkalarının ne düşüneceğini zerre kadar önemsemeyen Şeyh Cezeri ise, Timur üzerinde etkide bulunarak, onun acımasız yüreğini yumuşatabilme umuduyla öneriyi kabul etmişti.</p>

  <p class="normal">Her ne ise, şu anda Bedreddin’e birazcık olsun yardımı dokunabilecek tek kişi, Cezeri’ydi. Ve Bedreddin’in İranlı yol arkadaşları hemen Cezeri’yi aramaya koyuldular. Çadırının önünde buldular Şeyhi. Üzerinde ağır bir kaftan, başında çok büyük, beyaz bir sarık, din ulularını söyleşiye çağıran hükümdarın çadırına gitmek üzereydi. İranlılardan, Bedreddin’in başına gelenleri sessizce dinledi, sonra bir şeyler düşünmeye çalışacağına söz vererek hükümdar çadırına doğru yürüdü.</p>

  <p class="normal">Ancak, Timur’un çadırının önüne geldiğinde Cezeri bir şey düşünebilmiş değildi. Şu anda Bedreddin’in nerede olduğunu biliyordu: Bütün düşman casusları gibi onu da herhalde doğruca Emir Baranduk’a götürmüşlerdi. Ama Şeyhin bildiği bir başka şey daha vardı: Memleketlisi olan birinin bağışlanması için açıkça istekte bulunmak tehlikeliydi. Hem istekte bulunan için tehlike vardı, hem de istekte bulunulan için. Timur’un yakın çevresi içinde en katlanamadığı şey, akrabalık, hemşerilik, memleketlilik ilişkileriydi.</p>

  <p class="normal">Hükümdarın, pek de hükümdar çadırı denemeyecek, göz alıcı olmaktan alabildiğine uzak, sade çadırı kalabalıktı... Hava akımı için karşılıklı iki pencere açılmış olmasına karşın içerisi çok sıcaktı; Timur’un iki yanında oğulları, torunları, yakınları, komutanları yer alıyordu (bu sonuncular arasında Cezeri, Emir Baranduk’un da bulunduğunu gördü. Ulema takımı, Timur’un tam karşısında, ak bir keçe üzerine oturmuştu. Başlarında, Semerkand Kadısı Hoca Abdülcabbar bulunuyordu.</p>

  <p class="normal">Bir işaretiyle herkesin yerine oturmasından sonra Timur Semerkand Kadısına dönerek:</p>

  <p class="normal">— Söyle, dedi, hepsine, fethettiğim topraklarda ulema sınıfına sorduğum ama bir türlü doğru dürüst bir yanıt alamadığım bir soru soracağım kendilerine.</p>

  <p class="normal">Hoca Abdülcabbar Timur’un sözlerini Arapçaya çevirdi. Timur sorusunu sordu:</p>

  <p class="normal">— Beyazıd’la savaşımda gerek ondan taraftan, gerek benden taraftan pek çok Müslüman öldü. Bunlardan şehit mertebesine eren ve Tanrının Cennetine kabul edilecek olanlar hangileridir? Beyazıd’ın askerleri mi, benim askerlerim mi?</p>

  <p class="normal">Bu bir soru değil, sınamaydı; bilgi değil, zihni çeviklik istiyordu. Ve tabii, Timur’a sadakat. Soruyu yanlış yanıtlandıracak olanlar cezalandırılacaklardı: Çadırda toplananlara sezdirilmişti ceza işi.</p>

  <p class="normal">Ulema susuyordu. Sonunda Tebriz kadısı ayağa kalktı, selam verdi ve:</p>

  <p class="normal">— Cenneti Âlâya elbette muzafferler alınacaktır, zira Cenabı Hak zaferi kime ihsan edeceğini önceden bilir. Bu bakımdan, Yüce Emir, cennete elbette sizin askerleriniz gidecektir.</p>

  <p class="normal">Timur hoşnutlukla:</p>

  <p class="normal">— Breh, breh, breh!, dedi. Güzel... Çok güzel!</p>

  <p class="normal">Karşısında oturmakta olan din ulularını, bilginleri bir hayvana ya da köleye değer biçer gibi süzdü. Sonra birden:</p>

  <p class="normal">— Ama bana böyle söylememişlerdi, dedi. Anımsıyor musun, Abdülcabbar, Halep müftüsü nasıl yanıtlamıştı sorumuzu?</p>

  <p class="normal">Semerkand kadısı ağır ağır sakalını sıvazladı, sonra kitap okur gibi ve ahenkle:</p>

  <p class="normal">— Halep müftüsü şöyle demişti, dedi: “Bu soru peygamberimiz efendimize de sorulmuştur. Bir Arap kabile reisi gelip peygamberimiz Hz. Muhammed’e şöyle demiştir: ‘Kimi var, şan için savaşıyor; kimi var, yiğitlik için savaşıyor ve kimi var, vatan için savaşıyor. Bunlardan iman yolunda olan, öldüğünde kendisine şehit denecek olan hangisidir?’ Cenabı Allahın Elçisinin soruya verdiği yanıt şu olmuştur: ‘Şehit diye, Tanrı kelamı uğruna savaşırken ölene denir.’</p>

  <p class="normal">— Peki buna ne dersiniz?, dedi Timur.</p>

  <p class="normal">Halep müftüsünün, cihan fatihinin askerlerini Halep savunucularıyla bir tutma girişimi doğrusu büyük gözü peklikti. Ancak peygamberin sözlerini, yani bir hadisi şerifi çürütmek, tekzip etmek olacak iş değildi. Bir hadis olsa olsa yorumlanabilirdi.</p>

  <p class="normal">Böylece Timur’un huzurundaki ulemadan kişiler bu nankör sorunu çözebilmek için birbiriyle yarış edercesine, yalnızca zafer kazanmış olanların din uğruna çarpışmış sayılabileceğini kanıtlamaya giriştiler. Tartışma uzadıkça, tartışmanın nedeni olan sorunun ortadan yitip gitmesi bir yana, iş açıktan açığa bir pohpohlama, piyazlama yarışına dönüştü: Din uluları nerdeyse Timur’un attığı her adımın Allah kelamına uygun olduğunu demeye getirdiler.</p>

  <p class="normal">“Yaltaklığın böylesine pes doğrusu!” diye düşündü Timur ve maiyetine dönerek:</p>

  <p class="normal">— Duyuyorsunuz, değil mi?, dedi. Bilginler bile öğüt verecek yerde piyazcılık, yağcılık yarışına girişirlerse biz hakikati nerden, kimden, nasıl öğreneceğiz?!</p>

  <p class="normal">O ana dek hiç söz almayan Şeyh Mehmed Cezeri’nin yüzü birden sevinçle aydınlandı. Eğilip selam vererek:</p>

  <p class="normal">— Cihan fatihi hükümdarımız öyle bilgece bir soru sordu ki, dedi, ulemamızın çoğu için sorunun yanıtını bulabilmenin pek kolay olmayacağı ortaya çıkmış bulunuyor. Aslında bu soruyu yanıtlayabilecek birini biliyorum ben. Fakih Bedreddin Mahmud... Ama kendisi...</p>

  <p class="normal">Şeyh, sözün burasında Bedreddin’in nerde bulunduğunu bilmiyormuş gibisinden bir omuz silkti.</p>

  <p class="normal">— Bu fakihin adını bizim de duymuşluğumuz var, dedi Timur. Yalnız şimdi çıkaramıyorum, nerde, ne zaman, kimden?</p>

  <p class="normal">Emir Baranduk:</p>

  <p class="normal">— Hani şu Şam önündeki çarpışmada tutsak alıp Kahire’ye gönderdiğimiz yiğitten duymuştunuz, hükümdarım, dedi. –Sonra Cezeri’ye bakarak, ekledi–: Şeyhimizin bugün gaipten haber verme konusunda mucize yaratır gibi bir hali var?</p>

  <p class="normal">Sonra, eğilip hükümdarın kulağına bir şeyler fısıldadı. Timur onun sözlerini tamamlamasını bile beklemeden elini sallayarak:</p>

  <p class="normal">— Hemen Şeyhle gidip onu buraya getir!, dedi.</p>

  <p class="normal">Cezeri’nin tahmini doğru çıkmıştı: Hem kendini gösterme fırsatı bulmuş, hem de memleketlisi için bir kurtuluş umudu yaratmıştı... Artık her şey Bedreddin’in kendisine bağlıydı.</p>

  <p class="normal">Bilginler bir yandan artık iyice uzayan tartışmayı sürdürürlerken, bir yandan da en kıyıda bir yere oturan, yoksul dervişe bıyık altından gülerek bakıyorlardı: Bir eksiğimiz buydu! Şunun kılığına hele! Bir tek aba var sırtında! Bedreddin; alabildiğine sakin, oturuyor vaktinin gelmesini bekliyordu. Sonunda beklediği an geldi. Ayağa kalktı. Hadisi şerifin yorumundan başladı işe:</p>

  <p class="normal">— Cenabı Hak, Muhammed Peygamberin ağzından şöyle buyurmuştur: “Kullarım beni nasıl sanırlarsa, ben öyleyim.” Burdan çıkarılacak sonuçsa, cezanın da ödülün de yalnızca amele değil, düşünceye de bağlı olduğudur. Biz biliyoruz ki: Düşünce ve niyetleri temiz kişilerin mekanı cennet, düşünce ve niyetleri pis kişilerinse mekanı cehennemdir. Bu da bir yana, aynı davranış birisine cennet kapısını açarken, bir başkasına cehennem kapısını aralayabilir.</p>

  <p class="normal">Bedreddin, bir kıssa ile örnekledi düşüncesini. Şahın biri, sarayının önünde üstleri başları perişan, açlıktan avurtları çökmüş birkaç derviş görmüş; hemen karınlarının doyurulmasını, kendilerine üstbaş verilmesini, ceplerine harçlık konmasını buyurmuş. Derhal yerine getirilmiş şahın buyruğu. Sonsuz bir saadetle taltif edilmiş şah bu eli açıklığından, din adamlarına yaptığı cömertçe iyilikten dolayı. Dervişlerin payına düşense, şahlarla, padişahlarla görüşmek gibi, Tanrı yolundaki insanlara yasaklanmış bir davranışta bulundukları için cehennem ateşi olmuş.</p>

  <p class="normal">Cezeri donup kalmış gibiydi: Bedreddin’in yaptığı, Halep müftüsünün haddini bilmezliğini onaylamak, hatta daha da kötüsü, iyice şiddetlendirmekten başka bir şey değildi.</p>

  <p class="normal">Timur, derviş kılıklı fakihin yanıtındaki kınamayı sezmişti elbette, sezmişti ya, hadisi şerife karşı çıkması, Peygamberin sözünü tartışabilmesi de olanaksızdı. Bu yüzden kaşlarını çatarak, ters ters:</p>

  <p class="normal">— Senin, dedi, askerlerimi payladığını söylediler. Doğru mu bu?</p>

  <p class="normal">Nice bin insanın kanına girmiş, nice bin insanın korkulu düşü olmuş Aksak Timur, buz gibi gözlerini Bedreddin’in gözlerine dikmiş, yanıt bekliyordu.</p>

  <p class="normal">Bedreddin, Timur’un bakışları karşısında istifini bozmadan:</p>

  <p class="normal">— Doğru, hükümdarım, dedi. Askerlik andını çiğnemiş savaşçılara, bu yaptıklarının utançların en büyüğü olduğunu söyledim.</p>

  <p class="normal">— Askerlerime, davranışlarının utandırıcı olduğunu söylemen, onları beylerine karşı fitlemek ve kışkırtmak değil midir? Bu yaptığının ne kadar ağır bir ceza gerektirdiğini biliyor musun?</p>

  <p class="normal">— Ceza tayin etmek, hükümdarların işidir. Bizim işimizse insanlara doğruyu söylemek, gerçeği savunmaktır. Ve bildiğim kadarıyla gerçeğe engel olabilecek bir ceza daha icad olunmamıştır.</p>

  <p class="normal">— Gerçek, bir askerin, emri altında olduğu beyinin ardısıra icabında ölüme gitmesi değil midir?</p>

  <p class="normal">— Doğru, hükümdarım. Ancak, eğer bey, ona verilmiş olan göreve ihanet etmiyor, yani cenk meydanından sıvışmıyor ya da, daha da kötüsü, düşman tarafına geçmiyorsa böyledir bu. Eğer ben can korkusuna düşüp sizin karşınızda gerçeği savunmaktan yan çizseydim, görevimi yerine getirmemiş olurdum. Ve bu yüzden de her cezayı haketmiş olurdum. Suçlu diye suç işleyene denir, yoksa bir suç için, “bu suçtur” diyene değil.</p>

  <p class="normal">Her komutan gibi Timur da, özünde, düşman tarafına geçenlerden nefret ederdi. Ve bu Rumelili bayağı hoşuna gitmeye başlamıştı. Bilgili, akıllı, hazırcevaptı. Ve de korkusuz: Ortada hayatının sözkonusu olduğunu anlamasına karşın, doğru bildiğinden şaşmamış, kendi gerçeğini savunmuştu. Demek ki, haklılığına derin bir inancı vardı.</p>

  <p class="normal">Çadırını dolduran bilginleri gözleriyle şöyle bir taradı. Bu giyinip kuşanmış, burunlarından kıl aldırmayan, kibirli heriflerden kaçı şu dervişin yaptığını yapabilirdi?</p>

  <p class="normal">Hükümdarın hoşuna gitmeyebilecek her düşünceden hemen çarketmeye hazırdı hepsi de. Şu derviş kılığındaki fakihin, gerçeğe ihaneti, savaş meydanındaki ihanetle bir tutması boşuna değildi. Timur, çevresindeki ulemanın yalnızca kendi çıkarları peşinde olduğunu ilk kez böylesine açıkça görüyordu.</p>

  <p class="normal">Oysa ona gerekli olan, gerçekti. Kendisinin yetenek olarak adlandırdığı savaş başarılarını gerçeğe borçlu olduğunu biliyordu. Kimi kez kendisine ne kadar pahalıya mal oluyordu gerçeği elde etmek: Ateşle, işkenceyle, kanla, altınla, bağışla ulaşabiliyordu gerçeğe. Düşman içine casuslar, dil avcıları salması, ele geçirilen tutsakları kendisinin sorguya çekmesi, bir muhbirler ordusu beslemesi, yüksek rütbeli komutanlarının konaklarından, oğullarının saraylarından, hatta kendi sarayından her fısıltının kendisine ulaştırılmasını sağlaması hep gerçeğe ulaşmak için değil miydi?</p>

  <p class="normal">Şimdiyse kendisine bir başka gerçek gerekliydi. Askeri gerçek değildi bu, hatta hükümdarlıkla ilgili gerçek de değildi. Çıktığı her seferde, gitgide güçten düşen fani bedenini ayakta tutabilmek için daha büyük bir çaba göstermesi gerekiyordu. Günlerce hiç inmeden at sırtında durmanın kendisine nelere mal olduğunu kimseler bilemezdi. Büyük bir bölümünü istila ettiği şu dünyadaki konukluğunun sona ermek üzere olduğunu bir kendisi biliyordu.</p>

  <p class="normal">Timur, elini havada genişçe salladı: Hükümdarın yalnız kalmak istediğini anlatan işaretti bu.</p>

  <p class="normal">Bu toplantıdan hemen sonra, Emir Baranduk, kendisini hükümdara götürmek için sık sık Bedreddin’in çadırına uğramaya başladı. Timur’un çadırı, ordugâhın tam ortasında kurulu, tepesinde altın bir miğferin parladığı, önünde yüksek rütbeli komutanların pırıl pırıl silahlarıyla at sırtında dolaştıkları, kapısında muhafızların beklediği büyük, beyaz çadır değildi. Yalnız Emir Baranduk, muhafız bölük komutanı ve yazıcılar, ulaklar, hizmetçilerden oluşan bir avuç insan, Timur’un ordugâhının dışında, gürültü patırtıdan uzak, kocaman kaya parçalarıyla gözlerden gizlenmiş küçük, boz bir çadırda kaldığını bilirlerdi. Emir Baranduk da Bedreddin’i işte bu çadıra götürüyordu.</p>

  <p class="normal">İlk akşam tartışma konuları “iktidarın doğası”ydı. “Gerçek iktidar insanlar üzerinde değil, yürekler üzerinde kurulur.” Timur, Bedreddin’in bu sözü üzerine biraz düşündü, sonra hafifçe gülümsedi. Saygıdeğer fakihin yürek dediği şey, kendisinin pek çok kez görmek fırsatını bulduğu, insan bedeninde bulunan yumruk büyüklüğündeki nesne değil miydi? Yoksa bu sözüyle sayın fakih gerçek iktidarın insan bedenleri üzerinde kurulan iktidar mı olduğunu söylemek istiyordu? Öyle ya da böyle –ciddileşmişti Timur–, yürekler üzerinde en sağlam iktidar, korkuyla kuruluyordu, korku ise gücün ve acımasızlığın sonucuydu.</p>

  <p class="normal">Bedreddin öğrenmek istediği ilk şeyi öğrenmişti: Timur’un acımasızlığı, doğasının bir özelliği değil, akıllıca yapılmış kimi hesapların sonucuydu. Timur’un yalnızca adı bile nice insanın yüreğini buz gibi etmeye yetiyordu. Timur dendi mi kollar iniyor, her tür direniş kendiliğinden son buluyordu. Bedreddin bir an dehşete kapıldı: Yüreğin esinlendirici etkisinden yoksun oldu mu, mantık ne kadar tehlikeli, ne kadar insanlık dışı bir şey olabilirdi.</p>

  <p class="normal">Düşüncesini, hükümdarın da bildiği bir atasözüyle dile getirdi: Zorla güzellik olmaz. Vefa, sadakat gibi şeyler zora başvurarak sağlanamazdı; bunun en açık kanıtı da, Beyazıd’a ihanet ederek kendinden yana geçen beylerdi.</p>

  <p class="normal">Timur, tartışmadı. Vefa ve sadakatin cömertçe yapılacak ihsan ve iyiliklerle elde edilebileceğini, cömertliğin vefa ve sadakati ihanetten daha çekici, çıkara daha uygun hale getireceğini söyledi. Fakihin itiraz edecek gibi olduğunu fark edince de, evet, biliyorum, dedi, açgözlü olmayan, kişisel çıkar peşinde koşmayan, ölümle bile korkutulamayacak insanlar da vardır diyeceksiniz. Ama yüz binde bir çıkar böyleleri. Örneğin çevremize topladığımız ulema arasında böyle bir tek kişinin bile bulunmadığını öğrenmiş bulunuyoruz. Ve saygıdeğer fakih Bedreddin’i huzurumuza çağırtmamızın nedeni de bir bakıma bununla ilişkili. Bir seçimde bulunmanızı isteyeceğim sizden, saygıdeğer fakih: Dilerseniz kızlarımızdan birini verelim size, sarayımızda kalın; dilerseniz fethettiğimiz ülkelerden herhangi birinin başına geçin... Seçim, sizin.</p>

  <p class="normal">İşte Bedreddin bu kadarını beklemiyordu. Büyük bir şeref veriliyordu kendisine; büyük olduğunca da tehlikeli.</p>

  <p class="normal">Yerden bir selam verdi ve nice zamandır fakih falan değil, sırtındaki şu eski püskü abayla nerde akşam orda sabah dolaşan yoksul bir derviş olduğunu söyledi. Asla haketmediği bu yüce ihsanı kabul edemezdi, çünkü hükümdarın umutlarını gerçekleştirebilecek güçte bir insan olmadığı için, cihan fatihinin üzülmesine yol açabilecek davranışları olabilirdi, bu durumda ise kendisini bağışlayamazdı.</p>

  <p class="normal">Timur, kızmadı. Hatta, galiba, sevindi bile. Yemeği birlikte yemelerini önerdi.</p>

  <p class="normal">Bir başka sefer, ölümsüzlük üzerine konuştular. Ölümsüzlüğe kavuşmanın Timur’u çok ilgilendirdiği belliydi. Şeyhlerin; yaşarken kavuşulan bir tür ölümsüzlükten söz ettiklerini duymuştu, ama bunun için, galiba, ölümden önce ölmek gerekiyordu. Saygıdeğer fakih acaba bu ölümsüzlüğün ne menem bir şey olduğunu açıklayamaz mıydı? Bedreddin, elinden geldiğince Timur’un anlayabileceği bir dille, “yol”u, anlamış kişinin bu yolun sonunda ulaştığı hali anlattı. Buna “ölümden önce ölüm” deniyordu, çünkü, bu hale eren kişinin eski “ben”i ölmüş oluyordu. Timur’un, düş kırıklığına uğramış gibi bir hali yoktu. Yalnız, kedilerinki gibi keskin gözleri, kısılmıştı. Bedreddin, kafasındaki bir soruya daha yanıt aldığını anladı: Timur’un tüm düşünce ve davranışlarına yön veren şey, ün düşkünlüğü idi. Ölümsüz ününü, binlerce insanın ölüsü üzerinde yükseltmiş bir insandı Timur. Yalnızca ölülerin çokluğu dolayısıyla büyüklüğe dönüşmüş bomboş, sıradan bir ün düşkünlüğü idi onunkisi! Ama ne korkunç bir yıkıcı güç vardı bu büyüklükte!</p>

  <p class="normal">Bir sonraki konuşmaları adalet üzerine oldu. Daha doğrusu Timur, adil bir hükümdarın tanımını istedi Bedreddin’den: Kime adil hükümdar denirdi?</p>

  <p class="normal">Bedreddin, düşünceli düşünceli, “adil hükümdar diye,” dedi, “kimsenin kendini yasalardan üstün görmediği; bir rençberle bir zanaatkarın emeklerinin karşılığı olan ücreti alabildikleri; yaşlıların saygı gördükleri; öksüzlerin, yetimlerin, güçsüzlerin, kimsesizlerin korundukları; barışın egemen olduğu ülkenin hükümdarına denir.”</p>

  <p class="normal">Son sözler üzerine Timur yüzünü ekşitir gibi oldu. Ama kendini tuttu. “Sağlam bir barış için,” dedi, “bence, bütün dünya üzerinde yalnızca bir hükümdar kalana dek savaşmak gerekir.”</p>

  <p class="normal">Bedreddin, yüzündeki alaycı gülümsemeyi Timur’un görmemesi için bakışlarını yere çevirdi. Bir istilacının, fatihin, kendini barış yanlısı gibi göstermesi ne gülünçtü! Ve Bedreddin bir soruya daha yanıt buldu kafasında: Başka halklar üzerinde baskı uygulamak, özünde, kendi halkı üzerindeki baskıyı gizlemeye, unutturmaya yönelikti.</p>

  <p class="normal">— Tarih, savaşların hep içerden başladığını söyler.</p>

  <p class="normal">Timur anlamamıştı:</p>

  <p class="normal">— Nasıl yani?</p>

  <p class="normal">Bedreddin Oğuz Kaan’dan, Attila’dan, Büyük İskender’den, Cengiz Han’dan örnekler verdi. Bir fatih öldü mü, büyütüp imparatorluğa dönüştürdüğü devleti, iç çekişmelerden, iç anlaşmazlıklardan parçalanıyor ve yıkılıyordu. Bir, bilemedin iki kuşak daha sürüyordu varlığı devletin, sonra tamam. Tarih böyle gösteriyordu.</p>

  <p class="normal">Timur kendi kendine konuşur gibi:</p>

  <p class="normal">— Bir, bilemedin iki kuşak, ha?, dedi, sonra bir hüküm verir gibi, ekledi:</p>

  <p class="normal">— Öyleyse biz de bir buyruk verir ve tarihi yeniden yazdırırız.</p>

  <p class="normal">Bedreddin, saygıyla, tarihin herhangi bir kitap ya da vakayiname olmadığını, tarihin çarpıtılmasının büyük günah olduğunu, bunun kutsal bir şeye hakaretten farkı olmadığını söyledi.</p>

  <p class="normal">Timur, duymamış gibiydi. Bakışları dumanlanıp gitmişti. Timur, Bedreddin’in, yanı başında konuşmadan durduğunu yeniden fark edene dek epey zaman geçti: Hırlar gibi, “Sebep?” dedi. Bedreddin, onun, devletinin yok olup gitmesini önlemenin hiç mi yolu olmadığını öğrenmek istediğini çıkardı. Birkaç sözcükle nasıl yanıtlanabilirdi bu soru? Kaldı ki kendisi tarihçi falan da değildi.</p>

  <p class="normal">Yine de:</p>

  <p class="normal">— Bunun sebebini, dedi, iktidarların özyapısında aramak gerekir... Hep kendine mal eden, ama kendisi hiçbir şey yaratmayan iktidarların...</p>

  <p class="normal">Ve kafasındaki sorulardan birinin daha yanıtını bulduğunu fark etti.</p>

  <p class="normal">Timur rahatlamış gibiydi. Gözlerinde yeniden keskin kedi gözü kıvılcımları tutuştu.</p>

  <p class="normal">Bedreddin biliyordu: Timur’un buyruğuyla, Semerkand’a getirilen binlerce köle-usta, birbirinden gösterişli camiler, mezarlıklar, medreseler yapmışlardı. İyi ama, bu yapıtlara bakan insanlardan, yakılıp yıkılmış kentleri, soyulup yağmalanmış mabedleri unutmalarını istemek olacak şey miydi? Bu ne basit hesaptı böyle! Bedreddin’in sözleri Timur’da bu umudu yaratmış gibiydi. Bedreddin, bu tür yapıtların, yalnızca ganimetlerin harcanması sonucu olduğunu, yaratma olmadığını söyleyerek Timur’a itiraz edecek oldu, ama hükümdar onun ağzını açmasına fırsat bırakmadan:</p>

  <p class="normal">— Ömrümüz seferlerde, savaşlarda geçtiği için, dedi, ülkede gereği gibi kanun hakimiyeti kurulması işiyle pek ilgilenemedik. Şeyhülislamımız ol, devletimizin bütün din işlerini çek çevir. Sana güvenimiz tamdır!</p>

  <p class="normal">Timur’un sözlerine çok şaşıran Bedreddin, yerden selam verdi.</p>

  <p class="normal">— Hakikatin değersiz bir kölesi olan benim gibi birinin bu yüce şerefe layık olup olmadığını düşünmeme izin verin, yüce emir.</p>

  <p class="normal">Önerinin kabulü de, geri çevrilmesi de Bedreddin için ölümcül tehlikelerle doluydu. Bir kez, şu belli olmuştu: Timur kendisinin değerini anlamıştı ve onu yanında, yakınında tutmak için yapmayacağı, vermeyeceği şey yoktu. Benim olmayan bir değer, kimsenin olmamalı. Buydu, cihan fatihinin mantığı. Kaçması gerekti Bedreddin’in, hem de hemen. Ama nasıl? Ve nereye?</p>

  <p class="normal">Çadırına dönünce Bedreddin emrine verilen hizmetkârı savdı ve bu zor durumdan bir çıkış yolu bulmasında yardımcı olacak uykuya hazırlanmaya başladı.</p>

  <p class="normal">Düş sahnelerinde kimi kez doğrudan, çoğu kez de dolaylı olarak yer alan şu ya da bu olayın bilinç dışı olarak değişmesini sağlamaya yönelik olan ve bir işin sonunu kestirebilmek için abdest alıp dua ile uykuya yatma biçiminde tanımlanabilecek olan “istihare”ye hazırlanıyordu Bedreddin.</p>

  <p class="normal">Heybesinden bir bakır ayna çıkarıp mumun ışığını yansıtacak biçimde yerleştirdi. Sonra da, her türlü düşünceden, kaygıdan kurtulan kafası ışıkla dolana, gözkapakları kurşun gibi ağırlaşana dek, gözlerini aynadaki alev yansısına dikip bakmaya başladı. Gözkapakları dayanılmaz derecede ağırlaşınca da, mumu üfleyip yattı.</p>

  <p class="normal">Başı gökteki yıldızlara değen bir ulu çamın altında yatar gördü kendini düşünde. Dev gibi kanatlarıyla yıldızları kapatan bir şahin belirdi sonra üzerinde; kıvrık gagasıyla kendisini kemerinden tutup havalandıran şahin onu Kahire’ye, Şeyh Ahlati’nin tekkesine götürdü. Şeyh, diz çökmüş dua ediyordu. Bedreddin’in kulağına adı çalındı.</p>

  <p class="normal">Gözlerini açtı. Çadırda biri vardı. Cılız kandil ışığında, Kasım’ın yüzünü seçti. Ve yatakta öbür yanına döndü.</p>

  <p class="normal">Ama bu düş değildi. Yeniden adı çalındı kulağına.</p>

  <p class="normal">Üzerine eğilmiş, kendisine seslenen gerçekten de Kasım’dı. Hani şu, Cazibe’nin hizmetini görmesi için satın aldıkları, sonra da özgürlüğünü verdikleri, ama yine de yanlarından ayrılmayan, gönüllü olarak Bedreddin’in hizmetinde kalan Kasım. Oğlu İsmail’i o büyütmüştü. Yalnız İsmail’i mi? Meryem’in Şeyh Ahlati’ye doğurduğu Hasan oğlanı da İsmail’le birlikte büyüten oydu. Bedreddin şaka yollu kendisine “İki oğul anası” derdi.</p>

  <p class="normal">Bedreddin sevinçle Kasım’ın boynuna atıldı, kara yanaklarından doymazca öptü.</p>

  <p class="normal">— Hangi rüzgâr attı seni buraya, Kasım?</p>

  <p class="normal">— Şeyhin buyruğuyla geldim.</p>

  <p class="normal">Şeyh Ahlati hemen Tebriz’e gitmesini, Bedreddin’i bulup getirmesini istemişti; “vakt irişmişti” çünkü.</p>

  <p class="normal">Bedreddin sarsıldı; Kasım’a gördüğü düşü anlattı. Gerçekle aynı anlamdaydı düşü, Şeyhin buyruğuna uyuyordu.</p>

  <p class="normal">— Madem şeyhimiz çağırıyor, hemen gitmemiz gerek.</p>

  <p class="normal">— Ne zaman?</p>

  <p class="normal">— Hemen şimdi.</p>

  <p class="normal">Timur’un ordugâhına geldiğinde üzerinde olan abasını yeniden giydi.</p>

  <p class="normal">— Taç da budur sana, saltanat da.</p>

  <p class="normal">Kasım, Timur’la aralarında geçen konuşmaları bilmediği için, Bedreddin’in bu sözlerle ne demek istediğini anlamadı. Aslında dervişlerin gizemli konuşmalarına öteden beri alışkındı; er ya da geç giz kalkar, ne demek istediklerini anlardın. Bir tek, çadırdaki eşyalardan yol için hangilerini yanına almak istediğini sordu. Bedreddin, üzerine iğrenç bir şeyin bulaşmasını engellemek ister gibi iki elini birden ileri uzattı: Hiçbirini.</p>

  <h3 class="ortayazi1" id="calibre_toc_36">IV</h3>

  <p class="normal">Bedreddin, üzerinde hep o uzun, kara aba; başında şeyh sarığı; asa taşımaya alışkın elinde firuze saplı bir kırbaç; iri, beyaz bir katır üzerinde küçük kervanını yediyordu. Üç kez geçmişti bu yoldan. Her seferinde de değişmiş görünmüştü yol gözüne. Ama kim bilir, değişen yol değil, belki de kendisiydi.</p>

  <p class="normal">Dönüp bir geriye baktı: Develer, başları mağrurane havaya dikili, hep aynı tekdüze adımlarla yürüyorlardı.</p>

  <p class="normal">Develerden birinin oturma kısmı keten bir bezle çevrilerek yabancı gözlerden gizlenmişti. Cazibe’yle oğlu İsmail buradaydı.</p>

  <p class="normal">Sina’nın gözalabildiğine uzanan kum dalgaları, çeyrek yüzyıl önce olduğu gibi yine birbiri ardınca deviniyor gibiydi. Develerin çanları, sıralı, düzgün sesleriyle sonsuzluğun her anını sayıyor, arada bunlara eşeklerin çanlarından yükselen ince çınlamalar katılıyordu. Ama Bedreddin yirmi yıl önce, Müeyyed’le birlikte Ali Keşmiri’nin kervanıyla Kahire’ye giderken yaptığı gibi, atını koşturup kervanın önüne geçmek isteği duymuyordu içinde.</p>

  <p class="normal">Şeyh Ahlati’yi görmek, ona ruhunda olup bitenlerin hesabını vermek için Timur’un ordugâhından Kahire’ye dönüşünün üzerinden bir yılı aşkın bir süre geçmişti.</p>

  <p class="normal">Ve artık ne Timur, ne de hesap vereceği bir kimse vardı. Kervanı bir daha hiç dönmemek üzere Mısır’dan ayrılıyordu.</p>

  <p class="normal">Tebriz’den Kahire’ye dönüşünde, Ahlati’nin müridleri onun dönüşü onuruna benzerine pek sık rastlanmayan bir şenlik düzenlemişlerdi. Şarkılardan, çığlıklardan sesleri kısılmış, çılgıncasına dans etmekten giysileri parçalanmıştı; yırtılan giysilerinden ak şeritler halinde sarkan parçalar, müridler döndükçe etekler gibi havada dalgalanıp durmuştu.</p>

  <p class="normal">Sonra öğretmen onu kendi odasına çağırmıştı. Bu baş başa kalış sırasında, Bedreddin’in duyduklarını duymuş, gördüklerini görmüştü: Birbiriyle didişip duran ve bu didişmeleriyle anayurtlarını mahvetmekte olduklarının farkında bile olmayan açgözlü, her biri öbüründen değersiz taht varislerini; üzerine gönlün, yüreğin gölgesi bile düşmemiş bir mantığın iğrençliğini; her gece hezeyan geçirmenin umutsuzluğunu; boğazlarına dek kana batmış körleri, divaneleri... Kısacası Bedreddin’i sarsan her şeyi.</p>

  <p class="normal">Şeyh buyurmuştu: “Erbain’e başlayacaksın. Hemen şimdi. Benimle birlikte.”</p>

  <p class="normal">Pek az müride bağışlanan bir onurdu bu; mürşidiyle birlikte çile çekmek sıra dışı bir durumdu. Ama Bedreddin de sıradışı biriydi, kendisine ayrıcalıklı davranılması gereken biri.</p>

  <p class="normal">Aslında Şeyh Ahlati biliyordu: Bedreddin artık şeyhler şeyhi, ermişler ermişi, ya da sufi adlandırmasıyla “Kutb-i zaman” olabilirdi.</p>

  <p class="normal">“Ruh gücü” derler. Bilgi yoksa, ruh güçsüzdür. Ama anlamış kişi için bilgi de bir engele dönüşebilir. Bu yüzden anlamış kişi, bildiğini unutmalıdır.</p>

  <p class="normal">Önce mutsuzluktan kurtulmak gerekir. Sonra da mutluluktan. Mutluluk da çünkü bir hapishane olabilir. Her şey bir hapishane olabilir. Öğretmene, şeyhe duyulan bağlılık bile.</p>

  <p class="normal">Şeyh, eskiden kurtulmak için gereklidir. Şeyhin tekkesi, evi yalnızca bir hazırlanma yeridir. Şeyh, yol için gereklidir. Yol aşıldı mı, şeyhe gerek yoktur artık. Anlamış, ermiş kişinin şeyhi de olmamalıdır, tümüyle özgür olmalıdır o.</p>

  <p class="normal">Şeyh Ahlati Bedreddin’i işte buraya hazırlıyordu. Ama Bedreddin bunu ancak, artık şeyhi falan olmadığı zaman anlayabildi.</p>

  <p class="normal">Kırk değil, tam doksan gün kapandı Bedreddin çile odasına; bunlardan son elli günü tam bir yalnızlık içinde geçirdi. Yeni bir çileye daha başlayacaktı ki, Şeyh kendisini durdurdu: “Sen artık yanıp tutuştuğun şeye çok yakınsın!”</p>

  <p class="normal">Ne için yanıp tutuşuyordu ki o?</p>

  <p class="normal">Hemen önlerindeki kum tepesinin orda, rüzgârda sallanan üç palmiyeyle, kumlarla örtülmüş bir kuyu çıktı karşılarına. Kuyu çoktan kurumuştu. Kervanların nicedir konakladığı yoktu burda. Ama Kasım atını hızla sürüp geldi ve:</p>

  <p class="normal">— Hanımım biraz burda duralım diyor, şeyhim, dedi. Kadınlar ve çocuklar perişan durumdalar.</p>

  <p class="normal">Bedreddin kervanbaşına yetişti.</p>

  <p class="normal">— Burda duruyoruz, muhterem, dedi.</p>

  <p class="normal">...Gerçekten de, ne için yanıp tutuşuyordu o? Güneşli, sıcak bir gün canlandı gözünün önünde; hemen yanı başında kocaman bir ceviz ağacının yükseldiği kerpiç bir ev; çocukluk arkadaşı İsaların evi. O sıcak, güneşli gün, ömrü boyunca unutamayacağı bir olaya tanık oldu Bedreddin. Kaburgalarından geçirilmiş bir çengelle, İsa’nın aksakallı babası ceviz ağacının bir dalına asılmıştı. Ana, üzerinde parçalanmış bir şalvar, başı açık, evin eşiğinde baygın yatıyordu. Dokuz yaşındaki İsa’yla iki küçük bacısını ise mültezimin adamları bir urganla birbirlerine bağlıyorlardı. Ağaca asılı yaşlı köylünün ağzından en ufak bir inilti bile duyulmuyordu. Çocuklara gelince, onlardan da en ufak bir ses çıkmıyor, hatta ağlamıyorlardı bile. Bir tek nezaretçinin küfürleri, bir de sabırsızlıkla eşinen atların nal sesleri duyuluyordu. Yaşlı köylünün ak sakalından aşağı sessiz gözyaşları dökülüyor, çocukların kirli yüzlerinde kurumuş gözyaşlarının açtığı yol yol izler görülüyordu.</p>

  <p class="normal">Bedreddin koşarak babasına gitti. Ne de olsa kadıydı babası. Ama kendisinin heyecandan tutularak anlattığı olay karşısında iyi yürekli, namuslu, gözü pek babasının tepkisi, üzgün üzgün başını sallamak ve “Allah büyüktür oğul!” demek olmuştu. “Vermemiş toprağı köylünün... O da borçlarını ödeyememiş. Böyle olunca da, borcuna karşılık çocuklarını almışlar... Yasalar böyle...”</p>

  <p class="normal">O gözkamaştırıcı güneşli gün, kaç gece Bedreddin’in düşlerine girdi! Kaç kez o güneşli günün karabasanıyla yatağından fırladı!</p>

  <p class="normal">...Aşağılanan insanların gözyaşları, yurdunun gözyaşları Bedreddin’in yüreğini sıkıştırıyordu. Yanıp tutuştuğu şey işte bu gözyaşlarını durdurmaktı. Ama henüz iyilikle merhamet arasındaki ayrımı bilmiyordu. Pek çok şeyi hemen anlamak mümkün olmuyor. Ya da pek çok şey, ancak uzun yaşam deneyimleri sonunda anlaşılabilir oluyor.</p>

  <p class="normal">Merhamet, iyilikten farklı olarak, çoğu kez gaddarlık olarak görünür. Ekleminden çıkmış bir kemiği düzelten hekimin yarattığına benzer bir sızı yaratır insanda merhamet. Bir aptal, cahil, hatta suçlu kişi bile iyi olabilir. Ama cahil bir insan merhametli olamaz. İşin özünü anlamak gereklidir merhametli olabilmek için.</p>

  <p class="normal">Devenin hörgücüne dayanan merdivenden önce İsmail, ardından Cazibe indi. Kısa bir süre durmayı tasarladıkları için develeri ıhtırmadılar. Güneş ışığını doyasıya içmiş kumlar insanın ayağını yakıyordu. Cazibe, hizmetkârların serdiği bir halının üzerine oturmuş, peçesinin ardından çevresine bakınıyordu.</p>

  <p class="normal">Bedreddin katırından inerken ondan yana baktı. Bakışları karşılaştı. Cazibe yanaklarını, boynunu, göğsünü bir alev diliminin yalar gibi olduğunu duydu. Kocasının bakışlarıyla bakışları ansızın karşılaştı mı hep böyle olurdu. Sanki şunca yıllık ömrünün yarısını onunla geçirmemiş gibi ve sanki yeniden on dört yaşındaymış gibi.</p>

  <p class="normal">Bir kez daha –kim bilir kaçıncı kezdi bu!– beyaz doğmadığına, yüzünün renginin utandığı zamanki kızıltıyı bastırdığına şükretti. Kocasına duyduğu sevgi değildi Cazibe’yi utandıran. Onun utandığı, sevgisinin bir genç kızınkine benzer biçimde ateşli olmasıydı. Oysa yirmi sekiz yaş bir Habeş kadını için de, Arap kadını için de sevgide analık niteliklerinin ağır bastığı saygın bir yaştır.</p>

  <p class="normal">Ve hep olduğu gibi, utancın ardından keder geldi. Nedeni neydi bu kederin? Analık konusundaki başarısızlığı mı? Olabilir. İsmail’den sonra bir daha ağırlaşamamıştı. Oysa sevdiği adamın yüzünü, ruhunu, yüreğini bir sürü çocukta yeniden yaratmayı, sevdiğine bu dünyada ölümsüzlük armağan etmeyi ne çok isterdi.</p>

  <p class="normal">Bedreddin katırından inerken üzengiyi tutarak ona yardım eden Kasım, katırı bağlayıp doğruca Cazibe’nin yanına gitti:</p>

  <p class="normal">— Şeyhim oğlunu görmek diler.</p>

  <p class="normal">İsmail, Kasım’ın ardı sıra, kadın ve çocuklardan otuz adım kadar ötede oturan babasının yanına seğirtti. Zayıf bir çocuktu; ince, solgun yüzünde gözlerinin ürkekçe bir anlatımı vardı. Babasını pek seyrek görüyordu. Eğitimiyle Kasım, öğretimiyle Farsçayı da Arapça kadar iyi bilen Hattat Ethem uğraşıyordu.</p>

  <p class="normal">Peki ya Cazibe? O kocasını çok mu görüyordu sanki? Özellikle de Şeyh Ahlati’nin müridi olmasından sonra? Bu süre içinde kocasıyla birlikte olabildiği günler parmakla sayılabilecek kadar azdı.</p>

  <p class="normal">Kim bilir, belki de soğumuştu kocası kendisinden? İlk erbainin sonunda, konuşacak takadinin kalmadığını, hatta soluk bile alamadığını görünce, çevresindekilerin de kışkırtmasıyla, Müeyyed’i yüzünü bir kez bile görmediği kayınpederine göndermişti, Bedreddin belki onun sözünü dinler diyerek. Kuşkusuz aptalca bir davranıştı bu. Daha sonra Meryem neler söylemişti: Kocan hakikati arıyor, herkes için sevinç ve iyilik peşinde o.</p>

  <p class="normal">Sevinç mi? Peki hemen yanı başındaki bir insanın, karısının çektiği acıları görmüyor muydu?</p>

  <p class="normal">Kendisine karşı davranışları her zaman saygılıydı. Gerek başkalarının yanındayken, gerekse yalnızken kendisine hep hatun derdi. Zihinsel açılmasını Şeyhe olduğu kadar ona da borçlu olduğunu söylerdi. Her kadının övünç duyacağı, böbürleneceği şeylerdi bunlar. Ama işte Cazibe kendisine biraz daha az saygı duysun istiyordu. Bedreddin’in başka bir kadınının olmadığını, bu konuda kadınlara özgü sezgisiyle çok iyi biliyordu. Herhalde Meryem haklıydı... İyi ama Cazibe yalnızca bir kadındı; herkes için mutluluk aramak, onun gücünü aşan bir işti. O bir tek Bedreddin’i mutlu edebilsin, yeterdi.</p>

  <p class="normal">İsmail babasının yanına varınca eğilip selam verdi, karşısına oturdu. Şeyh kendisine bir şeyler sordu. Çocuk yanıt verdi. Saygılı, ürkek. Cazibe düşündü: Büyük bir bilgenin oğlu olmak hiç kolay değildi.</p>

  <p class="normal">Bedreddin’in yüzü bir gülümsemeyle aydınlandı. Elini oğlunun omzuna koydu. Cazibe’nin yüreği bu iki erkeğe duyduğu sevgiden sıkışır gibi oldu. Sevgiden ve şu ıpıssız, uçsuz bucaksız çölde iki nokta gibi küçücük ve korunmasız olmalarının verdiği korkudan.</p>

  <p class="normal">Şeyh Ahlati Bedreddin’i Timur olacak canavarın inine gönderdiğinde gerçekten de ölüm korkusunu ta şurasında duymuştu Cazibe. Ama asıl kocasının dönüşünde çektikleri ona ağır gelmişti. Kahire’ye dönünce Bedreddin evine bile uğramadan doğruca Şeyhin yanına gitmişti. Oysa Cazibe hazırlanmış, onu bekliyordu. Saatler geçmiş, gölgeler iyice uzamış, sokaklarda ses sada kesilmişti, ama Bedreddin’den haber yoktu. Cazibe’yse hep bekliyordu: Her tıpırtıyı onun ayak sesleri sanarak, heyecandan yüreği kabararak.</p>

  <p class="normal">Akşam Meryem gelince, Cazibe hıçkıra hıçkıra ablasının boynuna atılmıştı. Meryem kardeşinin saçlarını okşamış, kocasının dönüşü onuruna müridlerin düzenlediği şenliği, Şeyh Ahlati’nin kocasını nasıl karşıladığını, şu anda da ikisinin başbaşa söyleşmekte olduklarını anlatmıştı.</p>

  <p class="normal">Hava kararmış, ışıkları yakmışlardı. Özene bezene giydirilen İsmail’in uykusu gelmiş, yatmıştı. Bedreddin hâlâ yoktu. Meryem olmasa, Cazibe imkânı yok katlanamazdı bu gerginliğe.</p>

  <p class="normal">Vakit artık iyice geçti. Derken kapı tokmağı vurulmuş, avluya koşarcasına Kasım girmişti. Meryem inip karşılamıştı kendisini.</p>

  <p class="normal">— Mevlâna Bedreddin nerde?</p>

  <p class="normal">— Tekkede, hanımım. Erbaine başlamaya hazırlanıyor... Bu kez Şeyhle birlikte. Yalnız oğlunu görmekliğine izin diledi. Şeyh de İsmail’i tekkeye götürmem için gönderdi beni.</p>

  <p class="normal">Bütün olanlardan sonra kırk gün daha ha..? Kırk gün daha onun yüzünü görmemek, sesini duymamak. Cazibe haykırmamak için elini ısırmıştı.</p>

  <p class="normal">Derken, Meryem’in kartal kesilişi.</p>

  <p class="normal">— Hayır, İsmail falan yok! Ben geleceğim seninle tekkeye!</p>

  <p class="normal">Bir şeye tutuldular mıydı, nasıl da duygusuz bir aptala dönüveriyor şu erkekler! En okumuşları, en bilge olanları bile!</p>

  <p class="normal">Ablası, nasıl ettiyse artık, Şeyh Ahlati’yi ikna etmeyi başarmış ve Bedreddin eve gelmişti. İki gece bir gün birlikte olmuşlardı. Cazibe’nin hayatının en mutlu, ama aynı zamanda da en acılı saatleri olmuştu bunlar; en azından şu anda, Sina çölünün kumlarıyla dolmuş şu kör kuyunun başında kendisine böyle geliyordu. Mutlulukla doluydu bu kısa süre, çünkü yıllar süren bir birliktelikle kavuşulmuş bedensel ve ruhsal uyumun nerdeyse unutmak üzere oldukları sevincini yenilenmiş, tazelenmiş bir tutkuyla tatmışlar; Venedik sürahilerinin kapakları nasıl en ufak bir sızdırmazlıkla yerine oturursa, birbirlerine öyle kenetlenmişlerdi. Aralarındaki uyum, karşısındakinin her hareketini anlamanın ve ona nasıl karşılık vereceğini bilmenin uyumuydu. Ve acıyla doluydu bu kısa süre, çünkü Bedreddin dönüşünde, kendisini Cazibe’den uzaklaştıran, onunla paylaşmak istemediği ya da paylaşamayacağı bir şeyler getirmişti. Sevecenlikle de, tutkuyla da yumuşatılamayan, taş gibi sert bir şeyler... Bedreddin’in görüp etkilendiği şeyleri, kendisinin de görmesi gerekiyordu. Madem ki onunla her şeyi paylaşıyordu, bunları da paylaşabilmesi için bu zorunluydu. O nereye derse, ardısıra gitmeye hazırdı Cazibe. Böylece, ömründe ilk kez –ve herhalde sonsuzcasına– kendisine çok şey borçlu olduğu ablasından da ayrılmış olacaktı. Ama yazıklanmıyordu Cazibe buna. Hatta, Bedreddin eğer öyle isterse, oğlundan bile ayrılmaya razı olurdu. Evet, Allah affetsindi, ama oğlundan bile ayrılabilirdi. Çünkü, Bedreddin’siz bir hayat yoktu artık onun için, bedenin bütünü olmadan, bir parçası için hayatın olamayacağı gibi.</p>

  <p class="normal">Bedreddin onun düşüncelerini okumuş gibi uzun uzun ondan yana baktı, gülümsedi. Ama aydınlık bir gülümsemeden çok, suçlu bir gülümsemeydi bu. Cazibe anladı: Evet, seviyor beni.</p>

  <p class="normal">Yine develer, yine muttarid çan sesleri, sonsuz kum denizinin birbiri ardınca alçalıp yükselen kımıltısız dalgaları yine. Deniz gibidir çöl de: Kendi kendisiyle başbaşa bırakır insanı, ona kendini gösterir.</p>

  <p class="normal">Evet, suçluydu Bedreddin. Ana babasına karşı suçluydu şu yaşlılık günlerinde tek bir avutucu sözü kendilerinden esirgediği. Yurduna karşı suçluydu, bunca aşağılanmışken hiçbir yardımının dokunmadığı. Cazibe’ye karşı suçluydu, aşkıyla kendini bulduğu. Şeyh Ahlati’ye karşı suçluydu, ısrarlı, isteğini yerine getiremediği...</p>

  <p class="normal">Ahlati canlandı gözünün önünde: Sesini yeniden duyar gibi oldu: “Nimetler sunucusu bana ölüm kâsesini uzatıyor. Sonsuzluk diyarına doğru kanat açmamın vakti geldi artık. Sen benim gözümün bebeğisin. Ben gittiğim zaman yerimi sen almalısın. Çünkü bu yeri doldurmaya layık tek kişi sensin.”</p>

  <p class="normal">Cuma namazını kılmak için daha sabahtan İbni Tulun camisine gitmişti Şeyh. Bu eski Kahire camisinin bir meydanı andıran geniş avlusunu dolduran kalabalığın arasında upuzun boyuyla hemen dikkati çekiyordu. Bir ara, nasıl olduğunu kimse anlayamadı, olduğu yere, taşların üstüne boylu boyunca yığılıverdi... ve bir daha da doğrulamadı.</p>

  <p class="normal">Onu kucaklarında taşıyarak getirdiler tekkeye; yatağına yatırdılar. Müridleri başına toplanınca, Ahlati onlara, kendisinin artık gidici olduğunu, yerine kimi seçmek istediklerini sordu. Müridler, kendisi kimi gösterirse tarikat önderi ve gizler koruyucusu olarak onu bileceklerini, ama madem ki sordu, öyleyse Rumelili Bedreddin Mahmud’dan başkasını bu makama uygun bulmadıklarını söylediler. Bunun üzerine Şeyh, kendi isteğinin de bu olduğunu söyledi. Müridler, her işte, her şeyde Bedreddin’e boyun eğeceklerine, onun sözünden dışarı çıkmayacaklarına yemin ettiler.</p>

  <p class="normal">Müridlerin, ettikleri yemini çok geçmeden unutacaklarını Ahlati de sezmişti herhalde, ama o anda bir rahatlama soluğu koptu göğsünden: Şu dünyadaki son görevini de yerine getirmişti.</p>

  <p class="normal">Gözlerini Bedreddin’e dikti; yüzünde acılı bir gülümseyiş:</p>

  <p class="normal">— Ey, Rumeli toprağının Mansur’u! dedi, canını dostun uğruna feda ediyorsun!</p>

  <p class="normal">Gözleri nemlendi, iki küçük gözyaşı damlası bıyıklarına süzüldü.</p>

  <p class="normal">Bedreddin, Şeyhin kendisini hakikatin gelmiş geçmiş en büyük savaşçısıyla bir tutan sözleri karşısında donup kalmıştı.</p>

  <p class="normal">“En-el hak!” - “Hakikat benim!, dediği için acımasızca öldürülen Hallacı Mansur’la bir tutmuştu onu Ahlati. Boyun eğme işareti olarak ellerini göğsünde birbirinin üzerine koymuş, öylece duruyordu; ağzını açıp tek kelime söyleyebilecek gücü kalmamış gibiydi.</p>

  <p class="normal">Ahlati, ölüm döşeğinde onu avutmaya durdu: Üzülecek bir şey yoktu, gün gelir, o da yurdu için onurlu hizmetler görebilirdi; ondan yayılan ışık, Rumeli toprağını sarmış olan uğursuz karanlığı yırtardı...</p>

  <p class="normal">Şeyh sustu. Dudakları bir süre daha kımıldadı, duyulmayan bir şeyler söyledi... ve ruhunu teslim etti.</p>

  <p class="normal">Bedreddin kendini okyanusta bir yonga, çölde bir kum tanesi, iğne atsan yere düşmez bir pazar yerinde ana babasını yitirmiş bir çocuk gibi duydu. Kımıldamadan, taşkesilmiş gibi duruyor, Şeyhinin hep öyle hayattan uzak, hep öyle vekarlı duran yüzüne bakıyordu.</p>

  <p class="normal">Yunus Emre’nin kurtarıcı dizelerini anımsadı:</p>

  <p class="normal">Ol dürr-i yetîmem ki görmedi beni umman</p>

  <p class="normal">Bir katreyem illa ki ummana benem umman</p>

  <p class="normal">Yunus, şiirinde, tek bir su damlacığının deryanın bütün gizlerine sahip olduğundan; Hallacı Mansur’dan; sevenle sevilenin, Leyla’yla Mecnun’un kaynaşıp tek bir varlık olduğu birlik dünyasından; aşktan, dünyaya sarhoş gelmiş, sarhoş giden aşıklardan söz ediyordu.</p>

  <p class="normal">Yunus’un dizelerini anımsamasıyla birlikte, Bedreddin içinin müthiş bir gönülborcu duygusuyla kabardığını duydu. Ölümüyle bile kendisine son bir ders veren, önündeki son engellerden de onu kurtaran öğretmenine karşı duyduğu gönülborcuydu bu.</p>

  <p class="normal">Bin yılın içinden geçip giden kervanın başına geçmesi o gün oldu Bedreddin’in; kendi yolunu kendi açacaktı bundan böyle.</p>

  <h3 class="ortayazi1" id="calibre_toc_37">V</h3>

  <p class="normal">Varlıklı, gösterişli, gürültülü Kudüs kentinde kimsenin dikkatini çekmedi alçakgönüllü kervanları. Kent, hep olduğu gibi, taş duvarları, kutsal yerleri, her dilden konuşan her türden insanlarıyla sıkış tepişti. Pazar yerleri her zamanki gibi ana baba günüydü. Sokaklarda tespihten tütsüye kadar her türden dinsel eşya satılıyor, manastır çanlarına, minarelerden yükselen ezan sesleri karışıyordu. Ve Kubbetüs Sahra camisinde, eskiden olduğu gibi, Musa’nın asası, Muhammed’in kalkanı ve Ali’nin kılıcı korunuyordu.</p>

  <p class="normal">Timur buraya kadar gelmemişti. Ama kentin havası değişmiş gibiydi. Sokak satıcıları yine bağırıyorlardı ama neşeli bir bağırma değildi bu. Sarrafların ellerini oğuşturmaları da, yaptıkları ya da yapmayı umdukları başarılı alışverişten dolayı değil, alışkanlıktandı. Kalabalıklar daha bir telaşlı gibi geldi Bedreddin’e; insanların yüzlerinde de bir eziklik, hüzün var gibiydi. Ama kim bilir, bütün bunlar belki de kendisi değişmiş olduğu için böyle gelmişti ona?</p>

  <p class="normal">Müeyyed’le birlikte hadis tahsili için rahlei tedrisine girdikleri Hacer-ül Eskalani çoktan öbür dünyaya göçmüştü. Kurtarıcıları, velinimetleri Ali Keşmirî de yaşamıyordu artık. Bedreddin nice arandıysa da, Vardkes Usta’nın mezarını bulamadı. Ama Müeyyed’in nerdeyse mahvına sebep olacak utanç mahallesi durduğu yerde duruyordu.</p>

  <p class="normal">Rahmetli Keşmirî’nin ticari işlerini oğlu İdris üstlenmişti. Bedreddin küçüklüğünü anımsıyordu İdris’in. Şimdiyse, kara sakallı, güçlü kuvvetli, tıpkı babası gibi cömert, dindar bir delikanlı olup çıkmıştı. Babasından kendisine kalan miras arasında “Bilgin Bedreddin’e saygı” da bulunuyordu. Bedreddin’in fakih olmazdan önce yazdığı kitapları okumuştu.</p>

  <p class="normal">İdris, Bedreddin’in ve yakınlarının kervansarayda kalmalarına asla rıza gösteremeyeceğini, –Bedreddin’in yıllar önce bu kentteki ilk selamet, saadet ve refah sığınağı olan– evlerinin emirlerinde olduğunu söyleyerek onları bırakmadı.</p>

  <p class="normal">Keşmirî’nin evi bu kez de uğurlu geldi Bedreddin’e: Arkadaşları kendisini burada buldular.</p>

  <p class="normal">Kahire’den hiç kimseyle konuşmadan, nereye gittiğini kimseye söylemeden ayrılmıştı Bedreddin. Kervancıyla anlaşma, muhafız tutulması ve yolculukla ilgili tüm öteki hazırlıkları, kimselere bir şey söylememesi sıkı sıkı tembihlenmiş olan Kasım yürütmüştü. Yalnızca şeyhlerine candan bağlılığın değil, Bedreddin için bile henüz açık seçik olmayan bir düşüncenin çevresinde birleşmiş bir derviş topluluğu kurma umudunun yok olduğunu hiç kimse bilmemeliydi.</p>

  <p class="normal">Daha Şeyhin cenazesi toprağa bile verilmemişti ki, tekkede yeni şeyhin kulağına kadar giden dedikodular, çekişmeler başladı. Yaş yönünden de, hizmet yönünden de, hatta liyakat yönünden de Şeyhlik makamına Bedreddin’den daha değimli müridlerin bulunduğu söyleniyor, Bedreddin’in çok genç olması eleştiriliyordu. Şeyh Ahlati, peygamber soyundan geliyordu. Bu ta Rumeli topraklarından kalkıp gelmiş yabancı da kim oluyordu ki, peygamberin dili kendisi için olduğu gibi, sonradan öğrenilmiş dil değil, anadili olan müridlerin başına geçme cesaretini gösterebiliyordu?</p>

  <p class="normal">Bu sözler, Bedreddin’in Timur’da da görüp dehşete kapıldığı, boş bir kafa ve boş bir yürekle başkalarına hükmetme hevesini, iğrenç bir ün düşkünlüğünü dile getiren ve yüreğinin kıyım kıyım kıyılmasına neden olan sözlerdi. Şeyh Ahlati’nin müridleri, hakikatin yılmaz savaşçıları bunlardı, ha!</p>

  <p class="normal">Hele içlerinden birinin, –gerçekten iyiniyetle de olsa gelip, Bedreddin’e, öyle olmasa bile kendisini peygamber soyundanmış gibi göstermesini, yoksa müridler arasındaki fitnecileri, karıştırıcıları yatıştırmanın mümkün olmayacağını öğütlemesi, Bedreddin’in sabır kâsesini taşıran son damla oldu. Başa geçebilmek için yalan söylemek? İnsanları hakikate götürebilmek için yalandan güç almak?</p>

  <p class="normal">“İnsanda zekâ sınırlıdır, aptallığınsa sınırı yoktur” sözü ne kadar doğruymuş! Ahlati’nin müridleri arasında bile aptallar çoğunluğu oluşturuyorsa pes artık!</p>

  <p class="normal">Bütün müridleri tekkede topladı. Hiç yakınmadan ve de hiç karşı koymadan kime boyun eğeceklerse, onu şeyh seçmelerini önerdi. Seçilecek şeyhe ilk kendisinin boyun eğeceğine de söz verdi. Hayır! Tartışmaya, çekişmeye, birbirlerine kara çalmaya başladılar. Nerdeyse sabaha dek sürdü didişmeleri. Dahası, az kalsın kavgaya döküyorlardı işi. Ama bir türlü anlaşamadılar, içlerinden biri üzerinde uzlaşmaya varamadılar. Bunun üzerine Bedreddin kararını verdi.</p>

  <p class="normal">Bedreddin’in Kahire’yi terk ettiği anlaşılınca, dervişler paniğe kapıldılar. Serzenişler, karşılıklı suçlamalar, sızlanmalar, pişmanlıklar, ağlayıp inlemeler başladı. Ama Bedreddin’e en yakın olanlar, hangi müridin haklı ya da haksız olabileceği tartışmalarını bir yana bırakarak, öğretmenlerinin bulunabileceği yeri araştırmaya başladılar.</p>

  <p class="normal">İlk başvurdukları, Ahlati’nin dul karısı oldu: Ne de olsa şeyhleri, onun kızkardeşini de yanı sıra götürmüştü. Meryem, hâlâ kocasının yasını tutuyordu. Tekkedeki çekişmeler kızkardeşinden ayrılmasına neden olmuştu. Kimsenin yüzünü görmek istemiyordu bu yüzden. Oğlu Hasan’a lalalık yapan Sudanlı Caffar, nice bin uğraşmadan sonra kendisini kabul ettirebildi ve ayaklarına kapanıp Şeyh Bedreddin’in şu anda nerede olduğunu sordu: Kendisi ve daha pek çok arkadaşı, dünyanın öbür ucuna da gitse Bedreddin’i izlemeye, onun sözünden çıkmamaya hazırdılar. Çektiği acılardan Meryem’in iri, siyah gözleri iki kocaman yara gibiydi. Sesi daha da derinden gelir olmuştu. “Kendisine kimselerin yabancı diyemeyeceği yerde arayın Şeyhi!” dedi. Bu, kızkardeşinin kulağına ulaşabilen son sözleri oldu Meryem’in.</p>

  <p class="normal">Ertesi gün on yedi mürid, kimi tek başına, kimi ailesiyle birlikte, Şeyhlerinin ardı sıra Kudüs yoluna düştüler ve çok geçmeden onu Keşmirî’nin evinde buldular.</p>

  <p class="normal">Büyük bir sevinç oldu bu. Demek, verilen karar doğruydu.</p>

  <p class="normal">Bedreddin Kudüs’te tam bir ay kaldı. Memleketlilerini buldu. Çeşitli temaslar, söyleşiler yaptı; öğrencilerine yönergeler verdi. Daha sonra “Varidat” üslubunda düzenlenecek olan kitabının ilk sayfaları da burada kâğıda geçirildi. Bu işi yapansa, on yedilerden biri, geleceğin “gizler yazıcısı”, Ankaralı Mecnun’du. Eşitlik, adalet yasalarını öbür dünyada değil, bu dünyada yürürlüğe koymak üzere on yıl sonra etkinliklerine başlayacak kardeşlik yapısının temeline ilk taşlar burada kondu.</p>

  <p class="normal">Zamanı geldi, Bedreddin, yol hazırlıkları görülmesini istedi. İdris Keşmirî, tıpkı babasının yaptığı gibi, “Çok güzel,” dedi, “ben de Şam üzerine bir kervan düzüyordum.”</p>

  <p class="normal">Bedreddin Mahmud’un küçük topluluğu, her yönden güvenlik önlemleri alınmış büyük bir ticari kervanla Kudüs’ten yola çıktı.</p>

  <p class="normal">Halep’e yaklaşırlarken, üzerlerine doğru dörtnala gelen atlılar gördüler. Sekiz yüz, dokuz yüz kişi kadar vardılar. Hepsi de silahlıydı. Başlarında kuzu kürkü papaklar, üzerlerinde cepkenler vardı. Türkmen atlılarıydı bunlar.</p>

  <p class="normal">Yirmi beş yıl önce, yine Halep dolaylarında karşılaştığı at çobanını anımsadı Bedreddin. Gerçekte bir haydut reisi olan bu Türkmen “at çobanı” ona özgürlüğünü bağışlamıştı.</p>

  <p class="normal">Aralarında yüz adım kadar bir şey kalınca Türkmenler atlarından indiler. Aralarından üçü öne çıktı. Reisleri, Bedreddin’i yerden selamladı. Onu, “Bilginlerin ve bilgelerin sultanı, hakikat yolcularının kutbu” diye ululayarak, Halep kentini onurlandırmasını diledi. Adamın yüzü Bedreddin’e hiç yabancı gelmedi.</p>

  <p class="normal">Bedreddin, Timur’un surlarını yıktığı, çapulcular tarafından soyulmuş bir yolcunun cesedini andıran ve bu haliyle çırılçıplakmış gibi görünen Halep kentine, kendisine saygılarından, gemlerinden tuttukları atlarını yedeğe almış yüz Türkmen atlısı eşliğinde girdi.</p>

  <p class="normal">Evet, yanılmamıştı: Türkmenlerin başı, Tektaş adlı haydut reisinin ta kendisiydi. Kırlaşmış sakalı çok değiştirmişti kendisini. Epeyce de şişmanlamış gibiydi. Ama bu oydu ve artık haydut reisi değil, düzenli askeri birliği bulunan bir komutandı. Timur istilası sırasında, Karakoyunlu Beyi Kara Yusuf’un komutası altında çarpışmış ve cihan hükümdarının burnunun dibinden, hükümdarın paha biçilmez atı da içinde, koca bir savaş atı sürüsünü dağa kaldırmıştı.</p>

  <p class="normal">Gösterdiği kahramanlığa karşılık da Kara Yusuf Bey kendisini, Halep dolaylarındaki Sultan Beyazıd armağanı topraklarda yayılan yılkısının çobanlığını yapan bura Türkmenlerinin başı ilan etmişti.</p>

  <p class="normal">Tektaş, Bedreddin’in bilgeliği, hakbilirliği üzerine çok şey duymuştu. Ama bu ünlü şeyhin, yıllar önce kendisine yıldızlar üzerine sorular sorduğu, adamlarınca tutsak edildiğini görünce salıverdiği genç molla olduğundan hiçbir zaman kuşkulanmamıştı. Şimdiyse gözlerine inanamıyordu:</p>

  <p class="normal">— Talih diye buna derim ben! Nasıl da karşılaşıverdik!</p>

  <p class="normal">Bedreddin’in eteğinden öptü, sürekli olarak kentlerinde kalmasını diledi. Bedreddin’e burada bir tekke yapacak ve çevrede yaşayan tüm Türkmenlerle birlikte kendisinin en sadık müridi olacaktı.</p>

  <p class="normal">Bedreddin’in Kahire’den; tekkedeki görüş ayrılıkları, çekişmeler nedeniyle değil, bugüne dek hiçbir şeyhin bilmediği yepyeni bir yola koyulmak üzere ayrıldığını bilmiyordu. Ama daha bu yolun başında bile değil, olsa olsa bu yola ilişkin düşüncelerinin başlangıcında olan Bedreddin bu eski tanışına ne diyebilirdi ki bu konuda? Bir an önce ata toprağına dönüp, burada girişilen işlerin bir ucundan da kendisinin tutması gerektiğini söyledi. Ama söz veriyordu, ilerde Halep’e kendisini temsilen birini gönderecekti.</p>

  <p class="normal">Bir Şeyhin bunları büyük bir kararlılıkla söylediğini gören Tektaş, ne yapsın razı oldu; göndereceği her temsilciye candan bağlanacaklarını, sözünden, buyruğundan dışarı çıkmayacaklarını söyledi.</p>

  <p class="normal">Halep’ten sonra, geceyarısına doğru, Karaman Beyliğinin toprakları başladı. Karaman Beyinin Timur’dan kaçışı üzerinden geçen bir yıl içinde, Türk toprakları üzerindeki iç çekişmeler daha da şiddetlenmişti. Tahtın dört varisi –Süleyman, İsa, Mehmed ve Musa– gerek birbirleriyle, gerekse Anadolu beyleriyle iktidar için kıran kırana bir savaşa tutuşmuşlardı. Atların ayakları altında çiğnenmiş topraklar ekilmeden kalmış, baştan aşağı bir ayrık tarlası görünümü almıştı. Kentler tam bir ören yeri görünümündeydi.</p>

  <p class="normal">Yollar boyunca uzanan ve pek derin kazılmadıkları anlaşılan kardeş mezarlarından çürümüş ceset kokuları yükseliyordu. Arada bir, kış boyunca süren açlıktan avurdu avurduna göçmüş, üflesen yıkılacak bir köylünün, ufacık bir bahçede, üzerlerine ağırlık çökmüş güz sinekleri gibi takatsizce çabalayıp durduğu görülüyordu. Bu insanlar, silahlı birilerini görür görmez kendilerini yüzükoyun toprağa atıyorlar ve berikiler geçip gidene kadar kımıldamadan böylece duruyorlardı. Köylerde şiş karınlı çocuklar, incecik, çarpık bacaklarıyla, ürkütülmüş sıçanlar gibi kaçışıyorlardı. Çapulcular, çeteler kentlere göz açtırmıyorlardı. Yalnızca esnafların kardeşçe birliği olan ahi örgütlerinin bulunduğu yerlerde iyi kötü bir düzen görülüyordu.</p>

  <p class="normal">Şeyh Bedreddin Mahmud’un ünü, kervanından çok daha önce ulaşmış oluyordu gittikleri yerlere. Konya’da, Halep’tekinden de gözkamaştırıcı bir karşılamaya tanık oldular. Burada, bir zamanlar Müeyyed ve Musa Kadızade’yle birlikte öğrenim gördükleri (Musa ünlü bir gökbilimci olmuştu ve Uluğbey’in sarayındaydı) medreseye yakın bir yerde bir ev tuttular Bedreddin için.</p>

  <p class="normal">Her yana egemen olan karışıklık ve her türden fitne fesat nedeniyle halkın devlet görevlisi olan din adamlarına ne güveni ne de sevgisi kalmıştı. Halka, öte dünya nimetlerini bu dünya nimetlerinden üstün tutmalarını öğütleyen şeyhlerin kendileri, Timur’un bile ellerinden almayı başaramadığı dünya nimetlerine sahip olmaktan başka bir şey düşünmüyorlardı. Aldatılmışlığın düşkırıklığı içindeki halkın sufi şeyhlere karşı büyük sevecenlik duymalarında bu yüzden şaşacak bir şey yoktu.</p>

  <p class="normal">Sufi şeyhler içinde Bedreddin’in yeri ise bambaşkaydı. Herkesin sufilerden duymaya alıştığı sevgi, kardeşlik gibi sözler yerine onun söyledikleri dini, dili ne olursa olsun, ister varsıl, ister yoksul olsun, bütün insanların eşit olduğu, tek tek her insanın mükemmele erişme arzusunun kutsal olduğu gibi şeylerdi. Ona gelene dek sufilerin kuşaklar boyu üzerinde durdukları mükemmel insana ulaşma konusunu Bedreddin eşitlik, adalet ilkelerine dayalı bir yaşam biçiminin kurulmasına bağlıyordu: “Toprak ve su herkesin ortak malıdır.” Yalnız kendi çıkarını düşünme, kibir ve ün peşinde koşma ona göre bütün yıkımların nedeniydi.</p>

  <p class="normal">Bir gün, sabah namazından hemen sonra Kasım gelip iki kişinin Şeyhi görmek dilediğini söyledi. Üstlerine başlarına bakılırsa, zanaatkârdılar, Türkçeyi ağızlamalarına bakılırsa, Ermeniydiler. Gerçekten iki Ermeni taş ustasıydı gelenler. Uzun boylu, yapılı, iki erkek güzeli. Daha yaşlıca olanı, yerden selamladığı Bedreddin’e işçiliği gözkamaştırıcı bakır bir tepsi uzattı. Tepsinin üzerinde sedef kakmalı tahta bir kutu, kutunun içinde topaz taşlı bir altın yüzük vardı; topaz taşın üzerine ise kırık bir ok kazınmıştı. Bedreddin biliyordu bu yüzüğü: Bağıcıların inançlarına göre, Aştarat adı verilen bu yüzük, ayın ikinci evresinde yapılmış ve daha sonra da amberle tütsülenmişse, kişinin “seyr” adı verilen kendi iç alemine dalma yeteneğini artırırdı.</p>

  <p class="normal">Ustalar geri geri gidip diz çöktüler; derin sevgi ve bağlılık duygularını bildirdiler ve kendilerine de atalarından kalmış olan bu armağanı kabul etmesini dilediler Bedreddin’den. İki Ermeni kardeşin babası, Bedreddin’in çeyrek yüzyıl önce çapulcu çetesinin elinden kurtardığı Vardkes Usta’dan başkası değildi. İki kardeş, babalarının vasiyetini yerine getirerek, çeyrek yüzyıldır Simavna Kadısı Oğlu Bedreddin Mahmud’un esenlik ve mutluluğu için her gün dua ediyorlardı. Geçen bunca süre içinde Bedreddin Mahmud adı yüreklerinde babalarının hayaliyle karışıp kaynaşmıştı. Ünü büyük şeyh hazretlerinin ta Konya’ya kadar geldiğini duyunca Karaman’da daha nasıl durabilirlerdi? Elbet hemen koşup onun ayaklarına kapanmak dilemişlerdi.</p>

  <p class="normal">Bedreddin böyle değerli bir armağanı kabul etmek istemedi önce. Ama ustalar öyle direttiler ki, daha fazla karşı koymak onları incitmek olacaktı. Kardeşleri diz çöktükleri yerden kaldırdı. Tek tek ikisinin de gözlerinin içine uzun uzun baktı. Bu bakışlarla kardeşler içlerinde bir şeylerin erir gibi olduğunu hissettiler.</p>

  <p class="normal">Bedreddin onlardan hafifçe uzaklaşarak:</p>

  <p class="normal">— Pekala! dedi. Sizin halkınız için de hak ve adalet zamanının yettiğini bu yüzükle bildireceğiz size!</p>

  <p class="normal">Bedreddin, biliyordu: Yüz elli yıl önce Moğol istilacılarına karşı Selçuklularla omuz omuza çarpışmışlardı Ermeniler ve bu kahramanca çarpışmadan tek bir Ermeni sağ çıkmamıştı. Bedreddin, yine biliyordu: Şu anda Türk topraklarını kahreden kanlı kargaşa, onların halkı için Moğol istilasından çok önce başlamıştı. Hayalini kurduğu düzende, bu taş ve yazı ustaları soyu da onurlu yerlerini alacaklardı.</p>

  <p class="normal">Bedreddin’in, isteyen herkesin katılabileceği açık meclislerine her gün daha fazla insan katılıyordu. Meclislerde ünlü saz ustalarınca ney, tambur, kopuz çalınıyor ve büyük ozanların şiirleri üstüne yazılmış şarkılar söyleniyordu.</p>

  <p class="normal">Bu meclislerden birine ünlü Åşık Şeyhoğlu Satı da katıldı. Babası bir şeyh olduğu için çocukluğu bu tür meclislerde geçmişti Satı’nın; bunların önemini, değerini bilirdi. Küçük yaşta evinden ocağından ayrılmış, gezgin âşık olmuştu. Şeyhoğlu Satı, Bedreddin’den bir yaş büyüktü. Pek çok yer görmüş, nice bilge kişiyle tanışmıştı. Ama doğrusu bugüne dek, bu meclisin sahibi şeyhinki denli içine güven salan sözleri kimseden duymamıştı: Yalnızca gerçeklerdi bu kutlu adamın dudaklarından dökülenler. Bedreddin’e hemen inanmıştı ve onun her yerde halka söylediği sözlerin, tıpkı toprağa serpilmiş tohumlar gibi gövererek, vicdanın buyruklarına uygun bir hayatı temellendirecek eylemler dizisinin yeşil yapraklarını giyineceğinden en ufak bir kuşkusu yoktu. Katıldığı bu ilk toplantıdan Sonra da Satı kopuzunu ve hayatını Bedreddin’in buyruğuna verdi...</p>

  <p class="normal">Bedreddin çeyrek yüzyıl önce iki arkadaşıyla birlikte Edirne’den hakikat ve adalet arama yolculuğuna çıkmıştı. Yolculuğa başladığında öğrenciydi; şimdiyse sekiz yüz dolayında izleyicisi olan ünlü bir şeyh olarak dönüyordu. Delikanlı olarak başlamıştı yolculuğuna, dönüşünde bir aile reisiydi. Yolculuğunun amacı gerçekleşmedi: Bulamadı aradıklarını. Ama kendini buldu, yolunu belirledi.</p>
</body>
</html>
