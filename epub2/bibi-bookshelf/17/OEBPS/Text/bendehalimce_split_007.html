<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>bendehalimce</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_9">ÜÇÜNCÜ BÖLÜM<br class="chapter"/>
  Aşıkları Saymanın<br class="chapter"/>
  Vaktidir</h2>

  <h3 class="ortayazi1" id="calibre_toc_24">I</h3>

  <p class="normal">Tunca üzerindeki köprüyü atlarının nallarıyla güm güm öttürerek Şeyhoğlu Satı’yla Ahi Mahmud Edirne’ye girdiler. Beş gündür dolu dizgin at sürüyorlardı. Bunca zamandır yolculuklarında acele nedir bilmemiş olan Satı bu defaki yolculuğundan bitkin durumdaydı. Satı bitkindi de ondan bir yirmi yaş genç olan Ahi Mahmud daha mı iyi bir durumdaydı sanki? Yolculuk onu da bitirmişti.</p>

  <p class="normal">Sabah güneşiyle yıkanan başkentte bahçelerin yoğun yeşili gözlere bayram ettirirken çekiç sesleriyle keski çınlamaları da kulaklarda hoş yankılar bırakıyordu. Uzun yıllar sonra Edirne elden geçmeye, yeniden kurulmaya başlanmıştı. Gerçi Timur buraya kadar uzanmamıştı ve örneğin Bursa’daki gibi bir yıkım yaşanmamıştı burda, ama yine de kent ahalisi kendisini terk eden ve ıssızlaşan bütün kentler gibi bir yüzüstü bırakılmışlık yaşamıştı. Beyazıd’ın oğlu Mehmed Çelebi, kentin yeni bir camiyle güzelleştirilmesini buyurmuş, eski Bizans pazarının yerine de bir bedesten yaptırılmasını istemişti.</p>

  <p class="normal">Az biraz soluklanıp kendilerine çeki düzen verdikten sonra Şeyhoğlu Satı’yla Ahi Mahmud saray kapısına vardılar. Kendilerini kapıdaki nöbetçi durdurdu:</p>

  <p class="normal">— Kimsiniz? Nereye gidiyorsunuz?</p>

  <p class="normal">— Efendimize bir şey ileteceğiz.</p>

  <p class="normal">Divan-ı Humayun katibi yaklaştı yanlarına. Kara, kıvırcık sakalı, gırtlaktan konuşması, bilgiççe tavırları ona Arap havası veriyordu.</p>

  <p class="normal">— Efendimize iletecek şeyi olanlar sizler misiniz?</p>

  <p class="normal">Daha yaşlı olduğu için soruyu Satı yanıtladı:</p>

  <p class="normal">— Evet, biziz, efendim.</p>

  <p class="normal">— Kimsiniz siz? Adınız, sanınız..?</p>

  <p class="normal">— Şeyhoğlu Satı derler bana, saygıdeğer katip beyimiz.</p>

  <p class="normal">— Şeyhoğlu Satı..? Çıkaramadım. Kimin hizmetindesin?</p>

  <p class="normal">— Kendimin hizmetindeyim.</p>

  <p class="normal">— Dilinden döküleni kulakların duyar mı, derviş? İç odalardan çıkıp gelen, başında cami kubbesi kadar bir kavuk, sırtında simli kumaştan cüppe bulunan biri, kaşlarını çatarak söylemişti bunları. Arap-katip, yerlere kadar eğildi. Şeyhoğlu, Kara Beyazıd Paşa’yı hemen tanıdı. Sultanın başveziri, beylerbeyi ve ordularının başkomutanıydı. Yanından hiç ayırmadığı, bir kılıf içindeki üç telli kopuzunu mızrak gibi ayağının dibine dayamış duran Şeyhoğlu, eğilip selam verdi:</p>

  <p class="normal">— Her ne kadar artık genç değilsem de, kulaklarım söylenenleri duyar, paşa hazretleri.</p>

  <p class="normal">— Madem öyle, koskoca Divan-ı Humayun katibine kime hizmet ettiğini, efendinin kim olduğunu neden söylemezsin?</p>

  <p class="normal">— Söyledim, paşa hazretleri, ben kendi kendime hizmet ederim.</p>

  <p class="normal">— Peki öyleyse buraya geliş nedenin nedir?</p>

  <p class="normal">— Efendimize bir şey iletmek için geldim. Bir de kendisinden bir ricamız olacak. Beş gündür öyle bir at sürdük ki... Sanırsınız heybelerimizde kesik baş taşıyorduk.</p>

  <p class="normal">— İleteceğiniz şeyi gönderen kimdir? Ricanız ne hakkındadır?</p>

  <p class="normal">— Paşa hazretleri, bunları yalnızca Sultana söylememiz buyurulmuştur.</p>

  <p class="normal">Paşa, Şeyhoğlu’yla yoldaşına baktı; şaşırmış gibiydi. Yaşlı olanın gerçekten de nurani bir yüzü vardı. Kopuzuyla birlikte dolaştığına göre herhalde bir âşıktı. Ama yoldaşı için aynı şeyler söylenemezdi; haydudun su katılmamışı olduğu besbelliydi. Kuşağına sokulu kılıcı da bunun böyleliğini haykırıyordu.</p>

  <p class="normal">— Bak a derviş! Burada seninle çene yarıştıracak değilim. Şimdi beni izle ve beylerbeyine söyleyemeyip de hünkârımıza söyleyeceğin giz neymiş, öğrenelim. Şu haydut arkadaşına gelince, söyle sarayın dışında beklesin seni.</p>

  <p class="normal">Satı, Ahi Mahmud’a döndü, “Elimizden bir şey gelmez” gibisinden baktı, sonra onun omuzlarında asılı heybeye uzandı. Mahmud heybeyi çıkarıp Satı’ya uzattı.</p>

  <p class="normal">Ellerinde, söz dinlemeyenlerin, başkaldıranların başlarını paramparça edecek kocaman, ağır gürzler tutan muhafızları geride bırakıp, Divan-ı Humayuna vardılar. Kara Beyazıd Paşa’nın ardından Satı da girdi içeri. Halıyla kaplı bir yükseltinin üzerinde bağdaş kurmuş oturuyordu Sultan. Otuz yaşlarında gösteriyordu. Sırtındaki cüppenin yaka ve kol ağızları samurdandı. Resmi adı Gıyaseddin Mehmed bin Ebu Yezid el Kirişçi olan Mehmed Çelebi’nin kısa, kara sakalı, kemerli burnu ve basık badem gözleriyle Ahi Mahmud’a ne denli çok benzediğini fark edince Satı şaşıp kaldı. Aslında bunlar tıpkı hünkârın parmak eklemlerindeki belli belirsiz şişlikler, derisinin yeşile çalan beyazlığı gibi hep Osmanoğlu ailesinin ortak özellikleriydi.</p>

  <p class="normal">Sultan, ikinci veziriyle söyleşisini henüz bitirmişti. Vezir, yüzü Sultana dönük, çıkışa doğru geri geri yürürken, az kalsın Kara Beyazıd Paşa’yla çarpışacaktı.</p>

  <p class="normal">Kara Beyazıd Paşa, Sultanın yanına her zaman girebilen tek kişiydi sarayda. Aslen Arnavuttu; acemi ocağında eğitim görmüş ve şimdiki sultanın dedesi Murat’ın yanında gösterdiği hizmetle göze girmişti; oğlu da şehzade mürebbisi, yani lala idi sarayda.</p>

  <p class="normal">Büyük olsun küçük olsun her sarayın ayrılmaz bir parçası olan fitne, fesat, hile ve desisenin bin bir türlüsünü ta çocukluğundan beri çok iyi tanıyan, bilen Mehmed Çelebi hiç kimseye gözü kapalı güvenmez, ama Kara Beyazıd Paşa’nın kendisine olan bağlılığından da asla kuşkulanmazdı.</p>

  <p class="normal">Beyazıd Paşa diz çöktü. Şeyhoğlu Satı da onun yaptığını yineledi. Beylerbeyi dudaklarını usulca Sultanın cüppesinin eteğine değdirdi.</p>

  <p class="normal">— Bu dervişin sana bir iletisi varmış, Sultanım.</p>

  <p class="normal">— Ne iletisi?</p>

  <p class="normal">— Bunu bir tek sana söyleyebilirmiş, hünkârım. Sen de bilirsin: Derviş ve âşık takımı inatçı olur. Ben de ne yapayım, durumu bir an önce açıklığa kavuşturabilmek için onu huzura çıkarmaya karar verdim.</p>

  <p class="normal">Mehmed Çelebi, parmakları yüzüklerle süslü elini uzattı:</p>

  <p class="normal">— Konuş!</p>

  <p class="normal">Şeyhoğlu Satı kopuzunu önüne koydu, omzundan halı heybeyi indirdi, heybeden sahtiyan kaplı bir kitap çıkarıp iki eliyle, hükümdara uzattı.</p>

  <p class="normal">— hünkârım! Bu bilimsel yapıtı size Simavna Kadısı Oğlu Şeyh Bedreddin Mahmud gönderdi.</p>

  <p class="normal">Mehmed Çelebi’de hiçbir değişiklik olmadı. Beyazıd Paşa’nınsa kaşları öfkeyle burnunun kökü üzerinde birleşti. Hemen orda duran bir görevli koşup Satı’nın uzattığı kitabı aldı.</p>

  <p class="normal">— Şeyhimiz ne arzu ederler?</p>

  <p class="normal">Satı yeniden yerlere kadar eğildi.</p>

  <p class="normal">— Hükümdarımız efendimize derin saygılarını iletir, şeyhimiz. Bir de, hac farizesini yerine getirmekliğine izin vermenizi dilerler. Kendisinin Mısır ya da Yemen’de kalmasına izin verip veremeyeceğinizi sormamızı da buyurmuştur şeyhimiz: Oralardaki ulemayla bilimsel çalışmaları üzerine fikir alışverişinde bulunabilmek için.</p>

  <p class="normal">Sultan, Beyazıd Paşa’ya baktı. Beyazıd Paşa da sultana.</p>

  <p class="normal">— Çekilebilirsin, dedi Sultan. Gerekirse biz seni çağırırız.</p>

  <p class="normal">— Emriniz başımın üstüne hünkârım!</p>

  <p class="normal">Kopuzunu önünde tutarak, Şeyhoğlu Satı divandan geri geri çekilip çıktı.</p>

  <p class="normal">Birkaç gün vardı ki Mehmed Çelebi’nin keyfi hiç yerinde değildi. Oysa, tam tersine, keyifli olması gerekirdi: On yıldır aralıksız süren ölümüne çatışmalar, çarpışmalar sonunda Osmanlı tahtının tek hakimi olmuştu. Dizginleri elinden bırakmadan, sinsi bozkır tilkisinin (Timur’a böyle derdi) haklarını iade ettiği kimi Anadolu beylerine boyun eğdirmek için iki yıl daha uğraşması gerekmişti. Kimini, önlerine bir sadaka fırlatarak, kimini kuvvet kullanarak yola getirmiş ve Türk topraklarının tek hakimi olarak kendisini kabul etmelerini sağlamıştı. Başkaldıran Karaman Beyini tepelemiş, babasının Bursa’da yıkılan sarayını ve camisini yeniden yaptırmıştı. Son olaraksa, kendi devletini kurma niyetleri güden Aydın Sancak Beyi Cüneyd’in hakkından gelmiş, tutsak aldığı Cüneyd’i ta Niğbolu’ya sancak beyi olarak atarken, onun yerine son Bulgar Kralı Aleksandr Şişman’ın oğlu olan ve Müslümanlığı benimseyerek Osmanlı hizmetine geçen Süleyman’ı sancak beyi olarak atamıştı. Sözün kısası, haylice zayıflamış, yanıp yıkılmış olmakla birlikte, yine de babası Yıldırım Beyazıd zamanındaki sınırlara sahip bir Osmanlı Devleti ortaya çıkarabilmişti.</p>

  <p class="normal">Mehmed Çelebi’nin, atalarından miras, müthiş bir koku alma yetisi vardı. Sefere çıkıldığında at terinden, tozdan, çürüyen ölülerin o yürek kaldırıcı tatlımsı kokusundan en çok o rahatsız olurdu. Şimdi de, kazandığı bunca zaferden sonra kışı Edirne’de, karılarının ve cariyelerinin arasında geçirmeyi düşlüyor, harem sakinlerinin sürüp sürüştürdükleri o hoş kokuları, kızların başdöndürücü rayihalarını hatırlamak bile ona sonsuz bir haz veriyordu. En sevdiği karısının, Dulkadir Beyin kızının saçlarından yayılan o kekremsi, tatlısert kokuyu zihninde canlandırıyor, burun kanatlarında hafif titreyişlerle bu kokuyu içine çekiyordu. Göçebe ataları gibi, yaklaşmasını teninde duyduğu baharda, yılkısının bulunduğu otlaklara gitmek, doya doya avlanmak, yorulunca da bağlar, bahçeler arasında ağızlarından bal damlayan dostlar, yakınlar arasında dinlenmek hazların en büyüğüydü. Kırların lale, körpe ot kokan o tertemiz havasını doyasıya içine çekmek, badem, erik çiçeklerinden yayılan hafif kokuyla başının döndüğünü duymak ne büyük mutluluktu. Kısacası, çetin askeri mücadelelerden sonra ele geçirdiği iktidarın kendisine bol bol sunduğu nimetlerden, hazlardan yararlanmanın vaktiydi artık; hem de nicedir vaktiydi. Ve başkente gelişinden bir hafta sonra tahtta hak iddia eden yeni bir rakibe dair bir haber... Bu, yeniden silah kuşanmak, at binmek ve orduların başına geçmek demekti. Ama ne gelir elden, iktidarın yasası böyle: Kan vardır çünkü hamurunda iktidarın ve onu elinde tutmak isteyen, her an kan dökmeye hazır olmalıdır. Vezirinin onu yatıştırmak için ettiği onca bilgece sözün ve felsefi lakırdının da hiç yararı olmamıştı. Malûm: Felsefe, başkalarının felaketleri karşısında metin olmamızı sağlar...</p>

  <p class="normal">Bedreddin’in elçisi Divan-ı Humayunu terk edince Mehmed Çelebi acılı bir gülümsemeyle:</p>

  <p class="normal">— Ne dersin Paşa, dedi, bırakalım gitsin mi, saygıdeğer şeyhimiz? Hiç değilse bir düşmanımız eksilmiş olur...</p>

  <p class="normal">Bir türlü bağışlayamıyordu Bedreddin’i Mehmed Çelebi. Bağışlayamıyordu, çünkü taht için kapıştığı kardeşleri arasında en tehlikeli olanın, Musa’nın kadıaskeri olmayı kabul etmişti Bedreddin. Kişisel çıkar nedir bilmeme ve hakka hukuka derin saygı konusundaki ünüyle ve verdiği altın değerindeki öğütleriyle, Musa’nın akıncıların desteğini, Türk ve Bulgar köylülerin sevgi ve bağlılıklarını kazanmasını sağlayan da Bedreddin’den başkası değildi.</p>

  <p class="normal">— İnsanın kendini düşmanından kurtulmuş sayabilmesi, ancak düşmanın ölmesiyle mümkündür, hünkârım! Biz madem ki şeyhe canlı olarak katlanmak zorundayız, o zaman, attığı her adımın, ettiği her lafın gerisinde neyin gizli olduğunu anlamak, öğrenmek zorunluluğumuz vardır...</p>

  <p class="normal">— Şeyhin bizden dileklerinin gerisinde ne olabilir ki?</p>

  <p class="normal">— İkili bir amacı var gibi geliyor bana. İlk amacı, bizim, önümüzde boyun eğdiğine inanmamızı sağlamak: “Bakın, hacca gitmek için bile sizden izin istiyorum...” İkinci amacıysa, içimize tedirginlik salmaktır...</p>

  <p class="normal">— Nasıl tedirgin edebilir ki bizi?</p>

  <p class="normal">— Eder, hünkârım. Şu yeni türeyen sahtekarla birleşecek olursa...</p>

  <p class="normal">— Bizi böyle tedirgin etmekten korkmaz mı peki?</p>

  <p class="normal">— Korkmaz, sultanım. Korkmaz, çünkü başına bir iş gelecek olursa, yandaşlarının çoğunun bizim düşmanımız olacağını bilir...</p>

  <p class="normal">— Ne yapabilir ki yandaşları? Devlet bizimdir, ordumuz var...</p>

  <p class="normal">— Onun da düşünceleri var, hünkârım. Kılıcın hakkından kılıçla gelinir, düşüncenin hakkından düşünceyle. Gelgelelim, kurdun önündeki köpek encikleri gibidir bizim din ulularımızın, ulemamızın onun karşısındaki hali.</p>

  <p class="normal">— Desene onu salıvermek de bela, zorla alıkoymak da!</p>

  <p class="normal">— Durumun nezaketi ancak bu kadar veciz ifade edilebilirdi, hünkârım!</p>

  <p class="normal">— Peki ne yapacağız bu belayı?</p>

  <p class="normal">— Bir karar vermeden önce, emretseniz de sultanım, kâtibiniz Şeyhin bize armağan getirdiği kitabın neyin nesi bir şey olduğunu açıklasa.</p>

  <p class="normal">Sultan, olur anlamında başını sallayınca Beyazıd Paşa ellerini çırpıp gelen görevliye İbni Arapşah’ın çağrılmasını buyurdu.</p>

  <p class="normal">Çağrıya gelen, İznik sürgününün elçileriyle konuşan Araptan başkası değildi. Daha genç olmasına karşın, –otuzdan fazla değildi yaşı– İbni Arapşah yabancı dil bilgisiyle olsun, dünyaya dair genel bilgisiyle olsun büyük ün kazanmıştı.</p>

  <p class="normal">İbni Arapşah’ın ardından içeri bir hizmetli girdi: Kollarını gergince ileri doğru uzatmış, ellerinde Bedreddin’in armağanını tutuyordu. İbni Arapşah, Sultanın üzerinde oturduğu halının ucunu dudaklarına götürdü.</p>

  <p class="normal">Kara Beyazıd Paşa çenesiyle kitabı tutan adamı göstererek İbni Arapşah’a:</p>

  <p class="normal">— Nasıl, dedi, bir fikir edinebildin mi, hünkârımıza gönderilen kitap hakkında?</p>

  <p class="normal">— Ancak giriş bölümünü okuyabildim, paşa hazretleri. Öbür bölümlerine rastgele göz atabildim, o kadar.</p>

  <p class="normal">— Peki, ne diyorsun?</p>

  <p class="normal">— Kitap, Kur’an-ı Kerim’in mübarek dilinde yazılmıştır ve adı “kolaylaştırma” anlamına gelen “Teshil”dir. Kitapta hukuk sorunları işlenmektedir. Sultanımız izin verirlerse giriş bölümünden bir parça okumak isterim...</p>

  <p class="normal">Sultan onaylar anlamda başını salladı. İbni Arapşah görevlinin elinden kitabı aldı, üzerine sahtiyan geçirilmiş tahta kapağını kaldırdı ve okudu:</p>

  <p class="normal">— Bismillahirahmanirahim. Bağışlayan ve esirgeyen Allahın adıyla. Ben, Simavna Kadısı Oğlu Bedreddin Mahmud, –Cenab-ı Hak beni zalimlerin zulmünden ve onların suç ortaklarının şerrinden korusun, ayıbımı kapasın, acılara son versin!– şeriatın manasının, dallarının ve esaslarının anlatıldığı “Letaif-ül İşârât” adlı kitabımı hayırlısıyla bitirmek nasip olmuştu. Ama anlaşılması zor bir kitap oldu bu. Bu bakımdan, bu kitabı yazarken güttüğüm amaçları açıklamak, kitabın anlaşılmasını kolaylaştırmak ve sözcüklerin ardındaki gizli manaları açmak istedim ve işin gevezeliğine kaçmadan...</p>

  <p class="normal">— Yeter! dedi Sultan.</p>

  <p class="normal">Katip okumayı kesti, yere kadar eğildi.</p>

  <p class="normal">— Sultanım, iznin olursa kitapta bir yere dikkatini çekeceğim. Bir fakih için pek garip olan bazı sözler de ediyor Bedreddin Mahmud. Okuyayım mı?</p>

  <p class="normal">Sultan yeniden başını salladı. İbni Arapşah okuyacağı yeri bulmak için sayfaları çevirdikçe hattatların baş harfler için kullandıkları zincifre boyasının parlak lekeleri de birbiri ardınca görünüp kayboluyordu. Katip, parmağını satırlar üzerinde sağdan sola götürerek okumak istediği yeri buldu, dudakları kıpır kıpır, içinden bir kez daha okudu yazıyı, sonra çevirdi:</p>

  <p class="normal">— “İçerimdeki ateş günden güne büyür. Öylesine ki, demirden yapılsa yüreğim, bu ateş karşısında dayanamaz, erir...”</p>

  <p class="normal">— Pekala, tamam! diyerek Beyazıd Paşa katibin okumasını kesti. Çekilebilirsin!</p>

  <p class="normal">İbni Arapşah kitabı getiren hizmetliyle birlikte divandan çıkınca Sultan beylerbeyine baktı.</p>

  <p class="normal">— Ne çıkıyor şimdi bütün bunlardan?</p>

  <p class="normal">— Şu çıkıyor, sultanım: Yanılmamışız. Adam daha ilk satırlarında kendisini zulümden, zalimlerden ve onların suç ortaklarından koruması için Tanrıya yakarıyor... Bu kinaye kimedir? Katibimiz iyi fark etmiş: Baksanıza, yüreği ateşler içindeymiş... Aslında doğrudan doğruya bir gözdağı var burada: Eğer dayanamaz olursam, kabahati kendinizde arayın. Sözün özü, hünkârım, size mazlumane armağan edilen ve amacı güya Bedreddin’in din iman işleri dışında, ulvi ve ilahi işler dışında hiçbir işle uğraşmadığını göstermek olan bu kitaptan da, Bedreddin’in ricasından çıkardığımız sonucu çıkarmış bulunuyoruz. İznik’teki adamlarımızın ulaştırdıkları haberlere göre Şeyh memleketin çeşitli yörelerinden gelmiş adamları kabul edermiş tekkesinde. Kafasından neler geçirdiğini muhakkak anlamamız gerek...</p>

  <p class="normal">— Madem böyle, ne pahasına olursa olsun, ağzından lakırdı almalarını emret adamlarımıza... O vakte kadar da, varsın kendisinden atıfetimizi esirgemeyeceğimiz umuduyla yaşasın.</p>

  <p class="normal">Beyazıd Paşa:</p>

  <p class="normal">— Şanlı atalarınıza layık bilgeliğiniz karşısında başımı eğiyorum, Sultanım, dedi, ellerini çırptı, gelen hizmetkara Bedreddin’in elçilerini çağırmasını emretti.</p>

  <h3 class="ortayazi1" id="calibre_toc_25">II</h3>

  <p class="normal">Edirne’den Gelibolu’ya kadar, dönüş yolu boyunca Şeyhoğlu Satı da, Ahi Mahmud da hiç konuşmadan at sürdüler.</p>

  <p class="normal">Beyazıd Paşa’nın kin dolu, kara, süzgün gözleri, gür sakalı içinde kaybolmuş gibi duran kıvrık, kırmızı dudakları Satı’nın gözünün önünden gitmiyordu. Sultansa beylerbeyinin tersine, sevecen, koruyucu, gözetici görünmeye çalışmıştı: Dudaklarında hafif gülümsemeler uçuşuyordu. Ancak burun kanatlarındaki titreyişler, Bedreddin’in elçisinin sözlerinin gerisinde ne olduğunu kavramak için yanıp tutuştuğunu ele veriyordu. Satı bu çirkin hayalleri uzaklaştırmak ister gibi başını salladı... Eğer o, Satı bile anlamışsa onların kurnazlıklarını, toprağın kırk arşın altında olup bitenleri bile görebilen Şeyhi aldatmayı ciddi ciddi nasıl düşünebilirdi bu adamlar?</p>

  <p class="normal">“Sultan, Şeyh Bedreddin’e saygılarının, hac konusundaki mücadelesini en kısa zamanda bizzat gelerek kendi ağzıyla söylemeyi umduğunun ve bu vesileyle de Şeyhin öğütlerini dinleme fırsatına sahip olmayı istediğinin iletilmesini emretti...” Hey yarabbim, şu laflara bak!</p>

  <p class="normal">Şeyhoğlu Satı’yla yoldaşı, öğretmenlerinin Sultana başvurusuna bağlı planlarını bilmiyorlardı. Ama yine de her ikisi de, Mehmed Çelebi’nin Bedreddin’e sürgün yerinden ayrılma izni vermediğini ve zaman kazanmak ister gibi beklemeyi yeğlediğini anlamışlardı...</p>

  <p class="normal">Gelibolu’da, boğazın karşısına geçmek için pek çok kişi bekleşiyordu. Ulemadan birkaç kişi, kara cüppeleri, çoluk çocukları ve hizmetkârlarıyla bir köşedeydiler: Besbelli Anadolu’da bir yerlere kadı ya da müftü olarak atanmışlardı. Bir başka köşede genç mollalar bir öbek oluşturmuşlardı: Bunlar da herhalde Edirne’de medreseyi yeni bitirmişlerdi. On-on beş kadar tutsak, urganla bağlanmış olarak, silahlı üç yeniçerinin gözetiminde, tahta döşemelerin üzerinde oturuyorlardı. On kadar deveden, hizmetkârlardan ve korumacılardan oluşan küçük bir kervan da karşıya geçecek yük ve yolcular arasındaydı. Başlarında lalaları, kalabalık bir çocuk grubu da Anadolu’ya geçmek için bekleşiyorlardı. Bu çocuklar, Anadolu’da çeşitli ailelere dağıtılacaklar, buralarda gerçek bir Müslüman eğitimi gördükten sonra, yeniçeri olarak yetiştirilmek üzere yeniden Gelibolu’ya “Acemi Ocağı”na gönderileceklerdi. Ama yolcuların çoğunu akıncılar oluşturuyordu. Yıllar yılı aynı aşı, aynı işi paylaşan akıncılar, iskelenin az ötesinde ateş yakmışlar, bir sacayağının üzerine oturttukları kocaman tencerelerinde et, pirinç, çeşitli sebzeler ve bol baharattan oluşan “kul aşı” pişiriyorlardı. Eyerleri halı kaplı, koşumları gümüş işli, üzengileri gümüşten, bakımlı atları hemen yanı başlarındaydı; koşumları çözülmemiş, eğerleri çıkarılmamış atlarını at bağlama sırığına değil, beş altısını sicimle başlarından birbirlerine bağlamışlardı. Konuşmalarından anlaşıldığına göre (öyle bağıra bağıra konuşuyorlardi ki, iskelenin her yanından duyulabiliyordu ne konuştukları ortada bir savaş durumu olmadığı için yurtlarına, evlerine barklarına gidebilecekleri söylenmişti kendilerine; bir akın çağrısı alana dek, ana babalarını, bacı kardaşlarını görüp hasret giderecekler, çift çubuk işlerine yardım edeceklerdi. Savaşların çelikleştirdiği akıncılar barışçıl yaşamdan soğumuşlardı; dönmekte oldukları evlerinde de güzel şeylerle karşılaşmayı beklemiyorlardı. Çoğunluğu Aydın, Saruhan yörelerindendi. Mehmed Çelebi, kendisine başkaldıran Cüneyd Beyi tepelemek için ordusuyla daha yakınlarda buraların altını üstüne getirmişti. Bu bakımdan akıncıların yüzleri asıktı ve konuşmalarında olsun, şakalaşmalarında olsun, Osmanlı tahtında şu anda oturmakta olan Sultana karşı sevecenlik duyduklarını gösterir en ufak bir işaret yoktu.</p>

  <p class="normal">Aksakallı, kocaman sarkık karınlı, ulemadan bir zat (kadıydı kendisi) az ötede durmakta olan genç bir mollayı yanına çağırdı. Çağrıya seğirten molla, telaşından, atına doğru yürümekte olan öfkesi burnunda bir akıncının yolunu kestiğini fark etmedi. Nice zamandır Hıristiyan Rumeli’de at koşturan akıncı, kimi Hıristiyan kör inançlarına dikkat eder olmuştu: İnsanın yolunu kesen kara kedi ya da kara cüppeli molla uğursuzluk demekti.</p>

  <p class="normal">Akıncı taş kesilmiş gibi olduğu yerde kaldı ve gayet açık, anlaşılır bir şekilde:</p>

  <p class="normal">— Hiçbir yerde yürünecek yol kalmadı, dedi. Dağlarda haydutlar, kentlerde mollalarla kadılar...</p>

  <p class="normal">Başka zaman olsa molla böylesi bir küstahlığı karşılıksız bırakmazdı; ama bu kez duymamışlığa vurmanın daha uygun olduğunu düşündü. Bununla birlikte, hakareti duyduğu anlaşılan aksakallı kadı efendi dayanamadı ve:</p>

  <p class="normal">— Ben Balıkesir kadısıyım, dedi. Şimdi sen beni dağdaki haydutlarla bir mi tutuyorsun?</p>

  <p class="normal">— Hiç olur mu, efendi hazretleri? dedi akıncı, boyun eğmiş, sakin. Ben, gençler için söyledim o sözü. Siz de bilirsiniz: Aç kurt, tok kurttan daha tehlikelidir. Oysa efendi hazretlerinin sakalına bakılırsa, kadılıkta hayli eski olduğu anlaşılıyor.</p>

  <p class="normal">Kadı, akıncının bu sözde uysal, boyun eğmiş yanıtında ilkinden de büyük bir küstahlık bulunduğunu anlayıncaya kadar, akıncı orman içinde kaybolur gibi, arkadaşlarının sırtları arasında yitip gitti.</p>

  <p class="normal">Epey sıkıntılı bir hava vardı. Gökyüzü salkım saçak boz bulutlarla kaplıydı; dalgaların kıyıyı gitgide sıklaşarak dövdükleri duyuluyordu.</p>

  <p class="normal">Kürek ve yelken yardımıyla yol alan mavnalara bindiler. Mavnaları iskeleden ayrılınca yaşlı ozan bir kıyıya çekilip, mavnanın bordası boyunca yapılmış sıralardan birine oturdu ve kopuzunun kılıfını açtı.</p>

  <p class="normal">Evet, öğretmeninin tasarılarının tümünü bilmiyordu. Ama onun ruhunun ne halde olduğunu biliyordu. Onun içini dolduran göz kamaştırıcı ışık tüm dünyayı aydınlatmalıydı. Satı’nın Edirne’de görüp duydukları ve Sultanın öğretmenin İznik’ten ayrılma isteğini geri çevirmesi, o günün fazla uzak olmadığını gösteren belirtilerdi. En azından Satı’nın içinde böyle bir önsezi vardı.</p>

  <p class="normal">Tellere dokundu.</p>

  <p class="normal">Boynunda mavi mavi damarlar kabarmıştı. Başını geri attı, gözlerini yarı kapadı. Kendinden geçmiş gibiydi. Akıncılar, dervişler, taş işçisi Ahiler çevresini sardılar. Ahi Mahmud da Satı’ya büyük bir şaşkınlıkla bakıyordu: Kim bilir kaç kez dinlemişti Satı’yı Ahi Mahmud daha önce, ama onu ilk kez böyle görüyordu.</p>

  <p class="indentmetin">Miskin Adem oğulları</p>

  <p class="indentmetin">Ekinlere benzer gider</p>

  <p class="indentmetin">Kimi biter kimi yiter</p>

  <p class="indentmetin">Yere tohum saçmış gibi</p>

  <p class="indentmetin">&nbsp;</p>

  <p class="indentmetin">Şu dünyada bir nesneye</p>

  <p class="indentmetin">Yanar içim, göynür özüm</p>

  <p class="indentmetin">Yiğit iken ölenlere</p>

  <p class="indentmetin">Gök ekini biçmiş gibi.</p>

  <p class="normal">Yaşlı âşığın hafif çatlak sesiyle büyülenen dinleyiciler kımıldamadan duruyorlardı. Bir ara sustu Satı, ne dediğini dinlemek istiyormuş gibi kopuzunun üzerine eğildi; parmakları teller üzerinde gidip gelirken, martıların onu yansılarcasına attıkları çığlıklar ve teknenin bordasına çarpan dalgaların sesi duyuluyordu.</p>

  <h3 class="ortayazi1" id="calibre_toc_26">III</h3>

  <p class="normal">1415 yılı eylülünün son günü Bedreddin’in İznik’teki tekkesinde neşe, coşku vardı. Ciddi söyleşilerin ve derslerin yürütüldüğü asık yüzlü yapıdan dışarı müzik sesleri taşıyordu. Genç müridler tef ve dümbelekler eşliğinde şarkı söylüyorlar, bazen halka olup bazen açılarak dans ediyorlardı.</p>

  <p class="normal">Tavuklu pilavlar, börekler, kızarmış kuzu etleri sunuluyordu konuklara. Bu güzel, lezzetli, gözalıcı yemekleri yapan kadınlarsa, tekkenin yemek odasında, erkeklerden ayrı olarak eğleniyorlardı. Bu yanda sazların ve şarkıcıların sesi azalır gibi olduğu zaman, o yandan çınlamalı gülüşler, kahkahalar duyuluyordu. Bedreddin’in karısı –tekkede herkes kendisine hatun derdi,– yarı yatar durumda uzanmıştı; herkesin gözü, dikkati, ilgisi onun üzerindeydi: Hatun, Şeyhe üçüncü oğlanını doğurmuştu.</p>

  <p class="normal">Erkekler tarafından, müzisyenlerle Şeyhoğlu Satı ilgileniyordu. Parmaklarının derisi yaşlılıktan kararmış, buruşmuş gibiydi, ama aynı parmaklar kopuzunun telleri üzerinde inanılmaz bir kıvraklıkla dolaşıyordu. Arada bir bakışlarını kopuzundan ayırıp ney, kudüm ya da zurna çalan arkadaşlarına yöneltiyor ve onlar Satı’nın ne demek istediğini bu bakıştan hemen anlıyorlardı.</p>

  <p class="normal">Hava kararmış, tekkede kandiller yakılmıştı ama eğlenti olanca hızıyla sürüyordu.</p>

  <p class="normal">Sonunda, öğretmenine bir göz atan Satı çalgıcılara işaret etti, müzik sustu, ortada bir halka halinde dans edenler danslara son verdiler.</p>

  <p class="normal">İç odalardan, kucağında bembeyaz bir kundak içindeki yeni doğan bebeği tutarak zenci Kasım’ın geldiği görüldü. Kasım, öğretmenin birinci karısı rahmetli Cazibe’ye nasıl hizmet etmişse (ki o sıralar kendisi köleydi) şimdi de hatuna hizmet ediyordu. Baş köşede oturmakta olan Bedreddin’i saygıyla eğilip selamlayarak bebeği dikkatle uzattı. Bedreddin bebeğin yüzünü örten beyaz bezi kaldırınca, bir kedinin sızlanma sesini andıran, ince, cıvıltılı bir ses duyuldu.</p>

  <p class="normal">Bedreddin ayağa kalktı. Ardından herkes ayağa kalktı.</p>

  <p class="normal">Bebeğin çığlıkları arasından:</p>

  <p class="normal">— Adsız yavruya ad koyacağız, dedi Bedreddin. Yüreğim bana, seçkin bir yolu ilk adımlayanlardan birinin adını koymamı fısıldıyor. Öğretmen, sol yanında duran Börklüce Mustafa’ya döndü:</p>

  <p class="normal">— Kaderin bana armağanı olan oğluma Mustafa adını koyuyorum. Adaşına bir bak, Börklüce!</p>

  <p class="normal">Börklüce Mustafa bebeği Şeyhin elinden aldı. Beyaz yüz bezinin bir ucunu dudaklarına götürüp usulca öptü ve ağlamaktan buruşmuş yüzde anlamsızca iki yana dönüp duran yuvarlacık gözlere kendi suretini kazımak istiyormuşçasına uzun uzun baktı.</p>

  <p class="normal">Şeyh bebeği sevgili öğrencisinin elinden aldı, sağ yanında duran Torlak Kemal’e döndü.</p>

  <p class="normal">Şeyh, Torlak Kemal’le de, Börklüce’yle olduğu gibi, Kahire’den döndüğü yıl karşılaşmıştı ilk kez.</p>

  <p class="normal">Kütahya’nın oralarda küçük kervanları ağır ağır Domaniç’e doğru yamacı tırmanıyordu. Bu yaylalar, yüzyıl önce Osmanlı hanedanının temellerinin atıldığı, sonradan gitgide genişleyecek olan Türk topraklarının beşiği olan topraklardı.</p>

  <p class="normal">Yazın en sıcak günleriydi. Yaylaların göz doyuran yeşilliği, buz gibi pınarlar, kayalardan kayalara sekerek akan tertemiz dereler, derelerin genişleyip suların durgunlaştığı yerlerde geniş gölgeleriyle mahzun söğütler insanı buralarda durup dinlenmeye kışkırtıyordu. Şeyh de, hem hayvanların hem de insanların dinlenebilmesi için buralarda bulabilecekleri bir yayla damında bir iki gün konaklamayı düşünüyordu ki, birden kulağına şarkı, tef, nal sesleri çalındı. Demeye kalmadı, karşılarındaki tepenin ardından yirmi kadar atlı göründü.</p>

  <p class="normal">Karşılarında bir kervan görünce atlılar naralar atarak, ıslıklar çalarak atlarını dörtnala kaldırıp hızla kervanın çevresini sardılar. Ellerinde tefler, dümbelekler, kemerlerinde&nbsp;ziller, bakır tabaklar ve başka bir sürü ıvır zıvır takılı, başlarındaki sarıklar kirden boz bir renk almış insanlardı bunlar; torlaklar diye anılırlardı.</p>

  <p class="normal">Hiçbir dinsel akıma bağlanmaya yanaşmayan, coşkulu, deli fişek dervişlerdi torlaklar. Kışları kentlerde çoğunluk Ermeni, Rum, Yahudi gibi Müslüman olmayan zanaatkarların yanında iş tutarlar, boyacılık, demircilik, dericilik yaparlardı. Yazınsa o yayla senin, bu dağbaşı benim dolaşırlar, esrar, şarap içerlerdi.</p>

  <p class="normal">Torlaklardan, atının üzerinden ayakları nerdeyse yere değecek denli uzun boylu olan biri, Şeyhe alaylı alaylı baktıktan sonra, makamla bir şeyler söylemeye başladı:</p>

  <p class="indentmetin">Kaç altın ediyor pazarda şu kutsallığın senin</p>

  <p class="indentmetin">Ey hakikat ticareti yapan alim?</p>

  <p class="normal">Kahkahalar, ıslıklar, yuhalar birbirini izledi. Sırık, daha da cesaretlenmiş olarak, şöyle sürdürdü sözlerini:</p>

  <p class="indentmetin">Varsın senin olsun kutsallık; şeref yeter biz garibanlara</p>

  <p class="indentmetin">Yağla hemen tabanları, eşekten düşmüş karpuza dönersin yoksa?</p>

  <p class="normal">Börklüce, Gündüz, Bedreddin’e Halep’te katılan Türkmen süvariler hemen kılıçlarına el attılar. Torlakların ulemaya ve mollalara katlanamadıkları hepsinin bildiği bir şeydi. Şu uzun boylu torlağın sözlerinde de yalnızca aşağılama değil, açık bir tehdit seziliyordu.</p>

  <p class="normal">Bedreddin elini kaldırıp yoldaşlarını durdurdu. Bu topraklar yeterince kana doymuştu; şimdi böylesine saçma bir nedenle bir kez daha kan dökmenin anlamı yoktu. Hem bu deli fişek dervişleri silahla değil de sözle uslu birer kuzuya çeviremezse onun şeyhliği kaç para ederdi?</p>

  <p class="normal">Sırığa dönüp gülümseyerek:</p>

  <p class="normal">— Yanılıyorsun be yiğit, dedi. Ben kutsal kişi falan değilim. Öte yandan, hakikatin karşılığı altınla değil, hayatla ödenir.</p>

  <p class="normal">Bedreddin’in sakin hali torlakları biraz ayıltır gibi oldu. Islıklar, yuhalar yavaş yavaş kesildi. Ancak esrarı biraz fazla kaçırdığı anlaşılan sırığın hiçbir şey duyduğu, gördüğü yoktu. Deminki aptalca nakaratını sürdürmek için ağzını yeniden açacak oldu, ama o sırada arkasından birinin kendisini yakasından tutup çekmesiyle eyerin arka kaşı üzerine yıkılması bir oldu.</p>

  <p class="normal">Sarı sakallı, gençten bir torlak öne çıktı. Sarığını başına sicimle dolamıştı. Gözleri süzgünceydi. En geride durmasına bakılırsa, torlakların lideri de oydu: Her işleri ters olurdu çünkü bu torlakların.</p>

  <p class="normal">Elini göğsüne götürerek:</p>

  <p class="normal">— Selamün aleyküm, yolcular!, dedi. Bizim Yağmur Torlak bugün biraz kendinde değil. Yerde doğrulmaya çalışan çam yarmasına bir göz attı. Eyerin arka kaşı üzerine yıkılan Sırık, elinden dizginleri bırakmadığı için atın ani bir şahlanışıyla eyerden yere uçuvermişti.</p>

  <p class="normal">— Kendinde olmayan bir tek o da değil, diye sürdürdü sarı sakallı. Kusurumuza bakmayın!</p>

  <p class="normal">Şeyhi eğilerek selamladı. Sözleri barışçıldı, ama sesinde hafif alay tınısı vardı. Kimeydi bu alay: Şeyhe mi? Talihsiz torlağa mı? Yoksa kendine mi?</p>

  <p class="normal">Bedreddin onunkiyle aynı ses tonunda şu iki dizeyi okudu:</p>

  <p class="indentmetin">Öğrenmeseydim eğer sevgideki kederi</p>

  <p class="indentmetin">Kızardım ben de sevgililere belki...</p>

  <p class="normal">Sufi şeyhlerin, bilme arzusunu “sevgi”, hakikati ise “sevgili” diye adlandırdıkları bu özel dil, torlakların başının yabancısı değildi. Bu bakımdan da Bedreddin’in iki dizeyle ne demek istediğini anlamıştı. Yani ne kadar üzücü olursa olsun, hakikate kızmak saçmalıktır, demeye getiriyordu şeyh. İyi ama şeyh efendi, şimdi sen galiba büyük günah işledin... Evet, hakikat hakikattir, sözümüz yok, ama biz senden esrarı fazla kaçırdığı için Allahını şaşırmış bir dervişe kızmamanı rica etmiştik. Sense tutup...</p>

  <p class="normal">Sarı sakallı torlak kıs kıs gülerek:</p>

  <p class="normal">— Yani şimdi, Yağmur Torlak ve öteki arkadaşlar senin için birer sevgili, dost öyle mi?! dedi.</p>

  <p class="normal">Bedreddin alabildiğine sakin:</p>

  <p class="normal">— Elbette, dedi, madem ki insandırlar...</p>

  <p class="normal">Gülümseme uçup gitti sarı torlağın yüzünden. Şeyh gerçekten de Yağmur Torlağı, daha doğrusu, genel olarak insanları “hakikat”le bir tutuyor olabilir miydi? O zaman insanı Tanrıyla bir tutmak demek olmaz mıydı bu? Torlakların başı kulaklarına inanamıyordu... Müthiş bir şeydi bu.</p>

  <p class="normal">Başını çevirip kalabalığa doğru seslendi:</p>

  <p class="normal">— Abdal!</p>

  <p class="normal">Güm güm öten bir ses karşılık verdi:</p>

  <p class="normal">— Buyur, Kemal Torlak!</p>

  <p class="normal">— Konuklarımızı uzak bahçeye götür. Hayvanların karnının doymasından, konuklarımızın bize kırılmamalarından sorumlusun. Anladın mı?</p>

  <p class="normal">— Buyruğun başım üstüne, Kemal Torlak! Sarı sakal, Bedreddin’e döndü:</p>

  <p class="normal">— İkramda bir eksiğimiz olursa, kusurumuza bakmayın, şeyh hazretleri. Bizden sohbetinizi esirgememeniz tek dileğimizdir...</p>

  <p class="normal">Bedreddin atına hafifçe dokundu, sarı sakalın Abdal diye seslendiği torlağa yaklaştı. Kısa boylu ve tıknaz bir adamdı bu. Saçı, sakalı, kaşları tıraş edilmişti. Yalnız, hamamböceğini andıran bıyıkları uzun, ince uzayıp gidiyordu sert yüzünde.</p>

  <p class="normal">Atlılar çemberi dağıldı. Abdal Torlak herkesin önüne geçti. Onun ardından, dövülerek birleştirilmiş iki zincir halkası gibi Börklüce Mustafa’yla Gündüz gidiyorlardı. Bunların arkasındansa, karmakarışık bir grup olarak develer, eşekler, atlar, Türkmen atlılar, torlaklar, Bedreddin’in müridleri geliyordu. Torlakların önderi Kemal Torlak ise kafilenin en gerisinden geliyordu.</p>

  <p class="normal">Hayvanların karınları doyurulup, torlaklar ve Bedreddin’in yoldaşları hemen oracıkta kesilip yüzülen ve kocaman kazanlarda haşlanan tokluların etleriyle açlıklarını giderdiklerinde güneş de karşı tepelerin gerisine inmişti.</p>

  <p class="normal">Torlakların önderi şeyhe:</p>

  <p class="normal">— Merakımı bağışlayın, şeyh hazretleri, dedi, ama sormadan edemeyeceğim: Nereden nereye yol tutarsınız?</p>

  <p class="normal">— Cehaletten hakikate!</p>

  <p class="normal">— Egemenlere hizmet ederek hakikati aramak biraz anlamsız olmuyor mu?</p>

  <p class="normal">— Doğrusun, Kemal Torlak. Ne var ki biz, egemenlere hizmet ediyor değiliz, kendimizedir hizmetimiz. Ve hakikat, yalnızca insanoğlunda kendi kendini algılar ve kendi kendinin timsali olur. Kendimizi hakikatten ayrı, ondan bağımsız sanmasak ne çok belayı savuşturmak mümkün olabilirdi!.. Özellikle de egemenler, diledikleri gibi davranmakta özgür olduklarını sanırlar...</p>

  <p class="normal">Böyle bir söyleşi için bundan daha güzel bir yer olamazdı herhalde. Domaniç yaylalarından birinde yemyeşil bir çayırlıktaydılar. Üzerlerinde bol yıldızlı, tertemiz bir gökyüzü uzanıp gidiyordu. Ortada yanan ateşin dans eden dilimleri, karanlığın içine halkalanmış yüzlerden bazen birini, bazen ötekini ışıtıyordu: Birbirine hem çok benzeyen, hem de hiç benzemeyen gergin, düşünen insan yüzleriydi bunlar.</p>

  <p class="normal">Torlaklar ve Bedreddin’in öğrencileri, tek bir sözcük bile kaçırmadan dinliyorlardı.</p>

  <p class="normal">Bedreddin, din bilginlerinin yüzyıllar boyunca üzerinde kafa patlattıkları bir soruna dokunmuştu: İradenin özgürlüğü sorunuydu bu. Gerçekten de, eğer Kitab’ın yazdığı gibi, Tanrının iradesi olmadan insanın ağzından ses çıkamazsa, o zaman kendi iradesinin yol açmadığı günahtan dolayı insan cezalandırılmış olmuyor muydu? Öte yandan, eğer insan Tanrının iradesine karşın bir suç işleyebiliyorsa, demek ki, Her Şeye Kadir Olan, her şeye kadir değildi?</p>

  <p class="normal">Bedreddin için özgürlüğü oluşturan şey, varlığın ve ona uyumlu hayatın bilincinde olmaktı.</p>

  <p class="normal">Ama asıl sorun başkaydı: Kendisinin gizlerini çözdüğü, ulaşıp anladığı şeyleri, bunların tümünü değilse bile, hiç değilse birazcığını, sıradan insanlara anlatmayı nasıl başaracaktı? Evet, kafasını durmamacasına uğraştıran asıl soru buydu Bedreddin’in</p>

  <p class="normal">Bir gün öğrencilerine şöyle demişti: “Bilmenin sonu ikiyüzlülüktür.” Kavrayışları en güçlü diye bildiği, kendine en yakın yoldaşları bile şaşırmışlardı. Olacak şey miydi: Onlar bilmenin bereketine, iyiliğine ulaşmayı düşünürlerken, onca çileli bir yolun sonunda karşılarına yine şu nalet ikiyüzlülük mü çıkacaktı?</p>

  <p class="normal">Açıklaması gerekmişti: “Bilgili, bilinçli olan, görülmeyeni görür, duyulmayanı duyar, bir yüreğe sığmayacak şeylerden haberi olmakla kalmaz, haberdar olduğu şeylerden dinleyicilerine ancak onların alabilecekleri, kavrayabilecekleri kadarını açar, geri kalanı kendine saklar. Bildiği her şeyi insanlara açayım dese, hiç düşünmez öldürürler onu. Bu çelişki sizi şaşırtabilir, ancak şaşıracak bir şey yok burda: Her şeyin bir yeri, bir zamanı vardır...”</p>

  <p class="normal">Sözleri onca zamandır kendisini bilen, tanıyan öğrencilerini bile sık sık şaşırtırken, gel de şimdi şu yabanıl torlaklara bildiğin, düşündüğün her şeyi anlat!</p>

  <p class="normal">Bakışlarıyla şöyle ağır ağır herkesi bir taradı, sonra irade özgürlüğü üzerine düşüncelerini açıklamayı sürdürdü:</p>

  <p class="normal">— Aklı kıt olanlar sanırlar ki, karganın çöpleri eşelemesi ya da horozun gecenin bir vakti kalkıp ötmesi, kendi iradeleriyledir. Büyük yanılgıdır böyle düşünmek. Hayvanlar, nedenleri kendi dışlarında ve kendilerince anlaşılmayan birtakım yasalara göre davranırlar. Cahil insanlar da hayvan gibidir. Egemenleri alalım. Egemenliğin gerçek nedeni, ülkenin ve halkın erincidir. Ama eğer hükümdar ülkeyi ve halkı düşünecek yerde, ülkeler fetheden bir cengaver olmak ve ne pahasına olursa olsun egemenliğini sürdürmek hevesine düşerse, ardındaki arabada ne taşıdığının ayırdında olmadan, değnek korkusuyla koşup duran bir eşeğe benzer. Ya da dolaptan su mu çektiğinin yoksa susam tanelerinden yağ mı çıkardığının ayırdında olmadan dönüp duran gözüne gözlük bağlamış bir beygire. Ancak, zaman, onun eyleminin gerçek anlamını kesinlikle ortaya çıkarır. Genel bir hayır, yarar, iyilik için değil de, sadece kendi çıkarları için çalışıp çabalayan insanlar, taşçı ustasının oyma kalemine ya da deri ustasının bıçağına benzerler...</p>

  <p class="normal">Kemal Torlak düşünüyordu: “Hayır, şeyhin Yağmur’u sevgili diye adlandırması bir dil sürçmesi değildi. Sonra insanı Tanrıya eşit tutmakla da doğru yapıyor galiba. Tabii her insanı değil, hakikati kavramış ve kendini buna tâbi kılmış insanı...”</p>

  <p class="normal">İnsanların yüzlerini açık bir kitap gibi okuyabilen Bedreddin’in, torlakların sarı sakallı önderinin, sözlerindeki gizli anlamı kavradığını anlaması zor olmadı. Besbelli birilerinin rahlei tedrisinden geçmişti bir ve sıradışı bir zekaya sahipti, iki.</p>

  <p class="normal">— Doğru anladın, Kemal Torlak, dedi Bedreddin. Her edim hakikatten kaynaklanır, her suret onun bir aracıdır.</p>

  <p class="normal">Ve onun kendinden başka kölesi yoktur.</p>

  <p class="normal">Sarı sakal irkilir gibi oldu, gözleri eski süzgünlüğünü kaybedip tostoparlak oldu. Ama çok geçmedi, kendini toparladı.</p>

  <p class="normal">— Bu çok yararlı açıklamalar için sağ ol şeyhim. Ama iznin olursa bir soru daha sormak isterim: Şu gördüğümüz her şey, –eliyle karanlık ufku boydan boya taradı– dünya yaratılmazdan önce nerdeydi?</p>

  <p class="normal">Sarı sakallı torlak ya onu zor durumda bırakmak, ya da artık kabak tadı veren, dünyanın yaratılışına ilişkin Kur’an’daki sureleri yineletmek istiyordu ona. Ama Bedreddin sevindi: Çünkü torlağın sorduğu soru kendi içinde geleneksel olmayan bir yanıt bulma girişimini de içeriyordu. Bağımsız düşünme yolundaki her girişimse şeyhin çok hoşuna giderdi.</p>

  <p class="normal">— Nesnel dünyayı, gözle görülen dünyayı bu dünya; gözle görülmeyen, ruhsal dünyayı ise öbür dünya diye adlandırır olmuşuz. Ancak bunların birbirisiz var olabileceklerini düşünmüş olsaydık eğer, yanlış yapmış olurduk. Dalgalar nasıl ki denizin ayrılmaz bir parçasıysa, madde dünyası da ruh dünyasının ayrılmaz bir parçasıdır. Her işte, şu ya da bu anlamda hem bu dünyayı hem de öteki dünyayı arayıp bulabilmek mümkündür. Başlangıç olarak bu dünyayı, sonuç olarak da öbür dünyayı kabul edebiliriz. Şöyle de düşünülebilir: İş, edim bu dünya; bunları anımsamak öbür dünya. Sarhoşluk bu dünya; ayılma öbür dünya. Ve son olarak doğum bu dünya, ölüm öbür dünya. Gerçekteyse her iki dünya bir birlik oluşturuyor; ne başları, ne sonları var; sürekli bir oluşum, değişim ve yok oluş süreci içindeler...</p>

  <p class="normal">Bedreddin’in mümince, dindarca görülen sözlerinde mukaddesata karşı olan, dini tahkir eden bir şeyler vardı: Bir kez, her din için başlangıcın başlangıcı, aslın aslı niteliğinde olan yaratılışı yadsıyordu. Ama torlaklar, akıllarıyla değilse de yürekleriyle bunu anlamış, benimsemiş durumdaydılar. Aslında onların torlak olmaları da bu yüzdendi.. Hayvancılıkla, el sanatlarıyla uğraşıyorlardı; canlı dünyayla, nesneler dünyasıyla ilgili insanlar olarak sezgileriyle ulaştıkları bir sonuç vardı: Hiçbir şey yoktan var olmuyordu ve var olan hiçbir şey yok olmuyordu.</p>

  <p class="normal">Sarı sakal ayağa kalktı, yere kadar eğilerek Bedreddin’i selamladı.</p>

  <p class="normal">— Bağışla bizi Şeyh Bedreddin! Biz aslında seni duymuştuk. Senin yolunun Domaniç olduğunu da biliyorduk. Ama seni bir sınamak istedik. Çünkü uleması, şeyhi, din ulusu hep imanı, inancı karınlarını doyurmaya alet etmişlerdir... O yüzden de bizim gözümüzde küçük insanlardır. O yüzden seni de bir sınamak istedik. Bağışla bizi. Yoldaşlarım ne der, ne düşünür bilmem, ama ben, Kemal Torlak, bu geceden geri kendimi senin müridin görürüm. Beni geri çevirme, Şeyhim!</p>

  <p class="normal">Diz çöktü torlakların önderi.</p>

  <p class="normal">Karanlığın içinden:</p>

  <p class="normal">— Biz de! Biz de! sesleri duyuldu.</p>

  <p class="normal">Bedreddin, önünde diz çökmüş Kemal’i kaldırdı. Alnını, onun alnına dayadı ve gözünü gözlerine dikip uzun uzun baktı. Sonra bir adım geriledi.</p>

  <p class="normal">— Madem öyle istiyorsun, dediğin gibi olsun!</p>

  <p class="normal">...Bedreddin sağ yanında duran Kemal Torlak’a döndü ve yeni doğmuş bebeciği uzattı.</p>

  <p class="normal">— Kemal, sadakatliler sadakatlisi, vefalılar vefalısı! Dünyanın yeni sakininden sen de hayır duanı esirgeme!</p>

  <p class="normal">Kasım, yeninden olgun bir hurma salkımı çıkardı, baş eğip selam vererek bunu Torlak’a uzattı. Torlak, bebeciğin üzerine eğildi, soluk alacağı anı bekledi ve tam ağzını açtığı sırada, kurbağalarınkini andıran dişsiz ağzına hurmanın suyunu sıktı:</p>

  <p class="normal">Hurma suyunu yutan bebecik dudaklarını şapırdattı ve sustu. Herkesin yüzü bir gülümsemeyle aydınlandı: İyiye işaretti bu. Dostunun hemen arkasında bir gölge gibi durmakta olan Abdal Torlak’ın, duygularını hiç belli etmeyen yüzünde bile gülümseme olarak yorumlanabilecek bir değişiklik oldu: Hamamböceği bıyıklarının uçları hafifçe titredi.</p>

  <p class="normal">— Yolun açık olsun, Mustafa, Bedreddin’in oğlu!</p>

  <h3 class="ortayazi1" id="calibre_toc_27">IV</h3>

  <p class="normal">Geceyarısına doğru Cafer, öğretmenin hücresine ona en bağlı öğrencilerden dokuzuyla Âşık Şeyhoğlu Satı’yı çağırdı. Herkes yerine oturunca Bedreddin:</p>

  <p class="normal">— Bildiğiniz gibi, dedi, son yapıtımız olan “Teshil”i Mekke’ye gitmekliğimize izin vermesi dileğiyle Osmanlı Sultanı Mehmed Çelebi’ye sunmuş idik. Ancak Börklüce Mustafa dışında hiçbiriniz bu dileğimizin altında yatan şeyin ne olduğunu bilmiyorsunuz...</p>

  <p class="normal">Bedreddin sustu. Öğrenciler gözlerini ondan ayırmıyorlardı. Sezmişlerdi: Olağanüstü bir şeyler olacaktı.</p>

  <p class="normal">Bedreddin sözlerini sürdürdü:</p>

  <p class="normal">— Başkentten dönen ulaklarımızın anlattıkları, daha önce duyduklarımızın tümünü doğruluyor. Yani: Rençber, bey haracından; zanaatkar, düşük ücretten; asker, gâvurlara cenk açmaya isteksiz sultanın zayıf kişiliğinden ve korkaklığından şikayetçidir. Bütün bunlar yetmezmiş gibi sultanın kardeşi Mustafa, taht için yeni bir dalaşa tutuşma niyetiyle ortaya çıkmış bulunuyor. Sözün kısası, çöktüm, çöküyorum diyen bir halde Osmanlının iktidarı...</p>

  <p class="normal">Konuşurken bir yandan da kendine dışardan bakmak Bedreddin’in ne zamandır geliştirdiği bir yetenekti. Tepeden tırnağa mantık kurallarıyla örülü sözlerini, çoğu kez, düşüncelerinin gelişimiyle doğrudan bir ilişki içinde olmaksızın, ama yine de sanki onlara koşutmuşçasına birbiri ardınca akıp giden tablolar izlerdi. Bu arada bu tabloların, hiç beklenmedik bir anda ve beklenmedik bir biçimde düşüncelerini etkilediği, hatta bazen doğrudan doğruya düşüncenin yerini aldığı, düşünceye dönüştüğü olurdu.</p>

  <p class="normal">Osmanlı Devletinin zayıflığından söz ederken nedense kendinin yirmi yaşlarındaki hali gözünde canlanmıştı. Genç, güçlü, umut dolu bir molla olarak, ilimlerde daha da güçlenmek için Bursa’ya gelmişti. Baba evinden ilk ayrılışıydı bu. Üç delikanlı, üç dosttular Bursa’da. Bedreddin, amcaoğlu Müeyyed ve Edirne’deyken tanıştıkları Musa Kadızade. Bursa’ya geldiklerinde, bir başkasının değil de doğrudan Bursa Kadısı Mahmud Hoca Efendi’nin öğrencisi olma onur ve mutluluğunu da bu Musa’ya borçluydular. Musa, Hoca Efendi’nin öz torunuydu.</p>

  <p class="normal">Üç arkadaş Kaplıca Medresesi’ne yerleşmişlerdi. Yedikleri içtikleri ayrı gitmiyordu. Sırayla her gün biri kendi hücresinde pilav pişiriyor, öbürlerini çağırıyordu. Bizanslılardan kalma eğri büğrü sokaklarda dolaşıyorlar, devletin kurucusu Osman’ın ve oğlu Bursa fatihi Orhan’ın mezarlarının bulunduğu tepede oturuyorlardı. Güzel manzarası vardı tepenin: Kiremit damlarıyla uzayıp giden kentin gerisinde bir servi koruluğu, sonra mezarlık, sonra zeytinlik ve meyve bahçeleri görülüyordu. Arada bir Küçük Asya’nın Olimpusu Uludağ’ın doruğuna çıkarlardı. Pussuz, açık havalarda, mavi bir çarşafı andıran Marmara görülürdü buradan.</p>

  <p class="normal">Bedreddin İznik’teki tekkesinin ona ait hücresinde toplanmış öğrencileriyle konuşmaya devam ediyordu:</p>

  <p class="normal">— Sanırım hepiniz için açık ve anlaşılır bir durumdur: Bizim varlığımızı dolduran, var oluşumuza anlam veren hakikat, Osmanlı sultanı olsun, Bizans imparatoru olsun; İslam beyleri olsun, Hıristiyan prensleri olsun; ve ulema olsun, papazlar olsun; rahipler, hahamlar olsun, bunların hepsi için aynı ölçüde iğrençtir, ürkünçtür ve kabul edilemezdir. Çünkü hakikat, birliktedir; onlara güç veren, zenginlik veren iktidar ise, bölünmüşlüğün üzerinde yükselir...</p>

  <p class="normal">...Bedreddin’in Bursa’ya ilk geldiği sıralar, sultan sarayında Türkçe kadar duyulan bir başka dil de Sırpçaydı. Sultan Beyazıd’ın sevgili karısı, Kosova meydan muharebesinde can veren Sırp Prensi Lazar’ın kızıydı. O zamanlardan kalma pek çok Sırp, babalarından, dedelerinden görüp öğrendikleri dinsel ve ulusal törenlerini, göreneklerinin gereklerini özgürce yerine getirirlerdi. Aslında Bursa’da değişik dinlerden insanlar barış içinde bir arada yaşarlardı. Hıristiyan olsun, Müslüman olsun, Yahudi olsun insanlar değişik mahallelerde öbekleşmiş olmakla birlikte, her gün sokakta, işlikte, kervansarayda, hamamda, pazar yerinde bir araya gelir, görüşür, konuşurlardı. Sık sık bir caminin önünde ya da bir medresenin iç avlusunda Müslüman, Yahudi ya da Hıristiyan din bilginlerinin tartışma düzenlediklerine tanık olunurdu. Tanrının özü, İslamiyetin üstünlükleri, inancın karakteristik ögeleri, peygamberlerin sıralanışları gibi konular üzerine tartışmalardı bunlar.</p>

  <p class="normal">Bir gün, hep olduğu gibi ulemanın utkusuyla bitmiş böyle bir tartışmadan dönerken, üç arkadaş, arkalarından birinin oldukça yüksek bir sesle şöyle dediğini duydular:</p>

  <p class="normal">— Havanın boşa titreşimi!</p>

  <p class="normal">Bedreddin dönüp baktı ve gök gözlü, kısa, sivri sakallı, otuz yaşlarında, keşişe de benzer, bilgine de benzer bir Rum gördü. Konuşan herhalde oydu, çünkü Rumca söylenmişti deminki sözler.</p>

  <p class="normal">Bedreddin de Rumca olarak:</p>

  <p class="normal">— Çok haklısınız, efendi, dedi. Bu tür tartışmalarda kimin yeneceğini, kimin yenileceğini önceden kestirmek mümkündür; hem de hiç yanılmadan. Çünkü herkes biliyor ki, yenen kanıtları güçlü olduğu için değil, ses telleri güçlü olduğu için ve bir de daha çok sayıda yandaşa sahip olduğu için yeniyor...</p>

  <p class="normal">Rum, şaşkın şaşkın karşısında duran üç delikanlıya baktı. Sakın kendisiyle dalga geçmek istiyor olmasınlardı? Çünkü üçünün de medrese öğrencisi olduğu belliydi.</p>

  <p class="normal">Bedreddin sürdürdü:</p>

  <p class="normal">— Bağırmaktan sesleri kısıldı mı da, son büyük kanıtlarına başvururlar: Hıristiyanlar çoktanrıcıdır, çünkü kutsal üçlüye inanırlar, oysa Tanrı tektir!</p>

  <p class="normal">Rum gülümsedi: Delikanlının içten olduğu apaçıktı. Elini göğsüne götürüp:</p>

  <p class="normal">— Adım, Georgios Hemistas, dedi. Bana düşüncelerimi paylaşma onurunu bağışlayan kişinin kim olduğunu bilmek isterdim.</p>

  <p class="normal">Bedreddin kendini ve arkadaşlarını tanıttı. Hıristiyan dünyasının en özgün kişilerinden biriyle tanışmaları böyle oldu.</p>

  <p class="normal">Yeni dostlar, Bursa’yı çevreleyen bahçelerde, korularda dolaşıyorlar, kafalarını ve ruhlarını heyecanlandıran her şey üzerine uzun uzun söyleşiyorlardı.</p>

  <p class="normal">Bu söyleşiler sırasında Georgios Hemistas her gün birkaç kez Platon’un adını anıyordu. Öylesine ateşli bir hayranıydı ki Platon’un, arkadaşları da dayanamamışlar kendisine Platon adını takmışlardı.</p>

  <p class="normal">Bu arada Müeyyed bu ortak yürüyüşlere gitgide daha az katılmaya başladı. Soyut şeyleri kavramada zorlanan pratik bir zekası vardı Müeyyed’in. Kır gezintisine çıkmaları söz konusu oldu mu, ne yapıp edip bir bahane icad ediyor ve medresede kalmanın bir yolunu buluyordu: Ya yemek yapacak oluyordu –boğazına düşkünlüğüne diyecek yoktu– ya Kadı’nın verdiği ödevleri yapmadığı için kalıp ders çalışması gerekiyordu, ya da bunlara benzer bir şeyler işte. Müeyyed’in yerini, bir de baktılar ki, Dimos almış. Hemistas’ın arkadaşıydı Dimos. Birlikte pek çok kent, pek çok manastır, tekke, medrese dolaşmışlardı. Georgios Hemistas, mantığı inançla, aklı yürekle nasıl bağdaştırabileceğini öğretecek bir öğretmen aramıştı bu dolaşmaları sırasında. Arayışları onu önce Edirne’ye oradan da Bursa’ya getirmişti. Ve aradığını da burada bulmuştu. Ama İslam uleması arasından değil, Yahudi ilahiyat alimleri arasından çıkmıştı aradığı kişi. Adı, Elisayos’du. Bir din söyleşisindeki konuşmasını dinlemiş ve dinler dinlemez de kendisine öğretmen olacak, yol gösterecek kişinin ondan başkası olamayacağına karar vermişti.</p>

  <p class="normal">Georgios Hemistas yeni dostlarını da götürdü öğretmenine.</p>

  <p class="normal">Elisayos, bir haham gibi değil, sıradan bir Yahudi gibi giyinmişti; belinden basit bir sicimle bağlanmış, kara, uzun bir cüppe-gömlek vardı üzerinde. Hele bakışları, hangi dinden olursa olsun, kesinlikle bir ilahiyat bilgini bakışları değildi: Gözlerini karşısındakinden hiç kaçırmadığı gibi, tam tersine, ihtiyatsızca denilebilecek bir meydan okumayla, yüreğini olduğu gibi ele vererek, insanın gözünün içine içine bakardı. Elisayos’a göre, putperestlik bir yana bırakılacak olursa, bütün öbür dinler arasında hiçbir fark yoktu. Tören, ayin gibi şeylere ilişkin biçimsellikleri kaldırıp attığınızda, dinleri birbirinden ayıran ne kalırdı geriye? Tek Tanrı kavrayışında birbirini izleyen gelişmeler dünyaya ve evrene monist bir bakışa doğru gitmekteydi; bu monist bakışsa, doğal olarak, insan soyunun ve onun bağlı olduğu yasaların tekliği olgusunun kavranması sonucunu yaratacaktı. Putperestliğin zararı ise, tek bir bütün halindeki insan maneviyatını bölüp parçalamasında, insanlara soy, uruk, halk ayrımı uygulamasındaydı. Elisayos’a göre, kişisel çıkar peşinde olmayan, aklı başında bütün ilahiyat alimlerine düşen görev, tektanrılı üç din arasındaki ayrılıkları gidermekti, yoksa bunların yandaşları arasındaki düşmanlıkları körüklemek değil.</p>

  <p class="normal">Platon’un düşünce sistemini iyice sindirmiş olan Georgios Hemistas, ekim için sürülüp kabartılmış bir toprak gibi Elisayos’un öğrencisi olmaya hazır durumdaydı. Ama Musa ve Bedreddin için hahamın sözleri biraz garipti doğrusu. Bu sözler üzerinde enine boyuna durup tartışacak zamanları olmadı ama Bedreddin çok yıllar sonra ancak değerlendirebildi Elisayos’un sözlerini...</p>

  <p class="normal">Elisayos’la tanışmalarının üzerinden birkaç gün geçmiş geçmemişti... Bir gün Dimos soluk soluğa medreseye geldi. Yüzü korkudan çarpılmıştı. Gözyaşları içinde, kendi adına ve dostu adına, yardımda bulunmaları için yalvardı. Georgios’un öğretmeni, bir curnal üzerine çoktanrılı olmakla suçlanarak yakalanmış, hahamlar kurulu tarafından yargılanmış ve ölüme mahkûm edilmişti. Öldürülmesini engelleyebilecek tek şey, Musa’nın dedesi Bursa Kadısı’nın işe el atmasıydı: Çünkü Bursa ne de olsa bir Müslüman kentiydi ve kadı da bu kentin en yüce yargı yerinde oturan kişiydi. Öte yandan Elisayos ne bir isyancı, ne bir haydut ve ne de bir hırsızdı; Mahmud Hoca Efendi gibi bir ilahiyat alimiydi o da. Suçlandığı konuya gelince, bundan daha saçma bir şey olamazdı: Çoktanrıcılık, tıpkı puta taparlık gibi, onun inançlarıyla çelişen, çatışan bir şeydi; nasıl çoktanrıcı olabilirdi Elisayos?</p>

  <p class="normal">Musa’yla Bedreddin hemen öğretmenlerine koştular. Kadı, yardım edeceğine söz verdi. Müftüyü, episkopu ve hahambaşını kadılığa davet etti. Onlarla uzun uzun konuştuktan sonra, akşama doğru torunuyla Bedreddin’i yanına çağırdı. Yüzünden, gelişmelerin hoş olmadığı hemen anlaşılıyordu. Gür, ak sakalını sıvazlayarak uzun uzun gençleri süzdü. Sonunda:</p>

  <p class="normal">— Bu sizin Elisayos’unuz, dedi, bütün dinler aynıdır lakırdıları ede ede sonunda tek bir şey kazanmış benim anladığım: O da, hiç ayrımsız bütün din adamlarının nefreti... Evet, sade Yahudi din adamları değil, Hıristiyan ve Müslüman din adamları da ateş püskürüyorlar kendisine. Ulemadan biri ya da bir molla olsaydı, söyledikleri için benim kendisine vereceğim ceza, ünvanını elinden almak ve kendisini kent dışına sürmek olurdu. Ama Yahudi ve Hıristiyan toplulukların işlerine karışmaya hakkım yok. Hahambaşıyla uzun uzun konuştum, Nuh diyor peygamber demiyor. –Mahmud Hoca Efendi, ellerini iki yana açtı.– Ne kadar üzülseniz yeridir; yarın arkadaşınızın canını alacaklar. Neyse ki kan dökmeden yapılacak bu iş. Allaha şükür, Yahudilere, devletimizin ilk başkenti Bursa’da, kendi cemaatlerinden birinin de olsa kimsenin kanını dökme izni vermiş değiliz henüz.</p>

  <p class="normal">Bedreddin de, Musa da cezanın yerine getirilişini görmeye gitmediler. Ama Müeyyed kendini tutamadı: Temsil, temaşa dedin mi bağlasan durmazdı zaten.</p>

  <p class="normal">Ve işte otuz şu kadar yıl sonra, kendi öğrencileriyle birlikte, sonucu belirleyecek büyük adımı atmaya hazırlandığı şu anda, o meraklılar kalabalığı arasında kendi de varmış gibi Bedreddin birden kocaman alev dilimlerinin gözünün önünde oynaştığını gördü; odunların çatırtısını ve canlı canlı yakılan insanın tüyler ürpertici çığlıklarını duydu.</p>

  <p class="normal">— ...Evet, beylerin, imparatorların, prenslerin, efendilerin iktidarları bölünmüşlüğe dayanır, bölünmüşlükten güç alır. Ancak, onların güçsüzlükleri de buradadır. Ortak bir tehlike karşısında anlaşmaya varamazlar. Frenkler Nikopol’den sonra hâlâ kendilerine gelemediler; Cenevezliler derseniz denizlere kim hakim olacak diye Venediklilerle kapışmış durumdalar; imparatorun ahı gitmiş vahı kalmış; tıpkı Bizans gibi... ayakta kalabilmesini komşularının zayıflığına borçlu. Hocalar, papazlar; hahamlar, rahipler aralarında anlaşamıyorlar. Bunların bildikleri tek şey, bize katılan inançdaşlarımızı azmıştır, eğriye sapmıştır deyip afaroz etmek, lanetlemektir...</p>

  <p class="normal">Bedreddin gözleriyle öğrencilerini taradı. Kımıldamadan oturuyorlardı. Bir tek, şu, adı Mecnun olan uzun boylu, ateşli Ankaralının kamış kalemi kâğıt üzerinde gıcırdayıp duruyordu.</p>

  <p class="normal">— Bütün bu söylediklerimiz bizi, on yıldır beklediğimiz günün, toprak içinde kökler salarak, bize yeni yandaşlar kazandırarak, yandaşlarımız arasındaki ilişkileri güçlendirerek gelip çattığı inancına getirmiştir. Eğer bu fırsatı kaçırırsak, yüreğimizi dolduran güzellikler, on yıl daha, hatta kim bilir, belki de yüz yıl daha gün yüzü göremeyecek!.. Bununla birlikte biz kitabımızı Osmanlı Sultanına gönderirken, onun kitabımızı okur okumaz devleti eşitlik ve adalet ilkelerine uygun biçimde yönetmeye başlayacağını düşünmüş değildik. Ve sürgünlüğümüze son verip hacca gitmemize izin vermesini dilerken de amacımız Kâbe’deki gökten düşme kara taşı bir kez daha görmek ve Kâbe’yi tavaf etmek değildi. Bizim bu işi yaparken güttüğümüz biricik amaç, gözaltından kurtulmak, dünyaya hakikati gösterebileceğimiz bir yerlere ulaşabilmekti...</p>

  <p class="normal">Bedreddin’in öğrencilerinin tümü aynı anda soluk verdiler sanki: İçeriyi aydınlatan mumun alevi şöyle bir titreşti. Öğretmenin konuşması boyunca kamış kalemi kâğıt üzerinde gıcırdayıp duran “gizler yazıcısı” Mecnun da işini durdurdu: Öğretmenin sözlerini kağıda geçiriyordu Mecnun. Herkes olduğu yerde şöyle bir kımıldandı, öğrenciler sevinçle, mutlulukla birbirlerine baktılar: Nihayet!.. Nihayet!..</p>

  <p class="normal">— Osmanlı Sultanı huylandı... tabii vezirinin kulak bükmesiyle... Büyük olasılıkla da bizim, Timur’un bağışlayıp tutsaklığına son verdiği kardeşi Mustafa’yla birleşeceğimizi düşünüyor. Akılları ancak bu kadarına erebiliyor. Öte yandan, ne olursa olsun kaleden ayrılmamıza izin vermiyorlar; ama bu arada dileğimize ilişkin olarak hünkârın iradesini daha sonra bildireceğini vaat etmeyi de unutmuyorlar. Oysa ben, “Vakittir... gayri duramayız” deyip durmaktayım...</p>

  <p class="normal">Mecnun heyecanla atıldı:</p>

  <p class="normal">— Geç başımıza, mürşidimiz, sür götür bizi! Senin şanın bizim şanımız, senin yaşamın bizim yaşamımız! Hepimiz hakikat uğruna ölmeye hazırız!</p>

  <p class="normal">— Sağ olasın, Mecnun, dedi Bedreddin. Ne var ki, bugüne dek nice bin insan ölmüş, ama ölümleriyle bir şeyi değiştirememişlerdir. Hakikatın olanca canlılığıyla ortaya çıkabilmesi için ölmek değil, muzaffer olmak gerekir. Zafer içinse güç gereklidir.</p>

  <p class="normal">— Mürşidimiz, müsaaden var mı?</p>

  <p class="normal">Börklüce Mustafa’ydı. Bedreddin gülümseyerek başını sallayınca, sürdürdü:</p>

  <p class="normal">— Güç, başağa benzer, olgunlaşabilmesi için zaman gereklidir. Başağı bize kazandıracak zamanı elde etmek için başvurulacak her kurnazlık güzeldir. Bizim kurnazlığımız başarılı olmadığına göre ne yapmalıyız?</p>

  <p class="normal">— Peki, Mehmed Çelebi’ye mürşidimizin kitabını göndermemiz ille de gerekli miydi? –Kemal Torlak’tı soruyu soran.– Şimdi şöyle düşünmezler mi: Önce Sultandan bağış dilediler, onun kalbini kazanmaya çalıştılar, kazanamayınca da ona başkaldırdılar? Özellikle de bizden sonra gelecek olanlar, gerçeği anlayabilecekler mi? Biraz kaba bir deyimdir, Şeyhim, bağışlayın, ama bizim Manisa’da bir söz vardır: “Hamamımın paklığını herkes görüp bilmeli” derler.</p>

  <p class="normal">Bedreddin işte bu yüzden onları çok severdi. Börklüce Mustafa’yı akıllılığı, telaşsızlığı ve yürekliliği için; Kemal Torlak’ı ise doğruluğu, titizliği için: Dürüstlüğe, onura ilişkin her şeyi, kuyumcu terazisinde tartardı Kemal. Uzağı görmede de üstüne yoktu.</p>

  <p class="normal">— Kitabımızı göndermemiz amaçsız değildi, dedi Bedreddin. Kurnazlığımız sökmedi. Ama başarıya ulaşsaydık, şu anda özgür olacaktık. Bizden sonra geleceklere, çocuklarımıza, torunlarımıza gelince... Herhalde onlar bizden daha aptal olmayacaklar. Kitabımızın önsözünde Mehmed Çelebi’ye sesleniş diye bir yer var, burada Sultanı öven tek bir sözcük bile bulunmuyor. Hatta, tam tersine, bir isteğimiz yer alıyor, –onu da ondan değil, Cenabı Haktan istiyoruz– zalimlerin zulmünden kurtar bizi, diyoruz. Ardımızdan gelecek olanlar bu sözlerle kimleri kastettiğimizi herhalde anlayacaklardır. Asıl terslik başka yerde, Kemal Torlak. Öğretmeninize gözlerini dört açmış bakıyorlar artık... Aslında yüreğimin sesini dinleyecek olsam, Mecnun’u yani, hemen bu gece sizinle birlikte şu İznik’ten kaçar giderdim. Ama aklım –Börklüce Mustafa yani– bana, buradan yok oluşumuzun düşman tarafından hemen fark edileceğini ve peşimize düşeceklerini söylüyor. Bu, bizi harekete geçiren hakikatin, daha ana rahmindeyken, bir dölüt halindeyken, dünya yüzü göremeden yok olup gitmesi demektir. Aklımın önerisi şu: Önce Börklüce Mustafa harekete geçsin. Olay iyice köklenip güçlenince de ben başa geçeyim.</p>

  <p class="normal">Bedreddin başını önüne eğdi. Avucuyla boynunu sıvazladı. Aşırı heyecanlı olduğuna işaretti bu. Sonra gözlerini yerden kaldırıp:</p>

  <p class="normal">— Nice zamandır ilk kez aklımla yüreğim arasında bir denge kuramıyorum, dedi. Sizlerin düşüncelerinizi öğrenmek istiyorum...</p>

  <p class="normal">Öğrenciler susuyorlardı. Suskunluk uzadıkça da, öğretmenlerini burada, kalede bırakıp, kendilerinin tek başına harekete geçmeleri gözlerine olanaksız görünüyordu.</p>

  <p class="normal">Çocukların ana babalarının koruyuculuğuna alışmaları gibi, onlar da Bedreddin aklının ve etkinliğinin her an arkalarında olmasına alışmışlardı. Bir an hepsi öksüz kalmış gibi duydu kendini.</p>

  <p class="normal">— Yokluğun bize pahalıya mal olacak, mürşidim! –Abdüsselâmdı bu.– Ama madem ki başka çare yok, ne yapalım... Yalnız, bir dileğim var senden: Beni Börklüce’yle gönder. Sakız’da, Ayaslug’da, eski dindaşlarımın bulunduğu yerlerde ona çok yardımım dokunur.</p>

  <p class="normal">— Münasiptir!</p>

  <p class="normal">— Hayır, mürşidim, diye atıldı Torlak Kemal. Börklüce’yi tek başına bırakmam. Börklüce Aydın’a gitsin, bildiği yerdir. Ben de kendi bölgeme, Manisa’ya gideyim. Birlikte başlayalım.</p>

  <p class="normal">— Münasiptir! Yalnız, yine Börklüce baş olacak. Sen ondan alacağın işaretle başlayacaksın. Ve birbirinizle sürekli ilişki içinde olacaksınız.</p>

  <p class="normal">Şeyhoğlu Satı şarkı söyler gibi, heceleri uzata uzata:</p>

  <p class="normal">— Kör olmaması için göz gerek akla, dedi. Ve sağır olmaması için kulak gerek. Biz âşıklardan daha hızlı kim haber alır, haber taşıyabilir? Hiç kimse. Onun için, izin ver, Şeyhim, Aydın’da, Manisa’da gözün, kulağın da ben olayım senin!</p>

  <p class="normal">— Münasiptir!</p>

  <p class="normal">Bedreddin başka konuşacak var mı diye biraz daha bekledi. Baktı konuşan yok:</p>

  <p class="normal">— Madem bu kadar tez karar verdik, dedi, yolu gün batımına olanlar, Börklüce Mustafa’yla Kemal Torlak yarın şafakla yola çıksınlar. Size gelince, Ahi Mahmud, Akşemseddin, hemen geceyarısı yola çıkmanız münasiptir. Silistre’de, Zagor’da, Sultanın burnunun dibinde size yardım edecek, davamıza inanmış kişileri arayıp bulun. Dağ keçileri denli dikkatli, temkinli ve tilkiler denli kurnaz olun. Bizi hayırla yadedenlere, “Şeyh Bedreddin geliyor!” deyin.</p>

  <p class="normal">Ayağa kalktığını görünce müridler de ayağa kalktılar; önünde yere kadar eğilip selam verdiler, omzundan öptüler. Bedreddin de tek tek elini başlarına koyup uzun uzun gözlerinin içine baktı. Bir tek Şeyhoğlu Satı’yla kollarını açılabildiğince açarak kucaklaştı.</p>

  <p class="normal">— Sağlıcakla kal, mürşidimiz! Tez zamanda benden bir haber alacaksın.</p>

  <p class="normal">— Allah yardımcın olsun, Şeyhoğlu!</p>

  <p class="normal">Âşık döndü; yanından hiçbir zaman ayırmadığı sazını aldı, çıkıp gitti. En sona Mecnun kalmıştı.</p>

  <p class="normal">— Bana kâğıt bırak, diye buyurdu öğretmen. Sonra gidip yatabilirsin. Bu gece sana başka işim düşmeyecek. Bir de, Börklüce Mustafa’yla Kemal Torlak’a yola çıkmadan önce bana uğramalarını söyle.</p>

  <p class="normal">Bedreddin yerden bakır şamdanı aldı, gündüz yatakların dürülüp konduğu yüklüğün çıkıntısına yerleştirdi... Kamış kalemini aldı, dülbendini dizlerinin üzerine yerleştirdi, dülbendin üzerine koyduğu kâğıt rulosunu baş tarafından açıp eliyle düzledi.</p>

  <p class="normal">İki mektup yazması gerekiyordu. Biri Yunanca, biri Türkçe. İlkini, şöyle böyle kırk yıldır görüşmedikleri Georgios Hermistas’a yazacaktı.</p>

  <p class="normal">İkinci mektubun gideceği yer ise Manisa’ydı. Buradaki Yahudi cemaatinin önderi olan deri ustası Hayyaf da kendisiyle birlikte bir zamanlar Elisayos’un söyleşilerine katılmış biriydi. Bedreddin Hayyaf’la yedi yıl kadar önce, Türk toprakları üzerinde çıktığı gezi sırasında karşılaşmıştı.</p>

  <p class="normal">Yazması bitince mürekkebi rıh ile kuruttu. Yazdığı bölümü rulodan kesti, sıkı bir şekilde dürüp deri bir muhafazanın içine yerleştirdi. Sonra muhafazanın iki ucunu balmumuyla kapatıp mumun üzerine mührünü bastı; bütün bu işler bitince de mektupları kuşağının arasına soktu.</p>

  <p class="normal">Sonra şamdanı alıp mumun alevini eliyle koruyarak harem bölümüne geçti. Sofanın hemen sağ yanındaki iki kapıdan biri hatunun odasına, öbürü sütanneyle, şeyhin beş yaşındaki kızı İvaz’ın ve Börklüce Mustafa’nın İznik’e getirdiği ikiz kız torunlarının odasına açılıyordu.</p>

  <p class="normal">Bedreddin sola döndü, Edirne’deyken doğan altı yaşındaki oğlu Ahmed’le torunu Halil’in kaldıkları odaya girdi.</p>

  <p class="normal">Ahmed hep olduğu gibi uykuda üzerini açmış, sere serpe yatıyordu. Gecelik entarisi karnına kadar sıyrılmıştı. Yanakları kıpkırmızıydı.</p>

  <p class="normal">Bedreddin oğlunun üzerine eğildi, gecelik entarisini düzeltti, yorganını çekip üstünü güzelce örttü.</p>

  <p class="normal">Halil’se, uykusunda bile, ağladı ağlayacak bir ihtiyara benziyordu. Başında, yetişkinlerde olduğu gibi gecelik takkesi vardı; avuçlarını birleştirip yanağının altına koymuştu; alt dudağı aşağı doğru kıvrılmıştı. Bedreddin’in aklına nedense, daha gelir gelmez torununun, “Dedeciğim, bütün kitaplarını kaldırıp nehre attığın doğru mu?” diye soruşu geldi.</p>

  <p class="normal">Evet, her şeyi anlamaları için nice zaman nice çileler çekmeleri gerekiyordu. Başarabilecekler miydi bunu? Babalarını, dedelerini, onların şu anda atmakta oldukları tüm bir geleceği belirleyecek eylemlerini nasıl değerlendireceklerdi?</p>

  <p class="normal">Tekkenin duvarlarının ötesinde sağır dilsiz bir gece hüküm sürüyordu. Arada bir gece bekçisinin metal levhaya tahta tokmakla vurduğu duyuluyordu: “Asayiş berkemal! Sıcak döşeklerinizde rahat rahat uyuyabilirsiniz!”</p>

  <p class="normal">Bedreddin’in uyumaya niyeti yoktu. Ala şafakta öğrencileri yanına geldiğinde söylenmedik bir şey kalmaması için düşünmesi gereken çok şey vardı. Gayri aşıkları saymanın vaktiydi!</p>

  <p class="normal">“Aşıkları saymak!..” Şimdi onun için düşlemenin bile zor olduğu zamanlardan gelen bir sözdü bu. Küçük bir çocukken, Edirne’de, mahalle arkadaşlarıyla sabahtan akşama dek aşık oynardı. Koyunun diz ekleminden çıkarılan kemiğin aşık haline gelebilmesi için kazınıp tertemiz yapılması, parlatılması ve soğan kabuğuyla kaynatılıp boyanması gerekirdi. Ayrıca aşıklardan en iri ve ağır olanını daha da ağırlaştırmak için kemik üzerinde açılan bir deliğe kurşun dökülürdü ve bu aşığa atmer denilirdi. Atmer ne kadar ağır olursa o kadar değerli kabul edilirdi. Yere düzgünce dizilen aşıklara uzaktan atmerle atış yapılırdı; devirdiğin aşıkları eteğine doldururdun, bunlar senindi. Iskalamışsan, atma sırası oyun arkadaşına geçerdi. “Artık aşıkları sayalım!” sözü, oyunun sona erdiğini vurgulardı. Kazanan kaybeden bu sayımın sonunda ortaya çıkardı.</p>

  <p class="normal">Bedreddin hücresine döndü. Ve şafak sökene dek, kendisini bu geceye, İznik’teki şu tekkeye getiren uzun yolu, bir başkasının yaşam öyküsünü anlatan bir kitabı okur gibi baştan sona, ağır ağır yeniden yürüdü. Ala şafağın süt mavisi karanlığı içinde, avludan Börklüce Mustafa’yla Kemal Torlak’ın ayak sesleri duyulduğunda ise artık, eğer bu iki insanla bu dünyada bir daha görüşmeleri mukadder değilse, insanlığın belleğinde –ki öte dünya denen şey de bu bellekten başkası değildi– üçünün adının sonsuza dek birlikte anılacağını çok iyi biliyordu.</p>
</body>
</html>
