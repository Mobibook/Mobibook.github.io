<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>bendehalimce</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_17">ON BİRİNCİ BÖLÜM<br class="chapter"/>
  İki Ordugâh</h2>

  <h3 class="ortayazi1" id="calibre_toc_54">I</h3>

  <p class="normal">Ah şu lanet ihtiyarlık. Sen tut, uyur kalırım diye bütün gece gözlerini kırpma, sonra da sabaha doğru, uykunun yumuşacık kollarına bırakıver kendini. Neyse ki kısa sürmüştü bu kendinden geçiş. Akşamdan hazırladığı bohçasını, budaklı sopadan bastonunu aldı ve sağ ayağı üzerinde topallayarak avluya çıktı. Köyü sıkı, sağlam bir duvar gibi çevreleyen, gürgenlerle dişbudakların üzerinde gök, iyice külrengine dönmüştü. Uzaklardan köpek havlamaları işitiliyordu.</p>

  <p class="normal">Gerçek bir kurt köpeği olan Karabaş, sahibini görür görmez, ağzını açıp bütün dişlerini gösterdi, kara başını eğip, kuyruğunu sallamaya başladı. Çözdü köpeği. Hemen orda dikilip duran çırağı Stoyanka’ya baktı.</p>

  <p class="normal">— Bir şey unutmadın ya?</p>

  <p class="normal">— Her şey burda!</p>

  <p class="normal">Delikanlı, başıyla, omzuna asılı çuvalı gösterdi. Aleksey, içinde bir kıskançlık dalgasının kabardığını duydu: Nasıl da güçlü! Körük, küçük örs, çekiçler... Hepsini bir çuvala doldurup sırtlayıvermişti! Vaktiyle, kendisi de bu oğlan gibi demirci çırağıydı ve gücü bundan hiç aşağı kalmazdı. Yumrukları, hiç abartmasız, çocuk kafası büyüklüğündeydi. Vereyalı çocuklarla Protva kıyısında iki duvar gibi karşılıklı dizildiklerinde, vurduğu yerden ses getirirdi. Şimdi, yetmiş yaşına gelmişken, o gücünün olmayışına yazıklanması günahtı. Ah şu ayağı sakat olmasaydı, gerisi hiç önemli değildi... Derviş İbrahim’in çitinin önünde yirmi kadar adam toplanmıştı: Bulgar, Türk, Eflaklı ve bir de Rus. İyi de, hâlâ Rus denebililir miydi ki kendisine? Ne kalmıştı Rusluğundan? Ne hatırlıyordu yurduna dair?</p>

  <p class="normal">Protva’nın karşı yakasında, içinde her türden hayvanın cirit attığı çam ormanları. Yüksek kısımlarda kayınlar, kızılağaçlar. Oka’dan Kolomna’ya yüzdürülen keresteler... Upuzun bir sal oluştururcasına yan yana yüzen bu kerestelerin üzerine çıkıp balık avlarlardı. İyi bir buluştu bu! Irmaktaki keresteler bir bakıma Moskova’ya kadar uzanan bir yüzer köprü gibiydi. Dağ gibi yığılmış keresteler ve su çağıltıları arasında çam yarması bir oğlan... Aralarında babasının demirci işliğinin de bulunduğu demirciler çarşısından demircilerin örs üzerine inip kalkan çekiçlerinden yükselen sesler. Sonra şu komşu kızı... Ne adı aklındadır şimdi, ne yüzü, ne dudakları ve ne de gözlerinin rengi... Kolay mı, elli yıl bu! Ama kızın bakışları ve gülümseyişi nedense bugünkü gibi gözlerinin önünde...</p>

  <p class="normal">Derviş İbrahim, beklemelerini söylemişti. Mumcular’da herkes iyi tanırdı İbrahim’i. Bura köylüleri dülgerlik yaparlar, odun kömürü üretirler, reçine toplarlardı. Ama asıl geçim kaynakları mumculuktu.</p>

  <p class="normal">Çevre ormanlarda pek çok derviş hücresi vardı. Daha Osmanlılardan önce isyancı din sapkınları “dede”ler, “baba”lar ya da bir başka adlarıyla “ışıklar”, kellelerini baltadan, ruhlarını her yana hakim olan riya ve yalandan kurtarabilmek için gelip bu Bulgarya topraklarında gizlenmişlerdi. Bunlar elbette buralarda boş durmamışlar, inandıkları şeyleri öğretmeye çalışmışlardı insanlara: Tanrı, ne kilisedeydi, ne de camide; Tanrı yalnızca insanın yüreğindeydi. Çalışmak, yararlı olmak yücelikti; kan dökmekse yalnızca şeytanı mutlu ederdi.</p>

  <p class="normal">Attan düşüp bacağını sakatladığında da, onu işte bu dervişler, hücrelerine götürmüşler, yarasına özenle bakmışlardı.</p>

  <p class="normal">Ortalık aydınlanıyordu. Evleri çevreleyen sağır duvarlar, yolu kaplayan otların üzerindeki tekerlek izleri karanlığın içinde bir bir belirmeye başlamıştı. Uzak avlulardan birinde, bir ineğin çanı boğuk boğuk çınladı.</p>

  <p class="normal">— Vakit tamam!</p>

  <p class="normal">Derviş İbrahim, öne geçti, ormana doğru yürümeye başladılar. İhtiyar, bakışlarını hemen önünde yürüyen çırağının sırtına dikmiş, geri kalmamaya çabalıyor, aksak ayağını sürüye sürüye yürüyordu. Hemen solunda, yolun dışında, Karabaş kulaklarını dikmiş, toprağı koklaya koklaya koşuyordu. Derin deniz dipleri gibi karanlık ve nemliydi ormanın içi. Türklerin bu gün ışığı sızdırmayan ormanlara Ağaçdenizi ya da Deliorman demeleri boşuna değildi.</p>

  <p class="normal">Aleksey’le babasını Vereya’dan alıp, çam ve köknarların arasından geçen loş ve ıslak bir yoldan Moskova’ya götürmüşlerdi. Büyük Prens Dmitri’ye demirci ustaları gerekti ve ülkenin neresinde bir demirci bulmuşlarsa, alıp Moskova’ya götürmüşlerdi. Vereya prensi, Aleksey’le babasını hayvan satar gibi satmıştı Moskova’ya. Daha doğrusu İran işi bir kadehle değişmişti onları. Aleksey’in babası prensin ayaklarına kapanmış, “Oğlumu evlendirmem için birkaç gün izin verin bize efendimiz!” demişti. “Ondan sonra nereye isterseniz gideriz!” Daha bıyıkları yeni terlemeye başlamış prens nasıl da alay etmişti babasıyla! Moskova’da bekar kızların köküne kıran mı girmişti? Gitsin orda evlendirsindi oğlunu!</p>

  <p class="normal">Aleksey, Moskova’da, babasının işliğinde çalışmaya başladı. İki de kalfa vardı işlikte çalışan. Babası çekiciyle hafif hafif tıklatarak vuracakları yeri gösteriyor, onlar da ellerindeki varyoslarla ha bire demir dövüyorlardı. Prens Dmitri’nin bitmez tükenmez demir işleri vardı. Kremlin’e taş kuleler yaptırmak niyetindeydi. Mazgal delikleri ve atış menfezleriyle pencereler için parmaklıklar, mahkûmlar için prangalar, atları bağlamak için halkalar, ayrıca silahlar, zırhlar, kalkanlar, yelmeler yaptırıyordu ve bütün bunlar için koskoca bir demirciler köyü kurmuştu. Ah şimdi o silahlar burda olacaktı ki!</p>

  <p class="normal">Derviş İbrahim durdu. Ellerini ağzına götürüp baykuş gibi öttü: “U-hu-huuuu.” Durup dinledi. Bir kez daha baykuş gibi öttü. Hemen ardından bir de keklik sesi çıkardı.</p>

  <p class="normal">Doğrusu bir garip adamdı şu Derviş İbrahim. Bir bakarsın, durup dururken kuzu gibi melemeye başlamış. Bir bakarsın, horoz, keklik, puhu gibi ötmeye başlamış. Kısacası biraz divane, biraz meczup bir adam. Aslında derviş takımından olup da divane olmayan var mıdır? Bunlar böyle olmasalardı, ya beylerin egemenliği için kılıç sallarlar, ya da yoksulların ümüğüne kendileri basıp dünya nimetlerinden kendileri yararlanırlardı. Köy köy dolaşıp topladıkları sadakayla karınlarını doyurmak sonra da ormanlarda gizlenmek nelerine!</p>

  <p class="normal">Birkaç gün önce İbrahim kendi gibi bir derviş daha getirmişti köye. Sonra da köylüden toplanmasını istemişti. Yalnız bu kez, her zaman olduğu gibi camide ya da kilisede toplanmayacaklardı. Yarısı Müslüman, yarısı Hıristiyan olan Mumcular köyünde cami köyün bir ucunda, kilise öbür ucundaydı. İki tarafın da alınıp gücenmemesi için yeni derviş, köyün tam ortasında toplanılmasını istemişti. İbrahim’in okuması yazması yoktu. Bu yeni gelen dervişse öyle değildi. Herkes toplanınca, bilginlerin ve bilgelerin sultanı, evliyaların ve hakikat yolcularının kutbu Şeyh Bedreddin’in kale duvarlarından geçip, deryalardan aşıp, insanlara hakikat yolunu açmak için Deliorman’a geldiğini söylemiş, sonra da koynundan bir kâğıt çıkarıp, demirci ustası Aleksey’in belleğine kazınan şu sözleri okumuştu: “İnsanlar hak eşitliğine değil, çıkara dayalı bir yaşam sürüyorlar. Dirlik düzenlik değil zorbalık var bu yaşamda. Ve çıkarcılarla zorbalar, dünya nimetlerinden daha az pay alanlar değil, tam tersine bütün zenginlikleri ellerinde tutanlardır. Ey, her şeylerini kaybetmiş olanlar, silkin üzerinizdeki ölü toprağını ve ayağa kalkın. Çünkü artık hakikat zamanı gelmiştir. O hakikat ki, bugüne dek, zindanlara kapatılanların dillerinde köylülerin feryatlarında, cellat kütüklerinde kan ve gözyaşıyla yükseliyordu sesi. Öğrencilerimiz Börklüce Mustafa’yla Kemal Torlak’ı, insanlara doğru yolu, hak yolunu göstermeleri için Aydın ve Manisa vilayetlerine gönderdik. Beylerin topraklarını ellerinden alıp halkın ortak malı yaptı bu kardeşlerimiz. Sultanın ordusunu doğruluğun, hakkın gücüyle tepelediler... Biz, bilim gücümüzle, evrenin birliğinin gizlerini bilişimizle dinlerin ve halkların sahte yasalarını değiştireceğiz, boş yasakları kaldıracağız, dünyayı yalanın utancından temizleyeceğiz. Toprağı olmayanlar toprak sahibi, iktidarda olmayanlar iktidar sahibi olacaklar. Hakikat bayrağının altında toplanın, saflarımızda yer tutun!”</p>

  <p class="normal">Ateşe zıkkım tozu serpilmiş gibi tutuşturuvermişti bu sözler köylü yüreklerini. En çok da Rus demirci Aleksey’i etkilemişti. Çünkü o, töreleri ve dilleri birbirinden ne kadar farklı olursa olsun, dünyanın her yanında güçlülerin haklı, güçsüzlerinse haksız olduğunu kendi üzerine inip kalkan sopalarla, kızgın demirle dağlanan teniyle bilen bir insandı. Dünyanın hiçbir ülkesinde hakbilir, adil, dürüst bir sultan, çar, voyvoda, bey yoktu. Az zalim görmemişti şu dar ömründe Aleksey. Şu Vereya prensi daha gencecikti, ama nasıl da en yırtıcı canavardan daha da canavardı!</p>

  <p class="normal">Moskova Büyük Prensi Dmitri’ye gelince, evet akıllıydı, dürüsttü, yiğitti... Bir tek kendisini değil, tüm Rus toprağını savunmaya girişmişti. Altınorduluları Kulikov’da perişan etmişti. Yarabbim, ne çok insan ölmüştü bu savaşta. Aleksey’in babası demirci Gavrila da orda düşmüştü.</p>

  <p class="normal">Babasının ölümünden sonra demirci işliğinin başına Aleksey geçmişti. İki yıl sonra Altınordulular yeni hanları Toktamış’ın komutasında Kulikov’un öcünü almak, ayrıca Rusya’yı haraca bağlamak için yeniden yürümüşlerdi Moskova üzerine. Voyvodalar Toktamış’a kentin kapılarını açmışlardı. Toktamış ordusuyla birlikte gelen prensler haç öpüp yemin etmişlerdi: Güya Toktamış Moskova’ya hiç zarar vermeyecekti, kentin güzelliklerini seyredecek, sonra da haracını alıp çekip gidecekti. Vay, vay, vay! Tatar hanı da tıpkı Hıristiyan prensler gibi yemininden dönen bir alçak çıkmıştı! Kenti yakıp yıkmış, genç yaşlı, kadın erkek, çoluk çocuk demeden milleti kılıçtan geçirmişti. Dağ gibi ceset yığılmıştı her yana. Toktamış, altın gümüş ne bulduysa almış, binlerce tutsağı da yanına katıp gitmişti. Tabii, gitmeden önce kenti ateşe vermeyi de unutmamıştı. Kilometrelerce öteden bile duyulmuştu yanan cesetlerin kokusu. Aleksey’in kurtuluşu, Tatarların kendisini ordunun demirci takımına almaları nedeniyle olmuştu. Başta atların nal işleri olmak üzere çeşitli demir işleri vardı ordunun. Demirci ustası Aleksey, sekiz yıllık tutsaklığı boyunca Tatar hanlarının, mirzaların yaptıkları ne eziyetlere, ne yıkımlara tanık olmuştu! Kadınlara nasıl zor kullanıldığını görmüştü. Kaçmasınlar diye köleleri domuz kıllarıyla bağlıyorlar, hayvan damgalar gibi damgalıyorlardı. Kendisinin de sırtında kızgın demirle vurulmuş böyle bir damga vardı.</p>

  <p class="normal">Derken, dinsizin hakkından imansız gelmiş, Aksak Timur, Toktamış ordusunu ağır bir yenilgiye uğratmıştı. Bu, Aleksey için, yanına köle olarak verildiği mirzasından ayrılabilme şansı demekti. Ama Aleksey ayrılmak istememişti: Timur’un adamlarının Tatarlar üzerinde giriştiği kıyım ve canavarlıklar gözünü korkutmuştu. Korktuğu bir başka şey daha vardı. Tatarlar hiç değilse Ruslarla üç aşağı beş yukarı aynı bölgedeydiler. Bunlarınsa kendi yurtlarından bir çıktılar mı, soluğu hangi cehennemde alacakları, seni de yanları sıra hangi cehenneme sürüp götürecekleri hiç belli olmuyordu. Bu yüzden mirzasıyla kalmış, onu izlemişti. Efendisi, sağ kalan üç beş Tatar savaşçıyla birlikte Osmanlı Sultanı Beyazıd’ın himayesine geçince, ona da aynı şeyi yapmak düşmüştü. Beyazıd onlara Bulgarya’da, Plovdiv dolaylarında yer göstermişti, “İşte burda yaşayacaksınız,” demişti. “Çalışıp kendinizi gösterin!” Ana diline çok benzeyen Bulgarcayla karşılaşmak Aleksey için büyük mutluluk olmuştu! Sizde buna ne derler, sizde şuna ne derler, diye sorup da kendi dilindeki karşılıkları alınca sevinçten yüzünü allar basıyordu. Attan düşüp bacağını kırınca, Mirza Abdullah, “Gebersin teres!” deyip kendini öylece, düştüğü yerde bırakıp gitmişti. Bunca yıllık hizmetine karşılık mirzasından gördüğü bu olmuştu! Ne demişler: Sakat uşak, kırık testidir bey takımı için. Kendisini düştüğü yerden kaldırıp sağaltmak için çabalayanlar, dervişler olmuştu. Bir derviş hücresinde kolu bacağı uyuşmuş durumda yatarken düşündükleri şunlar olmuştu Aleksey’in: Öğretecekler bize nasıl yaşamamız gerektiğini. Ama biz öylesine ahmağız ki, hanlardan, voyvodalardan hak, adalet bekliyoruz. Bin bir çileyle birini üzerimizden silkip atacak olduk mu, bir bakıyoruz, bir başkası üzerimize binmiş! Bu işin daha başka bir yolu olmalı. Madem ki yalnızca güçlü olanlar haklı, öyleyse bizim de gücümüzü biriktirmemiz, güçlü olmamız gerek. İyi ama, nasıl olacak bu iş? Halk, korkak. Ümüğüne basıyorlar, gıkını çıkarmıyor. Kan kusuyor, kızılcık şerbeti içtim, diyor. Allah beterinden saklasın, diye düşünüyor ve ağzını açıp bir şeycikler söylemeden köşeciğinde oturuyor. Papazlar, mollalar ne diyorlar: Allah, kullarını günahlarına göre cezalandıracaktır. Peki bütün bu aşağılanmalara katlanmakla da günah işlemiş olmuyor mu insanlar?</p>

  <p class="normal">Ayağa kalkıp dervişler gibi sadaka toplamaya başladıktan sonra da bu düşünceler kafasını uğraştırmaya devam etmişti Demirci Ustası Aleksey’in. Daha sonraları, Mumcular köyünde Stoyanka’ya yardım etmeye başladığında kafası yine bu düşüncelerle doluydu. Bir zamanlar kendisine babası Gavrilov’dan kalan demirci işliğinin bir benzeri de Stoyanka’ya rahmetli babasından kalmıştı.</p>

  <p class="normal">Ve işte tepeleri göğün derinliklerinde kaybolan köknarların üst dallarını aydınlatmaya başladı güneş. Kuşlar bir ağızdan güneşi selamlamaya durdular. Keçiyolu, gitgide sarplaşan bir yamaca yöneldi. Tırmanışla birlikte, köknarlar yerlerini incecik dallı kayınlara bırakırken mürverler, çakalerikleri, kızılcıklar iyice sıklaşmaya başladı. Yürüyüş sürüyordu. Karabaş ikide bir çalıların arasına dalıyor, dişlerinin arasına, üzerinde kızıl-mavi yemişleri olan bir çakaleriği dalı sıkıştırıp dönüyordu. İki yanına bakındıktan sonra bütün dişlerini gösterecek şekilde ağzını açarak efendisine gülümsüyor, sonra yine ardı sıra koşturmaya başlıyordu.</p>

  <p class="normal">Demirci, yanına gelmesini söyledi Karabaş’a. Uzun, kırçıl tüyleriyle efendisine çok benziyordu Karabaş. Aleksey Usta onu yeniçerilerin yakıp yıktığı bir Arnavut köyünde, zavallı, hasta bir enik olarak bulmuştu. Yabancı boyunduruğundan kurtulmak için ülkelerinden kaçıp Bulgarya’ya yerleşen bu Hıristiyan Arnavutlar, bu kez de bu ıssız yerde Osmanlının pençesine düşmüşlerdi. Aralarında taş ustaları, çiftçiler de vardı, ama çoğu hayvancılıkla ve deri işleriyle uğraşıyordu. Çobanlık yapan Arnavutlar, sürülerini emanet ettikleri kurt köpeklerine, çiftçinin öküzüne değer verdiği gibi değer verirlerdi. Ama anlaşılan eniğin durumunu umutsuz görmüşler ve bırakmışlardı. Aleksey onu bulduğunda bacağı kırıktı: Açtı ve çenileyip duruyordu. Kendi yazgısına benzer bir yazgıyı yaşamakta olduğunu anlamıştı Aleksey zavallı hayvancığın. Kırığı yerine oturtmuş, süyekle bağlamış ve hayvana gözü gibi bakmıştı. Bir buçuk yıl sonra ise o zavallı enik, gözkamaştırıcı bir kurt köpeğine dönüşmüştü: Kafası neredeyse dana kafası kadar, ayakları yumruk büyüklüğündeydi. Huyu da tıpkı kurtarıcısınınkine benziyordu: Sabırlı, inatçı, kolayca teslim olmayan, öfkelendiğinde kudurmuşa dönen bir köpekti. Yanına aldığı ilk günden başlayarak demirci ustası onunla hep kendi dilinde konuşmuştu. Kimselerle Rusça konuştuğu yoktu nicedir. Ve işte Karabaş, onun dilinden anlamaya başlamıştı.</p>

  <p class="normal">Karabaş, efendisinin “Gel buraya!” buyruğunu duyar duymaz koşup geldi ve sanki ona iple bağlanmış gibi hemen yanı başında yürümeye başladı. Arada bir, efendisinin herhangi bir buyruğu var mı diye başını yukarı kaldırıp bakıyordu.</p>

  <p class="normal">Bir süre daha yürüdükten sonra beş köylüyle karşılaştılar. Yabalarına ve kendi elleriyle yaptıkları anlaşılan kargılarına dayanmışlar, gelenlere bakıyorlardı. Üzerlerinde Bulgar savaşçılarınınkine benzer giysiler vardı: Kaftana benzer yakasız bir üstlük, yumuşak deriden bağcıklı çarıklar ve kulaklıklı şapkalar... Derviş İbrahim’in ardı sıra yürüyüp gelenleri dikkatle ve sertçe süzen bu beş kişi, hakikat savaşçılarının ilk devriye koluydu.</p>

  <p class="normal">Orman da, tırmanış da, bıçakla kesilmiş gibi bir anda sona erdi. Kayalık bir platoda buldular kendilerini. Ağaçlar kesilerek açılmış boş alanda, kereste yığınları arasına çırpıştırılıvermiş sundurma ve çardaklar göze çarpıyordu. Herkes keyfince bir köşeye çekilmiş bir işle uğraşıyordu: Kimi okyay yapıyor, kimi kargı yontuyor, kimi tırpanını kontrol ediyor, kimi balta sapı kesiyordu. Birkaç kişinin, zırhlara öküz gönü geçirdiği görülüyordu. Ötede birkaç kişi de meşeden bir gürz yapmakla meşgüldü.</p>

  <p class="normal">Yeni gelenler, kalabalık içinde çevre köylerden tanıdıklarının da bulunduğunu görünce sevindiler. Birbirlerinin sırtlarına vura vura kucaklaştılar. Daha önce gelenlerin tümü sakalsız, bıyıksızdı ve saçları da kazınmıştı.</p>

  <p class="normal">Aleksey, Stoyanka’ya:</p>

  <p class="normal">— Git de ocağımızı kurabileceğimiz bir yer bul, dedi. Ben de şununla bir konuşmak istiyorum.</p>

  <p class="normal">Şununla derken bir Arnavut çobanı göstermişti. Bu arada eski bir tanışına da rastladı Aleksey. Bir Pomak dervişti bu. Derviş hücrelerinde, dervişlerle birlikte geçirdiği günlerden tanıyordu Aleksey onu.</p>

  <p class="normal">— Demek gene bize geldin ha Aleksey Usta? dedi Pomak derviş.</p>

  <p class="normal">— Ben size gelmedim, dedi Aleksey, siz nihayet kuru lafı bırakıp eyleme geldiniz!</p>

  <p class="normal">— Söz deyip geçme usta, söz de bir eylemdir. Hem de büyük bir eylemdir. Bizim şeyhin bir...</p>

  <p class="normal">— Eğer bizim şeyh dediğin Bedreddin’se, onda sözle eylem birbirinden ayrılmaz.</p>

  <p class="normal">Sanki demirci, Pomak dervişlerin tekkelerinden ayrılalı üç koca yıl değil de üç gün geçmişti! Oysa üç yıl sonra daha yeni karşılaşıyorlardı ve henüz kucaklaşmamışlardı bile, ama işte birbirlerine laf çarpmaya başlamışlardı.</p>

  <p class="normal">Pomak başını salladı.</p>

  <p class="normal">— Yine eskisi gibi zehir zembereksin be, Aleksey Usta!</p>

  <p class="normal">— Yanlışın var. Şimdi eskisinden de beterim...</p>

  <p class="normal">— İşte bu harika! –Aleksey’in arkasından biri söylemişti bunu,– Bize de senin gibisi gerek!</p>

  <p class="normal">Usta, dönüp baktı. Uzun boylu bir adam. Üzerinde bir derviş abası var, ama kuşağından da bir kılıç sarkıyor. Burun, kartal bakışlar, mütehakkim. Yüzü, şakaklarda hafif yassılıyor. İnanılmayacak kadar Osmanlı sultanlarının yüzlerine benzer bir yüz.</p>

  <p class="normal">Nicedir kimselerin karşısında ürkekliğe kapılmayan Aleksey Usta, iki âhi savaşçının arasında kendine doğru yaklaşan adamı görünce, şaşırdı, dili tutulur gibi oldu: Sakın Şeyh olmasındı?</p>

  <p class="normal">Şeyh değil, Şeyhin savaş arkadaşı, taşçı ustası Âhi Mahmud’du bu. Pomak derviş, baktı ki Aleksey Usta büyülenmiş gibi duruyor, yardımına yetişti:</p>

  <p class="normal">— Aleksey kardeşimiz, dedi, yalnızca iyi bir demirci ustası değil, Rusundan Tatarına, Kıpçakından Bulgarına kadar hangi milletten ve hangi boydan olursa olsun bütün beylerin, prenslerin, voyvodaların, tekfurların azılı düşmanıdır. Yetmiş yıllık ömründe bu kan içicilerin ne azgınlıklarına tanık olmuştur, bunu bir kendi bilir!</p>

  <p class="normal">— Öyleyse bizimle aynı düşüncede demektir. Ve gün, düşüncelerimizi hayata geçirmenin günüdür! Yak ocağını, kur körüğünü ve hemen işe giriş, usta!</p>

  <p class="normal">Nihayet dili çözülen demirci:</p>

  <p class="normal">— Girişiriz evvelallah! dedi.</p>

  <p class="normal">Başıyla, ötede ağaç kesip duran Stoyanka’yı gösterdi.</p>

  <p class="normal">Âhi Mahmud, dervişe döndü:</p>

  <p class="normal">— Adam kat yanlarına, yardım etsinler! Vaktimiz yok!</p>

  <p class="normal">Sonra yeniden demirciye döndü:</p>

  <p class="normal">— Sen de bizimle gel ve yaptıklarımıza usta gözüyle bir bak!</p>

  <p class="normal">Ateşlerden kalkan yoğun dumanların gerisinde yükselen yapıyı o zaman gördü Aleksey. Derin bir vadi oluşturan nehir yatağının üç yüz adım kadar üstünde, bir sürü adam, büyüklükleri de, renkleri de birbirinden farklı, eski ve yeni çeşitli yapılardan toplandıkları anlaşılan taşları yontuyorlardı.</p>

  <p class="normal">— Müstahkem mevki kuruyoruz, diye açıkladı Âhi Mahmud.</p>

  <p class="normal">Taşçılar birliğinin başı geldi. Kuzguni saçlarını alnına bağladığı bir bantla tutturmuştu. Onun da herkes gibi sakalları kazınmıştı. Harç bulaşığı içindeydi, ellerini önlüğüne silerken, belirgin bir Ermeni aksanıyla:</p>

  <p class="normal">— Taş yetmiyecek, dedi. Bu yüzden de göğüs yüksekliğinden yukarı kaldıramayacağız. Ne yapmamızı tavsiye edersin, Âhi Mahmut?</p>

  <p class="normal">— Kalan kısmı ahşaptan yapalım. Yüzünü ekşitme, Aşot kardeş, hem böylece daha çabuk bitiririz.</p>

  <p class="normal">— Sen de bilirsin ki, Âhi Mahmud, ağaç taşın yerini tutmaz ve de çabuk yapılan işten hayır gelmez.</p>

  <p class="normal">— Burada yüz yıl yaşayacak değiliz, Aşot!</p>

  <p class="normal">— İnsan bir yerde ne kadar yaşayacak olursa olsun, yapısını yüz yıl yaşayacakmış gibi kurmalıdır. Bizim atalarımızdan görüp öğrendiğimiz budur.</p>

  <p class="normal">— Ağaçtan da yüz yıllık yapılar kurulabiliyor. İşte burda bir Rus var, orman adamıdır, bilir ağacın ne olduğunu, ona soralım. Ne dersin, demirci?</p>

  <p class="normal">Aleksey hemen yanıt vermedi; durup düşündü biraz.</p>

  <p class="normal">— Bizde buzul meşesinden yaparlar evleri. Çam, karaağaç, çınar da kullanılır, ama buzul türleri olmak koşuluyla. Gelgelelim, burda buzul ağacı nerden bulacaksın? Üstten kelepçelerle berkitilirse, belki...</p>

  <p class="normal">O ana kadar kendisine yan durmakta olan taşçı ustası yüzünü dönünce, Aleksey adamın küçük parmağında taşlı bir altın yüzük gördü... Ve donakaldı.</p>

  <p class="normal">Ayırt edilebilmek için süslü püslü şeyler giyinmek, takıp takıştırmak, Şeyh yandaşlarının aşağılık buldukları bir davranıştı. Hele yoğunlaşmış insan kanı demek olan altın, asla hoş görülmezdi. Ama işte şu taşçı, hiç utanmadan altın bir yüzük taşıyordu...</p>

  <p class="normal">Stoyanko ateşi yaktı. Körüğü çekmeye başladı. Ateşin içinde, eskiden bir kiliseye ait olan demir bir kapı vardı. Aleksey çekicini aldı ve ateşten çektiği demiri dövmeye başladı. Uçuşan kıvılcımlardan az kalsın altında çalıştıkları alçacık çardak tutuşacaktı. Demir kapı iyice dövüldükten sonra şerit şerit kesilecek, bu şeritlerden de müstahkem mevkide kullanılacak ağaçlar için kelepçeler yapılacaktı. İş çoktu kısacası, çalışacak adam gerekti.</p>

  <p class="normal">Sabah gün doğarken başlıyorlar, akşam namazına dek durmamacasına çekiç sallıyorlardı. Hava kararır kararmaz da, yüzlerindeki is karasını bile silmeden, kesilmiş kütük gibi oldukları yere tıkılıp kalıyorlardı. Güz yaklaştığı için havalar iyice serinlemişti. Aleksey gün doğmadan dişleri takırdayarak uyanıyor, mumu yakıp ocağı alevlendiriyordu. Onun çekiç sesleriyle az sonra da Stoyanko uyanıyor, suçlu suçlu gözlerini ovuşturduktan sonra körüğün başına geçiyordu.</p>

  <p class="normal">Şu uğursuz yüzüğü bir türlü unutamıyordu Aleksey; Bedreddin yoldaşları içinde de açık açık altın yüzük taşınacaksa, ne anladım ben bu işten! diye düşünüyordu. Acaba Bedreddin’in haberi var mıydı bundan? Çok sabretti yaşlı demirci, bu kuşkusunu başkalarına açmazdan önce. Aslında oturup kimseye düşüncelerini, kuşkularını açan biri değildi. Ama işte bu kez dayanamadı ve gidip Pomak dervişe her şeyi bir bir anlattı. Gülmeye başlamasın mı Pomak birden? Yok efendim o Aşot’un kim olduğunu biliyormuymuş? Yok efendim, o yüzüğün hikâyesini biliyormuymuş? Anlat da öğrenelim! diye bağırdı Aleksey. Bunun üzerine Pomak derviş, Filistin denen buralara çok uzak bir diyarda, Bedreddin’in tutsaklığın utancından kurtardığı Ermeni taş ustasının öyküsünü anlattı. Yaşlı taş ustası, oğullarına, ömürlerinin sonuna dek, kurtarıcısı olan Bedreddin adlı Müslüman Türk için dua etmelerini vasiyet etmişti. Babalarının ölümünden yirmi beş yıl sonra iki oğul, Bedreddin’in bulunduğu Konya’ya gelerek o taşlı yüzüğü getirmişlerdi. Evet, evet, Aşot’un parmağında gördüğü, bilgelerin yardımcısı olan, topaz taşlı yüzüğü. Şeyh, İznik’ten ayrılırken, Ermeni halkı için de kurtuluş gününün geldiğini bildiren bir işaret olarak yüzüğü Ermeni kardeşlere geri göndermişti. Yüzüğü görür görmez Aşot işini, evini, ailesini, çoluğunu, çocuğunu, her şeyini yüzüstü bırakarak, küçük kardeşi Vartan ve taşçılar birliğindeki öbür arkadaşlarıyla birlikte Karaman’dan kalkıp ta buraya, Deliorman’a gelmiş ve zafere ulaşana dek yüzüğü parmağından çıkarmayacağına and içmişti.</p>

  <p class="normal">— Bir altın tutturmuşsun gidiyorsun! Ürkek karganın çalıdan korktuğu gibi ne korkuyorsun altından bu kadar? Ayıp değil mi?</p>

  <p class="normal">Hayır, hiç de ayıp değildi. Kuşkulanmak neden ayıp olsundu? Su uyur, düşman uyumaz, demiş atalar. Ve de düşmanın en tehlikelisi, içimizdeki düşmandır.</p>

  <p class="normal">Hem onun ayıpmış, utanmakmış, böyle şeylere zamanı yoktu. Her gün yeni gruplar gelip katılıyordu aralarına ve sürekli olarak onlara düşen iş de artıyordu. Teberler, tırpanlar, baltalar, palalar... Yapılacak öyle çok şey vardı ki... Tabii, en başta da kelepçeler. Çayırlık deresinin kıyısında bir değil, iki değil, tam üç tane duvar yükseltiliyordu.</p>

  <p class="normal">Ordugâh, uçurumu andırır dar ve derin bir vadinin mendereslerinden biri üzerindeydi. Çalılarla kaplı bir buruna, kerpiçten iki kulübe kondurulmuştu. Ama Şeyh bu kulübelerde değil, vadinin dik duvarında suların açtığı ve kim bilir kaç yüz yıldır insanların zaman zaman kullandıkları mağaralardan birinde kalmayı yeğlemişti. Kimi bir cami kadar geniş ve büyük, kimi bir mezar kadar dar ve küçük olan bu mağaralar birtakım geçitlerle, sıçan yollarıyla birbirine bağlıydı ve söylentilere bakılacak olursa bu geçitlerden biri de vadinin yukarısına, Aşot’un taşçı birliğinin duvar ördüğü yere çıkıyordu.</p>

  <p class="normal">Geçitvermez bir ormanla kaplı olan sağ kıyı da dikti: Yukarıya ancak, tahtalarla berkitilmiş iki yüz elli küsür basamaklı bir merdiven aracılığıyla çıkılabiliyordu. Ordugâhı bu taraftan korumak için de tomruklardan iki duvar daha çıkılmıştı.</p>

  <p class="normal">Demirci Aleksey buraya, yaptığı kelepçelerin işe yarayıp yaramadığını görmek ve daha ne kadar kelepçeye ihtiyaç olduğunu saptamak için, Âhi Mahmud’la birlikte gelmişti. Ancak, gelir gelmez de, gördüğü manzara karşısında donup kaldı: Müstahkem mevki olarak düşünülen tomruk duvarları doğrudan doğruya ormanın içine yapmışlardı. Düşmanın ormanı yakması, bu duvarları aşması için yeterdi. Rusya’da bu türden istihkamların en az üç yüz adım açığına kadar her yer iyice temizlenir ve ağaç kütüklerinden çepeçevre bir set oluşturulurdu. Âhi Mahmut’a söyledi bu düşüncesini. Âhi Mahmud da hemen gereğinin yapılmasını istedi. Allahtan ormanda çok adam vardı: Kimi ağaç kesmeye, kimi de kesilen ağaçlarla açıkta bir set yükseltmeye koyuldu.</p>

  <p class="normal">Ormanda balta sesleri insan seslerine, at kişnemeleri öküzlerin böğürtüsüne karışıyordu. Bulgarı, Türkü, Rumu, Arnavutu, Eflaklısı, Hıristiyanı, Müslümanıyla bütün ezilen, aşağılanan insanlar giysiden paraya, yiyecekten postekiye kadar neleri var neleri yoksa ormana taşımışlar, hayvanlarını da sürüp getirmişlerdi.</p>

  <p class="normal">Geceleri de çalışmalar olanca hızıyla sürüyordu. Aleksey, yüzü gözü is içinde, kulaklarında varyosun uğultusu, temiz hava almak için arada bir çardaktan çıkacak oldu mu, ilkin sessizliğin çınlaması dışında hiçbir ses duyamıyordu. Sonra yavaş yavaş, sesler, kokular başlıyordu: Önce nane kokusu, ardından, ateşlerden yükselen isli duman kokusu, sonra konuşmalar... En çok da hemen yakınlarındaki ateş başında konuşan Bulgarların sesleri... Akşamları Bedreddin’in öğrencilerinden biri ya da birkaçı muhakkak buraya gelip Bulgarlarla konuşuyordu. Derken, bir yerlerden Durası Emre’nin sazı duyuluyordu. Yamaçtaki mağaralardan ise mumların ışığı geceleri de kesilmiyordu. Akşemseddin, yüzü hep öyle sert, ama aydınlık, Şeyhin başyardımcısı olarak, gün boyu biriken sorunları çözüyor, Serez’den, Plovdiv’den Saniokov’dan, Dimetoka’dan gelen ulakları kabul ediyor, kimini hiç bekletmeden hemen öğretmene yolluyor, kimiyle kendi görüşüyor, kimini de Mecnun’a havale ediyordu.</p>

  <p class="normal">Kendisine iki yardımcı verilmiş olmasına karşın gizler yazıcısının soluk alacak zamanı yoktu. Öğretmenin konuşmalarını, dostlarına, öğrencilerine, düşünce ve eylem arkadaşlarına söylediklerini kaydediyor, isyancı “dede”lere, âhi kardeşlere, ezilen, aşağılanan köylülere yazdığı mektupları temize çekiyordu. Ama Mecnun’un işinin çokluğundan yakındığı yoktu: Sevinç veriyordu yaptığı iş ona. Öğretmen, hakikat saatinin çaldığını müjdelemiş, hep birlikte Osmanlının başkentine yürümek için bütün hakikat yanlılarını Zagora vadisine çağırmıştı.</p>

  <p class="normal">Öğleye doğru kadınlar yemeklerini getiriyorlardı. Hıristiyanıyla, Müslümanıyla, başları, yüzleri açık kadınlar, erkeklerle aynı sofrayı paylaşıyorlardı. Herkes alabildiğine ağırbaşlı, ciddi, aynı kâseden yudumluyordu şarabını. Üç kez dönüyordu kâse sofrada.</p>

  <p class="normal">Yaşlı demirci, Şeyhin yakın silah arkadaşlarının tümünü görmüştü, ama hâlâ Şeyhin kendisini görememişti. Gördüğünde ise duyduğu şaşkınlık gerçekten büyük oldu. Yeri göğü inleten sesi, kor gibi gözleriyle bir bahadır görmeyi umarken, sırtında basit bir aba bulunan, kısa boylu, cılız bir adam duruyordu karşısında. Şeyh bir sekiye çıkıp konuşma yapmıştı. Bağırmıyordu konuşurken, ama sesi güçlüydü. Herkesin bildiği, alışılmış sözcüklerle konuşuyordu. Gelgelelim, o konuşmaya başlar başlamaz Aleksey Usta şaşkınlığını da, kendini de, dünyayı da unutuverdi.</p>

  <p class="normal">Şeyh konuşmasına, öğrencileri Börklüce Mustafa’yla Kemal Torlak’ın, beylerin boyunduruğundan kurtardıkları Karaburun, Aydın ve Manisa’da nasıl bir düzen kurduklarını anlatarak başladı. Kendilerine yeni ulaşan bir habere göre, yirmi bin kişilik yeni bir sultan ordusu daha gönderilmişti Börklüce Mustafa’yla Kemal Torlak’ın üstüne. Sultan bu ordunun başına Veziri Beyazıd Paşa’yla, Amasya valisi olan on üç yaşındaki oğlu Şehzade Murad’ı geçirmişti ve kendisine başkaldırmak cesaretini gösterenlerin tümünün kılıçtan geçirilmesini, kentlerinin köylerinin yakılıp yıkılmasını emretmişti. Evvelsi gece Yusuf Bey gelmiş ve düşman karargâhındaki adamlarından aldığı bir haberi iletmişti. Buna göre, Mehmed Çelebi başkentten ayrılarak, Rumeli’den topladığı ikinci bir orduyla, Osmanlı tahtında hak iddia eden kardeşinin üzerine, Selanik’e yürümüştü.</p>

  <p class="normal">— Bu yüzden biz de, yarın şafakla beraber Zagora’ya yürüyeceğiz. Orada bizi ezilen, aşağılanan kardeşlerimiz bekliyor. Onlar da bize katılacaklar ve hep birlikte Edirne üzerine yürüyeceğiz. Aydın’daki kardeşlerimizin üzerinden ölüm tehlikesini uzaklaştırabilmek için başka çaremiz yok. Dünya üzerinde hakikati hakim kılabilmek için bundan daha elverişli bir zaman olamaz!</p>

  <p class="normal">Büyük bir topluluğa sesleniyordu, ama sanki karşısında tek bir kişi varmış gibi konuşuyordu ve Demirci Aleksey, Kalfa Stoyanko, dinleyen herkes, o tek kişinin kendisi olduğunu hissediyordu.</p>

  <p class="normal">Bedreddin, sekiden indi. Caffar, her zaman olduğu gibi hemen yanı başındaydı. Kalabalık, Bedreddin’in çevresini sardı. Bu arada Aleksey, Akşemseddin’in yaklaşıp Şeyhin kulağına bir şeyler söylediğini fark etti. Birileri Şeyhin atını getirdi. Bedreddin yayını eline aldı, döndü ve herkesin duyması için sesini biraz yükselterek:</p>

  <p class="normal">— Hayır, Akşemseddin kardeş, dedi. Ordugâhımızı korumak, silah tedarik etmek birincil önemi olan bir görevdir ve bu görevi senden iyi kimse yerine getiremez.</p>

  <p class="normal">Akşam, yakılan ateşlerin başında şarkılar, türküler söylendi. Herkes kendi dilinde söylüyordu: Türkler yanık bozkır türküleri, Rumlar aşk ve hasretlik şarkıları; Arnavutlar tıpkı dağları gibi insanın içine ürperti salan savaş şarkıları; Ermeniler dağ ırmakları gibi coşkulu, sevgi, sevda şarkıları ve Bulgarlar halka olup düğün şarkıları söylediler. Sonra da hep bir ağızdan, Durası Emre’nin yeni yaktığı bir özgürlük türküsünü söylediler. Herkes becerebildiği kadarıyla katıldı türküye: Kimi sesli, kimi sessiz... Ama türkü söylenirken herkes kendinde gitgide büyüyen bir güç duyuyordu.</p>

  <p class="normal">Ya Rumlara ne demeli? Ölüme giderken ille de dans etmek isteyen bir başka halk daha var mıdır acaba dünya üzerinde?.. Horon başı yağız delikanlının, kuşağının arasından çektiği mendili havada şöyle bir silkelemesiyle bir anda halka oluverdiler. Sonra da çapraz adımlarla ilerlemeye, arada bir yere çömelip kalkarak, çığlıklar atarak dans etmeye başladılar. Derken, serçe parmaklarını birbirine kenetleyerek başkaları da katıldı halkaya. Az sonra da oturan hemen hiç kimse kalmadı; ateşlerden çok uzağa, ta karanlığın içine, dağ boğazına uzanan, ordan yeniden ateşlerin yanına dönüp, bir yandan ırmağa, öbür yandan tomruk duvarların bulunduğu yere kadar bütün meydanı kaplayan, birbiri içinde kangallanan sonsuz bir kardeşlik zinciri oluştu.</p>

  <p class="normal">Demirci, dans etmiyordu. Ne yaşlılık, ne de bacağındaki sakatlıktı bunun nedeni. Yüzü bir karış asık, gözlerini ateşe dikmiş, öylece oturuyordu. Düşünüyordu, Aleksey Usta: Bedreddin, düşman karargâhında bizim hesabımıza çalışan birtakım adamlardan, Yusuf Bey diye bir dostumuzdan söz etti. Bir bey kimin dostu olabilir? Kim güçlüyse, onun. Demek, gücümüzün kokusunu aldılar. Ama bir bey için bizim dostumuz olmak demek, kendi kendisinin düşmanı olmak demek değil mi? Biz beylerin beyliğine son vermeyecek miydik? Acaba yanlış mı duydum?</p>

  <p class="normal">Demircinin içini kuşkular kemiriyordu. Bu kez bu düşüncelerini kimselere açamazdı da. Ne Pomak dervişe, ne Stoyanko’ya, ne de başka herhangi birine. Bir tek Şeyhe söyleyebilirdi bunları. Yalnızca ona. Ama nasıl fırsat bulacaktı buna?</p>

  <p class="normal">Demircinin, Karabaş’ın boynunda duran ağır eli sıkıldı, yumruk oldu. Karabaş bu beklenmedik hareket karşısında keskin bir çığlık attı.</p>

  <p class="normal">Ama aldırmadı demirci ona, kalkıp çardağa gitti. Mumu yaktı. Çekiçlerini, giysilerini toplamaya başladı.</p>

  <p class="normal">Stoyanko geldi az sonra. Soluk soluğaydı. Dans etmekten yemenileri parçalanmıştı. Aleksey’in toparlandığını görünce:</p>

  <p class="normal">— Hayrola, usta? dedi.</p>

  <p class="normal">— Yarın Zagora’ya hareket ediyoruz, duymadın mı?</p>

  <p class="normal">— İyi ama, Akşemseddin dedi ki... Yani... Ben düşünüyordum ki...</p>

  <p class="normal">— Ne düşünüyordun? O, yaşlı ve topal; burda o kalsın, savaşa ben giderim diye mi düşünüyordun? Yağma yok! Savaşa ben gideceğim! Gençsin, nasılsa daha çok savaşırsın sen!</p>

  <h3 class="ortayazi1" id="calibre_toc_55">II</h3>

  <p class="normal">Mehmed Çelebi, bir dirseğiyle yastıklara abanmış, sultan çadırı önüne serili İsfahan halısı üzerinde oturuyor ve Selanik şehrine bakıp, akşam namazından önce, yarın yapması gereken işleri düşünüyordu. Kafasında o günün olaylarının yatışmasını bekleyip ertesi günü düşünmeyi ona şeyhi öğretmişti. Osmanlı hanedanını kuranların yerleştirdikleri bir gelenekti bu: Şeyhlere yakın olunur, onların öğütleri dinlenirdi. Çünkü şeyhlerin askerler arasında ağırlıkları büyüktü. Hele köylü kısmı için şeyhlerin sözleri adeta buyruk niteliğindeydi. Özellikle de karışıklık, kargaşa dönemlerinde.</p>

  <p class="normal">Ama neyse, galiba sonuna yaklaşmışlardı kargaşa döneminin. Kardeşlerinden üçünü –İsa’yı, Süleyman’ı ve Musa’yı– öte dünyaya göndermişti. Allahın izniyle Mustafa olacak sonuncu kardeşinin de defterini dürdü mü, bu iş bitmiş demekti!</p>

  <p class="normal">Beyazıd Paşa çok işe yarayabilecek bir öğüt vermişti kendisine: Mustafa’yı “düzmece” ilan etmek. Tahtta hak iddia eden adamın ordusundan birkaç ay gibi kısa sürede bir avuç insan kalmıştı; onlar da, Selanik Kalesine, Bizans imparatorunun himayesine sığınmışlardı. Ama söküp çıkaracaktı onları ordan! Atına binmiş, ordusunun başına geçmiş ve işte tepelerinde bitmişti!</p>

  <p class="normal">Bu arada Selanik’e yaklaşırken, yolda, güzel bir de haber almıştı: Aydın ve Manisa’da ayaklanan din sapkınları nihayet tepelenmişlerdi. Beyazıd Paşa’nın dediğine bakılırsa, bunlar Düzmece Mustafa’dan çok daha tehlikeliydiler. Çünkü Mustafa’nın tek amacı Osmanlı tahtını ele geçirmekti; bu bozguncular ise Osmanlı soyunu kurutmak, sultanlık, hükümdarlık ve beylik gibi kurumları tümüyle silip yok etmek istiyorlardı. Ayaktakımı arasında hep İslam yasalarına yıkıcı fikirler yayıyorlardı. Söylediklerinin özü şuydu: Müslüman, gâvur diye bir şey yoktur; hepimiz Adem Babanın çocuklarıyız.</p>

  <p class="normal">Önce inanası gelmemiştı Beyazıd Paşa’nın dediklerine. Ama isyancılar İzmir ve Saruhan valilerinin ordularını birbiri ardına bozguna uğratınca, Beyazıd Paşa’ya kesin buyruk vermişti: Ordunun yarısını alıp bu işi kökünden temizleyeceksin! On üç yaşındaki oğlu Şehzade Murad’ı da sırmalı-beyaz hükümdarlık bayrağıyla bu sefere göndermişti. Bu kez karşılarında doğrudan doğruya hükümdarın olduğunu anlasınlardı şu bozguncu din sapkınları.</p>

  <p class="normal">Ve işte Beyazıd Paşa’yla Şehzade Murad, Allahın izniyle, Türk topraklarını din ve şeriat düşmanı bozgunculardan temizlemişler, toprakları yeniden beylere ve hükümdarın sadık kullarına dağıtmışlardı.</p>

  <p class="normal">Karaburun’daki isyancıların reisinin adı da Dede Sultan’mıymış neymiş? Eski azap çavuşlarındanmış adam, babası da sıradan bir rençbermiş. Biraderimiz Musa Çelebi’nin kazaskerinin kethüdalığını da yapan bu eski azap çavuşu, şimdinin ayaktakımı “sultan”ı, kendine vezir olarak Yahudi milletiyle düşüp kalkan baldırıçıplak torlakların başını seçmiş. Hey Yarabbim, ne gülünç, ne ahmak kulların var senin!</p>

  <p class="normal">Ama asıl gülüncü, Şeyh Bedreddin’in İznik’ten kaçısı... Eski hizmetkârının döktüğü kanların hesabının kendisinden sorulacağını anladı herhalde ve tüyüverdi Şeyh hazretleri!</p>

  <p class="normal">Hava iyice karardı. İsfahan halısı üzerindeki bezeklerin renkleri seçilmez olmuştu artık. Hemen yakındaki çadırdan karışık konuşma sesleri geliyordu. Osmanlı Sultanı Mehmed Çelebi, ayağa kalktı, akşam namazına durdu.</p>

  <p class="normal">Namazı bitince; kendi çadırına değil, ordugâhın en uzağında, ayrı bir yerde duran gözdesinin çadırına gitti.</p>

  <p class="normal">Çadırın perdesini kaldırınca, burnuna kadın çadırlarının o kendine özgü kokusu çarptı: Kumaş ve kürklerin hafif, durgun kokusuna karışmış esans ve temizlik kokusu... Onun aşırı duyarlı burnuna her zaman biraz ağır, lüzuci gelen bir kokuydu bu, ama bu kez nedense üzerinde günün yorgunluğundan kurtarıcı, gevşetici bir etkisi olmuştu.</p>

  <p class="normal">Üzeri Halep helvaları, fıstık, ceviz içi, üzüm, incir gibi yemişlerle dolu büyükçe bir bakır tepsinin çevresinde oturmakta olan kadınlar hükümdarın içeri girdiğini görünce, geri geri yürüyerek çekildiler. Bu hoş kokulu çadırın ve kalbinin sahibesi olan Rum kızı, üzerinde incecik bir mavi entari, tümden bir sevinç, tümden bir boyun eğme olarak kendisine doğru yürüdü. Elinden tuttu, çadırın tam girişine düşen, baş köşeye götürüp sarı ipek kaplı kuştüyünden bir şilteye oturttu, arkasına, kollarının altına küçük, pembe yastıklar koydu. Kızların çadırı terk etmeye hazırlandıklarını görünce, bir el işaretiyle onları durdurdu. Hükümdarın yalnız kalmak için yanıp tutuştuğunu anlamıştı. Aşk işleriyse aceleye gelmezdi, gelmemeliydi; tadı olmazdı çünkü. Önce gevşemeli kafasında şu keçe çadırın dışına ilişkin ne varsa hepsinden kurtulmalıydı hünkâr, sonra yorgunluğun tatlı rehaveti içinde tava gelmeli ve o anı beklemekten adeta bitkin düşmeliydi.</p>

  <p class="normal">Başıyla bir işaret yaptı. Hemen bir kâse şarap koşturdu kızlar. Sazlarını, teflerini getirdiler, kendisi de parmaklarına zillerini taktı. Ağır ritmli bir müzik eşliğinde, hünkârın önünde dans etmeye başladı.</p>

  <p class="normal">Mehmed Çelebi, bir avcının avını izleyen bakışlarıyla izliyordu onu.</p>

  <p class="normal">Peki ne buluyordu bu Rum kızında? Cihan güzeli denebilecek bir sürü cariyesi vardı. Buysa... Öyle zayıftı ki, içindeki canı ancak koruyabilecek et vardı bedeninde. Memeleri keçi memesi gibiydi: Ufak ve sivri... Bacakları ince, uzun ve tüylüydü. Gerçekten de, keçiye benziyordu bu kız; yüzü uzun, çenesi sivriydi. Üzüm yeşili gözleri ufak ve hafif şehlaydı. Gelgelelim her dokunuşu kendisine öyle büyük bir haz veriyordu ki, sanki onun damarlarında akan gencecik kan, kendisinin damarlarına geçiyordu. İşte demin de öyle olmuştu: Daha elinden tutar tutmaz, damarlarında onun kanının gençliğini, ateşini, coşkusunu ve bunların derin hazzını duymuştu.</p>

  <p class="normal">Çadırın girişinde birtakım sesler duyuldu. Ama müziğin etkisiyle hülyalara dalan sultan bir şey duymamıştı. Derken, çadırın girişini kapatan perde havalandı. Müzik durdu. Rum kızı donmuş gibi olduğu yerde kalakaldı.</p>

  <p class="normal">Eli, kınından yarısına kadar sıyırdığı kılıcının kabzasında, Beyazıd Paşa çadırın ortasına gelip durdu. Bu öylesine beklenmedik, öylesine görülmemiş ve öylesine düşünülemeyecek bir davranıştı ki, Mehmed Çelebi ne korkabilirdi, ne öfkelenebildi, ne de hatta şaşırabildi. Böyle geç bir saatte, üstelik de cariyesiyle birlikteyken Sultanın huzuruna baskın yaparca girmenin en hafif sonucunun gözden düşmek olduğunu sultanın veziri de bilmezse kim bilebilirdi?</p>

  <p class="normal">Kılıcını kınına sokan Beyazıd Paşa, hemen diz çöktü, öyle, diz çökmüş durumda Sultana yaklaştı, üç kez eteğinin ucundan öptü.</p>

  <p class="normal">— Nedir bu densizlik, paşa? Nasıl cüret edersin böyle bir şeye?</p>

  <p class="normal">— Bağışlayın, hünkârım! Aldığımız haber o kadar önemliydi ki, sabahı bekleyemezdim!</p>

  <p class="normal">— Neymiş bu haber?</p>

  <p class="normal">Köle kızlar, çalgıcı kızlar, odalıklar bir anda, buhar gibi yok oldular. Rum kızı ise, bir öfke ve gurur anıtı gibi, dans ederken nasıl kalmışsa, öylece kımıldamadan duruyordu. Burası onun çadırıydı, buranın sahibesi oydu.</p>

  <p class="normal">Beyazıd Paşa susuyordu. Sessizlikte mangallarda yanan kömürlerin çıtırtısı duyuluyordu. Rum kızı, hükümdar üzerinde sözünün ne kadar geçtiğini iyi bildiği için, öyle mağrur, durmaya devam ediyordu. Ama galiba bu kez haddini aşmıştı.</p>

  <p class="normal">Sultan el çırptı. Demin, Beyazıd Paşa’nın ardı sıra çadıra hamle eden yeniçerilerden ikisi perdeyi kaldırıp yeniden kapıda göründüler. Mehmed Çelebi, Rum kızını göstererek elini salladı. Rum cariyenin yüzü bir anda değişti. Gurur ve öfke pırıltılarının yerini uysallık, boyun eğme ve sınırsız bir özveri aldı, çadırın kapısına kadar başı önde, geri geri yürüdü; sonra yeniçerilerin arasında çıkıp gitti.</p>

  <p class="normal">— Konuş, paşa!</p>

  <p class="normal">— Hükümdarım! Menkub Şeyh Bedreddin, Deliorman’da birtakım dervişleri, ayaktakımını ve sefil Bulgardan bir kısım baldırıçıplağı toplayıp ormandan çıkmış, Zagora’ya doğru yürümeye başlamış...</p>

  <p class="normal">— Bütün bu densizliğin, yalnızca bunu söylemek için miydi, paşa?</p>

  <p class="normal">Sultanın badem gözleri iyice kısılmış, iki çizgi halini almıştı. Burun kanatları titriyordu. Bütün Osmanlı sultanları gibi burnu uzun ve kemerliydi.</p>

  <p class="normal">— Hayır, hünkârım, sana bir soru sormak içindi. Ama, Allah rızası için, önce, sana hizmetten başka hiçbir şey düşünmeyen Beyazıd kuluna duyduğun öfkenin yerini merhamet alsın.</p>

  <p class="normal">Sultan, devam et, gibisinden bir işaret yaptı. Beyazıd Paşa, sürdürdü:</p>

  <p class="normal">— Bedreddin’in gelişiyle beraber, bütün Zagora ahalisi ayaklanmış: Köylü olacak reziller, baldırıçıplak takımı, sefil Bulgar, hepsi... Niyetleri, başkente yürümekmiş.</p>

  <p class="normal">— Nerden duydun bunları?</p>

  <p class="normal">— Asilerin içindeki beylerimizden...</p>

  <p class="normal">— Bu bozguncuların arasında bizim beylerimiz de mi var?</p>

  <p class="normal">— Birkaç beyimizin aklını çelmeyi başarmışlar. Bu Bedreddin denen adamın sözlerinin nasıl afsunlayıcı bir etkiye sahip olduğunu bilmez değilsin, hünkârım! Siren cinleri gibi, sesi kimin kulağına erişirse, o dakka basiretini bağlıyor, düşünemez ediyor... Neyse ki, çok geç olmadan akılları başlarına gelmiş beylerimizin, o din sapkınının peşine takılmanın kendilerine hayır getirmeyeceğini anlamışlar...</p>

  <p class="normal">— Peki, bana soracağın soru nedir, paşa?</p>

  <p class="normal">— Düzmece Mustafa’yı ele geçirmek için Selanik’i kuşatmamızı mı emreder hünkârım, yoksa Bedreddin’e yönelmemizi mi?</p>

  <p class="normal">Mehmed Çelebi sakalını sıvazlayarak uzunca bir süre düşündü. Sonra:</p>

  <p class="normal">— Durum biraz ciddi galiba? dedi.</p>

  <p class="normal">— Tam buyurduğunuz gibi, hünkârım.</p>

  <p class="normal">Mehmed Çelebi kendine azametli bir hava verdi; itiraza yer bırakmayan bir tonla:</p>

  <p class="normal">— Divan toplansın, paşa! dedi. Konuyu orda görüşmemiz gerek.</p>

  <p class="normal">— Divan toplanmış durumda, hükümdarım. Emir buyurursan, senin çadırına gelsinler?</p>

  <p class="normal">Her divan toplantısında olduğu gibi bu kez de iki vezirle Serez uç beyi Evronos Gazi karşı karşıya gelmişlerdi. Evronos Gazi doksan yaşını aşkındı; kulağı biraz ağır duyardı, ama zihni de bedeni de alabildiğine çevikti; bu yaşında hâlâ en yavuz atlara yiğitleri kıskandıracak bir hünerle binebiliyordu. Gecenin bu ilerlemiş saatinde onun da burda bulunuşu, durumun ciddiliğinin en açık göstergesiydi.</p>

  <p class="normal">Başvezir olarak ilk, Beyazıd Paşa söz aldı.</p>

  <p class="normal">— Hünkârım! Bana kalırsa, bir an bile yitirmeden Bedreddin’le arkasındaki çapulcuların üzerine yürüyüp şehzadenizin Aydın’daki başarısını devam ettirerek devleti bu tehlikeden kurtarmalıyız.</p>

  <p class="normal">— Bu nasıl iş paşa? Hem çapulcu, ayaktakımı dersin, hem de bunların devletim için tehlike olduğunu söylersin? Ateş olsalar ne gerektir, yakacakları cürmleri kadar yer değil mi?</p>

  <p class="normal">— Ateş olan çapulcu takımı değildir, hünkârım. Bedreddin! Börklüce Mustafa’yla Kemal onun kışkırtmasıyla başkaldırdılar.</p>

  <p class="normal">— Nerden belli?</p>

  <p class="normal">— İznin olursa bir tanık alayım içeri, hünkârım.</p>

  <p class="normal">Sultan, başını salladı. Beyazıd Paşa bir işaret yaptı, çadırın perdesi açıldı; içeriye sakalları bir karış uzamış, başındaki papağın üzerine sarık sarmış, yaşlı, ayıya benzer bir adam girdi. Hemen yere kapaklanıp halıyı öptü.</p>

  <p class="normal">Beyazıd Paşa:</p>

  <p class="normal">— Bütün bildiklerini anlat hükümdarımıza! dedi.</p>

  <p class="normal">Adam yerden doğruldu, diz çöktü, ellerini karnında kavuşturdu.</p>

  <p class="normal">— Akrabalarımızdan duyduk ki, Bedreddin Silistre dolaylarına gelmiş. Yusuf Beyle beraber hemen kendisini karşılamaya koştuk. Onun İznik’e sürgün olduğunu ve sürgünden kaçıp geldiğini bilmiyorduk, sultanım. Hünkârımız karşısında boynumuz kıldan incedir. Ama Allah Kitap çarpsın ki bilmiyorduk. Börklüce’yle Kemal’inse dinimize küfreden sapkınlar olduğu ve Bedreddin tarafından kışkırtıldıkları ise aklımızın köşesinden bile geçmezdi. Öğrenir öğrenmez de zaten duramadık, hemen sultanımıza haber vermeye koştuk!</p>

  <p class="normal">Bunları söyledikten sonra elini kuşağının arasına sokup ince bir borunun içine tıkılmış bir mektup çıkardı, sağ elini yüreğinin üzerine götürürken, sol eliyle mektubu sultana doğru uzattı.</p>

  <p class="normal">Tanıyordu sultan bu adamı. Aziz Alp adında askerlerin iyi tanıdıkları ünlü bir sipahiydi. Vaktiyle, kardeşleri Süleyman’la Musa’ya hizmet etmiş, onlar yenilince de gelip kendisine sadakat yemini etmişti. Bedreddin’in sürgünden kaçtığını bilmiyormuş! Bilmediğinden falan değil açıkça Bedreddin’in tarafına geçti... Bozguncuların Aydın’da uğradıkları yenilgiyi duyunca da, can derdine düşüp, bu kez de Bedreddin’e ihanet etti.</p>

  <p class="normal">— Bu ne? dedi, Mehmed Çelebi, gözleriyle mektubu göstererek.</p>

  <p class="normal">Beyazıd Paşa, sipahiden önce:</p>

  <p class="normal">— Gizli bir mektup, hünkârım! dedi. Şeyh Bedreddin’in yazıp dağıttırdığı bu türden daha çok mektup var... Şeyh, bu mektubunda, halifeleri Börklüce Mustafa’yla Kemal Torlak’ın kendi emriyle ayaklandıklarını söylüyor ve toprak, iktidar, özgürlük ve dinimizin yasaklarından kurtulmak isteyen herkesi saflarına katılmaya çağırıyor.</p>

  <p class="normal">— Yusuf Bey nerde peki?</p>

  <p class="normal">Mektubu hâlâ elinde tutan sipahi:</p>

  <p class="normal">— O orda kaldı, sultanım, dedi. Ona gözlerinin içi gibi bakıyorlar. Çünkü kendisinin o baldırıçıplaklar arasından bir atlı birlik oluşturmasını umuyorlar. Ben Bedreddin’in verdiği görevle ayrıldım ordan. Benimle, yakın arkadaşı Âhi Mahmud’u ayrı ayrı görevlerle başkente gönderdi Bedreddin. Âhi Mahmud, âhi savaşçıları ayaklandırırken, ben de senin sipahilerini onun tarafına çekmeye çalışacaktım.</p>

  <p class="normal">Ne büyük bir tedbirsizlik, ihmal ve savsaklama içindeymişim meğer! diye düşündü sultan ve korkuya kapıldı. Eğer Beyazıd Paşa olmasaydı... Derken, korkusu birden öfkeye dönüştü. Sanki uygun sözcüğü arıyormuş gibi, ağır ağır:</p>

  <p class="normal">— Siz, dedi, Yusuf Bey, sen ve... Şu Bedreddin, aynı kabiledensiniz, öyle değil mi asker?</p>

  <p class="normal">— Olmaz olaydık, hünkârım!</p>

  <p class="normal">— Öpülecek eli ısırmak nankörlüklerin en büyüğü değil midir, asker?</p>

  <p class="normal">Öfkesini içine bastırmaktan sultanın sesi kısılmıştı. Aziz Alp, ensesinde Azrailin soluğunu duyar gibi oldu. Baştan beri konuşmaları yarı uyku yarı uyanıklık arasında dinleyen Evronos Koca da fark etmişti sipahinin üzerine Azrailin gölgesinin düştüğünü. Aziz Alp, hâlâ mektubu tutmakta olduğu elinin üzerine öbür elini de koyarak göğsüne bastırdı, yere kadar eğildi.</p>

  <p class="normal">— Merhamet, sultanım! Soyumuzun içinden Bedreddin gibi bir soysuzun çıkması aslında benim suçum! Ben bunu söylemek istemiştim, akraba olmaz olaydık, derken. Otuz yıl evvel Kudüs’te şarap içerken görmüştüm ben bu Bedreddin’i, bir Müslüman için, hele hele bir molla için günah sayılacak işlerle uğraştığını, kitaplar okuduğunu görmüştüm. Daha gençliğinde böyle şeyler yapıyordu ve ben bunları o zaman gerekli yerlere duyurabilirdim, ama geçer, bir daha yapmaz herhalde dedim. Bağışla beni, sultanım. Şu canımı bana bağışla!</p>

  <p class="normal">Mehmed Çelebi’nin gözleri yeniden ip gibi inceldi. Dudakları kıvrıldı. Sipahinin hayatını noktalayacak meşum buyruğu vermek üzere tam ağzını açacaktı ki, öteden Evronos Beyin sesi duyuldu:</p>

  <p class="normal">— Bağışlanmayı hak etmek gerek, asker!</p>

  <p class="normal">— Hak ederim, Gazi babam! Dinim hakkı için! Ne derseniz yapar, hak ederim!</p>

  <p class="normal">Sultan, içindeki öfke kabarmasının birden dindiğini hissetti; öfkenin yerini tiksinti ve acıma almıştı. Elini salladı.</p>

  <p class="normal">Sipahinin çekilmesi için bir işaretti bu. Ama adam hâlâ diz çökmüş duruyordu.</p>

  <p class="normal">— Çekilebilirsin, Aziz Alp, dedi Evronos Bey. Bağışlanmayı nasıl hak edeceğine sultanımız karar verecek.</p>

  <p class="normal">Sipahi geri geri çadırdan çıktı.</p>

  <p class="normal">Mehmed Çelebi üşüyen ellerini ovuşturdu; soğuktan omuzları ürperdi. Mangallar ağzına kadar korla doluydu, ama yine de hünkâr çadırının içi soğuktu. Ne de olsa kış kapıda sayılırdı.</p>

  <p class="normal">Sultan, doğrudan kimsenin yüzüne bakmadan, ortaya:</p>

  <p class="normal">— Vezirimizle aynı görüşteyiz, dedi. Yalnız, Zagora’ya Bedreddin’in üzerine yürüdüğümüzde, Düzmece Mustafa’ya karşı gerimizi açık bırakmış olmayacak mıyız?</p>

  <p class="normal">— Mustafa ne ki, hünkârım? dedi Beyazıd Paşa. Yalnızca ordusu var Mustafa’nın ona da ne kadar ordu denebilirse! Ve biz ordularla baş etmesini iyi biliriz. Bedreddin ise çok farklı. Adam, sözleriyle yalnız Zagora’nın köle Bulgarını değil, yığınla insanı, halkları ayaklandırabiliyor. Halklarla nasıl savaşılabilir?</p>

  <p class="normal">— Aydın’da nasıl savaştınsa, öyle savaşılır, paşa!</p>

  <p class="normal">— Savaştığım için söylüyorum ya işte ben de. Biraz daha uzasaydı iş, Beyazıd Paşa kulunuzun başı omuzlarının üstünde olmayacaktı, hünkârım.</p>

  <p class="normal">— Vezirin haklı, sultanım, dedi Evronos Gazi. Askerlerimizi, yediğimiz ekmeği, giydiğimiz giysiyi, nemiz var nemiz yok hepsini, halkın boyun eğmişliği sayesinde elde ediyoruz. Bu bakımdan halkın dizginlerinin elimizde olması çok önemlidir. Ama senin kuşkularını da paylaşmıyor değilim. Yaşlı İmparator Manuel’in paraya çok ihtiyacı olduğunu biliyoruz. Düzmece Mustafa için ona yüklüce bir para teklif etsek nasıl olur acaba?</p>

  <p class="normal">O ana kadar hiç konuşmayan ikinci vezir İbrahim Paşa:</p>

  <p class="normal">— Evet, Bizanslıların hazinesi tamtakır, dedi. Ama bize karşı her an kullanabilecekleri Düzmece Mustafa gibi bir büyük kozu kaybetmeye kolay kolay razı olacaklarını sanmam.</p>

  <p class="normal">— İmparator Manuel’i, dedi Evronos Gazi, bizden korkusundan sersemlik üzerine sersemlik yapan Eflak’ın voyvodasıyla bir tutmak yanlış olur. Düzmece Mustafa’nın ipini koyvereceğini hiç sanmam Manuel’in. Bedreddin, Allah mahfaza, bizi yenecek olursa, Bizans’ın da günleri sayılı demektir. Çünkü Bedreddin, Rumları da ayaklandırmış durumda. Hem bizimkileri, hem Bizansınkileri...</p>

  <p class="normal">İbrahim Paşa, kocaman sarıklı başını hafifçe eğerek:</p>

  <p class="normal">— İznin olursa bir şey diyeceğim, sultanım, dedi. Madem ki bize parayla vermeye razı olmazlar Bizanslılar Düzmece Mustafa’yı deniliyor, öyleyse onlara yine aynı parayı vermeyi, buna karşılık Düzmece Mustafa’yı çok sıkı bir şekilde muhafaza etmelerini önerelim.</p>

  <p class="normal">Beyazıd Paşa, öfkeyle:</p>

  <p class="normal">— Daha dün bize haraç verenlere haraç mı vereceğiz yani? dedi.</p>

  <p class="normal">Sultan, onun sözünü keserek:</p>

  <p class="normal">— Haraç lafını ağzına alan olmadı, paşa, dedi. Düzmece’nin, muhafazası sırasındaki yiyip içtikleri ve sair bakım masrafları karşılığı olarak ödenecek ücrettir söz konusu olan.</p>

  <p class="normal">Böylece kararlarını verdiler. İbrahim Paşa hemen ertesi sabah Selanik elçisiyle birlikte yola çıkacak; Beyazıd Paşa, orduyu Zagora üstüne sefere hazırlamaya girişecek; hünkâr karargâhı ise, Evronos Koca’nın ucuna, Serez’e nakledilecekti.</p>

  <p class="normal">Paşalar çıkmak için kalkmışlardı ki, sultan birden sordu:</p>

  <p class="normal">— Dur hele, Beyazıd Paşa... Şu, şeyhin arkadaşı olan âhi... Neydi adı?</p>

  <p class="normal">— Ahi Mahmut, hünkârım, diye atıldı öteden İbrahim Paşa.</p>

  <p class="normal">— Evet, o. Şimdi başkentimizde elini kolunu sallayarak dolaşmakta mıdır bu herif?</p>

  <p class="normal">— Bu konuda acele etmemize hiç gerek yok, sultanım, dedi Beyazıd Paşa. Hele bir Aziz Alp’le beraber Bedreddin’in yanına dönsünler. Ondan sonrası için düşündüğümüz esaslı şeyler var.</p>

  <p class="normal">Sultan, vezirinin gözlerine dikkatle baktı. Ama herhangi bir şey söylemedi. Vezirinin ne demek istediğini anlamış gibiydi.</p>
</body>
</html>
