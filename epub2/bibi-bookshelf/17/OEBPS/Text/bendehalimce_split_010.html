<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>bendehalimce</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_11">BEŞİNCİ BÖLÜM<br class="chapter"/>
  Kahire</h2>

  <h3 class="ortayazi1" id="calibre_toc_30">I</h3>

  <p class="normal">Mekke’ye hacca gidişi sayılmayacak olursa, Bedreddin tam on beş yıl hiç ayrılmadan Kahire’de yaşadı. Geçen hergünle, bilgilerinin sınırını biraz daha genişletiyor, yeni edindiği bilgilerle daha önce edindiği bilgileri karşılaştırıyordu. Ünü dünyayı tutmuş kitaplıklar, özel evlerdeki kitaplıklar, sultan kitaplıkları ve başka her türden okuma olanakları önünde öylesine gözkamaştırıcı bir hazine açmıştı ki, şu koca on beş yıl içinde, yemek, içmek, uyku ve benzeri –ne yazık ki– zorunlu gereksinimler için kendini kitaplardan ayırmak zorunda kaldığı tek bir gün ve geceye yazıklanmasın, böyle bir şey anımsamıyordu. Hele Kahireli bilginlerle birlikteliklerinin ona kazandırdıkları. Hele bunlar anlatılacak gibi değildi.</p>

  <p class="normal">Şeriatın, adalete ulaşmayı kolaylaştırmak üzere yollandığına emindi. Bu yüzden de bütün gücünü tek bir amaca yöneltti: Şeriat yasalarını bütün derinliğiyle kavramak, bu yasaların ruhuna nüfuz etmek.</p>

  <p class="normal">Yıllar geçti; şeriat yasalarının özünü değil de sözünü uygulayanlar –hem de en yüzeysel, en biçimsel anlamda uygulayanlar– onu kendileri için her gün biraz daha tehlikeli bulmaya başladılar. Bunlar, şer’i yasaların yorumlanabileceğinin akıldan geçirilmesini bile sapkınlık olarak niteliyorlar; bu dünyayı nicedir terk edip gitmiş olmalarına ve o zamanlardan bugüne koşulların yüz seksen derece değişmiş olmasına karşın vaktiyle kendilerine “mutlak otorite” denilen kişilerce konulmuş kaidelere tartışmasız uyulmasını istiyorlardı. Din ve ahlak kurallarına mantığa uygun bir biçim verme konusundaki her girişimi kafirlik olarak niteleyenler de bunlardı. Dogmatizm, inancı iğdiş ediyor, içeriğini boşaltıyor ve onu boş birtakım ayinler düzeyine indiriyordu. Ortodoks-fakihler sufi şeyhlerle aklı reddetme konusunda birleşiyorlardı. İki aşırı ucun, kollar iki yana doğru genişçe açıldığında ellerin sırtta birleşmesi gibi birleştikleri görülüyordu. Ortodokslar gerçekte aklın güçsüzlüğünün gösterisini yapıyorlardı. Yalnız, sufi şeyhlerden farklı olarak onların otoriteleri vardı.</p>

  <p class="normal">Resmi ideolojinin temsilcisi olan din adamları için şeriat bilgisi, dünya nimetlerinden yararlanmanın bir aracıydı. Bunlar sık sık otoritelere gönderme yapıyorlar, onların şeriat üzerine yazıp söylediklerini yalnızca kendilerinin biliyor olmasını da maddi çıkar konusu yapıyorlardı. Aslında sufi şeyhlerin çoğu için de çilecilik aynı işe yarıyordu. Aradaki tek fark, şeyhlere armağanların sözde gönüllü olarak sunulması, mollalara ve fakihlere ise gereksindikleri şeylerin topluluklarınca zorunlu olarak sağlanmasıydı.</p>

  <p class="normal">Eşitliği, kardeşliği yücelten, yüceltmesi gereken din adına, baskının, yalanın, zulmün, ikiyüzlülüğün kutsallaştırıldığına tanık olan Bedreddin kitap üzerine kitap yazıyor, bilimsel tartışmalara katılıyor, geleceğin hukukçularını yetiştiriyordu. Yalnızca kendisinin değil, öğrencilerinin, dostlarının ünü de artıyordu. Ama çevresindekiler onun yüzünün her gün biraz daha karardığını görüyorlardı: Sanki düşünceleri birer kara bulut olmuştu da onların gölgeleri düşüyordu yüzüne.</p>

  <p class="normal">Bedreddin dinlenmek için odasına çekilmişti. Az sonra kalktı, hiç acele etmeden giyindi. Omuzlarına kadar inen kefiyesini ve onun üzerine iki sıra olarak sardığı agelini düzeltti. Sarayda yaşayan öteki insanlar gibi değil, sıradan bir Mısırlı gibi giyinmekten yanaydı. Yalnızca bayramlarda ve özel günlerde öbür saraylılar gibi giyiniyordu.</p>

  <p class="normal">Çok iyi dinlenmiş ve zihnen kendini toparlamış olması gerekiyordu: Akşam, saraya yakın ulemayla birlikte bizzat Sultan Berkuk’un da katılacağı bir yemekli toplantı vardı. Bedreddin aslında sultanın gizli amacını sezmiyor değildi: Berkuk’un niyeti, onu öğretmeni Sufi Şeyhi Hüseyin Ahlati’yle açık bir tartışmada karşı karşıya getirmekti. Hüseyin Ahlati, son kerte incelikli nedenler öne sürerek kendisiyle ciddi bir söyleşiye girmekten hep kaçınan ünlü fakihi nicedir izliyor, inceliyordu. Ama bu kez, Sultanın oğlu Ferec’in onuncu yaşına basması onuruna düzenleniyordu toplantı ve her ne gerekçeyle olursa olsun yan çizebilmek mümkün değildi. Aslında, bir bakıma da Bedreddin’in onuruna verilen bir yemekti bu: Çünkü küçük Ferec’in eğitimi işi Bedreddin’e verilmiş ve çocuk okuma yazmayı ve ilk bilgileri Bedreddin’den almıştı.</p>

  <p class="normal">Yalnızlığın acısını en çok şu son yıl duymuştu Bedreddin. Yalnızlık çekmesi, kentin en yüksek tepesi üzerine kurulmuş, çevresinde aşılmaz duvarlar yükselen sarayda yaşamasından değildi bir tek. İktidar çevrelerine, doruktakilere yakın oluş, kişiyi halktan uzaklaştırıyordu. Ve iktidar ne denli güçlü, doruktakiler ne denli yücelerdeyse, yalnızlık rüzgârı da o denli içe işliyor, insanın iliğini kemiğini donduruyordu. Ama Bedreddin’in sarayda pek az kişiye tanınan bir ayrıcalığı vardı: Canı istediği zaman, gecenin ya da gündüzün her saatinde saraydan çıkabilirdi. O da bu ayrıcalığından sık sık yararlanıyor, kente gidip, sadık dostu Müeyyed’in kendisini beklemekte olduğu yeniden yapılan Şeyhuniye medresesindeki hücresinde geceliyordu.</p>

  <p class="normal">Evet, iktidarın doruklarına yakınlaşmış olmasından değildi yalnızlığı, bilimin doruklarına yaklaşmış olmasındandı. Düşünsel planda öyle uzaklara gitmişti ki, artık bu düşüncelerini paylaşabileceği hiç kimsenin kalmadığını fark ediyordu çevresinde. Bilimi ekmek teknesi gibi görenler için Bedreddin bir baş belasıydı. Bunu açık açık söylemiyorlardı elbet, ama için için onu böyle gördükleri belliydi. Bedreddin’in onlara açmaktan hiç sıkılmadığı gerçekler onları öylesine şaşırtıyordu ki, onların bu şaşkınlıkları Bedreddin’i yalnızca eğlendiriyordu. Ele avuca sığmaz zekasının gücünü hissederek, yarıştan önce piste çıkarılmış cins bir at gibi durduğu yerde duramıyor, bin bir muziplik yapıyordu. Ekmekçilerin onunla aynı düşüncede olduklarını söylemeleri, gerçekten aynı düşüncede olmalarından çok, korkularındandı: Çünkü Rumelilinin hiçbir itiraza yer bırakmayan öylesine sağlam bir mantığı vardı ki, onunla tartışmaya tutuşmaktansa her dediğini benimsiyor görünmek herkesin daha kolayına geliyordu.</p>

  <p class="normal">Kendini en rahat duyduğu, en rahat düşünebildiği yer olan kitap mahzenine inerken Bedreddin ufacık bir hava deliğinden, saray duvarı üzerinde yükselen kulelerden birini gördü. Öğleden sonra güneşi altında cayır cayır yanan bu kulelerde, seçme köle ve tutsaklardan oluşan savaşçılar kalırlardı. Yiğitlikleriyle, cengaverlikleriyle ünlü Çerkes kökenli Memlükler de bu yuvarlak kulelerden birinde kalıyorlardı.</p>

  <p class="normal">Sultan Berkük de bir Çerkes’di: Kafkasya’nın küçücük köylerinden birinde doğmuştu. Dokuz yaşındayken o dönemlerin en büyük tutsak pazarı olan Kırım’a, oradan da Mısır’a getirilmişti. Mısır’da kendisini, Kahire’nin ileri gelenlerinden, aydın bir kişi satın almış ve bu akıllı köle çocuğun medresede okutulmasını buyurmuştu. Berkük, medreseyi bitirince saraya armağan edilmiş ve burada aklı, yiğitliğiyle çabucak sivrilerek taht varisinin dadılığına atanmıştı.</p>

  <p class="normal">Şaşılacak bir yanı yoktu bu atamanın; Selahattin döneminden başlamak üzere iki yüzyıl Mısır’da yönetim kadroları veraset usulüyle değil, kendilerini cenklerde kanıtlamış köleler ve paralı askerler arasından seçilenlerle oluşturuluyordu. Bunlar arasından sultanlığa gelenler bile olabiliyordu.</p>

  <p class="normal">Berkük, öğrencisi genç Sultanla pek çok cenge katıldı, birlikte omuz omuza çarpıştı. Sultan ölünce askerler kendisini Sultan ilan ettiler.</p>

  <p class="normal">O günden sonra da Berkük, güzel havalarda sarayının damından, adlarını ölümsüzleştirmek için diktirdikleri piramitler görülen firavunların yönettiği ülkeyi yönetmeye başladı. Berkük, bacaklarından zincirlerle bağlı olduğu köle pazarından, Kahire’deki sedef kakmalı, altın, gümüş işlemeli tahta uzanan yolu, cehennem ateşleri üzerinde uzanan kıldan ince, kılıçtan keskin Sırat köprüsünü aşar gibi aşmıştı. Düşmanının kim olduğunu çabucak sezer; kılıçla, kurnazlıkla hemen hakkından gelirdi. En tehlikeli düşmanının yüzüne gülümseyerek bakabilir ve yine aynı gülümsemeyle bu düşmanını koyun boğazlar gibi boğazlayabilirdi. Kahire’de medrese, hastane yaptırmış, pek çok ülkeden bilim adamlarını çevresinde toplamıştı. Ün denen şeyin, taşla ya da ondan çok daha sağlam olan sözle berkitilmemişse, önüne geçilmez zaman selince unutulma ırmağına doğru sürünüp götürüleceğini kavrayabilecek kadar bilgiliydi.</p>

  <p class="normal">Peki ama, Sultanı Şeyh Ahlati’ye bağlayan neydi?</p>

  <p class="normal">Neden hiç onun öğütlerinin dışına çıkmıyor, sürekli olarak onun öğrencilerinin meclisinde bulunmak istiyordu? Hüseyin Ahlati, bütün sufi şeyhler gibi onunla Tanrı sevgisi üzerine konuşuyor, kendisini hakikat karşısında mahcup edecek işler yapmamasını telkin ediyor, kısacası onun ruh temizliği yolunda yürümesini sağlıyordu, hepsi bu. Bedreddin, Şeyh Ahlati’nin Sultana verdiği öğütleri anımsayınca, gülümsedi: “Tahtta otururken Tanrı’yı aramak, çölde yitmiş deveyi sarayın çatısında aramaktan farksızdır.”</p>

  <p class="normal">Aslında Sultanı anlamak mümkündü: İnsanların içlerinden geçeni okuma sanatının üstadı olan Şeyh, ona dostlarını düşmanlarından ayırmasında, düşmanlarının niyetlerini önceden anlamasında yardımcı oluyordu. Ya da kim bilir, sultan belki de yalnızca açık, içten bir söyleşi özlemişti, o kadar. Onun o koca sultanlığında bu sufi şeyhinden başka kim böyle bir şeye cesaret edebilirdi.</p>

  <p class="normal">Yalnızlığın, insanın yüreğini buz kestiren soğuğu besbelli fakih Bedreddin Mahmud’un olduğu gibi Sultan Berkük’ün de yabancısı değildi.</p>

  <p class="normal">Tavanın dört köşesine dağıtılmış kandiller, taht salonuna bitişik küçük odayı, gündüzün ufacık pencerelerinden giren güneşin burayı aydınlattığından daha çok aydınlatıyordu. Odanın bütün duvarları, baştan aşağı, tıpkı bir halı gibi tahta oyma bezeklerle süslüydü. Bu bezekler arasında yer alan ve alabildiğine incelmiş bir zevki yansıtan yazılarla geometrik figürler; kandillerin titrek ışığında zaman zaman bir yaprağı, çiçeği, kuşu ya da başka hayvanları andırıyordu; ama bu yalnızca bir göz aldanmasıydı; çünkü canlı varlıkların resmedilmesi, puta taparlığın bir kalıntısı olarak değerlendirildiği için kesinlikle yasaktı. Bir dantelayı andıran bezekler, taş duvarların sağlamlığını gizliyor ve eksiksiz bir uyum duygusu yaratıyordu.</p>

  <p class="normal">Çağrılıların sayısı fazla değildi. Kahire’nin en bilge, en bilgin kişileriydi bunlar. Kahire dışından gelenler de vardı. Bedreddin, Kahire’deki ilk öğretmeni olan Mübarekşah’ın da çağrılılar arasında bulunduğunu görünce sevindi. Son yıllarda, mantık alanındaki ününe, iç dünyasını yansıtan şiirleriyle de ün katmıştı Mübarekşah. Kahire’nin başhekimi –Celâleddin Hızır– ile Mekke doğumlu başmüneccimi de buradaydı. Bedreddin ayrıca Bağdatlı ünlü bir matematikçiyle simyacıyı da gördü çağrılılar arasında. Bir tek Mısırlı yoktu burada ve Bedreddin büyük bir hoşnutlukla inançla bilimin millet ve ülkeden daha üstün olduğunu düşündü. Aslında onları burada toplayan şey de bilimle inançtan başka bir şey değildi.</p>

  <p class="normal">Bütün bilginler içinde ikisi özellikle dikkat çekiyordu. İlkinin başında uzunca bir külahla bunun üzerine sarılmış bir sarık vardı. Boylu poslu, çelimli bir adamdı. Üzerinde, şafağın bütün renklerini yansıtan kırmızımsı-gri bir ipek cüppe vardı. İkincisi, görünüş olarak bu ilkinden belki daha azametliydi, ama başında basit bir derviş külahı, üzerinde de külrengi, kastarsız bir hannaniye vardı. Katrankarası sakallarını yarı yarıya gümüşsü teller süslüyordu.</p>

  <p class="normal">Gözleri bal rengiydi; içbükey bir ayna gibi ışık toplamaya yaradıkları sanısı uyandıran iri gözlerdi bunlar. Bu iki kişiden ilki, ünlü tarihçi ve vakanüvis İbni Haldun’du. Aslen Mağripliydi. Sultan kendisini Mısır’ın bütün ulemasından üstün tutarak başkadı yapmıştı. Bedreddin’in nicedir gönlünden geçen bir şeydi bu ünlü bilgini dinlemek. Çünkü Mağriplinin baş yapıtı sayılan “Mukaddime”yi okumuş ve hayran olmuştu. İbni Haldun bu yapıtında halkların özelliklerinin Yaradanın bir armağanı olarak görülmemesi gerektiğini, bu özelliklerin iklim, bitki örtüsü, toprağın durumu, kullandıkları aletler ve benzeri etkenlerle belirlendiğini savunuyordu. Topluluğun ikinci önemli kişisiyse, elbette, Sufi Şeyh Hüseyin Ahlati’ydi. Van Gölü kıyısında, Ahlat’ta doğduğu için bu adı taşıyordu.</p>

  <p class="normal">Sultana gelince, kocaman başı, iri bedeni, üzerindeki değerli ama pek göze batmayan uzun hırkasıyla herkesten yüksekçe bir yerde oturuyordu. Giyiminin sadeliğiyle, herkesi rahat davranmaya davet ediyor gibiydi. Bir tek belindeki kuşak altın işliydi.</p>

  <p class="normal">Hizmetkârlar hiç ses çıkarmadan bakır tabaklar içinde fındık, fıstık, meyveler getirdiler. Kızarmış bıldırcın ve öveç etinden oluşan yemek nefisti ancak çok bol değildi: Ölçüsüzce yiyip içme, çağrılıların ne yaşlarına ne de kişiliklerine uygun düşerdi.</p>

  <p class="normal">Sultan, burada bilim ve inanç dünyasının bilgelerini topladığını, çünkü onların söyleşilerini dinlerken, kendisine armağan edilen büyük sevince uygun bir ruh dünyasına yüceldiğini söyledi. Sözünü ettiği büyük sevinç, taht varisi oğlu Ferec’in bilimleri başarıyla öğrenmeye başlamasından kaynaklanıyordu. Bu başarıyı borçlu oldukları kişi ise, oğlunu bilimlere karşı isteklendiren fakih Bedreddin Mahmud’dan başkası değildi.</p>

  <p class="normal">Bedreddin yerinden kalktı, eğilip önce sultana, sonra bilginlere selam verdi.</p>

  <p class="normal">İbni Haldun onun selamını başını sallayarak aldı, sonra Bedreddin Mahmud’un, rahmetli dostunun öğrencisi olduğunu ve kendisini yapıtlarından tanıdığını söyledi. Eğer okuduklarını yanlış anlamamışsa, meslektaşı Bedreddin Mahmud, hukukun çok daha ayrıntılı bölümlere ayrılmasını aklın gelişmesiyle açıklıyordu; aklın gelişmesi, toplumun gelişmesinin sonucuydu; toplumun gelişmesi ise, fıkıh bilginlerini, bir zamanlar dört büyük usta tarafından, yani Ebu Hanife, Malik İbni Anas, Aş Şafii ve Ahmed İbni Hanbal tarafından belirlenen genel ilkelerden özel ve daha belirgin hükümler çıkarmaya zorlamıştı.</p>

  <p class="normal">Bedreddin protesto edercesine elini kaldırdı. Tarihsel olaylar arasındaki nedensellik fikri kendisine değil, eğer izin verilirse öğretmenim demekten büyük mutluluk duyacağı “Mukaddime” yazarına aitti. Kendisinin bütün yaptığı, onun bu büyük buluşunu hukuk tarihine uygulamaktan ibaretti.</p>

  <p class="normal">Hukuk tarihine uygulamaktan ibaret, ha. Hukuk tarihine uygulamaktan ibaret... diye söylendi İbni Haldun; sonra birden sesini yükselterek:</p>

  <p class="normal">— Bütün mesele de burada ya!, dedi.</p>

  <p class="normal">Ne olursa olsun Mağriplinin yine de memnun olduğu görülüyordu. Sarımsı-soluk, yaşlı yanaklarında kırmızı benekler uçuşuyordu.</p>

  <p class="normal">Bedreddin birden, giderek artan bir tedirginlik içinde duydu kendini. İki yanına bakındı. Şeyh Hüseyin Ahlati gözlerini ona dikmiş bakıyordu: Yaz güneşi gibi pırıl pırıl, yakıcı bakışlardı bunlar. Gözleri Bedreddin’in gözleriyle karşılaşınca belli belirsiz gülümsedi ve yüzünü Sultana çevirdi.</p>

  <p class="normal">— Kralların büyüklüklerini çok düşünmüşümdür, Sultanım. Şimdi anlıyorum ki bu büyüklüğün temelindeki şey, ışıktır. –Şeyh bakışlarıyla odadaki herkesi şöyle bir taradı.– Hükümdarın, tahtı çevresinde topladığı bilim ışığı. Bu ışık oldu mu insan çevresini daha geniş, uzakları daha derinlemesine görür. Sizi kutlamama izin verin, Sultanım!</p>

  <p class="normal">Müneccimbaşı fırsatı kaçırmadı ve on yıl önce, veliahtın doğduğu gün, talih zayiçesine bakıldığını anımsattı. Süheyl yıldızıyla Koç takımyıldızı ve bu takımyıldızın tamkarşısında, Terazi takımyıldızının az ötesinde duran Zühre’nin konumları, hep bir doğuş işareti vererek, veliaht için erkenden kavuşacağı bir bilgeliği muştuluyordu. Doğrusu yıldızların muştuladıkları kısmetin tıpatıp gerçekleşmesine şaşmamak elde değildi.</p>

  <p class="normal">Müneccimbaşı bunları söyledikten sonra Bedreddin’e dönüp keçi sakalını sallayarak bir selam verdi. Yeniden herkes ona döndü: Doğuş işareti, onun, Kahire’ye göre kuzeydoğu yönüne düşen Osmanlı topraklarından gelişini vurguluyordu. Bedreddin, müneccimbaşının sözlerine yanıt olarak:</p>

  <p class="normal">— Yıldızların ezeli hareketleri, Yaradanın gücünü dile getirir, dedi.</p>

  <p class="normal">Şeyh Ahlati onun bu sözlerinde, ulemadan kişilerin hep yaptıkları gibi, bir övgüyle karşılaştıklarında Tanrının yüceliğini dindarca anma dışında, müneccimbaşının önbiliciliğiyle hafiften bir alay da sezdi.</p>

  <p class="normal">— Ah, insanlar arası ilişkilerde de gerçekliğin böylesi şaşmaz kanıtlarına sahip olabilseydik! dedi Bedreddin’e yanıt olarak.</p>

  <p class="normal">Mübarekşah dehşete düşmüş gibi:</p>

  <p class="normal">— Yoksa siz İslamın Kur’an’ını böylesi bir kanıt saymıyor musunuz? dedi.</p>

  <p class="normal">Ahlati gülümsedi:</p>

  <p class="normal">— İzin verirseniz Rumi’nin sözleriyle yanıt vereyim: “Tanrı biliminin tümü yoktur Kur’an’da. Bir eczacı birine bir avuç ilaç vermişse, bu ilaçları alan kişinin, eczacının kendisine eczanesinde ne var ne yok hepsini verdiğini düşünmesi en hafif deyimiyle dar görüşlülüktür.” Başka türlü olsaydı, şeriat bilginlerinin, fakihlerin yorumlamalarına, açıklamalarına ne gerek kalırdı?</p>

  <p class="normal">— İyi ama, diye söze girdi Bedreddin, yıldızların hareketleri için de bu alanın uzmanlarının tefsirlerine, zayiçe okuyucularına gerek yok mudur? Kaldı ki, saygıdeğer Şeyh Ahlati hazretleri de duyguyla, esinle yaratılmış yapıtlar yorum gerektirmedikleri halde, pek sevdikleri Celâleddin Rumi’nin açıklama ve yorumlarını içeren koca bir kitap yazmış bulunuyorlar. Bununla birlikte, Rumi hayranlarından olmadığım için, benim fazlaca fikir yürütebileceğim bir konu değil bu, biliyorsunuz.</p>

  <p class="normal">Bedreddin’in sözlerindeki kendisine yönelik alayı fark etmemişliğine vuran Şeyh, gülümseyerek:</p>

  <p class="normal">— Biliriz, dedi. Siz, bilginin yalnızca mantık yoluyla elde edilebileceğine inanırsınız. En azından duyguyla elde edilemeyeceğine, hele hele esrik duygularla...</p>

  <p class="normal">— Çok doğru. Bildiğim kadarıyla duygu, düşünmeyi engeller: Esrime ise insanı bu olanaktan büsbütün yoksun bırakır.</p>

  <p class="normal">— Bu, duyguların mı size, yoksa sizin mi duygularınıza yön verdiğinize bağlıdır.</p>

  <p class="normal">— Eğer duygulara yön verilebiliyorsa, bu yine irade ve mantık sayesindedir. Hem, duygularımızı bastırmak, onlara yön vermek için harcayacağımız zamanı, bilgimizi çoğaltmak için harcasak daha doğru olmaz mı?</p>

  <p class="normal">— Bizim yolumuz harcama yolu ve bastırma yolu değil, çoğaltma ve geliştirme yoludur. Ama duygulara rağmen değil, duygularla, hatta en esrik duygularla, kızıp köpürmelerle, gözünü duman bürümelerle...</p>

  <p class="normal">— Öfke, sarhoşluğa benzer. İnsan öfkeliyken kendinde değildir, kendini yönetemez durumdadır, yitirmiştir kendini...</p>

  <p class="normal">— Biz de işte hedefe tam böyle ulaşılacağını düşünüyoruz: Kendinden geçerken kendini yitirmemek, ama kendine yeniden kavuşmak, kendini yeniden bulmak. Hakikate yalnızca akılla değil, tüm varlığımızla, benliğimizle ulaşmak.</p>

  <p class="normal">— Bense bugüne dek hakikate ulaşma yolunu bilimin yolu olarak gördüm; duyguların, kızıp köpürmelerin yolu değil...</p>

  <p class="normal">— Saygıdeğer fakih Bedreddin Mahmud, izniniz olursa size bir şey sormak istiyorum: Aklınız herhangi bir sorunun çözümüyle meşgulken, uyku uyumayı ya da yemek yemeyi unuttuğunuz hiç olmaz mı sizin?</p>

  <p class="normal">— Olmaz olur mu Şeyhim! Hatta arkadaşım Müeyyed bu yüzden, “İnsan aç karnına ne bir sorunu çözebilir, ne de herhangi bir şeye akıl erdirebilir!” diyerek sürekli sitem eder bana.</p>

  <p class="normal">— Peki karnınızı doyurduğunuz zaman, düşüncelerinizdeki devingenliğin yavaşladığını hiç fark etmediniz mi?</p>

  <p class="normal">— Fark ettim, Şeyhim.</p>

  <p class="normal">— Herhalde tam açıklayamadım: Bizim hakikati kavrama yolumuz aklı yadsımaz. Tam tersine: Biz aklı temsil olarak alırız. Ondan uzaklaşır gibi olmamız, kuşun uçmak için yerden uzaklaşmasına benzer.</p>

  <p class="normal">Şeyh sustu. Bedreddin’in bam teline dokunduğunu fark etmişti. Düşünceye daldı.</p>

  <p class="normal">Sultan Berkük ellerini ovuşturup duruyor, gözlerini tartışmacılardan bir birine, bir ötekine çeviriyor ve İbni Haldun’a, “Nasıl ama?” der gibi gururla bakıyordu. Sanki önünde bilginler tartışmıyor da, ahırlarının en seçme atlarıyla biniciler yarış yapıyorlardı.</p>

  <p class="normal">Bedreddin gerçekten de şaşıp kalmıştı. Hüseyin Ahlati’nin bilgisiyle, simyacılar ve hekimler arasında saygın bir yeri olduğunu biliyordu; ama yine de karşısında böylesine bilgili ve kültürlü birini bulacağını hiç mi hiç beklemiyordu Bedreddin. İnce bir bilgi cilâsının altından, cehaletle karışık zaptolunmaz bir fanatizm sergileyeceğini düşünüyordu şeyhin. Önyargı, yanılgının anasıdır. Ne doğru bir sözmüş meğer bu!</p>

  <p class="normal">Şeyh Ahlati onun kafasından geçenleri anlamıştı.</p>

  <p class="normal">— Aslında, dedi, sizin yolunuza büsbütün yabancı sayılmam ben. Bilimin o eşsiz hazinelerinden bizim de üç beş edinmişliğimiz vardır. Örneğin, bedenin daha çok çalışan organının öteki organlardan daha çok kana gereksinim duyduğunu biliyorum. Dolu midenin, kafanın çalışmasını azaltması da bundandır. Ama bütün öğrendiğim bunlar değil elbette! Sizin yolunuzda ben asıl, saygıdeğer kadı hazretleri ve veliahtın sevgili öğretmeni, sizin yolunuzda ben asıl, sizin kolayca ulaştığınız yücelere bu yoldan giderek kendimin ulaşamayacağımı anladım.</p>

  <p class="normal">Dönüp İbni Haldun’a ve Bedreddin’e başını eğerek selam verdi.</p>

  <p class="normal">— Aman Şeyh hazretleri, neler söylüyorsunuz!</p>

  <p class="normal">— Yalnızca gerçeği söylüyorum... Bunun üzerine, eski yoluma döndüm. Hakikati bulmanın yolu sizin için kuşku, bizim içinse inanç... Sizi harekete getiren güç yarar, bizi harekete getiren güçse aşk...</p>

  <p class="normal">— İnsanlara yarar sağlama arzusunu onlara duyulan aşktan ayırmak mümkün müdür?</p>

  <p class="normal">— Bu, aşktan ne anladığınıza bağlıdır. Örneğin siz bizim oruçlarımızı, geceyi uyumadan geçirmelerimizi ve bu türden ağır bedensel uygulamalarımızı zararlı, insanlık dışı, en azından yararsız buluyorsunuz. Oysa bunlar sizin kuşku mantığınızın da yarar sevginizin de asla sağlayamayacağı bir şeyi sağlar: Aklı ve ruhu azad eder, hür kılar, erkin eyler. Kısacası, saygıdeğer fakih, biz, sizin zaman zaman uyku uyumayı ve yemek yemeyi bir yana bırakarak bilinçsizce yaptığınızı, bilinçli olarak yapıyoruz.</p>

  <p class="normal">Bu işi bir kez anlayıp, bir kez bu yolun yolcusu oldunuz mu, gayri geri dönüşü yoktur...</p>

  <p class="normal">Bedreddin birden:</p>

  <p class="normal">— Ben de bu yolun yolcusu olmak ve sizin ardınız sıra yürümek isterdim, Şeyhim, dedi.</p>

  <p class="normal">Sözleri kendisi için de beklenmedik olmuştu.</p>

  <p class="normal">— Sizin yoldaşınız olmak, erişmeyi düşleyebileceğim en yüce şeydir, saygıdeğer fakih. Yoluma döndükten sonra, Hallacı Mansur’un beşyüz yıl önce kendinden geçerek “Enelhak!” diye haykırışındaki anlamı kavrayıncaya dek epeyce duraklamam, konaklamam, nice bin güçlüğün üstesinden gelmem gerekti. Vecd içinde onun o coşkulu yolundan yürüdükçe gördüm ki, ben dünya olmuşum, dünya da ben olmuş. Ben gayri bileceğimi bildim, anlayacağımı anladım diye düşünmeye başladım. Ama şimdi görüyorum ki, önümde daha aşmam gereken çok uzun bir yol var... sizinle birlikte...</p>

  <p class="normal">Sultanın yüzünde tam bir şaşkınlık anlatımı vardı. Söz çarpışmalarında da, savaşta olduğu gibi her yolun mübah görüldüğüne alışmıştı. Özellikle ulemadan kişiler, tartışmadan üstün çıkmak için, her dil sürçmesinden, küçücük de olsa yapılacak her yanlıştan alabildiğine yararlanırlardı. Karşısındakinin haklı olduğunu sezer sezmez hemen onu aşağılamaya başlarlar, daha çok da, toz toprak içindeki eski formülasyonların kara koyu karanlığına sığınmaya çalışırlardı. Bunlarda ise sanki özsaygısı diye bir şey yoktu. Karşısındakinin haklılığını kabul etmek bile sanki onları aşağılamıyor, tam tersine yüceltiyordu.</p>

  <p class="normal">İbni Haldun’un şaşkınlığı da sultanınkinden daha az değildi. Kendilerini birbirlerine açan, birbirlerini anlayan, seven iki insanın karşılaşması, dünyanın belki de en harika şeylerinden biriydi. Ama büyük tarihçi, şu anda gözünün önünde olup bitenlerin bundan da öte bir şey olduğunu seziyordu. Sezgisinin doğru olup olmadığını anlamak için de, en yaşlıları olmanın verdiği hakla söz aldı:</p>

  <p class="normal">— Dört yüzyıl önce Nişabur’da bir şeyh ortaya çıktı... Saygıdeğer Hüseyin Ahlati’nin de izlediği yolda yüce doruklara ulaşan bu şeyh, basit halk için meclisler kurdu. Hakikat sevgisini ululadı ve düşüncelerini doğrulamak için hadis ve ayetlere değil, aşk şarkılarına başvurdu, bu şarkılarla dinleyenleri coşturdu, kendilerinden geçirdi. Zengin kentlilerin armağanlarıyla cömert sofralar kurdu; müzik ve dans eşlik ediyordu bu sofralara... Bu yaptıkları için takip, tenkil ve küfür hiç yakasını bırakmadı. Ancak ünü ve bilgeliği katlini önledi ve bu yüce kişinin buradaki herkesçe bilinen adı yüzyılları aşıp günümüze ulaştı. Bu yüce kişinin adı Ebu Said Mayhani’dir... Günlerden bir gün, Nişabur’a büyük bir bilim adamı geldi. Bir başka alanda, müsbet bilimler alanında ün kazanmış bir bilim adamıydı bu. Mantık, felsefe çalışmalarının yanı sıra, çok ciltli “Tıp Tarihi” adlı bir kitabın da yazarıydı bu kişi. Sözünü ettiğim “Tıp Tarihi”ni gerek Şeyh Ahlati, gerekse bizim Tabipbaşı Celâleddin Hızır ve daha başka pek çok tabip çok iyi bilirler. Bu kişi hepinizin çok iyi bildiği gibi İbni Sina idi. İbni Sina, Şeyhle tanışmak istedi ve bunu onun da istediğini öğrendi.</p>

  <p class="normal">Şeyhin müridleriyle bilginin yakınları, bu iki ünlü kişinin söyleşilerinin nasıl biteceğini birbirlerini küçümser bakışlarla izliyorlardı. Ancak bu iki bilim eri beklenenin tersine birbirlerinden hoşnut ve mutlu olmuşlardı. İbni Sina öğrencilerine dönüp, “Ebu Said benim bildiklerimi görüyor” dedi. Şeyh de müridlerine, “İbni Sina benim gördüklerimi biliyor” dedi.</p>

  <p class="normal">İbni Haldun sözlerini şöyle tamamladı:</p>

  <p class="normal">— İşte bu iki bilim eri, bilgiye ulaşan iki farklı yolun –aklın ve yüreğin– hak eşitliğini, bu sözlerle vurgulamışlardı.</p>

  <p class="normal">Ahlati, birden:</p>

  <p class="normal">— Kadı hazretleri, dedi, nurlu gözleriniz pek çok şeyi önceden görüyor, üstün zekanız pek çok şeyi önceden keşfediyor! Ancak demin benim önümde açılan yol hak eşitliği yolu değil, ondan çok daha öte bir şeydi, birlik yoluydu... Aklın ve yüreğin birliği yolu... Belki de buna bir fırsat demeliyim... Adı Bedreddin Mahmud olan bir fırsat...</p>

  <p class="normal">Şeyh Ahlati sustu. Tıkanmış gibiydi sanki. İbni Haldun’un tahmini doğru çıkmıştı. Şeyh Ahlati’nin de içinden geçirdiği gibi, bilgiye ulaşan iki ayrı yolun birleşebilmesi, iki ayrı dünyanın; –tensel ve ruhsal dünyanın– dolayısıyla da tüm evrenin birliğinin yeni bir kanıtını oluşturuyordu. Bunun sonuçlarının ne olabileceğini ise bilmek şurda dursun, bu konuda bir kehanette bulunabilmek bile zordu.</p>

  <h3 class="ortayazi1" id="calibre_toc_31">II</h3>

  <p class="normal">Gece geç vakit sultan hareminin baş hadımağası, Meryem ile Cazibe’yi çağırıp üstleri başları için ileri geri bir sürü laf ettikten sonra, kızları doğruca sultanın bulunduğu odaya götürünce iki kardeş hemen yazgılarının belirlenmekte olduğunu anladılar. Öteki köle kızlarla birlikte, şarkıları ve danslarıyla hünkârı keyiflendirmek için huzura birkaç kez çıkmışlıkları vardı. Kızkardeşlerin, özellikle de büyüğün, –Meryem’in– genizden gelen, büyüleyici bir sesi vardı. Aslında sultan hareminde sesi güzel olmayan bir kızı tutmazlardı. Şarkı ve dans dışında haremdeki kızlar başka sanatları da öğrenmek zorundaydılar: Hünkârın haleti ruhiyesini keşfetmek, gönlünden geçenleri anlamak, şiirli konuşmalarla neşeli sözler ve şakalarla onu eğlendirmek, yorgun bedenini masaj yaparak dinlendirmek ve bir işaretiyle onun yatağını paylaşmak... Her şey bu sonuncuya bağlı olurdu: Kızın saraydaki durumu, mutluluğu, gönenci hatta bazen yaşamı. Ve bu anın gelmesini bazen çok beklemek gerekebilirdi. Ama değerdi beklemeye: Bir de bakmışsın artık bir köle değil, sultanın eşisin. Hele bir de erkek çocuk dünyaya getirebilirsen, ana sultansın. Ama çoğu kez bütün bunların tersi olurdu: Yıllar geçer ve kızlar çağrılma sıralarının gelmesini, anne olma hakkının doğmasını beklerken meyvesiz incir ağacı gibi kurur giderlerdi.</p>

  <p class="normal">Sultanın gözdesinin, hemen her sarayın, hatta resmen bir haremleri bulunmayan sarayların bile havasına egemen olan kin ve nefret halkasıyla çevrili olmasına bu yüzden şaşmamak gerek. Çoğu kez, her türden sahte övücü sözlerin, pohpohlamaların bile gizlemeyi başaramadığı bir kin ve nefret olurdu bu. Ama gözde de, bu nefrete kendinden beklenen tepkiyi göstermekte gecikmezdi: “İktidar”a geçer geçmez, rakibelerine karşı alabildiğine acımasız, alabildiğine kıyıcı olur; kimini öldürtür, kimini çoluk çocuğuna varana dek boğdurturdu.</p>

  <p class="normal">Sultanın sarayda olduğu zamanlar, harem sakinlerinin sinirleri kopuz üzerindeki öküz sinirinden teller gibi gerilirdi: Dikkatsizce bir söz, bir davranış; isterik haykırışlar, ayılmalar, bayılmalar, kısacası rezalet demekti.</p>

  <p class="normal">Meryem’le Cazibe de uzun koridor boyunca yürürken, arkalarından kapkara bir nefretle dolu bakışların kendilerini izlediğini hissediyorlardı. Öylesine kara bir nefretti ki bu, kendilerine eşlik eden Sudanlı haremağasının abanoz derisi bile onun yanında apak bir kâğıt gibi kalırdı.</p>

  <p class="normal">İki kardeş, bir buçuk yıl kadar önce, bir Habeş kabilesinin önderi olan babaları tarafından Sultan Berkük’e armağan olarak sunulmuşlardı. Anadilleri Amharca dışında tek bir sözcük bilmeyen kızlar, Kahire’deki saraya gelince Arapçanın yanı sıra kendilerine burada öğretilen, saraylara özgü pek çok şeyi öğrendiler; doğal zariflikleri, duygululukları da buna eklenince, iki kızkardeş, saray ozanlarının sultan haremine verdikleri adla, gül bahçesinin ziynetleri oldular.</p>

  <p class="normal">Ayak bileklerine bir gam oluşturacak biçimde takılı halhallardan her adım atışlarında ahenkli sesler çıkararak zenci haremağasının ardı sıra alınyazılarına doğru yürüyen iki kızkardeş, kendilerini her şeye hazır duyuyorlardı; korktukları tek şey birbirinden ayrılmaktı.</p>

  <p class="normal">Üç nöbetçiyi geçerek haremağasının ardı sıra girdikleri odada, yüzlerini örten kara tüllerin gerisinden sultanı, Şeyh Ahlati’yi ve taht varisi Ferec’in öğretmeni fakih Bedreddin’i gördüler. Bu iki bilim adamını haremin parmaklıklı pencerelerinin gerisinden birkaç kez görmüşlükleri vardı, ama onlar hakkındaki bilgileri daha çok duyduklarına dayanıyordu.</p>

  <p class="normal">Berkük yerinden kalktı, kızkardeşlere yaklaştı; her ikisini birden omuzlarından tutup ileri doğru iterken, şunları söyledi:</p>

  <p class="normal">— Kölemiz Meryem, artık size aittir, Şeyhim! Kölemiz Cazibe de, artık sizin kölenizdir, saygıdeğer fakih Bedreddin!</p>

  <p class="normal">Sonra sertçe geri dönüp odadan çıktı. Verdiği armağanlara acımış gibiydi Sultan. Ama acınmadan verilen armağana da armağan denir mi?</p>

  <p class="normal">İki bacı kulaklarına inanamadılar. Sultan hareminden kurtulmak, ama her gün birbirini tutmayan kırk ayrı kaprisini çekmek zorunda olacağın, haremlerinde onlarca kapatmaları bulunan ricalden birinin eline düşmemek! İnsaf merhamet nedir bilmeyen bir Memlük komutanın, hane halkının lokmalarını sayan pinti bir tüccarın ya da ulemadan bir riyakarın eline düşmemek..? Bunların yerine, yürekleri ilmin ışığıyla yumuşamış, çok kanlı olmayan, görgülü, bilgili iki insan..! Olacak şey miydi bu? Soluklarını tutmuşlar, kımıldamaktan bile korkarak öylece duruyorlar, hâlâ kulaklarına inanamıyorlardı.</p>

  <p class="normal">Ahlati’yle Bedreddin birbirlerine baktılar. Ne yapmalı? Sultandan gelen bir armağan geri çevrilmez. Üstelik Berkük kültürlü bir kişi olarak armağanına dostlarının özsaygısını okşayan bir de kinaye katmıştı. Söylenceye göre, bir vakitler Habeş hükümdarı, Muhammed peygambere Meryem adında bir kızı armağan olarak göndermişti. Böylece Sultan, Şeyh Ahlati’nin peygamber soyundan geldiğini, onun saygınlığına, üstünlüğüne sahip olduğunu vurgulamış oluyordu. Bedreddin ise, Cazibe’ye sahip olmakla, Şeyh Ahlati’nin bacanağı oluyordu.</p>

  <p class="normal">Armağanları minnettarlıkla almaları gerekiyordu. Onlarla birlikte de, tabii, birtakım sorumluluklar ve yeni kaygılar üstleneceklerdi. Ne de olsa kendilerine armağan edilen şey, insandı. Şükür ki, Ahlati dul, Bedreddin’se bekardı.</p>

  <p class="normal">Bütün bunlar bir an içinde geçti kafalarından. Tek kelime etmeden, kızlara kendilerini izlemeleri için, başlarıyla bir işaret yaptılar. Muhafızların eşliğinde saraydan çıktılar. Kale kapılarını geride bırakıp, Aysız bir gökyüzü altında cılız fener ışıkları ve tek tük yıldızlarla aydınlanmış sokaklar boyunca, önde ve arkada hizmetliler, önce Bedreddin’in kaldığı Şeyhuniye Medresesine, ardından da bir iki sokak ötede, İbni Tulun Cami yönündeki Şeyh Ahlati’nin tekkesine doğru yürüdüler.</p>

  <p class="normal">Baş başa kaldıklarında Cazibe çevik bir omuz hareketiyle feracesini üstünden atıverdi. Müeyyid’in bıraktığı kandilin ışığında, eteklerini siyaha çalan koyu lacivert şalvarının içinde topladığı ipeksi yeşil elbisesi ışıldadı. Kara saç örgülerinin üzerine oturttuğu aynı lacivert kadifeden yapılma başlığını hafifçe düzeltip, yeni sahibinin evine gelen bir kedi gibi, usul, dikkatli adımlarla hücreyi dolaştı. Çıkma kemerli duvar gözünün orda biraz durdu: Bedreddin’in tamamlanmamış el yazmaları, kamış kalemler, bu kalemlerin ucunu temizlemekte kullanılan küçük çakı, kalemlerin fazla mürekkep toplamaması için kullanılan iplikler, rıh ve mürekkep hokkaları duruyordu burda. Sonra, duvara dayalı kitapların orada biraz yavaşladı. Yatakların dürülü durduğu yüklüğün oraya varınca, çabucak şilteleri çıkarıp yere serdi, yastıkları kabarttı, beyaz patiskadan bir çarşafla, parça kumaşlardan dikilmiş bir yorganı da şiltelerin üzerine serince, Bedreddin’e dönüp:</p>

  <p class="normal">— Dinlenin efendim! dedi. Yorucu bir gündü sizin için... Vakit de geç oldu.</p>

  <p class="normal">Bedreddin ürperdi: Sanki sesi olmayan bir varlıktan birdenbire ses çıkmıştı. Sözlerindeki anlamdan da utandığını hissetti.</p>

  <p class="normal">Cazibe onun utandığını anlamıştı. Yaklaştı. Cüppesini çıkarmasına yardım etti. Çözmek için mintanının bağlarına uzandı. Ama Bedreddin ellerini tutup ona engel oldu. Cazibe’nin avuç içleri biraz daha açık renk olan yumuşacık, serin ellerden yayılan sıcaklık, Bedreddin’in derisine, oradan da damarlarla tüm bedenine yayıldı.</p>

  <p class="normal">— Böyle bir şerefe layık olmadığımı biliyorum, ama izin verin hiç değilse bugün hizmet edeyim size, efendim!</p>

  <p class="normal">Onun ta genizden gelen sesiyle büyülenen Bedreddin, karşılık vermedi. Cazibe, elini onun omzuna koydu ve belli belirsiz bastırdı. Bedreddin, oturdu. Cazibe, bu kez herhangi bir engelle karşılaşmadan onun mintanını çıkardı, boynuna ve omuzlarına masaj yapmaya başladı. Yarım daireler yaparak açılıp kapanan ve adeta görünmez bir ışık yayan koyu renk elleri, sırtında hareket ediyordu.</p>

  <p class="normal">Bedreddin kendini sonsuz bir rehavet içinde duydu birden. Ancak içinde düşünsel hiçbir şey olmayan bir rehavet değildi bu. Tam tersine, kafası yepyeni düşüncelerle doluydu, ama o bu düşünceleri bir türlü yakalayamıyordu.</p>

  <p class="normal">Saraydan gelirlerken Cazibe’nin nerede kalabileceği konusunu düşünmüştü: Şeyhuniye Medresesinin yandaki eklentisinde mi (bereket versin avludan buraya ayrı bir giriş vardı) yoksa kiralayacağı ayrı bir evde mi? Sonra, ev işlerinde kendisine yardımcı olması için bir hizmetçi bulması ya da köle satın alması da gerekecekti. Sultanın armağanının kendisine yalnızca yeni kaygılar getiren bir yük olacağını da düşünmüştü; ama şu anda anlıyordu ki, Cazibe onun ruh dünyası için yepyeni bir şeydi. Neydi? Bunu kendisi de tam bilmiyordu.</p>

  <p class="normal">Bu arada Cazibe kendisini yatağa yatırmıştı. Bedreddin kafasının içinde uçuşan düşünceleri yakalamaya çalışıyor, ama başaramıyordu. Yapabildiği tek şey, öylece Cazibe’nin yüzüne bakmaktı.</p>

  <p class="normal">Cazibe’nin de istediği, beklediği buydu sanki. Kandili söndürüp Bedreddin’in yanına uzandı, başını onun omzuna koydu. Yanakları ateş gibiydi, hafif dışarı çıkık dudakları Bedreddin’in çenesine değiyordu.</p>

  <p class="normal">Bedreddin gözlerini kapattı; kendine hakim olmaya çalışıyordu.</p>

  <p class="normal">— Bağışlayın, efendim; dedi Cazibe, Mutluluktan bir an kendimden geçer gibi oldum da...</p>

  <p class="normal">— Ne suçun var ki seni bağışlayayım? Hem, mutlu olman için de bir neden yok.</p>

  <p class="normal">Cazibe dirseği üzerinde doğruldu.</p>

  <p class="normal">— Mutlu olmam için neden yok mu? Ya bana bağışlanan, bir bilim erine –hem de bilim erlerinin en yücesine– sevinç verme olanağı? Suçuma gelince... Sizin buyruğunuzu beklemeden, bunun size sevinç verip vermeyeceğini bilmeden yanınıza uzanmam doğru bir davranış mı?</p>

  <p class="normal">Bedreddin onun başını kendine çekti...</p>

  <p class="normal">Cazibe ona büyük bir sevinç bağışlamıştı: Onu anlamıştı. Evet, sanki yan yana büyümüşler gibi, sanki onun kanından, tenindenmiş gibi anlıyordu Cazibe kendisini. Bedreddin’deki her ruhsal kımıltı, devinim, onda yankısını buluyordu. Nasıl demeli, tansık gibi bir şeydi bu: Onunla Bedreddin kendini daha iyi anlıyordu.</p>

  <p class="normal">Peki, ne veriyordu Cazibe ona? Dediğine göre, bilim erlerinin en yücesine hizmet ediyor olmaktan mutluluk duyuyordu ve galiba da bu sözlerinde içtendi. Ama Bedreddin ona böyle öğretildiği, daha doğrusu sarayda buna inandırıldığı düşüncesinden kendini bir türlü kurtaramıyordu. Onda kendisine yönelik bir sevginin göverdiğine inanç getirmeden ona herhangi bir köleye sahip olur gibi sahip olmak Bedreddin’e dehşetli acı veriyordu. Gerçekten de, kafese kapatılmış güzel sesli bir kuştan sevinç duymaya benziyordu bu. Mümkün müydü böyle bir şey? Bu kuşun kendiliğinden uçup gelip eline konmasının sevinci yanında bunun sözü edilebilir miydi?</p>

  <p class="normal">Peki, o Cazibe’ye ne veriyordu? Ne verebilirdi? Temiz, rahat bir evceğiz mi? Ama saraydayken o bunun en mükemmeline, sırmalarla, satenlerle süslüsüne sahip değil miydi? Peki, özgürlük..? Özgürlüğünü veremez miydi?</p>

  <p class="normal">Ama kendi kendini beslemeyi bile bilmeyen minik bir kafes kuşu, yırtıcı kuşlar karşısında korunmasız, umarsız değil midir? Hem bütün bunlar bir yana, fakih Bedreddin Mahmud, sen kendin özgür müsün sanki? Evet, seni kimseye satamazlar, armağan da edemezler... Bunların dışında sultanın muhafızlarından, hizmetkârlarından ya da sarayın ileri gelenlerinden ne farkın var?</p>

  <p class="normal">Otuz yıl önce, küçük bir çocukken, Edirne’de gördüğü maymunlu adam geldi aklına. Maymunun da, adamın da üzerinde gülünç mü gülünç, kırmızı, kolsuz bir mintanla, bacaklarına sımsıkı yapışmış, yeşil pantolon vardı.</p>

  <p class="normal">Padişahın askerlerini eğlendirmek için soytarılık yapıyorlardı.</p>

  <p class="normal">— Şu İslam bahadırlarına göster bakayım, gavur askerleri sefere nasıl çıkarlar?</p>

  <p class="normal">Adamın omzundan çevik bir hareketle sıçrayan maymuncuk, göğsünü gururla kabartarak yerde bir daire çizdi.</p>

  <p class="normal">— Peki seferden nasıl dönerler?</p>

  <p class="normal">Maymun, yüzünde bir dehşet ifadesiyle gerisin geri efendisinin omzuna sıçradı.</p>

  <p class="normal">— Ya bizim cengaverler nasıldır?</p>

  <p class="normal">Maymun çığlığı andırır kesik kesik sesler çıkardı, gülmekten katılıyormuş gibi öne arkaya sallanmaya başladı.</p>

  <p class="normal">Yeniçeriler kahkahalarla gülüyorlar ve maymunun dolaştırdığı hindistancevizi kabuğundan maşrapaya birbiri ardınca bakır metelikleri fırlatıyorlardı. Bedreddin’se şaşırmıştı: Maymun sadaka toplayacak yerde, ne diye kaçıp gitmiyordu.</p>

  <p class="normal">O gün akşamüstü, omzunda maymunuyla evlerinin önünden topallaya topallaya geçerken gördü aynı adamı ve her şeyi anladı: Yeniçerilerin geniş sırtları, maymunun boğazından adama uzanan incecik zinciri görmesine engel olmuştu.</p>

  <p class="normal">Berkük için sen de eğitilmiş bir maymundan başka bir şey değilsin, fakih Bedreddin! Belki senin dizginlerin biraz daha uzundur, hepsi bu!</p>

  <p class="normal">Yo, hayır. Onun her şeye karşın sultanın öteki hizmetkârlarından farklı bir durumu vardı. Bilimiyle uğraşırken doğuyordu bu farklılık. İyi ama yalnızlığı başına bela eden de bu bilim değil miydi? Cazibe de kurtaramayacaktı onu yalnızlığından. Ama kim bilir, yalnızlık belki de yalnızca özgürlüğe soyunmaydı, o kadar!</p>

  <p class="normal">Bedreddin’in düşünceleri, bazen sonsuz derinliklere doğru boşanarak, bazen beklenmedik engeller karşısında durup birikerek, bazense suyu boşalan göller gibi sığlaşarak yeni, alışılmadık, engebeli bir yatakta akmaya başlamıştı. Şeyh Ahlati’yle oturup şöyle uzun uzun söyleşmeye her gün biraz daha fazla gereksinim duyuyordu.</p>

  <p class="normal">Bedreddin’i her görüşünde seviniyordu Ahlati. Öğrencilerini, müridlerini bırakıveriyordu o geldi mi. Bedreddin’in ağır bir iç çatışması geçirmekte olduğunu görüyor, onun sıkıntısını hafifletmek, onu, ardında “yol”un başladığı eşiğe çıkarmak istiyordu.</p>

  <p class="normal">Değişik konular üzerine oluyordu söyleşileri. Örneğin özgürlük üzerine.</p>

  <p class="normal">— Özgürlük diyoruz, kurtuluş diyoruz... İyi ama, neden kurtuluş? Kimin kurtuluşu?</p>

  <p class="normal">— Bir zamanlar bir kitapta okumuştum. Bir münzevi söylemiş: “İnsanoğlu, kendi kalıbının içinde yaşam boyu yalnızlığa tutsak edilmiştir”...</p>

  <p class="normal">— Saygıdeğer fakih! “Mesnevi”nin ilk beyitini anımsıyor musunuz: “Dinle neyden kim hikayet etmede - Ayrılıklardan şikayet etmede.” Yüce Mevlâna, iki küçük dizeye, bilim adamlarının aşağı yukarı şu şekilde formüle ettikleri bir gerçeği sıkıştırmış: “Neye üflediğimizde ney sazlıktan, kamışlıktan koparılışını, başka bir deyişle doğadan ayrılışını anımsayarak kederlenir; tıpkı evrensel ruhtan ayrılmış bir insan ruhunun, bu ayrılmadan, yani hakikatten ayrılmadan kederlenmesi gibi.” Sizin şu geçmiş çağlarda yaşamış münzevi şu açıdan haklı: İnsan ruhu ancak ölümden sonra bütüne karışır, onunla kaynaşır. Aynı anda beden de görünür dünyada eriyip yok olmadadır.</p>

  <p class="normal">— Ama ölüm insanı yok eder, insan varlığına son verir, öyle değil mi?</p>

  <p class="normal">— Çok doğru. İnsan doğasının özünü oluşturan hayvansal olanla ruhsal olanın birliği parçalanır çünkü.</p>

  <p class="normal">— İyi ama bizim konumuz insanın özgürleşmesi değil miydi?</p>

  <p class="normal">— Özgürlük, bu sözünü ettiğim iki öğenin birliğini ve daha aşağı olanın daha yüce olana bağlılığını anlamadadır...</p>

  <p class="normal">— Yani, Celâleddin Rumi’nin örneğiyle söyleyecek olursak, atın biniciye boyun eğmesi konusu... Peki ama, benim bilimle uğraşırken kendimi özgür duymam, hakikate giden yolun duygu değil, bilim olmasından değil mi?</p>

  <p class="normal">— Sizin için, sevgili Bedreddin Mahmud, bilim yalnızca düşünsel bir çaba değil, aynı zamanda ruhsal bir çabadır da. Ruhsal çaba ise –ki biz buna aşk diyoruz– hakikate giden yoldur. Öte yandan, özgürlüğün ilk aşaması bağlılığı, bağımlılığı anlamaktır. Herkes için aynı olan bir bağımlılık. Bilim buraya dolambaçlı bir yoldan, iğrile kıvrıla gelir, aşk ise birdenbire ve dosdoğru gelir.</p>

  <p class="normal">— Sözlerinizden kafeste bile özgür olunabileceği gibi bir sonuç çıkmıyor mu?</p>

  <p class="normal">— Eğer kafesin kapısı açıksa; evet.</p>

  <p class="normal">Bedreddin Cazibe’yi çağırdı. Karşısına oturttu.</p>

  <p class="normal">Cazibe diz çöküp oturdu, ellerini karnının üstünde kavuşturup bekledi.</p>

  <p class="normal">— Cazibe, hadi seninle bir anlaşmaya varalım: Ben senin efendin değilim, sen de benim kölem değilsin...</p>

  <p class="normal">İri, kara gözlerini yerden kaldırıp ona baktı Cazibe. Gözlerinde öyle derin bir bağlılık ve acı vardı ki, Bedreddin içgüdüsel olarak, korunmak istercesine elini kaldırdı.</p>

  <p class="normal">Cazibe başını önüne eğdi.</p>

  <p class="normal">— Benden kurtulmak istiyorsunuz galiba, efendim?</p>

  <p class="normal">— Beni yanlış anladın, Cazibe. Ben bu evde efendinin de kölenin de bulunmadığını söylemek istedim.</p>

  <p class="normal">— Peki kim var bu evde?</p>

  <p class="normal">— İnsanlar.</p>

  <p class="normal">— Çok iyisiniz, efendim. Ama ben bir köleyim, sizse İslamın bilim erlerinin en bilgelerinden biri.</p>

  <p class="normal">— Beni gözünde büyütüyorsun, Cazibe. –Bedreddin gülümsedi.– Kaldı ki ben burada seninle İslamın bir bilim eri olarak değil, öylece, bir er olarak birlikteyim.</p>

  <p class="normal">Cazibe yere kapandı, onun cüppesinin eteğini öptü.</p>

  <p class="normal">— Öyle iyisiniz ki, yanınızda köleliğimi unutuyorum...</p>

  <p class="normal">— Öyleyse bunların sözleri de geçmemeli aramızda...</p>

  <p class="normal">— Emriniz başım üstüne...</p>

  <p class="normal">— Emir değil, Cazibe, rica. Her birimiz bütünün bir parçasıyız. Allah bütün insanları kendi suretinde ve tıpatıp kendine benzer yaratmıştır.</p>

  <p class="normal">— Ama ben, kadınım...</p>

  <p class="normal">— N’olmuş kadınsan?</p>

  <p class="normal">— Allah erkek değil mi?</p>

  <p class="normal">Şu kadınları anlayabilene aşk olsun! Cazibe gibi okumayı, sayı saymayı bileni bile böyle derse... Allahı tahta oturmuş, saçlı sakallı, Sultan Berkük’e benzer biri olarak düşünüyor. Devingen, canlı tablolar halinde düşünemiyorlar bir türlü.</p>

  <p class="normal">— Tanrı, cinslerin ötesindedir, Cazibe!</p>

  <p class="normal">— Bağışlayın, herhalde aptalca bir şey söyledim...</p>

  <p class="normal">— Yok, Cazibe, hatta bu sözün bana yeni düşünceler ilham etti...</p>

  <p class="normal">— Yanınızda belki daha akıllı olurum ben de...</p>

  <p class="normal">Bedreddin, ne pahasına olursa olsun Cazibe’yi anlamalıydı.. Ona özgürlüğünü armağan edecekti, çünkü seviyordu onu; ama anlamak özgürlüğün ilk aşamasıydı. Ahlati’nin hakkı vardı.</p>

  <p class="normal">Yeni düşünceler, Şeyhin tekkesinde yeni söyleşiler yapılmasını gerektirdi. Çünkü Şeyhin özgürlükle anlamak arasında kurduğu ilişkide belirsizlik vardı. Anlamak özgürlüğün bir aşaması değil, koşuluydu. Esasen özgürlük denen şey, bilip tanıdığın, anlayıp algıladığınla, her davranışını, ruhundaki her hareketi uyumlu kılmaktan ibaretti.</p>

  <p class="normal">Ahlati, dinledi, evetledi.</p>

  <p class="normal">— Özgürlük kavramıyla anlamak birbirlerinden yalnızca düşünsel kolaylık için ayrılabilir. Anlamak yolundaki her adım aynı zamanda özgürlüğe doğru bir adımdır. Ya da tersi: Özgürlüğü yaklaştıran şey, yanı sıra bilgi de getirir. Kendilerine bilim eri denen kimi kişilerin bilgiyi kavramadıkları, ama kendilerine mal ettikleri doğrudur. Bunların bu davranışlarının nedeni, bilginin bir bakıma bunların çevresinde bir set oluşturması, kendilerine ulaşılmasını engellemesidir. Ahlati, Bedreddin’in kendisini pek dikkatli izlemediğini fark edince, gülümseyerek:</p>

  <p class="normal">— Hani sizin bir örneğiniz vardı dostum, diye ekledi. Ulemadan kimilerini eğitilmiş maymunlara benzetiyor ve bilginin bunlar için yalnızca kölelik zinciri olduğunu söylüyordunuz.</p>

  <p class="normal">Bedreddin, özgürlükle anlamanın ayrılmazlığı düşüncesinin, kafasındaki karmaşa içinde yitip gitmesinden korkar gibi, dalgın dalgın mırıldandı:</p>

  <p class="normal">— Aynı anda, aynı anda... Hiç kuşkusuz, zamandaşlık her nesnenin varlığının hem doğası, hem biçimidir; doğa ve biçim birbiri içine geçmiş durumdadır, ancak her zaman bir tanesini –daha önemli olanı– öne çıkmış olarak görürüz.</p>

  <p class="normal">— “Aşk gerçeğin astrolabıdır”, diye sürdürdü Şeyh sözlerini. Bu dizesinde yüce Mevlâna anlamanın iki türünü birleştirmekle kalmıyor, tercihini yürekten yana yapıyor. Kuşkusuz, aşktan yalnızca soyun sürdürülmesi tutkusunu anlamamak gerek. Aslında bu tutku dahi anlamanın hizmetindedir: Nice bilim erinin bilim yolundaki ilerleyişlerini, kadınlara duydukları aşk sağlamıştır. Ama unutmayalım ki, örneğin bir bakırcının sanatında ilerlemesi de bir aşktır. Bu aşk sayesindedir ki bakırcı işlediği metalin özelliklerini, onu bu özelliklerine uygun olarak işlemeyi ve ondan en güzel formda nesneler yaratmayı öğrenir, kavrar. Kısacası aşk, kendini aşkın konusu olan nesneyle özdeşleştirme, onunla tam olarak kaynaşma, bir başka deyişle özneyle nesne arasındaki çelişkileri ortadan kaldırma arzusudur.</p>

  <p class="normal">Bedreddin, birdenbire içine düştüğü dalgın, düşünceli halden yine öyle birdenbire sıyrıldı. Gözleri yanmaya başladı. İncelik sınırlarının dışına çıkma ve muhatabının yaşına başına saygısızlık olarak değerlendirilmeyeceğini bilse, herhalde bir pazar satıcısı gibi “Tuh!” deyip iki elini birbirine vururdu. Heyecanını güçlükle bastırarak, nesnesiz aşk olmayacağını, ama nesnenin aynı zamanda hem öz’ün önünde bir perde, hem de onun aynası olma gibi bir durumu olduğunu söyledi. Saygıdeğer Şeyh Ahlati’nin örneğiyle söyleyecek olursak, bakırcının yaptığı tabağa, onu yapan ustanın insani özü, “zat”ı da işlenmiş durumdaydı. Bakırcı yaptığı tabağı seyrederken, kendi insan özünün duyulabilir, gözle görülebilir, yani nesnel olarak duyumsanabilir (bu yüzden de kuşku götürmez) gücünü görerek sevinç duyar; aşkının nesnesi –örneğimizde, tabak– bir insan ihtiyacını giderdiği için de kendi insan “öz”ünden, genel olarak “insan”ın özüne, yani son olana, değişmez olana yani evrenin özdeksel bütünlüğüne katılır. İnsan özündeki, onu gözle görülebilir, bu yüzden de varlığı tartışılmaz güce dönüştüren bu “ikilik” yalnızca nesne aracılığıyla mümkündür, zira ayna olmadan yüz görülmez. İnsanlar arasındaki aşk da bir “amel”dir, ayna görevini yüreklerin gördüğü... Aşk bu niteliğiyle insanı mükemmelliğe ya da başka bir deyişle, kendi insansal özünü ele geçirmeye götürür.</p>

  <p class="normal">Bedreddin’i dinlerken, Şeyh Hüseyin Ahlati yaşlı bedenini ılık ılık saran, anlatılması zor bir hazzın saadeti içinde duydu kendini. Bedreddin’in kavrayışındaki hızlılık ve derinlik onu şaşırtmıştı. Böylesi üstün yetenekli insanlar ancak yüzyılda bir doğardı.</p>

  <p class="normal">Öyle ya da böyle, Hüseyin Ahlati’nin daha önce hiç duymadığı bir duyguydu bu ve yaşlı bilgin büyük bir şaşkınlıkla, kendinden çok küçük olan bu genç dostuna, sonradan izinden yürüyenlerin Celâleddin Rumi için kullandıkları sesleniş sözünü kullanarak, “Mevlâna” deme isteği duyduğunu fark etti.</p>

  <h3 class="ortayazi1" id="calibre_toc_32">III</h3>

  <p class="normal">Gecenin sessizliğini, uzak köpek ulumalarını, yüreklerinin vuruşunu dinleyerek yanyana yatıyorlardı. Cazibe’nin soluğunu yanağında duyuyordu Bedreddin ve omzuna dayalı bu güzel başı yastığa bırakıp kendisi de uyuyabilmek için onun soluğunun daha düzenli, daha derin olmasını bekliyordu.</p>

  <p class="normal">— Size bir haberim var, diye fısıldadı Cazibe.</p>

  <p class="normal">Sesinde utanıyormuş gibi bir titreşim sezdi Bedreddin; bekledi, bakalım gerisi nasıl gelecekti. Ama gelmedi gerisi.</p>

  <p class="normal">— Seni dinliyorum, Cazibe.</p>

  <p class="normal">— Bir yolcumuz var.</p>

  <p class="normal">— Yolcumuz mu? Kim?</p>

  <p class="normal">Şu erkekleri anlayabilene aşkolsun. Şu dünyada onun kocasından daha akıllı erkeği bulmak zordur, ama alın işte, o bile bunca yalın bir şeyi anlayamıyor! Onun tek üstünlüğü akıllı olması da değil: Ondan daha iyi, daha dikkatli bir başka erkek bulabilmek de zordur. Her kadın bilir: Aşk her şeyden önce dikkat demektir. Bedreddin’in kendisine yürekten bağlandığına inanmaya başlamıştı Cazibe. Ama ya şu, “Yolcumuz kim?” diye sormasına ne demeli? Meryem ta ne zaman anlamıştı. Hem Meryem şurda dursun, geçen hafta nalıncının karısı uğramıştı, oğlunu Bedreddin’in eğitmesini rica etmek için, o bile anlamıştı. Hem bunu anlamaktan kolay ne vardı: Bütün bir ay boyunca alnında ve boynunda lekeler belirip durmuştu. Herkesin nicedir bildiği şeyi en son seven erkek öğrenir, dedikleri, doğru olmasındı sakın?</p>

  <p class="normal">O zaman, aşkın gözü kördü? Ama aşkın gözlerinin gördüğünü de biliyordu o: Ellerinin ve ayaklarının efendisi, aklının ve yüreğinin hakimi Habeş önderin özgür ruhlu kızını köleliğin kahrettiğini görmüş ve elinden tutup onu adım adım özgürlüğe götürmüştü. Onunla eşitiymiş gibi, aynı ana babanın çocuklarıymış gibi konuşmuştu. Peki öyleyse, ona durumu açıklamak neden bu kadar zordu?</p>

  <p class="normal">Bedreddin birden anladı. Anlamasıyla da bir sevecenlik dalgası kapladı tüm varlığını. Ve korku. Bütün erkekler gibi, böyle bir habere hazır olmadığı anlaşılıyordu. Cazibe’nin başını omzuna bastırdı, onu tüm dünyadan korumak istercesine ya da kendisi onda gizlenmek istercesine sımsıkı kucakladı karısını. Onun karnında gerçekleşen esrarengiz mucizeden sanki dili tutulmuştu. Celâleddin Rumi’nin sorusu geldi aklına: “Kadın nedir?” Ve yanıtı: “Dünyanın ta kendisidir!” Söyleşileri sırasında Ahlati’nin duyduğuna benzer bir duygu sardı birden tüm varlığını. Sufilerin dilinde “kurb” -”yakınlık” adı verilen, kendini Tanrıya yakın duyma biçiminde tanımlanabilecek bir duyguydu bu, ama yerini yine, zaman perdesinin ardında gizlenen bir korkuya bırakıvermişti.</p>

  <p class="normal">Dilindeki tutulma geçince sordu:</p>

  <p class="normal">— Uzun mu yolu yolcumuzun?</p>

  <p class="normal">— Kısmetse, altı ayı var.</p>

  <p class="normal">Ve işte kundaklanmış bebeciği kollarında. Çivitlenmiş, bembeyaz bezlerin içinden, görmeyen gök gözleriyle kendisine bakıyor. Kurbağa ağzına benzer dişsiz, minik ağzı, yarı gülümser, yarı ağlar biçimde çarpılmış. On altı yaşındaki Cazibe’nin acılarla doğurduğu, kaynar suda haşlanmışa benzeyen bu kıpkırmızı, küçücük beden, kendisiyle insan soyu arasında, yeni bir bağ; sonsuz olanın, evrensel olanın yeni bir son parçasıydı. Daha aklı erginleşmemiş bu yaratık, şu anda tümüyle kendisine bağlıydı. Hayır, Bedreddin daha kendi kendini halledememişken, bir de onun sorumluluğunu üstlenemezdi, hazır değildi buna. Yirmi şu kadar kitap yazmış, hukuğun her alanında yetkinleşmiş, en karmaşık hukuk sorunlarına kendi yanıtlarını getirmiş, kısacası kendi alanında kılı kırk yarabilecek ustalığa erişmiş bir kişi olarak, kendisi için neyin önemli olduğunu, hatta bu da bir yana, kendisinin kim olduğunu biliyor muydu ki? Eğer bilmiyorsa, başkalarını eğitmek, yetiştirmek gibi görevler üstlenmekle, koluna girip köre yol göstermeye soyunan bir başka kör durumuna düşmüş olmuyor muydu?</p>

  <p class="normal">Kundaklı bebeyi Kasım’a uzattı. Yirmi yıl sonra, İznik Kalesinde doğan üçüncü oğlunu da kucağında kendisine getirecek olan zenci Kasım’dan başkası değildi bu.</p>

  <p class="normal">... Körlerin kör yol göstericisi! Öğretmeni Mübarekşah’ın sayesinde Veliaht Ferec’in öğretmeni olmuştu. Peki ne öğretmişti bu çocuğa? Okumayı, yazmayı... Peki kitabın yazdığı gibi nasıl olunacağını öğretebilmiş miydi? Hayır! Bir zenci köle çocuğun dudakları hoşuna gitmemişti Ferec’in... Sözde, çocuk hoşnutsuzluğunu göstermek için kabartıyormuş dudaklarını... Oysa çocukcağızın dudak yapısı böyleydi, fırlaktı dudakları. Ama Ferec hançerini kaptığı gibi kesivermişti köle çocuğun dudaklarını. Daha on yaşındayken böylesine insanlık dışı bir işi gerçekleştirebilirse bu çocuk, yarın tahta oturup iktidar sahibi olduğunda neler yapmazdı? Babası Berkük’ü alalım. Sıradan, cahil bir Memlük değildi Berkük, medrese bitirmişti. Peki, bitirmişse? Aksak Timur’un elçilerine yaptıklarını unutmak mümkün mü? Adamlar, hükümdarlarını cihan hakimi olarak adlandırmışlar ve ondan Berkük’e bir mektup getirmişlerdi. Timur mektubunda, “Babil Sultanı! Sana emrimdir: Bana sadakatle hizmet edeceksin, söz dinlemez olmayacaksın, yoksa sarayını başına geçiririm!” diyordu. Berkük, hemen oracıkta, taht salonunda elçilerin kafasını uçurtmuş, yere serili paha biçilmez halıları kana bulamıştı. Kuşkusuz Timur’un mektubu onur kırıcıydı; elçiler de küstahça davranmışlardı: Belden kemerle sıkılmış kısa ceketli, vaşak şapkalı, şaşı gözlü, çıkık elmacık kemikli, leş gibi at teri kokan elçilerden biri, söz meclisten dışarı, taht salonunun eşiğini sol ayağıyla aşmıştı ki, bu, ev sahibinin yüzüne tükürmekle eşdeğerdi. Ama cahilliğinden yapmıştı bunu adamcağız! Mektuptaki sözlerse, onların değil, efendilerinin sözleriydi; mektubun içeriğinden haberlerinin olduğu bile kuşkuluydu. En önemlisi de, onlar da Müslümandı. Bu bakımdan, sultanın öfkesini yenmesi ve adil, hakbilir olması gerekmez miydi? Hakbilir olmak mı..? Hiç egemen olmakla hakbilir olmak bağdaşabilir miydi?!</p>

  <p class="normal">Bedreddin’in konuya ilişkin sorusuna Ahlati şu yanıtı verdi:</p>

  <p class="normal">— Bundan kuşku duymak, Tanrısal adaletten kuşku duymakla eştir. Tövbeyi gerektirir bir düşünce biçimi. İlkelerle gerçeklik hiçbir zaman birbiriyle çakışmaz, arada her zaman kaçınılmaz bir mesafe vardır. Din adamlarının varlık nedenleri de budur, yani herkesten önce iktidardakileri adalete yaklaştırarak, aradaki bu mesafeyi olabildiğince daraltmaya, kapatmaya çalışmaktır görevleri.</p>

  <p class="normal">Şeyh, sözlerine kanıt olarak, düşman için tümüyle aşılmaz olmasını sağlamak için kale duvarlarının berkitilmesi buyruğunu vermesinden sonra sultanla aralarında geçen bir konuşmayı aktardı. Evet, Sultanın düşüncesi yerindeydi, onaylıyordu, ama söz arasındaymış gibi, en sağlam duvarların iyi ve hayırlı işlerle yükseltilebileceğini de söyledi. Çünkü mazlumların inleyişleri, yakarışları en sağlam zırhları, en kalın duvarları aşabilirdi. Acıma ve iyillik halkın umudunun ve korunmasının, dolayısıyla da hükümdarın kendisinin umudunun ve korunmasının özünü oluştururdu. Allah hükümdara böyle bir kale kurabilmesi için gerekli esin ve coşkuyu verirdi inşallah!</p>

  <p class="normal">Bedreddin gözlerini kaçırarak, saygıyla, hükümdarın bu öğüdü tutup tutmadığını sorduğunda, Ahlati, Rumelili fakihe, gidip bir tek Kahire’deki hastaneyi görmesinin bunu anlamaya yeteceğini söyledi.</p>

  <p class="normal">Gerçekten mükemmel bir hastaneydi bu.</p>

  <p class="normal">Bir pislik yuvasını andıran öbür hasta bakımevlerinde hastalar iki üç kişi bir yatakta yatma uğraşı verir; irinli yaralarını, sakat kol ve bacaklarını sergileyerek cami önlerinde dilendikleri birkaç mangırla da yiyecek paralarını çıkarmaya çalışırlardı. Kahire’de Sultanın yaptırdığı hastanede ise her hasta ayrı bir yatakta yatar, hekim, ilaç, yiyip içme harcamaları için tek kuruş ödemezlerdi. Hastane, içinde şırıl şırıl derelerin aktığı, ulu ağaçların gölgelerini cömertçe sunduğu kocaman bir bahçe içindeydi. Burada yalnızca tedavi yapılmaz, katarakt gibi ciddi ameliyatlar da yapılırdı. Bedreddin bütün bunları, okul arkadaşı, Hekimbaşı Celâleddin Hızır’ın eşliğinde kendi gözleriyle gördü.</p>

  <p class="normal">Kendisi de bir şifa verici olarak ün salmış olan Şeyh’in öğüdüne uyan Sultan Berkük’ün, bedensel acıların dindirilmesi konusu üzerinde durması elbette hayırlı, yararlı bir işti; ama insanların ruhsal sağaltımları cephesinde işler pek de içaçıcı değildi Bedreddin’e göre ve bunu böylece Ahlati’ye söyledi. Şeyhe yanıt olarak o bolluk, gönenç kentinde fakihlerin, şeyhlerin ve ulemadan öteki kişilerin sultanın kayrasından nasıl yararlandıklarını anımsattı. Elbette, hep olduğu gibi, sultanın ilk gözettiği şey iktidarını güçlendirmekti. Ama acaba din adamları, din bilginleri halkın ruhsal sorunlarının, sayrılıklarının çözümü, sağaltımı için ellerinden gelen her şeyi yapıyorlar mıydı? Bu, konuyla ilgili kişilerin kendi kendilerine sormaları gereken bir soruydu; çünkü başkalarına kim olduğunu öğretmeden önce, sen kendinin kim olduğunu bilecektin.</p>

  <p class="normal">“İşte bu nedenle, taht varisi Ferec’in de, başka herhangi bir kimsenin de bundan böyle eğitim sorumluluğunu üstlenebilmem mümkün değildir,” diye tamamladı sözlerini Bedreddin.</p>

  <p class="normal">Şeyh Ahlati dostunu onaylarca gülümsedi. Gençlikte olurdu böyle şeyler, yıllar önce o da yaşamıştı aynı duyguları. Saygıdeğer arkadaşı hiçbir kayıt ve şarta bağlı olmaksızın kendiliğinden var olan kâmil, müstakil ve mutlak manevi alemi, sınırlı ve göreli maddi alemle bir tutuyor, bunları özdeş görmek istiyordu, oysa bu iki alem özünde birbirinin zıddıydı. Mamafih, özdeşleştirme tutkusu bir geminin yelkenleri için rüzgâr neyse, oydu.</p>

  <p class="normal">Ahlati, Bedreddin’i yatıştırmış olduğunu sanıyordu. Ama bu kez, onca derin anlamlı olmasına karşın, sözleri, Rumelili fakihin ruhundaki fırtınayı dindirmek şurda dursun, daha da şiddetlendirmişti.</p>

  <p class="normal">Bedreddin ilk çocuğunun adını İsmail koydu. İsmail’in doğumu, Müslümanlar ve Kıptî adı verilen Mısır Hıristiyanları için ortak bayram olan Şam en-Nesim’e denk düşüyordu. Baharın hafif ve hoşa giden ilk rüzgârlarını anlatan bir addı bu. Baharın ve “hamsin”in de ilk günüydü aynı zamanda. Kahire’yi çölden yoğun bir kum yağmuruna tutan ve birkaç hafta süren öğle rüzgârları eserdi bugünlerde.</p>

  <p class="normal">El Mehmendar camisiyle Müeyyed’in evinin bulunduğu Zübeyla kapıları arasında yer alan dar sokaktan mide bulandırıcı, bozuk balık kokusu yükseliyordu. Halkın fesseh adını verdiği bir balık, ilkbahar sofralarının en aranan yemeği olduğu için bu mevsim büyük miktarlarda getirilirdi. Dedeler, nineler, kardeşler, baldızlar, bacanaklar, enişteler, görümceler, dayılar, amcalar ve bunların çocuklarından oluşan klan-aileler, sepetlerini yiyecekle doldurup nehir kıyısına giderler, burada ağaçların gölgesinde hava kararana dek yer içerlerdi. Akşamsa sokaklarda renk renk fenerler yakılır, hokkabazlar, şairler meşale ışıkları altında halkı eğlendirirdi.</p>

  <p class="normal">Bedreddin günlerini hep evde geçiriyordu. Doğumu izleyen üçüncü gün, akşama doğru, kızkardeşini ve yeğenini görmek için Meryem uğradı. Yüzüyle, kahverengi gözleriyle Cazibe’ye çok benzerdi Meryem, yalnız daha uzun boylu, daha endamlıydı. Terbiye, incelik, özsaygısı yönünden de iki kardeş arasında büyük benzerlik vardı, yalnız Meryem’in hareketlerindeki yumuşaklıkta ve hiçbir zaman yükselmeyen ahenkli sesinde sarsılmaz bir irade sezilirdi.</p>

  <p class="normal">Cazibe karşısındakinde güven uyandırırdı. Kızkardeşi ise, sükunet: Ona güvenin yeterdi, her şey nasıl olması gerekiyorsa, kendiliğinden, öylece hallolurdu. Bir yıl önce Şeyh Ahlati’ye bir oğlan doğurmuş ve çok büyük bir derviş tekkesinin başı olan bu yüce kişinin evinde bir dediği iki edilmeyen gerçek bir hanım olmuştu. Kararlı ve mütehakkimdi, bu yüzden de ağzından çıkan her sözü, her buyruğu (pek sık buyruk vermezdi, ancak zorunlu durumlarda olurdu bu), anında yerine getirilirdi.</p>

  <p class="normal">Evin selamlık bölümünde Müeyyed’in gördüğü işe benzer bir işi harem bölümünde yerine getirmekte olan Kasım’la konuştuktan sonra kızkardeşiyle bebeği ziyaret etti Meryem ve hem lohusaya, hem de bebeğe iyi bakıldığını görerek sevindi.</p>

  <p class="normal">İlk doğumun onca acısını ve heyecanını çekmiş olan Cazibe de kızkardeşini görünce, savaşın ateş çemberinden çıkan ve yaşamını tehdit eden bir tehlike şurda dursun, kendisini sevenlerin gösterdiği kahramanlığa saygı duyanların ilgi ve özenleriyle kuşatıldığını gören yaralı bir asker gibi sonsuz bir huzur ve mutluluk duydu. Kızkardeşinden, geceyi kendilerinde geçirmesini rica etti: Bedreddin’in de oluru alınınca, Meryem hizmetçisini eve gönderip Şeyhe haber saldı: Bu gece eniştesigilde kalacaktı.</p>

  <p class="normal">Bütün ev erkenden uykunun katı sessizliğine gömüldü. Hizmetkârların gün boyu canları çıkmıştı zaten. Müeyyed’se oldum olası erken yatardı. Cazibe’ye gelince, kardeşinin elini ellerinin arasına almasıyla gözlerinin kapanması ve uykuya dalması bir oldu. Dışarda hamsin olanca öfkesiyle esiyor, hava deliklerinden kumların hışırtısı geliyordu. Tam elli gündür esiyordu rüzgâr ve bu süre içinde pek çok kişinin ölümüne, yaralanmasına neden olmuştu. Hem taşıyıp getirdiği tek şey çölün kumları değildi, insanların ruhlarını, beyinlerini de allak bullak eden bir şeyler vardı bu rüzgârda: Sağlıklılar uykularını ve iştahlarını yitirmişler, sakinler hiç sebepsiz kavga çıkarır olmuşlar, hastanelerde yatan deliler büsbütün kudurmuşlar, hastalar sapır sapır dökülmüşlerdi.</p>

  <p class="normal">Meryem’i uyku tutmuyordu. Hava deliklerinde kumların hışıltısını duyunca yatağından kalkıp başını örttü ve havuzlu avluyu çevreleyen galeriye çıktı. Hizmetkârların uyanmasını beklemektense çatıya çıkıp eve taze hava girmesini sağlayan hava deliklerinin tahta rüzgârlıklarını kendisi kapatmaya karar verdi; yoksa tabak çanaktan yatak yorgana kadar kumların girmediği yer kalmayacaktı.</p>

  <p class="normal">Çatıya çıkan merdivenlerin üzerinde, uzun bir zincirin ucunda dövme bir fener sallanıyordu. Bu demir kılıfın içinde toprak bir çanak vardı, çanağın içinde de yağ. Çıtırdayarak yanan kandilin isli alevi rüzgârda durmamacasına titreşiyordu. İki yandaki duvarlarda dev gibi gölgeler oynaşıyor, merdivenin ucu karanlıkta yitip gidiyordu.</p>

  <p class="normal">Meryem basamakları el yordamıyla çıkıp çatıya ulaşınca kendisini delice esmekte olan Hamsin ve çok yüksekte duran Dolunay karşıladı. Hamsin, Memlükler mezarlığından doğru esiyordu. Meryem sırtını rüzgâra döndü. Sarı bir toz bulutu gerisinde pırıltısı bulanıklaşmış Ay, uyuyan kenti donukça aydınlatıyordu. Bab Zübeyla’nın kapı üstü minareleriyle Sali Talali camisinin kubbesi insana bunaltı veren ince toz perdesi gerisinden zar zor seçiliyordu.</p>

  <p class="normal">Meryem birden çatıda Bedreddin’i gördü. Diz çökmüş, bir yanağını büyük bir toprak küpün ağzının keskin kenarına dayamış öylece duruyordu.</p>

  <p class="normal">Epeydir buradaydı ve hep bu konumdaydı. Kendini başkalarına bir şeyler öğretebilecek durumda sanıp dururken, onca okumuşluğuna, yazdığı onca kitaba karşın, birden yaşamın bilgeliği karşısında umarsız, yaşama yeni bir şeyler katmaya yeteneksiz, şu küp gibi bomboş duymuştu kendini.</p>

  <p class="normal">Baldızının itiraz kabul etmez, koruyucu, ahenkli sesine, yirmi ay önce kızkardeşine nasıl boyun eğdiyse, öylece karşı koymaksızın, çocuk gibi boyun eğdi. Çöktüğü yerden kalktı, elden ayaktan düşmüş ihtiyarlar gibi Meryem’in omzuna yaslanarak merdivenlerden inip odasına gitti.</p>

  <p class="normal">Bu alçak tavanlı ama geniş odada, çubuk çizgili şiltelerin üzerinde karşılıklı diz çökerek sabaha dek oturup konuştular.</p>

  <p class="normal">Ortaçağ vakanüvisleri ve tarih yazarları yapıtlarında bize binlerce ilahiyat bilgininin, fakihin, şeyhin, ozanın, bilim ve sanatın çilesini çekmiş nice değerli kişinin adlarını aktarmışlardır. Ama bunlar arasında kadınların sayısı yüzü ya bulur ya bulmaz.. Gerçekte de bilim, düşün, sanat alanında öncülük etmiş kadınların sayısı çok değildi, çünkü gerek İslam, gerekse Hıristiyan-Batı dünyasında kadın insandan sayılmıyordu. Mahkemelerde tanıklıkları bile kabul edilmiyordu kadınların. İlahi sorunların ele alındığı bir kitapta bir kadının adının geçmesi yüzkızartıcı değilse bile, uygunsuz, yakışıksız bulunuyordu. Kadınların adları çoğu kez mezartaşlarında bile belirtilmiyordu. Bu büyük haksızlık sonraki kuşaklarca düzeltilebilirdi belki, ama bu umut da gerçekleşmedi; kadınların adları derin bir unutulmuşluk içinde kaldı.</p>

  <p class="normal">Sultan Berkük’ün, Sufi Şeyhi Hüseyin Ahlati’ye armağan ettiği Habeş köle Meryem; hiç kuşkusuz çağının olağanüstü kadınlarından biriydi. Kendi özünü kavrama ve kendini yetkinleştirmede, iç dünyasını tüm insanlığın manevi dünyasıyla birleştirebilmenin pratik imkânını gördü.</p>

  <p class="normal">Hayatta yolunu şaşırmışlar ve umutlarını yitirmişler için tek gerçek kurtuluş yoluydu bu ona göre. Bunları böylece saptayınca da, Şeyhin mücadele yoldaşı, sufiliğin en ateşli propagandacılarından biri oldu. Onun hakkında bütün bu söylenenler, ancak Bedreddin Mahmud’un yaşamöyküsündeki kimi anıştırmalardan çıkarılabilenlerdir. Yoksa Meryem üzerine adlı adınca yazılmış herhangi bir kaynak bulunmamaktadır.</p>

  <p class="normal">Bundan altı yüzyıl önce, ilkyaz Kahire’sini tıpkı bugün olduğu gibi güneyden esen ve hamsin adı verilen rüzgâr bir toz bulutu ardında gizlerken, Meryem sabaha dek Bedreddin’e neler anlattı, bunu hiçbir zaman öğrenemeyeceğiz. Besbelli Bedreddin’in yaşamöyküsünün yazarı da bilmiyordu bunu. Sözünü ettiğimiz yaşamöyküsünün yazarı, Bedreddin’in torunu Halil’den başkası değildi. Hani Börklüce Mustafa’nın sürgündeki dedesine, İznik’e getirdiği küçük Halil. Aslında Halil’in kaleme aldığı yapıtta dedesinin Kahire yıllarına ilişkin pek az bilgi var; yazdığı birkaç şey de, dedesinin kendi ağzından duydukları ya da yakın mücadele arkadaşlarının ona anlattığı şeyler. Ama kim bilir, Halil belki de Meryem üzerine pek çok şey biliyordu da, bunlara kitabında yer verebilmesi olanaksızdı? “O gece,” diye yazıyor Halil, Cenabı Allah, Şeyhin yüreğindeki örtüyü kaldırdı, ona hakikate hizmet hırkasını giydirdi ve nice gizemli şeydeki gizi görmesini sağladı.” Mecazlı, beliğ bir anlatım yoluyla Meryem’in, Tanrı hikmetinin aracı olduğunun gösterilmesi için o gecenin üzerinden yetmiş yıl geçmesi gerekecektir. Yaşamöyküsünün bir yerinde Bedreddin’in kendi sesi duyulacak ve şunları söyleyecektir: “Ve o Meryem’in yanında kendini, gülün yanında bir dulavratotu gibi duydu...” Tek bir satır... Ama nice sayfaya değen bir satır.</p>

  <p class="normal">Meryem’in o gece Bedreddin’e neler anlattığını bilmiyoruz. Ama o geceki konuşmanın Bedreddin üzerinde nasıl bir etki bıraktığını biliyoruz. Bedreddin’e o anda gerekli biricik sözcüğü bulup söylemişti Meryem, burası kesin; çünkü herkes dünyada var olan bütün sözcükler içinde yalnızca o anda kendisine gerekli olanları, o anda anlayıp benimseyebileceklerini duyar.</p>

  <p class="normal">Bedreddin sabah namazı için evden çıktı, ama namazdan sonra dönmedi: Ne eve, ne medreseye, ne de saraya. Cazibe’yle Müeyyed boş yere bekleyip durdular kendisini. Öğle ve akşam yemeklerinde görünmeyen Bedreddin, gece, yatmaya da gelmedi eve. Şeyhuniye’deki hücresine kapandı herhal, diye düşündüler. Ama ertesi gün saraydan bir ulak gelip de, fakih Bedreddin Mahmud’un başına bir iş mi geldiğini, çünkü taht varisi küçük Ferec’in üç gündür onun bilim ışığından yoksun kaldığını söylediğinde, Cazibe’yle Müeyyed iyice kaygılandılar. Müeyyed, kendisi yollara düşüp aramaya başladı. El Meridani Camisine uğradı önce, ordan koca El Ezher’i ve yanındaki medreseyi baştan sona taradı, kentte ne kadar kitaplık varsa hepsine uğradı. Yoktu hiçbirinde. Sonunda Şeyh Ahlati’ye sormak geldi Müeyyed’in aklına. Sabahtan öğleye dek boğucu bir sıcak altındaki koşuşturmalardan sonra vardığı tekkede kendisini Şeyhin yanına bırakmadılar. Müeyyed aşırı derecede terli ve toz toprak içinde olduğu için miydi acaba bu engelleme? Hayır, Şeyh meşguldü de ondan: Tenhaya çekilmiş, halvet olmuştu. Yalnız mı? Hayır, yeni müridi Bedreddin Mahmud’la.</p>

  <p class="normal">Müeyyed bunları duyunca olduğu yere yığılıp kalıverdi.</p>

  <p class="normal">Meryem’le söyleştiği gecenin sabahı Bedreddin camiden çıkıp, delice esen ve insanın yüzünü kum tanecikleriyle kırbaçlayan rüzgâra karşı yürüyerek doğruca kaleye gitti. Sultanın muhafızlarını şaşkınlığa düşüren bir davranışla, verdikleri selamı almadan, kalenin önünden geçip, kentin dışındaki büyük Memlük mezarlığına vardı. Uzak ülkelerden gelip Mısır topraklarına hükmeden savaşçılarla ricalden kişiler bu yeraltı makberesinde sonsuz dinlenmelerine çekilmişlerdi. Memlük mezarları arasında, Şafii’nin dalgalar üzerinde yükselen bir gemiyi andıran mavimsi-gri kurşun kubbeli türbesi de yer alıyordu.</p>

  <p class="normal">Sabahın o erken saatinde, mezarlık bekçisinden başka kimse yoktu çevrede. Bedreddin yeraltı mezarlığına girdi; serin ve yarı karanlıktı içerisi. Şafii’nin, sedir ağacından yapılma sandukasının üzerine kapandı ve ağlamaya başladı.</p>

  <p class="normal">Kimin ardından döküyordu bu gözyaşlarını, kiminle vedalaşıyordu, sorsalar, o sıra bunu kendi de söyleyemezdi.</p>

  <p class="normal">Hakka, hukuka, adalete, insanların yasaların önünde eşitliğine susamış bir insan olarak Bedreddin tüm umutlarının boş birer hayalden başka bir şey olmadığını anlamıştı: İnsanlara hükmedenlerin çırılçıplak açığa çıkan sefih özlerini; onların aklı, vicdanı nasıl ellerinin tersiyle ittiklerini, yasaları nasıl küçümsediklerini görmüştü. Ve şu anda, aklın sınırsız erkine duyduğu inançla, geçip giden gençliğiyle, –hakkını veremediği gençliğiyle– vedalaşıyordu.</p>

  <p class="normal">Onlarca yıllık emeğiyle, bütün umutlarını dile getirdiği ve şu anda unutulma nehrinin sularında bir an önce yitip gitmekten başka bir işe yaramayan kitaplarıyla vedalaşıyordu...</p>
</body>
</html>
