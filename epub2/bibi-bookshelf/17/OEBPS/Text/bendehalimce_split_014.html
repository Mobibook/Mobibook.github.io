<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>bendehalimce</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_14">SEKİZİNCİ BÖLÜM<br class="chapter"/>
  Cenk</h2>

  <h3 class="ortayazi1" id="calibre_toc_43">I</h3>

  <p class="normal">Hicrî 819 ya da milâdî 1416 yılının sessiz, sakin bir ilkyaz gecesi, Dede Sultan’ın bütün mürîdleri gibi sakalları kazınmış Molla Kerîm, Karaburun’daki evlerden birinde, açık bir kitap ve dürüffi halindeyken açılıp düzeltilmiş bir tomar kâğıdın başında oturuyordu. Otuzunu geçkindi Kerim, ama sakalsız yüzü onu olduğundan genç gösteriyordu. Ela gözleri, önünde açık duran kitaba değil, içinin derinlerine yönelmiş gibiydi. Ne uzak köpek ulumalarını, ne denizden gelen esintiyle hışırdayan yaprakları ve ne de evin önünden geçen nöbetçinin ayak seslerini duyuyordu. Dede Sultan’a günlük raporunu sunan Gündüz’ün derinden gelen, boğuk sesini, hemen ardında uyuyan Abdüsselâm’ın horultusunu ve duvar gözünde yanmakta olan mumun çıtırtısını duyduğu da kuşkuluydu. Kendini yıkılmış hissediyordu: Gücünü aşan bir görevdi Dede Sultan’ın verdiği. Hakikat erlerinin bilgeliklerini yorumlayarak yasaların çatısını kurmak onun yapabileceği bir şey miydi? Şeyh Bedreddin’in bile bugüne dek el atıp yapmadığı bir işi o nasıl becersindi?</p>

  <p class="normal">Topraklar üzerinde beylerin mülkiyeti ve yasadışı tasarrufları kalmadığından, bunlar herkesin ortak malı olmuş ve Karaburun’da mülkiyetle ilgili sorunlar kendiliğinden çözümlenmişti. Ama buna karşılık, pek çok yeni sorun ortaya çıkmıştı.</p>

  <p class="normal">Şeyh Bedreddin’den ne öğrenmişlerdi: Dünya nimetleri tüm insanlığın ortak malıdır, yoksa “ademoğullarının herhangi bir kolu”nun değil. Karaburun’a geldiklerinde de Dede Sultan, öğretmenin bu düşüncesinden hareketle, “Benim evim, senin evin” demişti. “Sen nasıl benim evimi kullanabilirsen, ben de senin evini kullanabilirim.”</p>

  <p class="normal">Demesine dedi ya, diye düşündü Molla Kerim, ardından da ne çok belirsizlik ve şöyle mi yapsak, böyle mi yapsak ikirciklenmesi ortaya çıktı! Evlerin ve yiyeceklerin dağıtılması konusunda, örneğin? Kimi cılız, kimi güçlü: Biri yarım evlek yer sürene dek, öbürü iki dönüme bana mısın demiyor... Bu durumda herkesin ne kadar iş görmesi, çalışması gerektiği içinden çıkılmaz bir sorun oluyor.”</p>

  <p class="normal">Edirne’de olduğu sıralar Molla Kerim’in Şeyh Bedreddin’le ilgili duyduğu bir şey vardı. Öğrencileri kendisine bir soru sorduklarında Şeyhin verdiği yanıt şu olurmuş: “Tüm öteki mahlûkattan farklı olarak, insan akılla donatılmıştır. Aklınızı kullanmalısınız. Yol gösterilmiştir; yolu nasıl aşacağını herkes kendisi bulmalıdır.”</p>

  <p class="normal">Balıklıova köyünün temsilcileri gelip kendisine sorunlarını aktardıklarında, o da öğretmeni gibi yanıt verdi onlara: “Pırıl pırıl bir akıl verilmiş size, dünyada hiçbir yaratığa verilmemiş olan Sorunlarınızın çözümünü aklınızı kullanarak kendiniz bulun.”</p>

  <p class="normal">Doğrusu, köylüler için alışılmadık bir yanıttı bu. Yasalarla ilgili konularda köylüler kendi akıllarını kullanmaya alışkın değillerdi; egemenlerin, yönetenlerin, okumuş yazmışların sözlerini dinlemeye alışkınlardı, sorunlarının çözümünü de onlardan beklerlerdi. “Kusurumuzu hoş gör, Kerim Hoca! Ama bak, önünde bir tomar yazılı kâğıt, koca bir kitap açık durur... Bir zahmet bakıver, şu kitap ne der!” Kanı beynine sıçradı Molla Kerim’in. Sanki beylerin sandıklarında tuttukları para gibi, onun da oturduğu minderin altında her derde deva, hazır reçeteler vardı.</p>

  <p class="normal">— Hiçbir şey yazmıyor bu kitapta! dedi. Düşmanların bu kitaplardan silip attıkları unutulmuş kuralları yeniden düzenliyor, belleklerimizi tazeliyoruz. Hakikatin bize buyruğu, her sorunun altından kendi aklımızla kalkmamızdır.</p>

  <p class="normal">Hayır. İnanmıyorlar. “Madem kendin bilmiyorsun, kitaba bir bakıver!” Tutturdukları bu: “Kitaba bir bakıver!”</p>

  <p class="normal">Bereket versin, Dede Sultan geliyor o anda. Balıklıovalılar bu kez ona dönüyorlar: Böyleyken böyle; ne yapacağımızı şaşırdık. Sen nasıl buyurursan öyle yapacağız. Kerim hoca, “Aklınıza danışın, aklınız nasıl buyurursa öyle yapın” diyor. Bizde akıl ne arasın?</p>

  <p class="normal">— Bakın şimdi babalar, diyor Dede Sultan. Bir defa, bizde öyle buyurmak falan yoktur. Hem ben bey miyim ki size buyruk vereyim? Bir köylü çocuğuyum ben. Bu yüzden de, topraktan ekmek elde etmek için, hayvan yetiştirmek için, denizdeki balığı tutmak için insana ne denli çok akıl gerektiğini bilirim. Onun için, beylerden duymaya alıştığınız şu saçma sözleri boşyere tekrarlayıp durmayın bana. Gelin, birlikte çözelim sorununuzu. Akıl yoluyla değil; adalet, hakkaniyet yoluyla. Şimdi size soruyorum: Zayıf biriyle güçlü birine aynı işi vermek hakkaniyete sığar mı?</p>

  <p class="normal">— Sığmaz!, diye bağırıyor Balıklıovalı ihtiyarlardan biri. Hemen ardından da kendi sorusunu yapıştırıyor: Başkalarından iki kat fazla iş çıkarmış birinin, kendisinin yarısı kadar iş çıkarmış biriyle aynı ölçüde ekmek yemesi hakkaniyete sığar mı?</p>

  <p class="normal">— Sığar! diyor, Dede Sultan. Herkes çalışmasına, çıkardığı işe göre değil, gereksinimlerine göre almalı. Kaldı ki, çam yarması gibi biri sıska birinden her zaman daha fazla yer; böyle birine örtünmesi için ötekinden daha çok kumaş gerekir; her şeyi ona göredir. Gördüğünüz gibi, şişkonun sıskayla aynı ölçüde ekmek yemesi gibi bir durum yok. Herkes kendine yetecek kadar, ihtiyacı kadar yiyecek.</p>

  <p class="normal">Hem ihtiyacından fazlasını ne yapacak şu sizin şişko? İşkembesi dolmuş bir adamın, salt iki kat iş çıkardı diye iki kat yemek yemesi kendine zarardır. İki çakşırı üst üste giymek, hele de sıcak havalarda, akıllıca bir iş olmasa gerek. Sözün kısası, ihtiyaçtan fazlası neye yarar?</p>

  <p class="normal">Köylüler neşelenmişlerdi. Ama tutturduklarından da döneceğe pek benzemiyorlardı:</p>

  <p class="normal">— Herkes çıkardığı işe göre değil de, ihtiyacına göre alacaksa, kavurmanın hasına yumulup, sonra da çalışmaya gidecek yerde yan gelip yatacak öyle çok adam çıkar ki... Biz kendi malımızı biliriz, Dede Sultan!</p>

  <p class="normal">— Madem kendi malınızı bilirsiniz, öyleyse yan gelip yatmalarını da sizden gizleyemezler bunlar.</p>

  <p class="normal">— Canım, gizlemesine gizleyemezler elbet; ama ne yapacaksın tereslere? –Sorularına kendileri de gülüyorlar, sonra gülerek kendileri yanıt veriyorlar:– Kıçlarına tekmeyi yapıştırdığın gibi, yallah, bey topraklarına süreceksin! Varsın eskiden olduğu gibi beylerin sonsuz cömertliğinden yararlansınlar!</p>

  <p class="normal">— Bakın gördünüz mü, hakkaniyete göre kendiniz çözdünüz sorununuzu. Bir iş eğer hakkaniyete göre ise, aynı zamanda akla göre demektir.</p>

  <p class="normal">Molla Kerim, bir yerlerde okuduğu şu sözleri anımsıyor: “Ağlamak köleliğin, gülmekse özgürlüğün ifadesidir. Gözyaşı hayvanlara, gülmek tanrılara yakışır.” Ve Molla Kerim’in yüreği öğretmenine, Dede Sultan’a karşı duyduğu övünçle kabarıyor.</p>

  <p class="normal">Başbaşa kaldıklarında Dede Sultan:</p>

  <p class="normal">— Bilgece söylenmiş bir söz vardır, diyor. Bu sözü senin de bildiğini sanıyordum. Çünkü nice karanlık yüreğe hakikat ışığını düşürmüş bir insansın. Ama anlaşılıyor ki duymamışsın bu bilgece sözü.</p>

  <p class="normal">— Söyle bana bu sözü, Dede Sultan!</p>

  <p class="normal">— “Anlaşılmayan bir şey, o toplulukta anlaşılabilir olduğu düşünülen kavramlarla açıklanmalıdır.” Adalet, hakkaniyet gibi kavramlar, geceyarısı gibi karanlık kafaların bile anlayabileceği kavramlardır.</p>

  <p class="normal">O günden sonra Molla Kerim akıl yoluyla sonuca ulaşamadı mı, hemen hakkaniyete başvurdu. Bu yolla çözüm kesindi. Önünde dürülü duran kâğıt tomarını açıp bu yeni deneyimini kağıda geçirdi. Unutmamak için, bir gün gerekebileceği için.</p>

  <p class="normal">Karaburun’a geldiklerinde Dede Sultan, öğretmenin düşüncesi olduğunu söyleyerek herkese şu açıklamayı yaptı: “Başka dinden olanlara namussuz diyen Müslümanların asıl kendileri namussuzdur!” Bu söz, hiçbir kuşkuya yer bırakmayacak biçimde şu anlama geliyordu: Beylerin kanun nizam bilmeyen keyfi yönetimlerinden kurtarılmış toprakların yönetimi için konulmuş yasalardan, hangi dinden olursa olsun herkes yararlanır; bu yasalar herkese eşit uygulanır.</p>

  <p class="normal">Önündeki kitapta (öğretmenin Dede Sultan’a verdiği “Varidat”tan Molla Kerim’in kendi el yazısıyla çıkardığı nüshaydı bu) bu görüşü doğrulayan başka düşüncelere de rastladı Molla Kerim.</p>

  <p class="normal">O sırada perdenin gerisinden duyduğu bir sesle dalgınlığından sıyrıldı. Abdüsselâm uyanmış, şiltesinin üzerinde bağdaş kurup oturmuştu.</p>

  <p class="normal">— ... Toprakta yürür gibi suyun üstünde yürüyen İsa misali sana geldim, Dede Sultan. Ne düşman pusuları, ne yalçın dağlar ve ne de denizlerin kapkara suları, hakikat için engel değildir!..</p>

  <p class="normal">Her ikisine de bildik gelen, alabildiğine yorgun, hırıltılı bir sesle söylenmişti bu sözler. Evet, bu bizim âşığın ta kendisi! diye düşündü Molla Kerim. Aynı anda Abdüsselâm’ın da benzer düşünce içinde olduğunu öğrendi:</p>

  <p class="normal">— Şeyhoğlu Satı yeniden şereflendirmiş galiba Karaburun’umuzu?! Hele bir gidip bakalım!</p>

  <p class="normal">— Ama bizi çağırmadılar ki, Abdüsselâm kardeş!..</p>

  <p class="normal">— Görürsün, şimdi çağırırlar.</p>

  <p class="normal">Gerçekten de çok beklemeleri gerekmedi. Az sonra Dede Sultan’ın yanına buyurmaları istendi. Karşılıklı selamlaşmalardan sonra herkes yere serili kilimlerin üstüne oturdu. Dede Sultan’ın sağında Şeyhoğlu Satı oturuyordu. Kopuzu, her zamanki gibi yanındaydı. Onun hemen yanında tanımadıkları biri vardı; giyim kuşamına bakılacak olursa Rumdu. Dede Sultan’ın solunda ise, sırasıyla Abdüsselâm, Molla Kerim, Tektaş ve Gündüz oturuyorlardı.</p>

  <p class="normal">Şeyhoğlu Satı yerinden doğruldu, iki yana selam verdi.</p>

  <p class="normal">— Kardeşler! Sizlere öğretmenimizin sözünü getirdim.</p>

  <p class="normal">Dede Sultan, onun ardından da bütün ötekiler, oturuşlarını değiştirip diz çöktüler, dua dinlermiş gibi ellerini dizlerinin üstüne koydular.</p>

  <p class="normal">— Sizin Karaburun’da başlattığınız işleri anlattığımda Şeyh şöyle dedi: “Bizim amaçladığımız şeyleri dosta düşmana göstersinler. Biz ne yeni bir derviş topluluğuyuz, ne de gizli bir din örgütüyüz. Bizim amaçladığımız şey, hakikattir! Amacımıza ulaşmak için başvurulacak araçlara çok dikkat edilmeli: Düşman, çekemediğinden; dost, işin özünü anlayamadığından bize vaktinden önce bir engel çıkarmamalı. Bir şeyi hiç unutmayalım: Araçlar amaca uygun olmalıdır. Düşman bizi ayartmak için kulağımıza hep şunu fısıldayacaktır: “Hayırlı bir amaç uğruna her araca başvurulabilir!” Ne denli zor durumda kalırsak kalalım bu ayartmalara asla kanmamalıyız. Saygıdeğer amaçlara ancak saygıdeğer araçlarla ulaşılabilir.”</p>

  <p class="normal">Satı, eprimiş halı heybesine uzandı ve heybenin gözünden bir kâğıt dürümü çıkardı.</p>

  <p class="normal">— Öğretmenimizin sözlerini, hiç kimsenin alamayacağı çok güvenli bir yere gizledim. –Parmağıyla alnına vurdu.– Şu kâğıt dürümünün üzerine ise nasıl titrediğimi bir ben bilirim. Şeyh, bu kâğıtları verirken aynen şöyle dedi: “Hakkaniyete uygun davranmamız için akıl verilmiştir bize. Ancak henüz çoğu kişi için alışılmadık bir yoldur bu. Bu bakımdan, Dede Sultan ve Molla Kerim kardeşlerimize ilet ki, yeniyi eski aracılığıyla açıklamak diye bir yol vardır ve bu yol kendileri için daha az zorluğu olan, daha uygun bir yoldur.”</p>

  <p class="normal">Âşık bu sözlerle birlikte kâğıt dürümünü Dede Sultan’a uzattı. Dede Sultan, kâğıdı öpüp alnına koydu, sonra Molla Kerim’e uzattı.</p>

  <p class="normal">Satı, sözlerini sürdürdü:</p>

  <p class="normal">— Gizler yazıcısı Mecnun kardeşimizin bana dediğine göre, Şeyhimiz bu kitabını İznik’te tamamlamış. Kitap Arap dilinde imiş ve adı da “Nur-ul Klüb”, yani “Kalplerin Işığı” imiş.</p>

  <p class="normal">Demek, yüzlerce fersah öteden düşüncelerini okumuştu, Şeyh! Kerim sırtının karıncalandığını duydu.</p>

  <p class="normal">Bu sırada, üzerinde mavi Rum gömleği, ayağında ham deriden postallar bulunan yabancı ayağa kalktı, iki yanına selam verdi ve:</p>

  <p class="normal">— Kötü bir haberim var, dedi. Osmanlı üzerimize geliyor. Okçusu, zırhlısı, beş yüz sipahi ve iki bin yaya askeriyle, bizzat valinin kumandasında Osmanlı askeri geliyor üzerimize. Cumartesi günü şafakla birlikte saldıracaklar. Bize bu haberi ulaştıran Tanrıvermiş’in bugüne dek söyledikleri aynen çıkmıştır. Yine Tanrıvermiş’in dediğine göre, Osmanlının ilk konak yeri, Yekli köyü dolaylarıymış.</p>

  <p class="normal">Haberi ileten kişinin adı herkeste aynı şaşkınlığı yaratmıştı. Bulgarca ve Sırpçadaki “Bogdan”la aynı anlamda bir addı “Tanrıvermiş”: “Tanrının bağışladığı” anlamında.</p>

  <p class="normal">Şu anda aldıkları haber, gerçekten de kaderin kendilerine bir lütfu gibiydi: Osmanlı ordusunun saldırısına iki gün ve bir buçuk gece vardı ve onlar bu süre içinde sorunu çözümleyebilirlerdi. Tanrıvermiş adı altında gizlenen kişinin, eski Aydın Beyinin bir adamı olduğunu ise içlerinde bilen bir tek, Dede Sultan’dı.</p>

  <p class="normal">Osmanlı valisinin saldırısını nicedir bekliyorlar ve hazırlık görüyorlardı. Ama yine de haberi duyunca, saldırıya pek de hazırlıklı olmadıkları ortaya çıktı. Duyduklarını kafalarında tartabilmek için zaman gerekti.</p>

  <p class="normal">Uzunca bir süre sustular. Mumun alevi yüzlerinde oynayıp duruyordu. Düşünceli, hatta uğursuzca denebilecek, iç karartıcı bir anlam vardı yüzlerinde. Ama suskunluk uzadıkça, yüzlerindeki sert çizgiler yumuşadı, karamsarlığın yerini ferahlık aldı.</p>

  <p class="normal">Rum’un getirdiği haber, onlar için bir kurtuluş olmuştu: Kuşkudan, kararsızlıktan ve korkudan kurtuluş.</p>

  <p class="normal">Sonunda Dede Sultan:</p>

  <p class="normal">— Kılıcı kınından ilk sıyıran biz olmadık, dedi. Artık önümüzdeki tek sorun, bize hakikati savunmak şerefini bahşeden konuğumuzu en iyi nasıl karşılayacağımıza karar vermektir!</p>

  <p class="normal">Odada bir dalgalanma oldu, herkes bir ağızdan konuşmaya başladı. Söz cenge, çarpışmaya geldi mi, gururu kimsenin kendinden önde görünmesine izin vermeyen Tektaş, geçmiş günleri anımsayıp, bir zamanlar çetesinin ordu gibi muhafızı olan kervanlara nasıl saldırdığını anlattı: İlk iş olarak develeri ok yağmuruna tutuyorlardı. Yalnız burada önemli bir ayrıntı vardı: Oklarına muhakkak tutuşturulmuş üstüpüler takıyorlardı; böylece çılgına dönen develer dört bir yana saldırıyor, önlerine geleni deviriyor ve kervan muhafızlarında saf, düzen diye bir şey bırakmıyorlardı.</p>

  <p class="normal">Savaş konusunda Tektaş’tan daha az heyecanlı olmayan Gündüz de, yüksek sesle düşünmeye başlamıştı: Demek düşman Yekli’de konaklayacak. Güzel. Orası ağaçlıklı bir yerdir. Yani bir güzel pusu kurabiliriz kendilerine. Ateş için odun toplamaya sekiz on kişi göndereceklerdir ormana. Hatta elli gulam bile gönderebilirler. O zaman topunu ormanda yakalayıp işlerini bitiririz. Oduna adam göndermezlerse, aydınlatma amacı olmayan küçük ateşler yakacaklar demektir, o zaman da üzerlerine ansızın saldırıp hem yüreklerine korku salarız, hem de dil tutarız. Ondan sonra, bulabilirlerse, arayıp bulsunlar bizi o dağlarda.</p>

  <p class="normal">Dede Sultan, hem Tektaş’ın, hem de Gündüz’ün planını onayladı. Yalnız, Gündüz’e, pusuya giderken yanına birkaç oduncu yoldaş almasını önerdi. Bunlar ormanda Osmanlı askerlerine seslenip, canlarını kurtarmak için bizden yana geçmelerini söyleyeceklerdi.</p>

  <p class="normal">— Hatırlarsın, Gündüz kardeş, gençliğimizde biz de gönüllü olarak kılıç sallamaya koşmuştuk. Ama unutma ki, herkes seninle benim gibi ahmak değildir.</p>

  <p class="normal">— Haklısın, Dede Sultan, dedi Gündüz. Ardından da düşünmeye başladı: İyi, güzel de, bu işi nasıl kotarmalı? Karar vermek kolay, uygulamaya gelince işler çatallaşıyor!</p>

  <p class="normal">Abdüsselâm söz aldı bu sırada:</p>

  <p class="normal">— Madem ki hemen köyün yakınına pusu kuracaksınız. Yekli köyü temsilcilerini planınızdan haberdar etseniz iyi olur: İnsan, hayvan, ufak tefek eşya, köyden çıkarabilecekleri her şeyi çıkarsınlar. Çünkü Süleyman Bey onlardan öç almak isteyecektir. Beylerin bu gibi durumlarda ne yaptıklarını, nasıl davrandıklarını artık hep biliyoruz. Köyün yakınlarına gizlenmeleri de yetmez hatta. Buraya, Karaburun’a gelsinler. Karaburunlular biraz sıkışırlar, ama onları evlerine alırlar umarım. Almazlarsa da önemli değil, çadırlar kurarız kendilerine.</p>

  <p class="normal">— Onlar çadırda yaşamaya alışkın değildir, dedi Tektaş gülümseyerek. Yekli köyünde Rumlar oturur.</p>

  <p class="normal">— Alışkın değillerse, sen kendilerini bir güzel alıştırırsın, Tektaş kardeş, dedi Dede Sultan. Canları tatlıysa eğer, kuracağımız çadırlara kuzu kuzu yerleşirler. Düşmanı defettikten sonra kendilerini evlerine şenlikle şerbetle uğurlarız.</p>

  <p class="normal">O gece Karaburun’daki bu danışma toplantısı sabaha dek sürdü. Kapının önünde birtakım kadın erkek sesleri duyduklarında artık dağılmak üzereydiler. Kapıyı bekleyen Kostas’ın bütün karşı koymalarına rağmen, hakikat bacılarının başı Hatçe Hatun, Kostas’ı bir çocukmuş gibi kenara savurup hışımla içeri daldı. Dede Sultan’ı görür görmez:</p>

  <p class="normal">— Neler oluyor burda, söyler misin? diye bağırdı. Aklı yıpranmış ihtiyarlarımıza nasihat edip de kadınların yerinin erkeklerin yanı olduğunu onların kafalarına sokan sen değil misin?! Ne oldu da, Anastas’ın getirdiği kötü haberden sonra, öğretmeninin sana öğrettiklerini unutuverdin?</p>

  <p class="normal">Abdüsselâm:</p>

  <p class="normal">— Yavaş ol, Hatçe Hatun, bağırma öyle! dedi. Ayıp değil mi böyle ortalıklara atılmak, bağırıp çağırmak? Askeri bir sorunu görüşüyoruz burada.</p>

  <p class="normal">Bacılarbaşı Hatçe Hatun; upuzun boyu, iri bedeniyle odanın ortasında taş kesilmiş gibi dikiliyordu. Gözleri öfkeden iki kor gibiydi. Abdüsselâm’ın son sözleri üzerine başını ellerinin arasına aldı.</p>

  <p class="normal">— Ah, ne aptal avratmışım ben meğer! Ne aptal avratmışım ki, senin sözünü dinledim, Dede Sultan! Aslan yiğidimi, bahadır Doğan Alp’imi dağ başlarında bıraktım da yanınıza geldim! O olsa beni böyle ayıplı bir durumda bırakmazdı! O olsa beni savaştan geri tutmazdı! Anca beraber, kanca beraber, yürü Hatçem, namusumuzu, onurumuzu savunmaya derdi!</p>

  <p class="normal">Molla Kerim, yatıştırıcı bir sesle:</p>

  <p class="normal">— Sakin ol, Hatçe Ana! dedi. Sen şimdi, benim başımda bela yok, ben de bela isterim mi diyorsun? Ne istediğini yolunca söylesene!</p>

  <p class="normal">Bacılarbaşı, Kerim’i küçük gören bakışlarla süzerek:</p>

  <p class="normal">— Benim başımda bela var, molla, dedi, hem de ne bela! Sözde sen bizim yasalarımızı düzenleyen adamsın, ama daha kendi kafanın içini düzene koyamamışsın! Bizden, bacılarınızdan ne istiyorsunuz siz? Beylerin zamanında olduğu gibi, ocak başında aş pişirerek ya da beşik sallayarak sizlerin bizim yazgımızı belirlemenizi beklememizi mi? Yoksa, içi boş kelleleriniz artık omuzlarınızın üzerinde durmaz olduğu zaman, sizin yüzünüzden beylerin zulmüne, aşağılamalara, tutsaklıklara yeniden katlanmamızı mı? Hayır! Geçti artık bunlar! Biz bu kılıçları boşuna kuşanmadık, haberiniz olsun!</p>

  <p class="normal">Sonunda Dede Sultan araya girdi:</p>

  <p class="normal">— Yerden göğe hakkın var, Hatçe Hatun! Bundan böyle beyler, ağalar kızlarımıza, kadınlarımıza ne zulmedebilir, ne de onlarla gönül eğlendirebilir! Biz bu kılıçları boşa kuşanmadık diyorsun. Elbette savaşımızda kılıç kuşanmış bacılarımıza da iş düşecek. Aslında ben de bu konuyu seninle bir konuşmak istiyordum. Ama gözünü seveyim beni rezil etme. Gün boyu öbür bacılarımızla birlikte dağlarda, mağaralarda canınız çıkasıya çalıştığınızı bildiğim için gecenin bir vakti toplantıya çağırmaya kıyamadım seni. Ama madem ki kendin kalkıp geldin ve şu anda burdasın, otur ve sen yokken neler konuşup kararlaştırdığımızı dinle. Hatçe Hatuna hemen yanı başında yer gösterdi, sonra da hiçbir şey olmamış gibi sözlerini sürdürdü: Kötü haber konusuna gelince, bizim Aşık Satı’nın pek zarif dil sürçmesi bu. Bu haberi bizim iki müridimiz, İsa misali toprakta yürür gibi suyun üstünde yürüyerek getirmiş. Düşmanın, Anastas’tan vaktinden önce haberdar olmaması için biz de bu dil sürçmesini sürdüreceğiz.</p>

  <p class="normal">Bir anda bütün öfkesi geçen hakikat bacılarının başı, büyük bir ciddiyetle kendine gösterilen yere doğru ilerledi, kılıcını karnının üzerine aldı ve bağdaş kurarak Gündüz’ün yanına oturdu. Savaş kurallarında hakikat erleriyle yıllardır yanyana oturmaya alışkın bir hali vardı.</p>

  <h3 class="ortayazi1" id="calibre_toc_44">II</h3>

  <p class="normal">— Uslu dur oğlum! Kız mısın sen gıdıklanmaktan korkacak!</p>

  <p class="normal">Al donlu, geniş sağrılı kısrağın sırtına bir kova suyu boca eden, yarı beline kadar çıplak, on iki yaşlarındaki çocuk, atı kaşağılamak istiyordu; ama kısrak daha kaşağının sırtına yaklaştığını duyar duymaz, sinek kovalar gibi kuyruğunu sallamaya, eşinmeye, ince ince kişnemeye başlıyor, nallarını küt küt avlu taşlarına vuruyordu.</p>

  <p class="normal">Oğlan, olanca çabasıyla yetişkinlere özeniyor, onlar gibi görünmeye çalışıyordu. Hareketleri ağırbaşlı, telaşsız, ciddiydi. Hayvana seslenirken de sesini kalınlaştırmaya çalışıyordu.</p>

  <p class="normal">Ak taşlarla çevrili avlu, güneşin ilk ışıklarıyla yeni yeni aydınlanmaya başlamıştı.</p>

  <p class="normal">Az sonra, avludaki kocaman dut ağacının ardındaki duvarın üzerinde önce, güneşin pırıltılarını yansıtan buğday rengi gür saçlar; ardından, şeytanca pırıldayan bir çift boncuk gözün yer aldığı çilli bir yüz; en sonra da, ev dokuması kumaştan bol bir gömleğin altında yitip gitmiş sıska omuzlar göründü. Komşu avludan duvara tırmanan çocuğun elinde, iştahla kemirdiği bir ekmek kenarı vardı.</p>

  <p class="normal">Duvarın üzerinden, aşağılarda, çok uzaklarda, buruşuk bir mavi gömleği andıran, üstü kırış kırış deniz ve körfezin karşı kıyısında, sabah sisleri içinde belli belirsiz seçilen Foça kalesi görünüyordu. Ama duvarın üzerindeki oğlanın manzarayla ilgilendiği yoktu.</p>

  <p class="normal">— Yolculuk ne yana Doğan? Uzaklara mı?</p>

  <p class="normal">Cevap yok. Sorusunu karşılıksız bırakan bir başkası olsa, duvarın üzerindeki oğlan hemen bir çakıl taşı fırlatırdı bu saygısıza. Ama Doğan’a yapılmazdı bu. Herkesin sevgisini, saygısını kazanmış biriydi o. Kolay mı: Babası tam iki yıldır Cuma dağlarında bey müfrezeleriyle çarpışıyor, anasıysa hakikat bacılarının başkanlığını yapıyordu. Ana babası şurda dursun, Doğan’ın kendisi de yaman oğlandı. Kendini savunmasını iyi bilirdi.</p>

  <p class="normal">Kısrağın sağrısını güzelce kurulayan oğlan, sundurmaya gidip koşum takımını getirdi: Basit bir köylü eyeri ve dizginden ibaretti koşum takımı.</p>

  <p class="normal">— Bu akşam denize açılıyorum ben, diye övündü komşu oğlan. Babam, balıkçı arteline girmeme izin verdi. Eğer istersen, senin de gelebileceğini söyledi.</p>

  <p class="normal">— Vaktim yok, Stavro, dedi Doğan.</p>

  <p class="normal">Stavro şaşkınlıktan ekmeğini bile çiğnemez oldu. Sulardan ağların çekilişini izlemeleri için kendilerini tekneye aldıklarında Doğan’ın ağzı hiç de böyle değildi: N’olur babana söyle, gece seferlerinden birine bizi alsınlar! Şimdiyse, en ufak bir ilgi göstermiyor... Neymiş: Vakti yokmuş!</p>

  <p class="normal">— Boş versene sen, dedi Stavro. Besbelli Hatçe Hatun izin vermiyor.</p>

  <p class="normal">— Annem evde değil. Uzunca bir süre de evde olmayacak.</p>

  <p class="normal">— Peki sen nereye gidiyorsun?</p>

  <p class="normal">— Ben Sarıgöz’ü götüreceğim.</p>

  <p class="normal">— Yılkıdan daha yeni aldınız Sarıgöz’ü, yine yılkıya mı salacaksınız?</p>

  <p class="normal">— Yılkıya değil, Gündüz Alp’e götürüyorum.</p>

  <p class="normal">— İyi ama Sarıgöz savaş atı değil ki, ne yapsın Gündüz Alp onu?</p>

  <p class="normal">— Bir şey yapacak ki, istetmiş, diye kestirip attı Doğan. Stavro’nun kısrağı için söylediklerine içerlemişti. Savaş atı değilmiş Sarıgöz! Her gün üzümle, ceviz içiyle beslediği bu güzel, sağlıklı at, bir savaş atından daha çevik daha güçlüydü. Yalnız, biraz eğitilmesi gerekiyordu, o kadar.</p>

  <p class="normal">Kolanın sıkılığını kontrol ettikten sonra dizginleri ordaki bir direğe tutturulmuş olan halkaya bağladı; eve girdi. Herhalde üstünü değişecek? diye düşündü Stavro ve o da duvarın gerisinde kayboldu.</p>

  <p class="normal">Doğan, ayağında çizmeler, üzerinde siyaha çalan bir kaftanla evden çıktığında, Stavro’yu sırtında torbası, omzunda kırbasıyla Sarıgöz’ün yanında buldu.</p>

  <p class="normal">— Ben de geleyim mi seninle? İki kişi olursak yolculuk daha keyifli olur.</p>

  <p class="normal">— Gideceğim yer uzak. Yarı yolda zırlamaya başlarsın.</p>

  <p class="normal">Stavro alınmıştı.</p>

  <p class="normal">— Kimin zırlayacağı belli olmaz. Hem sen balığa çıkmak istediğinde ben seni geri çevirmemiştim.</p>

  <p class="normal">Doğan kapıyı açtı, kısrağı dışarı çıkardı. Baktı, Stavro da ardından geliyor: Alabildiğine üzgün, ağlamaklı. Nasıl da sıska! diye düşündü Doğan. Alsam mı acaba onu da? Sarıgöz için bir yük sayılmaz.</p>

  <p class="normal">Kapıyı kapadı, ata atladı.</p>

  <p class="normal">— Kırbanda su mu var?</p>

  <p class="normal">Stavro evet gibisinden başını salladı.</p>

  <p class="normal">— Peki ya torbanda?</p>

  <p class="normal">— Bazlamayla bir teker peynir.</p>

  <p class="normal">Doğan ona elini uzattı.</p>

  <p class="normal">— Atla öyleyse!</p>

  <p class="normal">Stavro’yu kolayca havalandırıp yanına çekti. Topuklarıyla kısrağa dokunmasıyla dörtnala kaldırması bir oldu.</p>

  <p class="normal">Daracık, taşlı bir keçiyolunu izleyerek dik yamaçları, dağ boğazlarını geride bıraktılar. Yukarılara tırmandıkça, bodur çalıların yeşillendirdiği dağlar çıplaklaştı, yeşilin yerini yalçın kayalar aldı.</p>

  <p class="normal">Üç kez nöbetçiler tarafından durduruldular, ama Gündüz Alp’in adını vermeleri, salıverilmeleri için yetti. Zaten bacılar başının oğlunu buralarda kişisel olarak da tanımayan yok gibiydi.</p>

  <p class="normal">Sonunda, aşağıya, denize doğru indikçe genişleyen bir dağ boğazı gördüler; kayalık bir yol boyunca buraya doğru ilerlemeye başladılar. Boğazın sağ yamacında evler vardı.</p>

  <p class="normal">Sol yamacı ise, boğazın inişine doğru, tepe büyüklüğünde bir kaya kütlesi kapatmış gibiydi. Üç insan boyundaki kara kaya kütlesi enlemesine olarak buraya özellikle yerleştirilmişti sanki. Yaklaştıkça bu kaya kütlesinin tıpkı bir kale duvarı gibi tahkim edilmiş olduğunu gördüler. Kayanın balkonu andıran ortadaki çıkıntısıyla en üstteki çıkıntısı boyunca geniş tahtalar uzatılmış ve bu tahtalar merdivenlerle birbirine bağlanmıştı; kayanın üzerindeki deliklerse atış menfezine dönüştürülmüştü. Kaya kütlesiyle dağın yamacı arasındaki boşluk taşlarla kapatılmış, yalnız yol için küçük bir aralık bırakılmıştı. Bu aralık da, bıçkıcı iskelesine benzer biçimde çatılmış tahtalarla örtülmüştü. Kaya kütlesinin yüz adım kadar gerisinde ise, iri taş ve kaya parçalarıyla ikinci bir set oluşturulmuştu. Bu set üzerinde iki geçiş yeri bırakılmıştı. Ancak bunlar tek bir atlının, atını hafif yan çevirerek geçebileceği kadar dar tutulmuştu.</p>

  <p class="normal">— Ne o gençler, yolculuk uzağa mı? –Kafası tıraşlı bir savaşçı çıkmıştı önlerine.– Üzerinde adil bir düzen kurulu topraklar burada bitiyor. Şimdilik burdan öteye yol yok.</p>

  <p class="normal">Gündüz Alp’in yanına bırakmadılar kendilerini, “Yerinde yok” dediler; kısrağı da ikinci kaya duvarının hemen ordaki keçiboynuzu ağaçlarının gölgesine bırakmalarını söylediler. Boyunlarına yem torbaları asılmış, eyerli durumda pek çok at bağlıydı burda.</p>

  <p class="normal">Yakın köylerden gelmiş köylülerle, üzerlerinde dikişsiz ak gömlekleriyle savaşçılar, başlarında iki taş ustası manivela sırıklarının da yardımıyla kocaman kaya parçalarını kalaslar üzerinde sürüyorlar, duvarın son eksiklerini tamamlıyorlardı. Tahta kızakların gacırtısı arasından ustaların bağırarak verdikleri buyruklar duyuluyordu. Ortalık taze gübre, yanık odun ve zeytinyağı kokuyordu. Üzerinden dumanlar yükselen kalaslara sık sık zeytinyağı döküyorlardı. Tahta kızaklara koşulmuş at kadar iri, güçlü iki katır, az ötedeki taş ocağından kaya parçaları çekiyorlardı. Katırları, belinde bir sadaka çanağı bağlı, elinde ise sığır sinirinden bir kamçı bulunan, çelimsiz bir adam sürüyordu.</p>

  <p class="normal">— Deh! Kımıldayın biraz! Yoksa Kaya sizi geçecek!</p>

  <p class="normal">Kırbacıyla yan tarafı gösterdi. Çocuklar onun kırbacıyla gösterdiği yana bakınca, tunçtan dökülmüşü andıran çam yarması gibi bir delikanlı gördüler. Omzundan aşırdığı kalın kolanlarla, kalas üzerinde kaya çekiyordu. Usturaya vurulmuş, top gibi yuvarlak kafası güneşte ışıl ışıl parlıyor, kolanlara asıldıkça omuzlarında da nerdeyse kafası büyüklüğünde kaslar kabarıyordu. Duvarın üstünden iki kişi halatlarla, aşağıdan da iki kişi manivela sırıklarıyla kendisine yardım ediyorlardı, ama yine de tek bir kişinin, adam boyu yüksekliğe böyle muazzam bir kayayı çıkartabilmesi inanılacak gibi değildi.</p>

  <p class="normal">Stavro’yla Doğan, gözleri hayretten büyümüş, bahadırı izliyorlardı.</p>

  <p class="normal">Bu arada katırcı öfkeyle hayvanlarına bağırmaya devam ediyordu:</p>

  <p class="normal">— Kımıldasanıza mendebur hayvanlar, kımıldasanıza biraz! Deh! Kol gücünden zengin olan, akıldan fıkara olur denilmişse de, bu sizin için denilmemiş!</p>

  <p class="normal">Kaya, atılan lafı duymamış gibiydi. Bir şey söylemeden katırların yanına geldi, koşumlarını çözdü, çektikleri iri taşa kendi kolanını bağladı, sonra ani bir hareketle kalçasını şöyle hafifçe oynatıp kazaraymış gibi katırcıya dokunuverdi. Kalasın üzerinden uçan zavallı katırcı ta ötedeki çalıların arasında buldu kendini.</p>

  <p class="normal">— Ohha! Ayı oğlu ayı! Yavaş olsana biraz! Kaya, karşılık vermedi. Kolanına asıldığı gibi kocaman kayayı kalas üzerinde çekmeye başladı.</p>

  <p class="normal">Katırcı düştüğü yerden doğruldu, poturundaki tozları silkeledi; Kaya’nın ardından bakarken bir yandan da yapmacık bir hayretle:</p>

  <p class="normal">— Hey Yarabbim! dedi. Bir adama üç eşşeğin gücünü verip, tek bir eşşeğinki kadar aklı niye çok gördün, bilmem ki!</p>

  <p class="normal">Taş ustalarından biri:</p>

  <p class="normal">— Hey, Savaşkan Teke, dedi, bırak onun bunun aklını gücünü de, sen kendi gücünü göster bize! Sabahtan beri gülünç laf üretiyorsun, iş değil!</p>

  <p class="normal">— Vah, vah, vah! Usta olmasına olmuşsun ama bilmiyorsun ki, benim o gülünç laflarım olmadı mı, bu Kaya denen çam yarması, Nasreddin Hoca’nın eşeği gibi ayakta uyur kalır!</p>

  <p class="normal">Çocukların şaşkınlıkla büyümüş gözlerle kendisini izlemekte olduklarının nicedir farkında olan bahadır, bir parmak işaretiyle ikisini de yanına çağırdı.</p>

  <p class="normal">Çocuklar sevinçle atıldılar. Kaya, tek koluyla ikisini birden kaldırıp omzuna koydu, sonra olanca gücüyle kolanlara asıldı. Çocuklar Kaya’nın sırt, omuz kaslarının bir anda demir gibi sertleştiğini duydular; tahta kızaklar üzerindeki muazzam kaya parçası ağır ağır yükselmeye başladı.</p>

  <p class="normal">Taşı yerine yerleştirince Kaya çocukları omzundan indirdi, pençeyi andıran ağır, kocaman eliyle yanaklarını okşadı:</p>

  <p class="normal">— Aslanlar! dedi. Siz olmasanız, tek başıma dünyada kaldıramazdım o taşı!</p>

  <p class="normal">O sırada birinin bağırdığını duydular:</p>

  <p class="normal">— Kardeşler! Bakın hele! Gündüz Alp’le yoldaşları değil mi şu dörtnala gelenler?</p>

  <p class="normal">Boğazın öbür yanında; keçiboynuzu ağaçlarının gölgeleri arasından kalabalık bir atlı grubu belirdi.</p>

  <p class="normal">Gündüz, atını tam kalasların önünde durdurdu:</p>

  <p class="normal">— Köy boşaltıldı mı?</p>

  <p class="normal">Ak bıyıklı, çarpık bacaklı bir Rum:</p>

  <p class="normal">— Dün akşamdan boşaltıldı, dedi. Sonra, elinde manivela çubuğu bulunan bir delikanlıyı göstererek:</p>

  <p class="normal">— Bir tek şunun kaynanası huysuzluk etti, diye ekledi. Yok, Osmanlı da insan değil miymiş?.. Yok, ihtiyar bir kadına da el kaldıracak değillermiş ya?.. Kocakarı ayak direyince, kızı, yani şu bizim delikanlımızın karısı da onun yanında kaldı tabi.</p>

  <p class="normal">Gündüz, dişlerini sıktı. Kulaklarında, Abdüsselâm’ın son toplantıdaki sözlerinin bir kez daha uğuldadığını duydu: “Bu, düşmanın zulmüne, yağmasına terk ettiğimiz ikinci köy. Ve bu köylerin her ikisi de Rum köyü. Sanki, ele geçirmek için düşman ayartmış kendilerini! Sanki Osmanlının iğvasına uymuşlar!” Dede Sultan’sa Abdüsselâm’a şu yanıtı vermişti: “Önemli olan canlarının kurtulması. Düşmanı bir tepeleyelim, köyleri elbirliğiyle eskisinden daha güzel yaparız. Kuşkulananlara, evinden ayrılmakta ikirciklenenlere bunu böylece söyle!”</p>

  <p class="normal">Gündüz, atını farkında olmadan topuklamış olacak ki, at şöyle bir yekindi. Gündüz, olduğu yerde geri çevirdi atın başını. Omzunda manivela sopasıyla kalasın üzerinde dikilip duran Rum delikanlıya yaklaştı.</p>

  <p class="normal">— Bu düşman, amanı bilmez! Karını kurtarmak için çok az zamanın var. –Dönüp iki yanındaki atlıları gözleriyle taradı.– Ömer! Sen de git onunla! Dönerken yukardaki keçiyolundan gelin. Sapan silahına.</p>

  <p class="normal">Atlılar arasından, uzun boylu, yağız atlı bir Türkmen öne çıktı.</p>

  <p class="normal">— Baş üstüne, Gündüz kardeş!</p>

  <p class="normal">Gündüz birden Doğan’ı gördü.</p>

  <p class="normal">— Hey, sen, Hatçe Hatun’un oğlu! Senin ne işin var burda?</p>

  <p class="normal">Gündüz’ün güm güm öten sesinden Doğan ne şaşırdı, ne ürktü. Büyüklerin sesi ve tavrıyla:</p>

  <p class="normal">— Şu benim kısrağı getirmiştim de... dedi. Kimin atı varsa bana getirsin demiştin ya, Gündüz Alp, unuttun mu?</p>

  <p class="normal">— Hiç unutur muyum? Ama atı getireceğin yer burası değildi!</p>

  <p class="normal">Anlıyordu, Gündüz: Çocuklar, hep olduğu gibi, ateşin üstüne üstüne gidiyorlardı. Kelebekler gibi tıpkı. İyi ama, oğullarına bir şey olacak olursa, Cuma dağlarında düşmanla çarpışan eski dostu Doğan’a ne der, bacılar başının yüzüne nasıl bakardı?</p>

  <p class="normal">Doğan’ın yanında Stavro’yu da görünce canı iyice sıkıldı. Öfkeli öfkeli:</p>

  <p class="normal">— Bu da kim?, dedi.</p>

  <p class="normal">Stavro şaşırdı, utandı, yüzü kıpkırmızı oldu. Dut yemiş bülbül gibi susuyor, tek kelime söylemiyordu.</p>

  <p class="normal">— Arkadaşım Stavro, dedi Doğan. Babası balıkçı artelindendir.</p>

  <p class="normal">Bu sırada atlılardan birinin bağırdığı duyuldu:</p>

  <p class="normal">— Gündüz Alp! Gündüz Alp!</p>

  <p class="normal">Herkes dönüp baktı. Bir kaleye dönüştürülen Kayatepe’nin en üst çıkıntısından, bir mızrağa bağlanmış beyaz bir atkuyruğu yükselip indi. Gözcüler, Osmanlı valisinin öncü birliklerini görmüşlerdi.</p>

  <p class="normal">Aynı anda Gündüz’ün buyruğu duyuldu:</p>

  <p class="normal">— Atlara! Atı olmayanları terkinize alın! Doğruca dağa gidiyoruz. Geri kalanlar yerlerine! Bahadıra döndü: Nasıl olsa seni hiçbir at fazla uzağa götüremez, Kaya! Geç olmadan sen de üst keçiyolundan sapan başına git. Başıyla çocukları gösterdi:</p>

  <p class="normal">— Bunları da yanında götür. Kaya, hayvanlarının ardında kaldığı için pek görünmeyen katır sürücüsünü göstererek:</p>

  <p class="normal">— İznin olursa şunu da alayım, dedi.</p>

  <p class="normal">Savaşkan Keçi, ince sesiyle:</p>

  <p class="normal">— Doğru söylüyor, Gündüz Alp kardeş, dedi. Yanında ben olmadım mı Kaya’cık telef olur gider bu dağlarda!</p>

  <p class="normal">Gündüz, gülmedi şakaya. Ne haliniz varsa görün, gibisinden bir el salladı. Yalnız:</p>

  <p class="normal">— Çocuklara bir şey olursa karşılığını kellenle ödersin! dedi.</p>

  <p class="normal">Katırcının, onlardan asla ayrılmam, dediği iki katırı sayılmazsa, dördü birlikte, daracık keçi yolundan, sapan silahının yerleştirildiği düzlüğe doğru soluk soluğa tırmanmaya başladılar. Cevizlidere’nin öbür yanındaki, kaleye dönüştürülmüş sarp kayayla, sağda, köyün hemen altındaki taş setler bulundukları bu yükseklikten tabak gibi görünüyordu. Büyük kayanın orda çarpışma başlamıştı bile. Ancak fazla uzun süren bir çatışma olmadı bu: Osmanlının okçulardan oluşan öncü birliği, yola enlemesine yerleştirilmiş mızrak ve tırpanlar ve kocaman kayalardan oluşan bir setle karşılaşınca ister istemez durmuştu. Ardından, sarp kayanın doğal mazgal deliklerinden üzerlerine ok yağmaya başlayınca, onlar da rastgele bir iki ok atmışlar, sonra yüzgeri edip asıl birliklerine doğru uzaklaşmışlardı.</p>

  <p class="normal">Mancınığın yanında duran sarışın bir Rum, haç çıkararak:</p>

  <p class="normal">— Ey Hazreti İsa, şükürler olsun sana! dedi.</p>

  <p class="normal">Üzerinde cüppesi, papaz başlığı olmamasına ve sakallarını da kesmiş olmasına karşın, Stavro, kendilerine, Karaburun’a sık sık konukluğa gelen Sakızlı keşişi hemen tanıdı. Gerçekten de, Turlotos manastırı keşişlerinden, Abdüsselâm’ın kadim dostu Dmitri’den başkası değildi bu. Bütün askerler içinde sapan silahını kurmayı, ayarlayıp atışa hazır hale getirmeyi bilen tek kişiydi. Bu bakımdan da Dede Sultan, ta Sakız’dan bin bir zorlukla getirilen bu müthiş silahın atış ve koruma takımının komutanı yapmıştı Dmitri’yi.</p>

  <p class="normal">Sapanın bulunduğu tepeye tırmanışı henüz biten Savaşkan Teke, şöyle rahat bir soluk bile almadan:</p>

  <p class="normal">— Şükretmek için hiç acele etme babalık! diye tısladı. İnsan bir lokmayı yutmadan evvel ağzında güzelce çiğnemelidir. Burda ise... Sanki lokma daha çiğnenmeden ağızdan düşüverdi.</p>

  <p class="normal">Dmitri, bunları söyleyen mavi gömlekli, sıska adamı; yanındaki mavimsi-boz bir çift katırı ve ardı sıra gelen iki çocukla bahadırı tepeden tırnağa süzdükten sonra, nöbetçiye:</p>

  <p class="normal">— Bunlar da kim? dedi. Ne işleri var burda?</p>

  <p class="normal">Küçük kafileye sapan silahına kadar eşlik eden nöbetçi:</p>

  <p class="normal">— Kendilerini Gündüz Alp’in gönderdiğini söylüyorlar, dedi.</p>

  <p class="normal">Stavro, sevinçle atılarak:</p>

  <p class="normal">— İşin aslı da bu! dedi. Ama korkma, Dmitri Baba, ayağına dolanmayız senin!</p>

  <p class="normal">Dmitri, Karaburunlu balıkçıların reisinin oğlunu tanımakta güçlük çekmedi. Ama yüzünde en ufak bir değişiklik yoktu. Kafasının içinde birtakım hesaplar yapıyordu, besbelli.</p>

  <p class="normal">Bu arada çocuklar gözlerini mancınıktan alamıyorlardı. Gerçekten de devasa boyutlarıyla, gözalıcı bir silahtı bu. Sağlam bir ahşap çatı üzerinde karşılıklı duran iki meşe kirişin arasına kalınca örülmüş bir ip demeti gerilmişti. İpleri geren bir kol ve ortada da demir bir kepçe vardı. Kolu tutan çakıldak bırakılınca, demir kepçenin içine konan iki insan kafası büyüklüğündeki taşlar çok uzağa fırlatılabiliyordu.</p>

  <p class="normal">Kaya’ya bir gözatan Dmitri:</p>

  <p class="normal">— Pehlivan, dedi, germe kolunu çevirmek için senden iyisini bulamazdım. Sen kolu çevireceksin. Seninse –Teke’ye döndü–, eşeklerin var, ocaktan taş çekeceksin.</p>

  <p class="normal">Sonra, hâlâ hayranlık dolu bakışlarla sapanı incelemekte olan çocuklara döndü.</p>

  <p class="normal">— Sizler, gözcü olacaksınız! –Parmağını Stavro’ya uzattı:– Sen, şurdaki çamı görüyor musun, ona çıkacak ve dalın üzerine yerleştirdiğimiz tahtaya boylu boyunca uzanıp, boğazda, taş setlerde, sarp kayanın orda neler olup bittiğini gözleyeceksin. Mızrak ucuna bağlanmış bir at kuyruğu sallanıyor mu o yandan ve atkuyruğunun renginin beyaz mı, kızıl mı olduğuna özellikle dikkat edeceksin. Sana gelince, –Doğan’a dönmüştü bu kez,– şu karşı kayaya tırmanacak ve Cevizlidere’yi, karşı tepeyi gözleyeceksin. O yandan da atkuyruğu sallayarak bir işaret verebilirler. Nasıl, dediklerimi ezberlediniz mi?</p>

  <p class="normal">— Hem de bir dua gibi, Dmitri Baba!</p>

  <p class="normal">— Madem öyle, yallah!</p>

  <p class="normal">Stavro çama tırmanıp, dev gibi ağacın en tepesine yerleştirilmiş tahtanın üzerine henüz uzanmıştı ki, sarp kayanın tepesinden kızıl bir atkuyruğu sallandığını gördü. Stavro’nın gördüğü bir başka şey de, savaş düzenindeki Osmanlı ordusuydu. Stavro ömründe bu kadar çok askeri bir arada görmemişti. Bir mızrak ormanı. Kalkanlarla korunmuş süvariler. Yaya okçular. Akşam alacasında pahalı koşumları ışıl ışıl yanan seçme atlar üzerindeki süvariler. Kılıçlar; ve hepsinin ortasında, bayrağı ve atkuyruğu flamasıyla vali. Osmanlının valisi. En arkada yine mızraklar, atlar, develer. Stavro’ya binlerce ayaktan yükselen patırtı ve nal sesleriyle dağ taş titriyormuş gibi geldi. Bir avuç hakikat savaşçısı ne yapabilirdi bu devasa orduya karşı?</p>

  <p class="normal">— Geliyorlar! diye bağırdı Stavro.</p>

  <p class="normal">Ve verilen yanıtı duyamadı. Sultan ordusunu hücuma çağıran savaş davullarının gümbürtüsü tutmuştu yeri göğü.</p>

  <p class="normal">Stavro, hakikat savaşçılarının boğazlanışını görmemek için gözlerini yummak istedi. Ama tuttu kendini: Buraya onu gözlerini kapaması için değil, tam tersine gözünü dört açıp bakması için yollamışlardı.</p>

  <p class="normal">Sarp kayadaki savaşçılar, önce, düşmanın yüz adım kadar yaklaşmasına izin verdiler. Düşman atış menzillerine girince de, yağmur gibi taş ve ok yağdırmaya başladılar.</p>

  <p class="normal">Amaçları, atışlarıyla düşmanı vurmaktan çok, ona göz açtırmamaktı. Sonra hızla aşağı inip, ikinci taş setin geçiş yerlerine mevzilendiler. Atlı okçuların koruması altında bulunanlar da o yana seğirttiler.</p>

  <p class="normal">Sarp kayanın orası sessizdi şimdi. Osmanlı askerleri bir tuzaktan korkarak ilerlemekte acele etmediler. Sağa sola bir iki ok attılar, sonra ağır ağır ilerlemeye başladılar.</p>

  <p class="normal">Sarp kayanın ve onun ardındaki taş seddin korunmadığından iyice emin olunca, geçiş yerlerini kapatan tahta iskeleleri sürüyüp çektiler ve önce atlılarını, onların ardından da yaya gulamları ileri sürdüler.</p>

  <p class="normal">Bu arada, burayı tutan Gündüz’ün birliğine, ilk savunma hattını terk eden taş fırlatıcılarla okçulardan başka yüz de Türkmen katılmıştı. Daracık tutulan geçiş yerlerinden teker teker, üstelik de atlarını yan çevirerek geçmek zorunda kalan Osmanlı süvarilerini avlamaları hiç zor olmadı. Ama yine de düşman bitmez tükenmez bir biçimde geçiş yerine sokulmaya devam ediyordu: Müthiş öfkeliydi Osmanlı; üstelik de arkadakiler bastırıp duruyordu.</p>

  <p class="normal">Yaya gulamlar, birbirlerinin omuzları üstünde yükselerek duvarı aşmayı denedilerse de okçular, taşçılar ve Türkmenler için kolay birer av olmaktan öteye geçemedi bu çabaları.</p>

  <p class="normal">Yaralıların çığlıkları, küfürler, taşların altında ezilenlerden yükselen haykırışlar, at kişnemeleri, nal sesleri, kılıç-kalkan şakırtıları savaş davullarının gümbürtüsüne karışmış, müthiş bir uğultu halini almıştı. Hemen bütün Osmanlı ordusu, kurnazca düşünülmüş iki tahkimat arasında sıkışıp kalmıştı. Sapanın fırlattığı ilk kaya parçası da işte tam buraya düştü ve beş altı gulamı birden eziverdi.</p>

  <p class="normal">Stavro, dönüp sapana baktı. Kaya, olanca gücüyle gergi kolunu çeviriyordu. Kendisine yardımcı olan birkaç kişi vardı. Ancak bunlar öyle cılız, sıska şeylerdi ki, bütün iş Kaya’nın üzerindeydi. İlk taş fırlatılıp da kepçe boşalınca, iki Karaburunlu yeni bir taş yerleştirdiler kepçeye. Dmitri kolunu indirerek atış işareti verdi. Gergi halatları ıslıksı bir sesle boşaldı ve kocaman kaya parçası havada bir yay çizerek yine düşman askerlerinin tam ortasına düştü.</p>

  <p class="normal">Stavro sonunda anlamıştı hakikat erlerinin planını. Ama galiba Osmanlı da anlamıştı bunu. Yaya birliklerinin komutanı, gulam çavuşunu yanına çağırıp sapan silahının durduğu tepeyi gösterdi eliyle. Çavuş, adamlarını topladı, koşturmaya başladı. Çok geçmeden duvarı çevresinden dolaşarak aşan gulamlar tepenin dibine sindiler.</p>

  <p class="normal">Stavro hemen ağaçtan indi. Heyecandan eli ayağı titriyordu. Hatta, az kalsın ağaçtan tepe taklak yuvarlanacaktı. Doğruca sapana koştu. Sapan başında canlı bir faaliyet vardı. Dmitri Baba bağırıyordu:</p>

  <p class="normal">— Haydi kardeşler, hep beraber!</p>

  <p class="normal">Sapan kundağının bağlı olduğu kirişlerden birine sekiz kişi, öbürüne, ıkınmaktan kıpkırmızı kesilmiş Kaya tek başına asılmışlar, sapanın burnunu yukarı kaldırmaya çalışıyorlardı. Bu arada Savaşkan Teke’nin durmamacasına kamçıladığı katırlar da sapanı sola, Cevizlidere’ye doğru çeviriyorlardı. Düşmanın yeni mevzileneceği, hatta belki de çoktan mevzilendiği yerdi burası.</p>

  <p class="normal">— Ha gayret kardeşler! Ha gayret aslanlar! Beraaber!</p>

  <p class="normal">Sesini duyurabilmek için Stavro var gücüyle bağırdı:</p>

  <p class="normal">— Dmitri Dayı! Durumu anladılar! Buraya geliyorlar!</p>

  <p class="normal">— Kaç kişiler? dedi Dmitri de bağırarak.</p>

  <p class="normal">— On beş-yirmi kadar varlar. Ok, yay ve kılıçla silahlılar.</p>

  <p class="normal">— Korkma! Bırakmayız kendilerini.</p>

  <p class="normal">Bu sırada, Cevizlidere’yi gözlemekte olan Doğan’ın sesi duyuldu:</p>

  <p class="normal">— Dmitri Baba! Dmitri Baba! Osmanlılar!</p>

  <p class="normal">Eliyle aşağıyı gösteriyordu Doğan.</p>

  <p class="normal">— Haydi aslanlarım, göreyim sizi! Kardeşlerimizi zor durumda komayalım!</p>

  <p class="normal">Kaya, davudî sesiyle:</p>

  <p class="normal">— Hakikat bizimle! diye bağırdı.</p>

  <p class="normal">Ardından, öbürleri yinelediler:</p>

  <p class="normal">— Hakikat bizimle!</p>

  <p class="normal">Stavro, kendisine verilecek buyruğu bekleyerek öylece dikilip duruyordu. Ama Dmitri sapanla meşguldü: Sapan kundağının, yüzeyi pek de düzgün olmayan kayının üzerine sıkıca oturup oturmadığını gözden geçiriyordu. Bunun üzerine Stavro, hemen ordaki bir çalının altına gizlediği kırbasıyla torbasını kaptığı gibi, karşıya, Doğan’ın bulunduğu kayaya doğru atıldı.</p>

  <p class="normal">Ellerinden kaçmayı başaran Türkmenleri izleyen Osmanlı atlılarının ilerledikleri taşlı yol, sarp kayanın çevresini dolaştıktan sonra, sola, boğaza doğru kıvrılıyordu. Sağda, boğazın karşı yanını tutan tepe ise sanki ortadan ikiye yarılmıştı. Kurumuş bir dere yatağı geçiyordu burdan. Sık çalılar ve kızılımtırak sapkın kayalarla kaplıydı dere yatağı. Vaktiyle burdan akan suya Kızıldere denmesi de herhalde yatağını kaplayan bu kızıl kayalardan dolayıydı.</p>

  <p class="normal">Stavro, tam karşıda, Cevizlidere’yi Kızıldere’den ayıran ormanlık burunda bir hareket gördü.</p>

  <p class="normal">Atlı bir müfreze, burundan inip boğaz boyunca bu yana doğru ilerlemeye başlamıştı. İlerleyişleri hızlıydı, ama sanki yine de hareketlerinde, ilerde kendilerini savaş değil de şölen bekliyormuşçasına bir telaşsızlık vardı. Tümü de seçkin, cins atlara binmiş kalabalığın en ortasında, safkan bir Arap atının üzerinde, başında kocaman bir sarık, üzerinde işlemeli mavi kaftan bulunan biri vardı. Bu önemli kişinin az gerisinde gençten bir subay, sol yanında ise, yeşil-beyaz bayrak ve kızıl atkuyruğu taşıyan sancaktar vardı.</p>

  <p class="normal">Doğan, Stavro’nun kulağına eğilip:</p>

  <p class="normal">— Koş!, dedi. Dmitri Baba’ya valinin boğazda olduğunu söyle! Çabuk ol!</p>

  <p class="normal">Ama Stavro, Doğan’ın verdiği görevi yerine getiremedi. Gökgürültüsünü andırır, gitgide yaklaşan ve yaklaştıkça büyüyen bir gümbürtü koptu. Atlılar telaşla bir o yana bir bu yana atıldılar. Atlar kulaklarını kısıp, korkudan oldukları yere çöktüler. Valinin muhafız birliğinin üzerine karşı tepeden çığ gibi taş yağması ve askerlerin atlarıyla birlikte taşlar altında ezilmesi için bu bir anlık duraksama yetmişti. Yol üstüne düşen bir kayadan sakınmaya çalışan cins Arap kısrağı da, bacaklarına gelen ikinci kayadan kurtulmayı başaramadı ve devrilip kaldı. At, yana doğru devrilirken binicisini de altına almıştı. Stavro, adamın kocaman sarığının ta ötelere yuvarlanıp gittiğini gördü.</p>

  <p class="normal">Cevizlidere’nin en dar yerinde bir anda bir taş duvar yükselmesine neden olan taş yağmuru, aynı zamanda sultan atlılarını yaya gulamlardan ayırıvermişti. Bu arada Tektaş komutasındaki Türkmen akıncıları, savaş alanından ayrılan Gündüz komutasındaki yoldaşlarını da arkalarına alarak, altlarında dinlenmiş atlar, valinin uzun süredir önlerindeki Türkmenleri kovalamaktan bitkin düşmüş, ürkekleşmiş atlıları üstüne hücuma kalktılar. Osmanlı askerleri ustaca çarpışıyorlardı; ama şimdi bir de karşılarına savaşçı-köylüler çıkmıştı. Yolları üstündeki her taşın, her çalının gerisinden, ellerinde yabalar, oraklar, tırpanlarla fırlıyor, üzerlerine atılıp atlarından düşürüyor, vuruyor, kesiyor, öldürüyorlardı.</p>

  <p class="normal">Kızıl atkuyruğu sallanarak verilen işaret üzerine, akşam sislerine bürünmüş Kızıldere’nin fundalıkları arasına gizlenen yaya savaşçılar, yerlerinden fırlayıp Osmanlı yaya askerlerinin üstüne saldırdılar. Eli önde Dede Sultan, yalın kılınçtı. Kostas’la iki arkadaşı, Dede Sultan’ı geriden ve yanlarından koruyorlardı. Osmanlı saflarına yıldırım hızıyla daldılar.</p>

  <p class="normal">Osmanlı safları bozulmuştu. Yaya birliklerinin komutanı, gulam çavuşuyla birlikte, mızraklı askerlerini kayalığa doğru çekip bir savunma hattı oluşturma girişiminde bulundu. Ancak genç kumandan da, gulam çavuşu da göğüslerine saplanan birer okla oldukları yere yıkılıp kaldılar. Dereyi boğazdan ayıran ağaçlıklı buruna Dede Sultan, görevleri yalnızca Osmanlı kumandanlarını oklamak olan iki kundaklı okçu yerleştirmişti. Sapanı olduğu gibi kundaklı oku da kuran, bunu kullanacak olan okçuları yetiştiren, Dmitri’ydi.</p>

  <p class="normal">Güneş, dağın ardında yitmiş, boğaza hızla alacakaranlık çökmüştü. Dede Sultan’ın savaşçıları düşmanı çembere almışlardı. Safları bozulmuş Osmanlı askeri, perişan durumdaydı.</p>

  <p class="normal">Bu sırada Karaburunluların arkasında bir atlı göründü. Mızrağının ucunda kanlı bir sarık ve kesik bir kelle sallanıyordu. Kesik kelleyi taşıyan atlının iki yanında, sırayla ellerini ağızlarına götürerek bir şeyler bağıran iki atlı daha vardı. Doğan, ne dediklerini duyabilmek için kulak kesildi.</p>

  <p class="normal">— Kardeşler!.. Kardeşlerinize teslim olun!.. Osmanlının valisi cehennemi boyladı!.. Hakikat bizimle!.. Teslim olun kardeşler! Bunu size ben söylüyorum: Ben, Tanrıvermiş!.. Ben, Gulam Haydar.</p>

  <p class="normal">Dede Sultan’ın savaşçıları bir adım gerilediler. Çarpışma durdu. Gulamlardan önce biri, sonra bir başkası, derken hepsi, silahlarını, kalkanlarını attılar, ellerini kaldırıp teslim oldular.</p>

  <p class="normal">— Teslim oluyorlar, diye bağırdı Doğan. Beni duyuyor musun, Dmitri Baba, Osmanlılar teslim oluyorlar!</p>

  <p class="normal">Doğan, dönüp arkasına baktı ve donakaldı.</p>

  <p class="normal">Sapandan, düşman üzerine bir süredir taş atılmıyordu. Doğan bunu, düşmanın teslim olmasına bağlamıştı. Oysa şu anda gördüğü sahne bambaşkaydı: Sapanın yanında müthiş bir boğuşma sürüyordu.</p>

  <p class="normal">Kaya, uçurumun kıyısına dek sürdüğü üç gulamla tek başına çarpışıyordu. Tek elindeki hafif Moğol kalkanıyla gulamların arada bir yöneltebildikleri saldırıları püskürtürken, öbür elindeki zincirli gürzü başının üzerinde hızla döndürüyordu. Gürzün dönüşünden ıslık sesine benzer keskin bir ses çıkıyordu. Sapanın gerisinde, bacaklarını karnına doğru çekerek kıvrılıp kalmış biri görülüyordu; Savaşkan Teke’ydi bu; iki eliyle birden karnına saplanmış bir mızrağı tutuyordu.</p>

  <p class="normal">Dmitri, iki sapancıyla birlikte, sırtını sapanın kundağına vermiş, horoz gibi üzerlerine üzerlerine sıçrayan altı Osmanlı askerine karşı kendini savunuyordu. Omzundan kan akıyordu Dmitri’nin.</p>

  <p class="normal">— Vali öldü! Teslim olun!</p>

  <p class="normal">Gulamlardan biri sese dönünce, Dmitri kılıcıyla bir hamlede işini bitiriverdi. Öbürleri de kendiliklerinden silahlarını atıp teslim oldular.</p>

  <p class="normal">Kaya ise küfürler savurarak, başının üzerinde gürzünü çevirip duruyordu. Osmanlılardan biri yerdeydi. Öbür ikisi de bir yandan kalkanlarıyla kendilerini savunmaya çalışırlarken, bir yandan da aman diliyorlardı.</p>

  <p class="normal">— Teslimiz!</p>

  <p class="normal">Ama Kaya’nın onları duyduğu yoktu. Gözü dönmüş bahadırı durdurmayı Dmitri de denedi:</p>

  <p class="normal">— Kaya, dur! Teslim oldular!</p>

  <p class="normal">Ama yine duymadı Kaya. Ya da duymak istemedi. Her iki düşman askeri de korkunç çığlıklarla uçurumun karanlıklarına yuvarlanana dek gürzünü savurmayı sürdürdü.</p>

  <p class="normal">Sonra durdu. Gürzünü fırlatıp attı. Kalkanını çıkardı. Hemen yaralı dostunun yanına koştu. İki büklüm olmuş cılız bedene saplı mızrağı çıkaracak oldu. Ama yaralı, bakışlarıyla durdurdu onu. Bembeyaz olmuş dudakları kımıldadı:</p>

  <p class="normal">— Tilkinin dönüp dolaşıp... Geleceği yer... Kürkçü dükkânı... Talihli sayıyorum ben kendimi... Hakikat uğruna... Sesi kesildi. Zoraki bir gülümseme yüzünde donup kaldı.</p>

  <p class="normal">Yardım aranıyormuş gibi iki yanına bakındı Kaya. Yanı başında duran Doğan’ı gördü. Tostoparlak olmuş, gözlerini başka yana çevirmişti çocuk.</p>

  <p class="normal">Az sonra fundalıkların arasından Dmitri çıkıp geldi. Kucağında Stavro vardı. Çocuğun kolları cansızca iki yana sallanıyordu. Yüzü geriye, sırtına dönüktü; başını kesmişler de ters dikmişlerdi sanki.</p>

  <p class="normal">Kaya, pençeyi andıran kocaman elini Doğan’ın omzuna koydu.</p>

  <p class="normal">— Gördün mü başımıza geleni, kardeşlik! Öksüz kaldık işte!</p>

  <p class="normal">Doğan karşılık vermedi. Dili tutulmuştu sanki. Bahadırın yanaklarından gözyaşları süzülüyordu.</p>

  <h3 class="ortayazi1" id="calibre_toc_45">III</h3>

  <p class="normal">Putataparların, elinde çelenk tutan kanatlı bir kadın olarak tasvir ettikleri “zafer tanrıçası” sunmamıştı bu zaferi onlara; kanla, gözyaşıyla kendileri kazanmıştı. Geceyle beraber: Dağları ve ormanları, yaşayanları ve ölüleri, sağlamları ve yaralıları serin karanlığıyla saran geceyle.</p>

  <p class="normal">Hayvan leşleriyle, ölülerle dolu şu ürpertici dağ boğazından bir an önce çıkıp gitmek arzusuyla doluydu bütün yürekler. Ama kesin buyruk verilmişti: Osmanlının muhtemel herhangi bir tuzağına karşı, sabaha dek herkes gözünü dört açacaktı.</p>

  <p class="normal">Gerekli görülen yerlere nöbetçiler yerleştirildi ve herkes, seçme hakkı olmaksızın, geceye nerde yakalandıysa, orda uzandı kaldı. Gecenin bütün kıpırtılarına, hışırtılarına, yaralılardan yükselen çeşitli dillerdeki yakınmalara ve küfürlere kulak kabartıldı; bu arada pek çok yoldaşın, kardeşin tanıdık sesleri yankılandı.</p>

  <p class="normal">İlkyaz yıldızları, karanlık gökyüzünde beyazımsı ışıklarıyla pırıl pırıldılar. İki yandaki tepelerde, boğazda, kurumuş dere yatağında yakılan ateşlerin bazen harlayarak yukarı atılan, bazen boğulup geri çekilen kızıl alevleri, gökyüzünün sessiz pırıltılarına yerden karşılık verir gibiydi.</p>

  <p class="normal">Sapanın bulunduğu tepede Kaya üzüntüden kahroluyordu. Sırtını sapan kundağına dayamış, gözleri ateşte, dalıp gitmişti. Tebriz’deydiler. Haksız yere, birini öldürmekle suçlamışlardı kendisini. Oysa, öldürdüğünü söyledikleri adamın yüzünü bile görmemişti. Suçluları yakalamada ne denli becerikli olduğunu göstermek isteyen karakol çavuşu, eline ilk geçen adamı suçlu diye tutuvermişti. Dil bilmeyen, arkası olmayan bu tutuklu, garip Kaya’dan başkası değildi. Kader arkadaşı Savaşkan Teke, ölen adamın yanında bulunduğu söylenen hançeri kendisinden eline alıp şöyle bir tutmasını istememiş olsaydı, bu badireden kurtulması olanaksızdı Kaya’nın. “Gördüğünüz gibi, efendim,” demişti Savaşkan Teke, “bu hançer bu adama ait olamaz. Çünkü kabzası avucunun içinde kaybolup gitti; elinde nerdeyse çakı gibi duran bu hançerle kimseyi öldürmüş olamaz bu adam!” Birlikte çok ülkeler gezmişler, çok belalar atlatmışlardı. Hak, hakikat diye düştükleri yollarda nice bin insanla karşılaşmışlar ve en sonunda Dede Sultan’ın müridi olmuşlardı. Ve işte şimdi, amaca böylesine yaklaşmışken, bir ahmak gulamın silahıyla ölüvermek! Onu kalkanıyla mızraktan korumak istemişti Kaya, ama koruduğu kendisi olmuştu. Ah, Teke, Teke! Kimsenin bilmediği bir de insan adın vardı senin. Kaya kardeşinden başka kimsenin bilmediği! Müslim... Müslim...</p>

  <p class="normal">Bakışlarını Doğan’a çevirdi. Anasının göğsünde yumaklanan bir bebecik gibi, Kaya’ya sokulmuş, başı onun koltuk altında, uyuyordu. Bir iki kez inlemiş, ürpermiş, uyanır gibi olmuştu, ama sonra yine uyumuştu. Düşünde bir teknede, balık avında görmüştü kendini. İki yana sallanıp duruyordu kayık; nerdeyse karanlık sulara gömüleceklerdi. Sağında bir balıkçı, solunda Stavro, sulardan ağ çekiyorlardı. Işıl ışıl, yıldız yıldızdı karanlıkta ağ. Çekiyorlar çekiyorlar, teknenin içine alıyorlardı ağı. Ama ağda balık yerine bir ceset vardı. Başı ters dönmüş, korkunç bir ceset. Ve Stavro kendi cesedine bakıyordu. Tıpkı az önce Doğan’ın ona baktığı gibi. Işıltılı, kumral saçlar, mavi gözler... Evet, her şeyi burdaydı Stavro’nun ama kendisi yoktu. Peki ama nerde Stavro? Demin burdaydı, şimdi yok...</p>

  <p class="normal">Ürperdi Doğan. Gözlerini açtı, hiç kırpmadan ateşe dikti. Beyni keçeleşmiş gibiydi. Sapanın öbür yanına da Dmitri uzanmıştı. Yaralı omzu üzerinde dönerken kesik kesik iniltiler koparıyordu.</p>

  <p class="normal">Düşünceleri tek bir noktaya takılıp kalmıştı. Böyle mi olmalıydı her şey? Devriyelere güvenmişti; oysa Osmanlıların Rum geline ettiklerini görünce her şeyi unutuvermişlerdi. Sonuçta da, arkadan dolaşarak buraya sapana gönderilen gulamları gözden kaçırmışlardı... Kendisi de çocuğu koruyamamıştı. Sonuçta garip derviş acılara gömülmüştü... Ve bütün bunlar bir dangalak kadın yüzündendi.</p>

  <p class="normal">Neymiş, yaşlı anasına yazık değil miymiş? Onun için de köyde, onunla birlikte kalacakmış! Peki aslan gibi kocana ve o Türkmen yiğide yazık olmadı mı? Bu kadın milletinin aklı bu kadardır işte! Gündüz Alp de ne demeye gönderdi o Türkmen yiğitle Rum delikanlıyı köye, anlamadım? Ölüme gönderdiğini bilmiyor muydu bu iki gencecik insanı?</p>

  <p class="normal">Dmitri birden, bu düşüncelerinden de, öfkesinden de utandı. Kendisi üzerine düşenleri yapmamış, suçu başkalarına yüklüyordu! Gündüz Alp gençleri ölüme değil, ölümün elinden can kurtarmaya göndermişti.</p>

  <p class="normal">— Ey Kutsal Bakire ve ey Peygamber Muhammed! Ne olur bana arka çıkın, koruyun beni! Biliyorum, hakikat uğruna ölenlerin yeri cennettir, ama...</p>

  <p class="normal">Birden, on küsur yıl önce, Abdüsselâm’la birlikte Sakız’da Şeyh Bedreddin’i dinledikleri günü anımsadı. Ne diyordu öğretmen: “Ölülerin dirilmesinden murat cahillerin anladığı değildir. Kitaplarda bildirilen ve dillerde dolaşan cennet, huri, köşkler, ağaçlar, yemişler, kevserler, cehennem, eziyet, ateş ve benzerlerinin anlamları da cahillerin anladığı gibi değildir. Bunlar ruhlar alemine ilişkin kavramlardır. Öbür dünya adı da verilen ruhlar alemi var olmaya vardır, ama bu dünyadadır o, şu gördüğümüz, dokunup duyduğumuz dünyadadır; çünkü ruhlar alemi, görülen dünyanın zatından başka bir şey değildir.”</p>

  <p class="normal">Peki, sonuç ne? Ne olacak: Eğer cennet ve cehennem, görülen dünyadan başka bir yerde değilse, hakikat uğruna ölenlerin yerlerinin cennet olacağına ilişkin sözleri su katılmamış bir dangalaklığın ürünüydü, o kadar!</p>

  <p class="normal">Birden dehşete kapıldı Dmitri. Beyni keçeleşti sanki.</p>

  <p class="normal">Tıpkı küçük Doğan’ın, ölümün gizemi karşısındaki bozgununa benzer bir bozgunla kafası duracak gibi oldu.</p>

  <p class="normal">Karaburun’da ise, aynı yıldızlı göğün altında Molla Kerim, karanlık avluyu bir uçtan öbür uca arşınlayıp duruyordu. Kasabada bütün evlerin ışıkları yanıyor, kimseler uyumuyordu. Hıristiyanların ufacık şapelinde mumlar yanıyor, birileri hıçkıra hıçkıra ağlıyordu. Sağdan soldan kadın sesleri duyuluyordu. Bu alışılmadık gece görüntüsünden ve seslerden şaşkına dönen köpekler havlayıp duruyorlardı. Konuk odasından Satı’nın kopuzunu tıngırdattığı duyuluyordu; yaşlı âşık, boğuk bas sesiyle, hakikat savaşçıları için düzdüğü destanı okuyordu.</p>

  <p class="normal">Gündüz Alp’in ulağı Karaburun’un daracık sokaklarını uğuldatan nal sesleriyle gelip de, kasabada kalan herkesin korkuyla, umutla beklediği haberi ilettiğinde Molla Kerim’le Abdüsselâm sımsıkı kucaklaştılar.</p>

  <p class="normal">— Mübarek olsun!</p>

  <p class="normal">— Mübarek olsun!</p>

  <p class="normal">Ulak, tere batmıştı; baştan ayağa toz içindeydi. Sıtmalıymışçasına gözleri yanıyor, dudakları titriyordu. Bir iki yudum su içtikten sonra, tıkanarak, öksürerek olup bitenleri anlatınca, Karaburunlular, Cevizlidere’de kazanılan zaferin bedelinin ne olduğunu anladılar.</p>

  <p class="normal">Az önce sevinçle kabaran yüreğine bir ok yemiş gibi oldu Molla Kerim. Yürek sızısını bedenin hareketiyle dindirmek, düşünceyle dizginlemek için karanlık avluya çıktı.</p>

  <p class="normal">Ama sözcükler, güz rüzgârı önündeki kuru yapraklar gibi, hışırtılarla birbiri ardınca uçuşuyordu. Tek bir söz, atasözü, durmamacasına çınlıyordu kulaklarında: “Kanı kanla yumazlar...” Kan değil, adalet istiyorlardı onlar. İnsanı insana düşüren her şeyin yok edilmesini istiyorlardı. Zulmün ve baskının tekerleğini durdurmak, sonra... Hakikate giden yolda her adımın demek böyle ağır bir bedeli olacaktı? Demek adalet inancıyla ışımış başlar, Osmanlının kılıcı altına böyle sessizce uzanacak ve birbiri ardınca yuvarlanıp gideceklerdi? Demek böyle ödenecekti anlamanın bedeli: Hayatla, canla? Peki, sen ne sanıyordun Molla Kerim? Nasıl ödenecek sanıyordun? İyi ama, adalet cevahir terazisiyle tartılmalı, oduncu kantarıyla değil... Kanı kanla yumazlar...</p>

  <p class="normal">Uzak saz tıngırtısı. Satı’nın boğuk bas sesi. Köpek havlamaları. Aydınlık pencereler. Yukarda pırıl pırıl yıldızlar.</p>

  <p class="normal">Ama yıldızların ışığı da, yakılan ateşlerden yükselen alevler de, Osmanlı valisinin donuklaşmış gözlerinde yansılanmıyordu artık. Kızıldere’de yere dikilmiş bir mızrağın ucundaydı valinin kafası ve dikkatle bakıldığında, rüzgârla belli belirsiz sallandığı görülüyordu.</p>

  <p class="normal">Osmanlı ordusunda yaya gulamken hakikat savaşçılarının saflarına geçen Tanrıvermiş’in gözleri, arada bir bu kesik başa kayıyordu.</p>

  <p class="normal">Tam dört yıl, korktuğu için değil, vicdanı öyle emrettiği için beyine sadakatle hizmet etmişti Tanrıvermiş. Doğrusu, beyi de onun kadrini bilmiş, cesaretinden, sadakatinden dolayı onu onurlandırmış, ödüllendirmişti. Ama ne zaman ki Dabbey köyü muhtarını ilmikte sallanır görmüştü Tanrıvermiş, ne zaman ki bu dini bütün ihtiyara, arka çıkması için önünde diz çöküp yalvardığı Mehmed Beyin, kayınpederine böylesine acımasız bir cezayı reva görenlerden biri olan Yeme Yanında Yat lakaplı mollayı eskiden olduğu gibi, değerli bir konukmuşçasına ağırladığını duymuş ta yüreğine nefretin tohumları düşmüştü. Valinin buyruğuyla Tanrıvermiş’in köyü yakılırken, köyün bütün erkekleri kılıçtan geçirilirken Mehmed Bey köylülerine ne sözle, ne eylemle arka çıkmıştı. Nefret, artık Tanrıvermiş’in tüm varlığını kaplayan tek duyguydu. Öldürülen kardeşlerinin, köylülerinin kanı her gün, her saat öç almaya çağırıyordu onu. Böylece Tanrıvermiş, canını tehlikeye atarak, dağlarda Doğan’ın adamlarını arayıp bulmaya, Dede Sultan’ın müridleriyle buluşmaya başladı. Bazen Menemen’de, Yahudi bir ayakkabıcının işliğinde, bazen İzmir’de Rum bir berberin dükkânında, bazen de Ayasuluğ’da bir cami avlusunda gerçekleşiyordu bu buluşmalar. Sonunda, çok iyi anlaştığı iki arkadaşının da yardımıyla, Yekli yakınlarındaki ormanda, müfreze çavuşlarını tepeleyip, elli gulamı hakikat savaşçılarının saflarına geçirmeyi başarmıştı. Ve bütün bu süre içinde, hayatında korku nedir bilmeyen, gözünü kırpmadan tehlikenin üzerine üzerine giden Tanrıvermiş, “Dökülen kan yerde mi kalacak? Dünya gözüyle öcümün alındığını görmeyecek miyim?” korkusuyla kıvranıp durmuştu.</p>

  <p class="normal">Tanrıvermiş, gözlerini yukarı kaldırdı. O da nesi! Valinin kesik başı kendisine selam vermişti! Bu yetmezmiş gibi, itoğlu it, bir de pis pis sırıtmıştı! Nicedir yüreğini yangın yerine çeviren öfke ateşinin içinde yeniden harladığını duydu Tanrıvermiş.</p>

  <p class="normal">Önemli miktarda savaş araç ve gereciyle pek çok tutsak ele geçirilmişti savaşın sonunda. Tutsaklar arasında Dabbey köyü muhtarının ölüm fermanının altında mührü bulunan Hacı Şerafeddin de vardı. Tanrıvermiş bunu öğrenir öğrenmez soluğu Dede Sultan’ın yanında aldı:</p>

  <p class="normal">— Senden, çocuklarımın dedesinin katilini istemeye geldim, Dede Sultan! Konuşurken sesi titriyordu. Rica etti, olmadı. Hakikat savaşçıları için yaptığı hizmetlerden söz etti, olmadı. Molla Şerafeddin’in iğrençliklerini sayıp döktü, olmadı. Tek bir şey söyledi Dede Sultan:</p>

  <p class="normal">— Bütün bu söylediklerini ben de biliyorum.</p>

  <p class="normal">— Madem biliyorsun, diye haykırdı Tanrıvermiş, kanlımı teslim et bana! Teslim et ki, adaletin egemen olduğu şu topraklar üzerinde de hakkımı kılıçla almak zorunda kalmayayım!</p>

  <p class="normal">Yanaklarından yaşlar süzülüyor, hiç farkında olmadan, kılıcının kabzasını sıktıkça sıkıyordu. Dede Sultan’ı bir an bile yalnız bırakmayan Kostas, kılıcına davranıp öne fırlayacak oldu, ama Dede Sultan kolunu uzatıp onu durdurdu.</p>

  <p class="normal">— Hak aramak için yürek ateşli, ama kafa sakin olmalı insanda. Her belanın başı öfkedir, diye boşuna söylenmemiştir. Hakkını alacaksın, Tanrıvermiş kardeş. Yalnız bir şey var: Bu adamın elimizde olduğunu bir tek senle ben değil, bütün kardeşlerimiz bilmeli. Ola ki, bu mollada onların da hakları vardır.</p>

  <p class="normal">Eh, Dede Sultan, sen şimdi bu sözlerle beni kandırdın öyle mi? Baksana, ölü bile alay ediyor halimle. Yarım kalmış iş, kuyruksuz kısrak gibidir, demiş atalarımız. Ama devran ne gösterir, hiç belli olmaz! Kanlımızdan öcümüzü başkalarının alması gibi bir utanca hiç katlanırlar mıydı atalarım?</p>

  <p class="normal">Tanrıvermiş, ateşe yeni kesilmiş bir kök yeşil çalı fırlattı. Genzi yakan, beyazımsı bir duman kapladı ateşin üstünü. Yıldızlı gökyüzünü bile görünmez etti yükselen yoğun duman. Ve Tanrıvermiş’e bu dumanlar, Mehmed Beyin Birgi’deki konağından yükseliyormuş gibi geldi. Mehmed Beyin kendisi, konağının değişmez konuğu Molla Şerafeddin Beyin söyleşi dostu Tabip Hızır dumandan tıkanarak kendilerini bir oraya bir buraya atıyorlardı. Sayrıları sağaltmıyormuş artık tabip beyimiz! Beylerden başka kimin işine yarar onun bilginliği, bilgeliği? Varsın, kitaplarıyla birlikte o da yansın bey konağında! Hem o kitapların içinde yalandan başka bir şey yoktur. Beylerin çıkarlarına yönelik şeylerdir hepsi... Bey çıkarı demek, yoksul kanı demek. Suya dayanma, beye inanma! dememişler boşuna.</p>

  <p class="normal">Tanrıvermiş, bu sözün anlamını ancak şimdi anlayabiliyordu. Ama artık ne yapacağını, nasıl davranacağını da çok iyi biliyordu. Hem de hiç zaman yitirmeksizin yapacaktı ne yapacaksa... Kimselerin hükmünü, onayını beklemeden...</p>

  <p class="normal">Çalıların karanlığında bir gece kuşunun kesik kesik öttüğü duyuldu. Karanlıkta bir ateşten öbür ateşe yürüyüp duran Dede Sultan ürperdi; durdu. Kendisini bir gölge gibi izleyen Kostas’la arkadaşı da durdular. Kuşun çığlığı, yavaş yavaş katı bir sessizliğe bürünen geceyi yırtıvermişti. Yeniden dört bir yandan kımıltılar, sızlanmalar, inlemeler, mırıltılar, dualar, küfürler duyulmaya başlandı.</p>

  <p class="normal">Dede Sultan, kundaklı okla vurulan Osmanlı yaya birliklerinin komutanını anımsadı yeniden. Askerler, ayağından yeşil, sahtiyan çizmelerini çıkarırlarken gözlerini açmış ve ölmeden önce bir dileği olduğunu, önderlerini görmek istediğini söylemişti. Hemen yanı başında yanan ateşin ışığında Dede Sultan’ın gözlerine uzun uzun baktıktan sonra da son gücünü toplayarak:</p>

  <p class="normal">— Başınızda deneyimli bir savaşçının bulunduğunu anlamıştım, demişti. Ama kırk yıl dursam aklıma gelmezdi bunun sen olduğun.</p>

  <p class="normal">Dede Sultan, gönüllü olarak katıldığı Saruhan Beyinin müfrezesinde ne uğruna olduğunu bilmeden, önünü sonunu düşünmeden kılıç salladığı günleri ve o sıralarda birlikte olduğu azapı hayal meyal hatırlayabildi. Yirmi yıl geçmişti o kılıç arkadaşlığının üstünden ve şu anda hangi koşullar altında karşılaşıyorlardı!</p>

  <p class="normal">Can çekişen subay, sözlerini sürdürdü:</p>

  <p class="normal">— Allahın sizin yanınızda olduğunu hissediyordum. Sen kazandın, Mustafa!</p>

  <p class="normal">— Ben kazanmadım, adalet kazandı!</p>

  <p class="normal">Yaralı, peki senin dediğin olsun, anlamında elini cansızca salladı. Sözlerini sürdürdü:</p>

  <p class="normal">— Ummadık taş baş yarar... Unutma...</p>

  <p class="normal">Öksürdü. Ağzından kan boşandı. Gözleri yıldızlı göğe çevrildi. Ve öylece kaldı.</p>

  <p class="normal">Dede Sultan sertçe döndü, geldiği yöne doğru yürümeye başladı. Haksız bir dava uğruna vurulup ölen bu iyi yürekli askere acıyordu. Ama, daha kendi ölülerini gömememişken ve şu anda yaşıyor olmalarına karşın, aldıkları ağır yaralardan pek çok kardeşleri sabaha çıkamayacakken, kimsenin, yüzünde bir düşman askeri için duyduğu acıyı fark etmesini istemiyordu.</p>

  <p class="normal">Oysa kimi ölüp gitmiş, kimi ağır yaralı şu insanlar, aklın ve ruhun pırıltısını yansıtan yüzleriyle daha dün canlı, kıpır kıpırdılar, enerji, güç doluydular. Şimdiyse paramparça olmuş bedenleriyle, putataparların ağaçlardan oydukları putlar gibi karanlık göğün altında kımıltısız yatıyorlardı.</p>

  <p class="normal">Bir zamanlar babası Gümlü’nün kendisine söylediği bir söz vardı: “Allah seni son zaferden, –kendi kendine karşı kazanacağın zaferden– korusun!” O sıralar hiç üzerinde durmadığı bu sözün anlamını ancak, kendisine düşman diye gösterilenlerin üzerine düşüncesizce kılıç üşürmekle geçen uzun yıllardan sonra anlayabilmişti. Ve kılıcını yere sapladığı gibi Bedreddin’e gitmişti. Birlikte beylerin baskı ve zulmüne karşı ayaklanmışlardı.</p>

  <p class="normal">Ve işte bir kez daha elinde derviş asası ve sadaka maşrapası yerine kanlı yatağanı vardı. Yoksa baskı ve zorbalığı yok etmenin tek yolu yine baskı ve zorbalık mıydı?</p>

  <p class="normal">Bunca yıldır savaş alanlarında nice kan, ölüm görmüş Börklüce Mustafa, ömründe ilk kez, son zaferi –kendine karşı kazanacağı zaferi– arzulamayan bir komutanın omuzlarına çöken o tarifsiz sıkıntıyı duyuyordu.</p>

  <p class="normal">Karanlığın içinde hırıltıyı andırır umutsuz inlemeler duyuluyor, ateşin yakınında gölgeler oynaşıyordu. Börklüce, arkası ateşe dönük, bakışları gökyüzünde, öylece, duruyordu. Sapanın bulunduğu tepede ve boğazla Kızıldere arasındaki ormanda yanan ateşler ortalığı belli belirsiz aydınlatıyordu. Parlaklığını yitirmiş, açık ağzı yukarda, solgun bir Ay, ağaçların gerisinden iple çekiliyormuş gibi ağır ağır çıkıyordu.</p>

  <p class="normal">Yarın ne diyecekti? “Adalet uğruna şehit düşenler” ölümsüzlüğe erdiler. Hepsinin yeri, cennettir.” Ve ölenlerin anaları, babaları, karıları, çocukları, sevdiklerinin cennet bahçeleri içinde ebedi saadete ereceğini öğrenmekten avuntu duyacaklardı. Ama Börklüce Mustafa için, Bedreddin müridleri için böyle bir avuntu yoktu. Okuma yazmayı bir kez öğrendin mi, artık unutamazsın. Eyleme geçmek üzere Karaburun’a gelirken kendisine verdiği kitabında, “Varidat”ında ne diyordu öğretmen: “Bir anlamda, bütün başlangıçlar bu dünya, bütün sonlar ise öbür dünya diye adlandırılmıştır. Öbür dünyadaki cennet, yapıp eylediklerimizin sonucudur, onların bu dünyada hatırlanmasıdır.” Şu dünyadaki suretimizle bir diriliş, düşünülemez.</p>

  <p class="normal">Öyleyse, yarım akıllıların anladıkları anlamda bir ölümsüzlük yok. Cevizlidere’de şehit düşenler, kişilikleri ve yapıp eyledikleri hatırlandıkça yaşayacaklar. Onların ölümsüzlükleri, hakikatin kendisindedir...</p>

  <p class="normal">Bir at acıyla, uzun uzun kişnedi. Ona bir başkası, sonra bir başkası karşılık verdi.</p>

  <p class="normal">Düşman saflarında karşısına çıkan eski silah arkadaşına duyduğu acıma, yeniden yüreğini sızlattı Börklüce’nin. Ölüm, yalnızca bedenin dağılması, unufak olması değil, aynı zamanda varlığın yok olmasıydı, ki belki de cehennem denen şey de özünde buydu. Ölümün bu anlamından kaynaklanıyordu Mustafa’nın dostuna acıması. Ölmeden önce uyarmak istemişti sanki kendisini? Bir şeylerden, birilerinden sakınmasını istemişti? Kimden sakınmalıydı?</p>

  <p class="normal">Vali seni ciddiye almadı ve bunu canıyla ödedi, dikkat et ve sen de aynı yanlışı yineleme... Bunu mu demek istemişti? Hayır, herhalde daha başka bir şeydi söylemek istediği... Hazırlıklı ol: Gelecek sefere her şey daha başka olacak... Gelecek sefer..? İyi ama, o zaman iki bin kişi değil, yirmi bin kişi, kırk bin kişi olacak Mustafalar! Üstelik de başlarında öğretmenleri, hakikat münadisi Şeyh Bedreddin olacak!</p>

  <p class="normal">Mustafa bu on binleri canlandırdı gözünde, önlerinde açılan yolları, kentleri görür gibi oldu... “Allah sizin yanınızda!” Eski silah arkadaşının can çekişirken söylediği en önemli söz buydu galiba. Herkesin inanacağı bir sözdü bu.</p>

  <p class="normal">Derinlemesine düşünmeyi bilmeyenler için, zafer nerdeyse, hakikat de ordadır!</p>

  <p class="normal">Zaferin kendilerine nasıl bir erk verdiğini şimdi anlıyordu Mustafa. Yeniden babasının sözü geldi aklına: “İnsanlar üzerinde egemenliğini sürdürebilmen için, kendinin insan olduğunu unutman gerekir.”</p>

  <p class="normal">Hayır, baba, öyle bir egemenlik peşinde değiliz biz. Gerçek egemenlik, insanların yüreklerinde kurulan egemenliktir. İyi ama, yürekler nasıl kazanılacaktı? İnsanların önemsiz şeylere değer vermek, önemli şeyleri ise önemsiz bulmak gibi bir özellikleri vardı. Hayır, o on binler hakikat için değil, çıkarları için, başarı için, daha güzel bir hayat için geleceklerdi. Kim bilir, öç için gelenler de olacaktı belki, güzel Tanrıvermiş gibi. Peki, sen onların yüreklerini hakikat yönüne çevirebilecek misin bakalım? İyi ama, tek başına üstesinden gelinebilecek bir iş değil ki bu.</p>

  <p class="normal">Neden tek başına olasın ki? Abdüsselâm yok mu, Dmitri yok mu? Molla Kerim, Gündüz yok mu? Artık eskisi gibi değiliz, çoğuz. En önemlisi de, öğretmen de bizimle olacak bundan böyle. Yakında görüşeceği öğretmenini düşünmek bile Mustafa’nın yüreğinin vuruşlarını sıklaştırmaya yetti.</p>

  <p class="normal">Başını kaldırdı. Gök baştan sona yıldıza kesmişti. Altı ay kadar önce, Cuma dağlarındaki sığınağının mazgal deliklerini andırır küçücük pencerelerinde de ışıyan yıldızlar değil miydi bunlar? Birden dudaklarının kımıldadığını ve bir fısıltı gibi Gülsüm diye seslendiğini fark etti. Gülsüm’ün sımsıcak bedeni bedenine yapışmış gibi sanki, tüm varlığını bir ateşin kapladığını duydu. Ve yıllar sonra ilk kez yüreğinde korku denen şeyin tedirgin kımıltıları: Ya başına bir şey gelirse Gülsüm’ün? Herkesin önünde Gülsüm’e kadınım demeli, onun, eşi olduğunu söylemeliydi.</p>

  <p class="normal">Evet, muhakkak yapmalıydı bunu... İsterse, hakikat bacıları başının, zapt olunmaz Hatçe Hatunun müfrezesine de katılabilirdi Gülsüm... Onun Gülsüm’ü...</p>

  <p class="normal">Yüreği bir yandan ölenler için yanarken, bir yandan da öğretmenlerinin yüzünü kara çıkarmadıkları için sevinçle dolan Börklüce Mustafa’nın, Şeyh Bedreddin’in bu sadık savaş arkadaşının, anlamını daha yeni yeni kavramaya başladığı zaferden sonra, ilkyaz göğü yıldızlarının ışıttığı, cesetlerle dolu savaş alanında dolaşırken düşündükleri, düşledikleri, kendi kendisiyle tartıştıkları işte bunlardı. Düşünülmesi gereken başka şeyler de vardı elbet, ama bunlara sonra sıra gelecekti: Gün ışıyıp da ölüleri için ağıtlar yakarken; ele geçirdikleri silahları inceler ve tutsakları sayarken; Şeyhoğlu Satı, meydanlarda hakikat savaşçıları için düzdüğü destanları okurken; yıkılan köylere yapı ustaları gönderirken ve dünyanın dört bir yanına ulaklar çıkarırken.</p>
</body>
</html>
