<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/main.css" rel="stylesheet" type="text/css"/>
</head>

<body>
  <h3>ON DOKUZ<br/>
  <br/>
  Şimdi Silah Tacirleri Palazlansın...</h3>

  <blockquote class="ilk">
    <p><span style="font-variant:small-caps;">Lady Britomart:</span> Bu meselede hiçbir ahlaki sorun yok, Adolphus. Gayet basit: Haklı ve doğru davası olan insanlara top tüfek satmalı ve yabancılar ve suçlulara satmayı reddetmelisin.</p>

    <p><span style="font-variant:small-caps;">Undershaft</span> (kararlı bir şekilde): Hayır: hiçbiri değil. Bir silah tacirinin gerçek inancını taşımalısın... Dürüst fiyat veren bütün adamlara, kişilere veya ilkelere takmadan silah vermek: aristokrata da cumhuriyetçiye de, Nihiliste de Çar'a da, Kapitaliste de Sosyaliste de, Protestan'a da Katolik'e de, hayduta da polise de, siyah adama da beyaz adama da sarı adama da, bütün çeşitlere ve koşullara, bütün milletlere, bütün inançlara, bütün hasımlara, bütün davalara ve bütün suçlara silah vermek...</p>

    <p class="r mt1"><span style="font-variant:small-caps;">George Bernard Shaw</span>, <i>Major Barbara,</i> III. Sahne</p>
  </blockquote>

  <p>Abu Dabi Havaalanı'nın yakınındaki 10 metrekarelik fuar tanıtım merkezine girmeden hemen önce, parşömen kâğıda özenle basılmış bir davetiye alıyorum. "Ekselansları Tümgeneral Şeyh Muhammed Bin Zayid El-Nahyan'ın" diye başlayıp devam ediyor: "ve Gantut Yarış ve Polo Kulübü'nün Başkanı Ekselans Şeyh Felah Bin Zayid El-Nahyan himayesinde, akşam yemeğini müteakiben 19.30'daki İdeks El-Basti Polo Tumuvası'nın Finali'ne davetlisiniz... Resmi Kıyafet." Güvenlik kapısından geçtikten birkaç dakika sonra ipekten zarif bir İran halısı (hatırlıyorum, Kum işi) ve gayet uygun fiyattan Arap işi bakır kapkacaklar ve cezveler satmaya çalışıyorlar bana. İlkbaharın ilk günleri, hava sıcak, içeride çay stantları ve mor-sarı-yeşil çiçekler var. Araplar beyaz entarileriyle vakur, Batılı ziyaretçiler koyu mavi takım elbiseli ve kravatlı, eşleri parlak, vücuda oturan elbiseler içinde, çoğunun kafasında, şu mor tüylü ve yapma çiçekli aptal yarış şapkalarından var. Bazı bayanlar iç geçire geçire, altın bilezikler ve yüzüklerle dolu kuyumcuya bakıyorlar. Şeyh Muhammed'in ordu bandolarından biri İngiliz ve İskoç marşları çalıyor. Şık giyimli Hintli ve Pakistanlı işçiler güneş en tepeye varıp yakmaya başlamadan önce Arap çadırlarını kurmak için ter döküyor.</p>

  <p>George Bernard Shaw'un silah taciri Andrew Underschaft, <i>Major Barbara</i>'da, Perivale St. Andrews'daki devasa silah fabrikasını ziyaret eden kızkardeşine ne diyordu? "Temizlik ve güvenilirliğin meşruiyete ihtiyacı yoktur... onlar kendilerini meşrulaştırır. Burada bir karanlık, bir kötülük göremiyorum." Ve haklıydı. Polo, ipek halılar, cezveler, çiçekler, bir satıcının feryadı ve yerliler pembe yüzlerini Doğu güneşinden korumaya çalışırken, çay ve mücevher. Medeni olduğu kadar zarif bir sanat; dünyanın silah tacirleri için silah satışının geldiği nokta işte bu.</p>

  <p>Zira Abu Dabi emirliğindeki bu devasa alanda kurulu çadırların, incik boncuk tezgahlarının ve bandonun arkasında, insanoğlu tarafından yapılmış en karmaşık ve en ölümcül silahlar sergileniyor, o kadar yeniler ki, güneşte parıldayan taze boyalarının kokusunu alabiliyorsunuz; o kadar temizler ve tasarımları o kadar artistik ki, ne amaçla kullanıldıklarını asla tahayyül edemeyebilirsiniz. Ve bir Fransız füzesini, bir Alman tankını, bir Amerikan Hellfire helikopterini, bir Britanya zırhlı aracını, bir Hollanda kendinden doldurmalı topu, bir raf dolusu İtalyan tüfeğini, bir Rus otomatik tüfeğini, ekranında kırmızı patlamalar olan bir Güney Afrika videosunu ve daha neler neleri incelemek için her dolaştığımda, o koyu mavi takımlardan çekmiş, alımlı bir centilmen gelip elimi hararetle sıkıyor ve bir kahve daha isteyip istemediğimi soruyor. Parlak, pahalı baskılı broşürler dağıtan bir ölüm tüccarı duruyor karşımda.</p>

  <p>Bazıları biraz daha etli butlu ve çoğunlukla ceket üst ceplerinde küçük bir mor veya mavi çiçek taşıyorlar (büyük ölçekli satış için büyük ölçekli misafirperverlik gerek). Balistik onların tutkusu. "Bu mermi, gün içinde sıcaklık arttıkça daha hızlı gider," diye anlatıyor neşeli bir Avustralyalı. "Geceyse hava ağırlaşır ve mermi daha yavaş gider." Arap dünyasının dört bir köşesinden gelmiş sırıtan mareşaller, şen generaller silah çadırlarını turluyor, keskin nişancı tüfeklerini dikkatle inceliyor, okul çocukları misali obüslerin ve tankların üzerine tırmanıyor, elleriyle sürekli füze borularını yokluyor, adeta bu ölüm aygıtlarına otuz bir çektiriyorlar.</p>

  <p>Bütün bunlarda kendi adıma tuhaf bir heyecan, mesleki bir merak duyduğumu kabul etmeliyim. 2001 yılının ilkbaharı. Yirmi beş yıl boyu, en amansız ve en kusursuz şekilde tasarlanmış mermiler, roketler, füzeler, tank mermileri, top mermileri ve el bombaları, yeryüzünün en tehlikeli ve en 'ahlaklı' ordularınca bulunduğum istikamete ateşlendi. Amerikan yapımı Hellfire karadan havaya füzeleriyle İsrailliler, Rus T-72 tanklarıyla Suriyeliler, Amerikan misket bombalarıyla Britanyalı pilotlar, Rus Ak-47 tüfekleriyle Afgan mücahitler, Hint savaş helikopterleriyle Ruslar, Rus yapımı scud füzeleriyle Iraklılar ve Azeriler, ABD yapımı keskin nişancı tüfekleriyle İranlılar, Wolkswagen büyüklüğünde mermileri olan Boeing bombardıman uçakları ve savaş gemileriyle Amerikalılar... Hepsi de ürünlerini vınlayarak benim üzerime attılar. Bu serginin tertemiz stantları arasında yürürken bile, 1980'de duyma yetimi ciddi şekilde etkileyen 155 milimetrelik Irak topu hâlâ kulaklarımda olanca şiddetiyle uğulduyor. Çeyrek asırda binlerce ceset gördüm (erkeklerin yanı sıra kadın ve çocuk cesetleri); milyarlarca dolarlık silah sanayi tarafından havaya uçurularak, parçalanarak, yakılarak, kafası koparılarak, beyni çıkarılarak, iğdiş edilerek ve daha bir sürü şekilde yok edilen insanlar. Neredeyse hepsi Müslümandı. İşte 2001'in o sıcak Mart günü Abu Dabi'de, Ortadoğu üzerinde kazandığımız zaferin, Müslümanları silahlarımızla öldürme (ve diğer Müslümanları öldürmeleri için Müslümanlara yardım etme) yeteneğimizin simgesi duruyor. Bizimle boy ölçüşecek silahları yok. Henüz yok. Altı ay boyunca da olmayacak.</p>

  <p>Ortadoğu'daki silah pazarlarını sürekli gezerim, hep aynı eski soruyu sorarak: Bu uğursuz nesneleri üreten adamlar kim? Yaptıkları ticareti nasıl meşrulaştırıyorlar? Kurbanlar, hayatlarının böyle yok edilmesine nasıl tepki verirdi? Hangi lisan, bilim, ölüm ve kârı böyle bir ölçekte bir araya getirebilir? Zira (Abu Dabi'de fark edecektim bunu) linguistik ile silahlar, gramer ile roketler arasında ayrılmaz, korkutucu bir ilişki var. Her şey kelimelerle ilgili. Bu yüzden silah satıcılarının tezgahlarında koca bir çantayla tur atıp bir kleptomanyak tutkusuyla, Amerikalıların, Rusların, Britanyalıların, Çinlilerin, Fransızların, İsveçlilerin, İtalyanların, Ürdünlülerin ve İranlıların elinde gördüğüm her broşürü, kitapçığı, kitabı, dergiyi topluyorum; çantam binlerce sayfalık malzemeyle dolu. "Biraz daha al," diye bağırıyor Pakistanlı bir silah teknisyeni, ben genel amaçlı bombalar ve gemiden atılan füzelere dair bir dosyanın sayfalarını çantama tıkıştırırken. Ve küçük otel odama döndüğümde, yükümün üzerine saldırıyorum.</p>

  <p>Ruslar en kibar dili kullananlar. "Akıllı silah kalkanlarımızla kendinizi güvende hissedeceksiniz" vaadinde bulunuyor Rusya'nın KEP Araç Tasarım Ofisi. Uralvagonzavod'un en son T-90 tankı (Varşova Paktı'nın o eski T-55 canavarlarının mirasçısı) basitçe 'En İyisi' diye reklam ediliyor. Devlet teşebbüsü olan Ulyanovsk Mekanik Fabrikası'nın uçaksavar füzeleri, satın alanlara 'müthiş bir yumruk' sunuyor. Britanyalılar daha doğrudan. Vickers Savunma Sistemleri yeni Challenger 2'yi şu ifadelerle övüyor: "Muharebe, ateş gücü ve mobilite açısından en dengeli hale getirilmiştir.... muharebe etkinliğini sürdürme yeteneği... kanıtlanmıştır..." Evet tabii, hatırlıyorum. Daha önceki Challenger 2'leri bizim çocuklar Körfez'de kullanmıştı. Ve ateşlenen Challenger'ların seyreltilmiş uranyumlu olduğunu da hatırlıyorum. 'Kanıtlanmış' gerçekten de.</p>

  <p>Avustralya Savunma Endüstrileri (silah üretimindeki tuhaf bir küreselleşme çerçevesinde, şimdi Fransız üretici Thalys'in bir parçası) 'güçlendirilmiş taşınabilir birimi' de olan bir 'gerçek ateşli savunma eğitim sistemi' satıyor. Yani askerler bunu doğruca savaş alanına götürebiliyor ve gerçek insanları öldürmedikleri zamanlarda, bilgisayardaki insanları vurarak talim yapabiliyor. 'Hedef hareket ettiricileri' (benim gerçek favorim işte bunlar) 'programlanabilir fonksiyonlara yanıt verebiliyordu'. Bunlar arasında 'komutla ortaya çıkma'... 'vurulduğunda düşme', 'vurulduğunda tekrar ortaya çıkma', 'otomatik ateşi kabul edip saymak için tutma' ve 'bob' (yani vurulana dek arzu edildiği kadar aşağı yukarı döndürme) gibi fonksiyonlar da vardı. İriyarı bir Avustralyalı sonradan bu korkutucu küçük oyuncağı bana gösteriyor. Ekrandaki bilgisayar işi ölüm gayet sevimli. Komut verdiğimde gerçekten de ayağa kalkıveriyorlar. Onları öldürüyorum. Ardından tekrar tekrar vurabilmem için yine diriliyorlar, istediğim kadar aşağı yukarı döndürebiliyorum.</p>

  <p>İtalyanlar farfaralı lafları seviyor. Beretta silahları 'tavizsiz kalite' vaat ediyor, 'tecrübe, yenilik, geleneğe... Beretta'nın mükemmellik geleneğine saygı.' Beretta'nın yeni 9000 S tipi F tabancalarının az yer kaplayan boyutu ve 'güçlü kalibreleri güveninizi kazanmak için geliştirildi.' Beretta gibi av tüfekleri de üreten Benelli, hayvan katili silahını 'siyah, agresif, yüksek teknoloji ürünü' sözleriyle tanıtıyor. Benelli'nin pompa mekanizmalı tabancası ise, 'gözüpek karakterli' diye tarif ediliyor. Finlandiya'nın Sako 75 av tüfeği üreticileri, tasarımcılarına basit bir soru sormakla övünüyorlar: "Eğer hayalinizdeki tüfeği, yeni binyıl için en son yeni tüfeği tasarlamanız için size kaynak verilseydi ne yapardınız?" Ve elbette sonra, sadece birkaç ay sonra tekrar bu soruya bakacağım ve Usame Bin Ladin'e hayalindeki silahı, yeni binyılın en son yeni silahını tasarlayıp tasarlamadığı veya ne zaman tasarlayacağı sorulsaydı ne derdi (veya demişti) diye merak edeceğim.</p>

  <p>Broşürlerde 'mükemmeliyet' kelimesinden geçilmiyor. Wilmington Oshkosh askeri kamyon üreticilerinin 'mükemmellik geleneği' var, şirket üretiminin 'kökü tarihte, gözü gelecek asırda...' Sırada Boeing'in Apache Longbrow saldırı helikopterleri var. "Performans konusunda konuşmak kolay" diye yazıyor reklamlarında. "Performansı sadece Apache Longbrow sunar." Avrupa Hava Savunma ve Uzay Şirketi, dilinin altındaki baklayı çıkaran birkaç üreticiden biri. Yüksekten atıyor: "Gerçek güven sadece üstün silah sistemleri yaparak kazanılabilir. Sadece onlara sahip olarak."</p>

  <p>1906'da Shaw'un Andrew Undershaft'ı tam da bunu söylüyordu. Kendisine, "Onur, adalet, gerçek, aşk ve merhameti mi, yoksa para ve barutu mu seçersin" diye sorulduğunda, Undershaft şu yanıtı veriyordu: "Para ve barut; zira bu ikisinden yeterince olmazsa, başkalarını alt edemezsiniz." Bir süre sonra kötü hissetmeye başlıyorum kendimi. Ölüm tüccarlarının korkutucu diliyle ilgili son derece hazin ve aciz bir şeyler var, silahların nitelikleriyle dengelenen dolambaçlı ve maço kelimeleri, yok etmek için tasarlanıyor, silahların güç anlamına geldiği kabulü, 'mükemmeliyetin' nihai tanımı oluyor. Fakat daha kötüsü de var.</p>

  <p>Bofors (barışsever, Nobel ödülü veren İsveç'ten) 'daha güvenli bir gelecek için... güvenilir ve yaratıcı teknolojiler sağlıyor.' Pakistan Donatım Fabrikaları, 'mükemmele ulaşan' cephaneler yapıyor. Mowag (barışsever, guguklu saat İsviçre'den), 'birçok görev çeşidi için bir aile konseptiyle' Piranha III zırhlı personel taşıyıcıları üretiyor. Fakat Dallas'tan Lockheed Martin, füzeler ve bombalardan oluşan bir 'muzaffer porföyle' hepsini solluyor; 'zamanın ötesinde' F-16 Savaşan Şahin uçakları; Lockheed'in Apache helikopterlerinin 'beyni ve kasları' olan yeni hedef belirleme sistemleri; 'göklere egemen olacak' ve ABD savaş uçağı pilotlarına 'eşi benzeri olmayan bir kapasite' kazandıracak olan 'yeni nesil süper savaş uçakları'; 'nişancılar için maksimum hayatta kalma' sağlayacak Javelin 'ateşle ve unut' füzesi; ve Iraklıların 1991'de dehşet içinde 'çelik yağmuru' adını taktığı (Lockheed hakikaten de Iraklılardan alıntı yapıyor) ve kullanıcılarına 'vur kaç' yeteneği kazandıran yeni çoklu ateşlemeli roket sistemi. 'Vur kaç' General Norman Schwarzkopf'un, Iraklıların fırlattığı scud füzelerine taktığı alaycı sıfattı — buna dair bir hatırlatma yok elbette.</p>

  <p>Ve böylece odanın ortasında parlak dergilerden bir yığın oluşuyor. Fantezi dünyasına linguistik bir yolculuk bu. Silah tacirlerinin kullandığı kelimelerin yarısı (koruma, güvenilirlik, optimizasyon, mükemmellik, aile, tarih, saygı, itimat, zamansızlık ve kusursuzlaştırma) insan erdemlerine, hattâ insan ruhunun muvaffakiyetlerine atıfta bulunuyor. Diğer yarısı (yumruk, gözüpek, performans, tecrübe, güç, savaşkanlık, kaslı ve soylu) çıplak saldırganlığın; gücün haklı olduğunu göstermeyi amaçlayan iflah olmaz hamlıkta bir erkek cinselliğinin kelimeleri. Amerikalılar silahlarına, topraklarında heba ettikleri yerli Amerikalı nüfusundan esinlenen isimler koymuşlar (Apache helikopterleri, Ok Ucu havacılık sistemi, Kiowa çoklu fırlatma platformu, Şahin Gözü kızılötesi sensörler). Veya Batılı üreticiler yırtıcı kuşların veya piranhaların isimlerini vermişler. Tek zikretmedikleri şey ölüm.</p>

  <p>Belki de bunun hafıza kaybıyla bir alakası var. 12 Kasım 1993'te Dubai'deki bir silah fuarında konukları üç saat boyunca izledim; roblar ve mini etekler giymiş Avrupalı bayanlar, yanlarında hükümet ajanları ve Arap kodamanlar, Amerikan Ticonderoga sınıfı bir savaş gemisinin gökyüzüne füze ateşlerken görüldüğü bir fotoğrafın asılı olduğu Flughes füze standından geçiyorlardı. Dikkat çekici bir füzeydi bu; Ticonderoga sınıfı bir uçaksavar ekipmanı tarafından, 'muharebe yeteneği kanıtlanmış' Aegis 'muharebe idare' sistemiyle ateşleniyordu. 3 Temmuz 1988'de İran Airbus'ını düşürüp 290 yolcu ve mürettebatını öldüren <i>USS Vincennes</i> gemisinde de işte bu Aegis sisteminden vardı. Stantta buna dair de bir şey yoktu elbette. Hughes Uluslararası Kalkınma Programı'ndan Bruce Fields ile o stantta yaptığım kısa konuşmaya dair notlarım hâlâ duruyor. "Evet, standart füzelerimizden biriydi," diyordu. "Bu haftaki tanıtımımızda Ticonderoga sınıfı geminin fotoğrafını kullanmamalarını istedim. Ancak buraya geldiğimde duvara astıklarını gördüm. Şükür ki, tanıtımımız bundan ibaret değil." Bir silsile halinde donanımı inceleyen sırıtkan ileri gelenleri, düşünceli Arap savunma bakanlığı yetkililerini ve Amerikalı savunma ateşelerini izledim ve nihayet (Britanya bombardıman uçakları ve Kraliyet Donanması füzelerinin arasından çıkıp gelen) sevgili Charles'ımız, Galler Prensi'miz de arzı endam etti.</p>

  <p>Her yerde çiçekler vardı, bir silah pazarı değil de bir düğündü sanki. Güller, zambaklar, cennet kuşları, krizantemler, hepsi füzelerin arasına düzgünce yerleştirilmişti. Fakat Dubai'de görülecek en parlak çiçek, yapay olduğu kadar ironikti de; Flanders'ın kan kırmızısı gelinciği. Britanya havacılık sanayisinin kaptanları, Britanyalı elçiler ve konsoloslar bu paradoksu fark ediyorlar mıydı? Ya gri takım elbisesinin ceket cebine bir gelincik takmış olan Prens Charles?</p>

  <blockquote class="">
    <p>Flanders tarlalarında gelincikler açar</p>

    <p>Haçlar arasında, sıra sıra,</p>

    <p>Arayanlar yerimizi böyle anlar...</p>
  </blockquote>

  <p>Kanadalı doktor John McCraea, 1915'te Ypres'teki ikinci muharebe sırasında bu mısraları yazdığında, yetmiş yıl sonra Flanders'ın gelinciklerinin bu şekilde kullanılacağını bilemezdi. 1993'ün o Kasım'ında Dubai'de geçirdiğim bir hafta boyu o gelinciklerin, en son 'Muharebe Destek Silahları', Apache'ler, Pumalar, Harrier'ler, Lynxe'ler, F-18'ler ve yeni Mirage 2000'e hayranlıkla bakan adamların göğüslerinde dans ettiğini gördüm.</p>

  <p>Şerefli Ölüler bile sekiz yıl sonra Abu Dabi'de kendine bir yer bulamıyordu. 'Çelik yağmuru'na dair o kısa, korkulu söz dışında hiçbir hayat izi yoktu. Sadece ölüm makinelerine, tanklara ve gemilere atıfta bulunan 'öldürme faktörlerinden' söz ediyorlardı. 'Savaş' bile yasaklanmış bir kelimeydi. Mesele savunmaydı. Savunma Bakanlığı ibaresinde olduğu gibi. Zaten bütün bu Abu Dabi cümbüşünün adı da 'Uluslararası Savunma Fuarı'ydı (Idex). Silah fuarının açılışındaki basın toplantısında tuhaf bir an yaşandı: Idex direktörü Sultan Süveydi'ye neden (barışçı, küçük, fakat zengin bir Müslüman ülkesi olan) Birleşik Arap Emirlikleri'nin, Müslüman kardeşlerini öldürebilecek silahların sergilendiği bir fuar düzenlediğini sordum. Uzun, manalı bir suskunluk oldu, Sultan Süveydi dikkatle bakıyordu bana. "Savaşı yaratanlar veya savaşa karar verenler hiçbir şekilde bu ekipmanlar değil," dedi neden sonra. "Bu ekipmanları Müslümanlara veya başkalarına karşı kullanıp kullanmamayı belirleyen ülkelerin stratejisidir. Burada hiçbir anlamda savaşları ya da saldırgan eylemleri kışkırtmıyoruz veya desteklemiyoruz... Biz barışçı bir ülkeyiz. Patronumuz [Emirliğin hükümdarı] dünyadaki en barışçı liderlerden biri olarak tanınır."</p>

  <p>Ve bütün bu 'ekipmanları' dolara çevirmek için Abu Dabi'de bulunan adamlarla konuşmaya giderseniz, en az herhangi bir orta sınıf ailesinin üyeleri kadar masum, parlak, temiz, kibar olduklarını görebilirsiniz. Siz de nazik olmak zorunda kalıyorsunuz elbette. Bütün argümanları biliyorlar. Bazıları <i>Major Barbara</i>'yı izlemiş ve Andrew Undershaft'tan bahsettiğimde hafifçe gülümsüyorlar. Noorthumberland, Blyth'ten Derek Tumbull, Vickers standında dikiliyor, plastik bir tezgahın üzerinde hiç durmayacak gibi dönen bir Challenger 2E tankı maketini izliyor. Ona bütün bu silahların insanlara neler yaptığını hiç düşünüp düşünmediğini sorarsanız, cevabı hazır: "Düşünmediğini söyleyen yalan söyler. Bu işte çalışan her medeni insan amaçların ne olduğunu bilir. Fakat bizler başkalarından daha tutucuyuz. Bunun gibi büyük çaplı ihracatlar Britanya hükümeti tarafından sıkı şekilde denetlenir. Eğer önümüze bir dünya haritası açıp başına otursak ve satış yapamadığımız ülkeleri bir kenara ayırsak, geriye fazla ülke kalmaz..." Britanya hükümeti (ve Vickers ve Tumbull) görünen o ki, Shaw'un Lady Britomart'ının tavsiyesine uyuyorlardı: "Davaları haklı ve adil olanlara top tüfek sat, ve yabancılar ve suçlulara satmayı reddet."</p>

  <p>Fakat derken Bay Tumbull tuhaf bir yorumda bulunuyor. "Unutmamalısınız ki bir tank bir tankı öldürmek içindir; insanları değil. Onun amacı budur." Şimdi yani Derek Tumbull dost canlısı olduğu kadar zeki de bir adam. Böyle bir yorum onu gerçekten tatmin ediyor mu? 'Öldürülen' tankların içinde insanlar (yani bazı annelerin oğulları) yok mu? Bir Britanya mermisi zırhını delip girdiğinde tanktakilerin sağ kalacağını gerçekten düşünüyor mu? Tumbull'un iki çocuğu var: 16 yaşındaki Stephen ses mühendisliği eğitimi alıyor ve on dört yaşındaki Craig 'muhtemelen iyi bir gazeteci olacak'. Ve şu tesadüfe bakın ki, Tumbull'ların yaşadığı Blyth kasabası, benim gazeteci olarak çalıştığım <i>(Newcastle Evening Chronicle</i> için) ve bir arkadaşı tarafından, yanlış hatırlamıyorsam, bir Alman veya İtalyan tüfeğiyle vurulan bir cinayet kurbanının cesedini gördüğüm ilk yer.</p>

  <p>Tumbull sorumun üzerinde düşünüyor bir süre. Askeri enformasyon teknolojisinin sağladığı imkânlardan söz ediyor. "Herkes kendine göre kullanıyor bunu," diyor. "İnsanların büyük kısmı mühendislikten ve teknolojiden bahsediyor. Zaman zaman zikrediliyor bu." 'Bu' dediği elbette yaratılan ölüm; konuşmasının hiçbir yerinde o kelimeyi anmıyor. Sonra 1991 Körfez savaşı sırasında Vickers için Suudi Arabistan'da olduğu ortaya çıkıyor ve asker olmamasına rağmen Basra'nın güneyindeki meşhur 'Ölüm Yolu'nu gördüğü. Amerikan ve Britanya pilotlarının kaçan Iraklılara karşı gerçekleştirdiği kitlesel katliamın ikinci gününde oraya varmış ve Mutla Köprüsü'nden aşağıdaki ölüm tarlalarına bakmış (kaçan kadınlar da varmış ölenler arasında).</p>

  <p>Tumbull bundan söz ederken düşünceli, o gün verdiği tepkilerin ne olduğuna dalıp gidiyor, bir silah satıcısı tüm o teknolojisinin yarattığı sonuca bakıyor. "Korkunçtu. Fakat gülünç bir şekilde, beklediğim tepkiyi vermedim. Bilirsiniz Kuveyt'ten yukarı gelmiştik ve Iraklıların ateşe verdiği petrol kuyularından geçmiştik. Hayatım boyunca gördüğüm en vahim şeydi. Ve zaman geçtikçe bütün o korkunç yıkımı kanıksadım, Mutla'daki hasarı görünce çok fazla şok olmadım." Bir süre sessiz kalıyoruz. Mutla'daki maddi olduğu kadar insani de bir hasardı. Kuma dümdüz yapışmış, cesedi sadece üç santim kalınlığındaki Iraklı askeri hatırladım. Yanan petrol kuyuları inanılmazdı; fakat insan ölümleri mutlaka farklı bir şeydi. Tumbull (sorularımdan hoşlanıyor göründüğünü de söylemeliyim) sonra tipik silah satıcısı kimliğine bürünüyor. "Bak Robert," diyor. "Eğer dünya uygar şeyler yapan iyi insanlarla dolu olsaydı, bütün bu araçlara ihtiyacımız olmazdı."</p>

  <p>Birkaç metre uzakta bir Britanya askeri var (orduların ve satıcıların nasıl da iç içe geçtiklerinin bir başka göstergesi), 31 yaşındaki tankçı Çavuş Ashley Franks. Challenger'ı kullanan, silahlandıran ve komuta eden, fakat Körfez savaşını kaçırmış bir asker. "Kuzey İrlanda'daydım," diye giriyor söze. "Tankım Körfez'e gitti, fakat ben gitmedim. Utanç verici gerçekten." Fakat derken Challenger'daki gelişmelere dair verdiği ders (Vickers bu askeri destekten nasıl da hoşlanıyor olmalı, diye düşünüyorum) otel odamın kapısının arkasındaki genel talimatlara benzemeye başlıyor. "2E'nin farklı, güçlendirilmiş bir güç paketi var; Challenger 2 1200 beygir gücündeydi, fakat 2E 1300 beygir gücünde. Bir çöl senaryosu için ekstra beygir gücü gerekliliktir. Eğer 2E'yi hiç kullanmadıysanız Challenger 2 size çok güzel gelir. Bir diğer ilerleme şu ki, Challenger 2 üretildiğinde gece görüş sistemimiz çok sınırlıydı. Challenger 2E'de ise topçu için bağımsız gece görüşü var. Muharebe idare sistemiyle, eğer bir araç lazer hedefliyse, herkes bir düşman aracının bir tankı hedef aldığını bilir. Aynı sistemden muharebe komutanına ait de bir tane var. Bunun güzelliği... bir başka araca da [düşman tankına] takılabilmesi..." Britanyalı çavuşun jargonu gayet tanıdık. 'Güç paketi', 'güzel gelmek', 'ilerleme', 'bağımsız', 'güzelliği'. Sanki Çavuş Franks bana yeni bir spor araba satmaya çalışıyor — sanırım bir bakıma öyle de.</p>

  <p>O konuşurken tank maketi plastik ekseninde dönüp duruyordu ve bir savunma ateşesinin bütün berraklığıyla, yeni 2E'nin komutanını çölde hızla ilerlerken gözümün önünde canlandırabiliyordum (Körfez savaşından sadece birkaç gün önce, Suudi Arabistan'da bir Challenger 2'nin tepesine oturup ben de tam bunu yapmıştım). Ve tanklarına ateş açıldığında Çavuş Franks ve arkadaşlarının duyduğu güveni anlayabiliyordum. Fakat sonra Britanya'nın İran Şahı'na nasıl Chieftain tankları sattığını ve 1979'da şah devrildikten sonra İslam Cumhuriyeti'nin aynı Chieftain tanklarını nasıl Irak'a karşı kullandığını da hatırladım. 1980'de Iraklıların ele geçirdiği o Chieftain'e tırmanıp içine girdiğimde gördüğüm manzarayı hiçbir zaman belleğimden atamamıştım: Tam yan tarafıma başımı çevirdiğimde, hâlâ koltuğunda oturan İranlı topçudan geriye kalanları... Çavuş Franks'in yaşında olmalıydı. Britanya hükümeti Chieftain'lerin İran'a satışını onaylamıştı. Onlar da önce Humeyni'nin askerlerinin, sonra da Saddam'ın eline geçmişti.</p>

  <p>Fakat silah fuarları ölmekle değil, alışverişle ilgilidir. Tumbull ve Franks'in de birkaç metre uzağında iki güzel Ukraynalı askeri öğrenciyle karşılaşıyorum, yeni diplomalarını bazı şaşkın Araplara gösteriyorlar. Maria Verenis ve Julia Bartaşova tam da modern büyük halkla ilişkiler kampanyasının modelleri (Ukrayna tank satıyor bu arada). Amerikan standının oradaysa daha da hayret verici bir şahsiyet, Winchester tüfeklerinin önünde turlayıp duruyor. Ramona Doll, gövdesine yapışmış, uyluklardan bağlanan bir çelik bluz ve pantolon giymiş, görünümünü bir el tabancası ve koyu bir rujla tamamlıyor. Füze broşürlerindeki bütün o berbat maçoluğun cisimleşmiş hali tam da.</p>

  <p>Tuğgeneral Mustafa Talaş, Ramona'dan epey hoşlanacaktır. Suriye'nin ne zamandır savunma bakanı olan Talas'ın Genç Ürdün Kralı'yla, Britanya'nın merhum dostu (ve silah müşterisi) Mangal Yürekli Küçük Kral Hüseyin'in oğlu Abdullah ile Ürdün silah standının etrafında yarenlik ettiğini fark ediyorum. Birkaç madalya için hâlâ küçük bir yer kalmış üniformasıyla zırhlı araçlara ve toplara göz gezdiren Talaş, bir zamanlar Gina Lollobrigida'ya ilan-ı aşk etmiş ve şerefine bir şiir yazmıştı. Keşke geçit töreni yapan askerlerim, aşkın lalelerine dönüşen füzeler taşıyabilseydi, diyordu bir mısrasında. Fakat Suriye'nin Sam-6 füzelerinin üzeri toz bağlamış ve hepsi ahrete havale olmuştu. Amerikalılar eski M-48 tanklarının yakıtını boşaltmış ve tankları mercan kayalığı oluştursunlar diye Florida denizine atmıştı. Çekler T-55 tank namlularını sokak lambası yapmakta kullanmıştı. Undershaft'ın Kurtuluş Ordusu'ndaki kızkardeşi Barbara böylesini onaylardı.</p>

  <p>Fakat uzun süredir hayal gücümün sınırlarını zorlayan (ve kitabın bu bölümünün kötü kahramanı haline gelecek olan) silahın adı Hellfire. İsrailliler tarafından yıllarca Lübnan'da ve daha yakın zamanda da Batı Şeria ve Gazze'de kullanılan zırh delici bir silah. Amerikan yapımı bir Apache helikopterinden ateşlenip 1996'da bir Lübnan ambulansındaki iki çocuğu ve bir kadını öldüren bir Hellfire 1'di. Geçen yıl Kasım ayında İsrail işgali altındaki Batı Şeria'nın Hıristiyan köylerinden Beyt Jalla'da yerle bir olan sivillere ait bir evde parçalarını bulduğum silah, geliştirilmiş bir Hellfire 2'ydi; Filistinli militanlar, kısmen Beyt Jalla'daki Filistinlilerden gasp edilmiş toprakların üzerine inşa edilen Yahudi yerleşimi Gilo'ya ateş açtığı için fırlatılmıştı. Hellfire Lockheed Martin'in standında şeref kürsüsünü işgal ediyor ve uzmanı da, 69 yaşındaki eski başkan yardımcısı John Hurst. Ambulans konusunda hiçbir şey duymadığını söylüyor. Beyt Jalla'daki evler hakkında da. Lockheed'in İsrail'deki üst düzey yetkililerinden bazılarının İsrailli olduğu ortaya çıkıyor. Nettie Johnson (şirketinin Abu Dabi'de Araplara verilen resmi müşteri listesinden İsrail'i çıkardığını itiraf ediyor), İsrail hakkında bütün o söylenenlere dair rahatsızlığını ifade ediyor.</p>

  <p>Fakat mesele Hellfire'a gelince John Hurst gururlu bir babanın ses tonuyla konuşuyor. Rockwell yetmişli yıllarda Hellfire havadan karaya füzeler için yapılan yarışı kaybetmiş, fakat Hughes de onları Maverick programı konusunda alt etmişti. Hellfire'ın bütün tarihi vardı stantta: Lockheed Martin'in düşük maliyetli bir lazer arayıcı geliştirmesi, F-modeli ('reaktif muharebe açısından çabuk bir çözüm'), Lockheed (yüzde 80) ve Boeing'in (yüzde 20) ortak üretimi ve şimdi Lockheed'in yüzde 100 üretimi ve Hellfire 2'nin İsrail, Suudi Arabistan, Emirlikler, Mısır'a satılması... ABD yönetimi satın alanı onaylamak durumundaydı. Silah satıcılarının anlatmayı sevdiği tarih buydu, siyasetten ve ölümden arındırılmış, yüzdeler, geliştirme maliyetleri ve anlaşmalarla dolu bir tarih.</p>

  <p>Fakat Hurst <i>Major Barbara</i>'yı okumuştu (Undershaft'ın ismini benden de önce zikretti) ve yaptığı işin ahlakiliği (veya gayri-ahlakiliği) üzerine konuşmakta ısrar ettiğimde, tümüyle kendine özgü bir 'görev açıklaması'nda bulundu. Derinlemesine düşündüğümde, bunun bir iman olduğunu düşünüyorum. Anlamamı istiyordu. "Çok büyük iç tartışmalar yaşadım," diyordu. "Dinsel bir temelde de sorguladım. Bundan önce, Pershing II'nin geliştirme direktörüydüm. ABD kuvvetlerine, yanı sıra Almanya gibi Pershing IA alan diğer ülkelere Pershing II satmakla sorumluydum." Bunun ne anlama geldiğini kavrayıp kavramadığımı görmek için burada durdu; Pershing satmak, nükleer savaş satmak demekti. Burada ahlaki bir kod var, diyordu Hurst. Bu, 'askerlerimizi diğer ülkeler adına savaşmaları için göndermek yerine, onların bunu kendi başlarına yapabilmelerini sağlamakla' ilgili bir şeydi.</p>

  <p>Fakat bundan da öteye gitmek istiyordu; o yüzden kırk beş yıllık Lockheed elemanı John Hurst'ü, Undershaft'ı sollayan bu adamı dinlemek için Lockheed standında çakılıp kaldım. "Dinsel bir bakış açısından, oldukça inançlı bir Hıristiyanım. Episkopal'im. Bütün Yeni Ahit'e bakabilirsiniz ve kendinizi diğer insanları öldürerek savunmaya dair tek satır bulamazsınız." Evet, diye kabul etti, Aziz Paul'de 'Tanrı'nın zırhını kuşanmaya' dair bir atıf vardı. Fakat Eski Ahit'te bu farklı bir şeydi. "Orada Tanrı'nın bizden, bize saldıranlara karşı kendimizi savunmamızı istediğine dair çok söz var. Yeni Ahit'te Tanrı bizden kutsal kitabına dua etmemizi ister —ve eğer ölüysek bunu çok da iyi yerine getiremeyiz. Bu saldırgan bir tutum değildir... bize zarar vermek isteyen iki kez düşünmelidir... Tanrı bizden, onu dünyaya yaymamız için kendimizi savunmamızı ve silahlandırmamızı istemektedir."</p>

  <p>Bunlar kulağa Haçlı Seferleri'nden, silahlı bir görevin tefsirinden daha az ahlaki geliyordu. Evet, Hurst bir aile babasıydı, Letitia ile evliydi ve dört çocuğu vardı. İlk oğlu John Marriott otellerindeki işini bırakmış, Budapeşteli bir kıza âşık olmuş ve onunla evlenmişti; Byron Washington'daki bir danışmanlık şirketinde donanma programları üzerinde çalışıyordu; Carol ise çoluk çocuğa karışmış bir öğretmendi. Ve elbette tekrar sordum. Çocuklar? Silahlar? Ölüm? "İyi düşünmeniz lazım," diye yanıtladı Hurst. "Pershing programında, şirketi terk eden insanlar tanıdım. Nükleer savaş hakkında düşünemiyorlardı bile. Bu meseleye bir stratejik planlamacının bakış açısından bakmanız lazım — çatınıza bir SS-20 inmesindense arka bahçenizde Pershingler olması daha iyidir. Vaktiyle Alexander Haig bunu söylemişti. Ve Ruslar SS-20'lerini ateşlemediler."</p>

  <p>Peki ya ölüm, diye sordum tekrar. Ölüm? "Doğru veya yanlış, yaptığım işle ölümü bağdaştırmıyorum. Bir bombanın gidip birinin kollarını bacaklarını kopardığını görürsem, kendime asla 'bunun nedeni ben olabilirim' demem. Çünkü bunu engellemek için uğraşıyoruz. Bazen bazı 'serseriler' bir şeyleri ateşe vermek istiyorlar... [Saddam] Hüseyin gibi bir adam böyle bir şeye kalkıştığında, başka çaremiz kalmıyor... [Ona diyoruz ki] 'Bunu yaptığında işte bu oluyor — bir daha yapma!'"</p>

  <p>Fakat silah satıcıları gücün, güzelliğin, mükemmelliğin, korumanın, güvenilirliğin, muktedirliğin ve gelişmiş kasların diliyle işportacılık yaparken, Abu Dabi'de vaaz edilen kutsal kitabın John Hurst'ün Tanrı'sıyla pek alakası yoktu. En nihayetinde korku ve tehditlerle ilgili bir şeydi bu: Irak ve İran korkusu, Saddamvari saldırganlık tehdidi, bu kibar, yumuşak, anlatılmaz ölçüde zengin Arap Körfez petrol ülkelerinin kendilerini kimyasal, biyolojik veya nükleer saldırılara karşı koruması için silahlanması ve tekrar silahlanmasına dair bitmek bilmez uyarılar vardı. Bu çirkin ve tepeden tırnağa yanlış senaryo elbette on sekiz ay sonra, Başkan Bush ve Başbakan Blair bizi savaşa götürmek için tam da aynı uğursuz sebepleri saydığında, son derece tanıdık gelecekti. Fakat Mart 2001'de Abu Dabi'de tümüyle ticari kazanç için öne sürülüyorlardı: Körfez'deki 'dostlarımızı' korkutmak, onları ancak milyarlarca dolarlık silah alırlarsa güvende olacaklarına ikna etmek için. Geriye dönüp bakıldığında, bu taktikler 2003'teki Irak işgalimizi meşrulaştırmak için aynı yalan yanlış materyalin tekrar kullanımına dair bir provaydı.</p>

  <p>Bu kutsal kitabın nasıl tanımlandığı (ve vaaz edildiği), silah pazarının diğer tarafındaki büyük, havalandırmalı salonda oldukça açıktı. 'Körfez Savunma Konferansında tehditleri öğrenmek mümkündü. Daha ilk günde, Kraliyet Birleşik Hizmetler Enstitüsü'nden Neil Partick vardı, dinleyicilerine 'Körfez'deki kaygı verici ülkeler' hakkında ders veriyordu. İran'ın orta menzilli balistik füze kapasitesine, Irak'ın mobil füze rampalarını tekrar inşa edebilmesine yönelik potansiyel kapasitesine dair her şeyi duyduk. Partick Araplara soruyordu: "Peki... İran nükleer silah elde ederse ne olur?"</p>

  <p>Bay Partick'in önerileri şart kipleriyle doluydu. Fakat mesaj fazlasıyla açıktı. "Önemli olan şey Körfez Araplarıyla bir koalisyon kurmak... Amerikalılar ve Avrupalı müttefikleriyle bir koalisyon kurmak..." Usame Bin Ladin 'hiçbir surette kendinden menkul bir tertipçi değildi, — o bir tehditti, aynı eski Sovyetler Birliği'ndeki suçlular ve Rusya'nın İran'a yüksek teknolojili silah transfer etme ihtimali gibi.<sup><a href="../Text/dipnot.xhtml#bookmark191" id="footnote191">[1]</a></sup> Abu Dabi silah pazarının her köşesinde bu tehditler daha da beter biçimde dile getiriliyordu. Britanyalı Aerospace'in standında ('BAE sistemleri, size ihtiyaçlarınıza denk düşen komple bir paket sunuyor'), muazzam bir video prodüksiyonuyla, Britanya ordusunun araştırma biriminin bir sınır ihtilafını nasıl sona erdirebileceği gösteriliyordu. Bu saçma filmde ihtilafın tarafları 'Turuncu' (saldırgan) ve 'Mavi' (kurban) renklerle temsil ediliyordu; kurban ülkenin sınırında (işte ipucu buradaydı) 'zengin petrol ve doğalgaz rezervleri' vardı. Yani Kuveyt, Suudi Arabistan, Bahreyn ve BAE'den söz ediliyordu. Kuveyt ve Suudi Arabistan'la ortak sınıra sahip tek güç de Irak'tı. Demek ki Saddam'ın rengi turuncuydu. Fuarın Arap ziyaretçilerine verilen Batılı askeri dergiler de paralel bir temayı işliyordu. "Körfez ülkelerinin kolektif güvenlikleri konusunu ciddiyetle ele almalarının vakti gelmiştir artık" diye kükrüyordu, Gannett'ın Virginia, Springfield'de yayınlanan <i>Defense News</i> dergisi. Bölgeye yönelik tehditler, "Ortadoğu'nun yumuşak karnı, yani Arap yarımadası boyunca savunma sistemlerini güçlendirmenin öneminin altını bir kez daha çiziyordu... daha ileri işbirliğinin yokluğunda, bu ülkelerin güvenlik durumu günden güne daha zayıf bir hale geliyordu."</p>

  <p>Kuveyt Genelkurmay Başkan Yardımcısı Tümgeneral Fahad Ahmed El-Emir ise beyhude bir çaba içindeydi; delegelere İsrail'in de Araplar için bir tehdit olmaya devam ettiğini anlatıyordu. "Körfez'deki güvenlik durumu ile Arap-İsrail ihtilafındaki güvenlik durumu birbiriyle bağlantılıdır," diyordu. Umutsuz tezler öne sürüyordu: "Körfez bölgesinde bir barış paradigması yaratacaksak, Filistin'de de bir barış paradigmasına sahip olmalıyız." Kudüs'ün kaderinin, bütün Arapların tam kalbinde hissettiği bir mesele olduğuna dair saçma sapan uyarılarda bulunuyordu. BAE'nin silah pazarı organizatörleri, İsrailli silah üreticilerinin Abu Dabi'deki fuara katılmak için faksla yaptıkları başvuruları reddetmişlerdi. Fakat silah meraklılarına bedava dağıtılan <i>Jane's Intelligence Review</i> dergisinde, Arap-İsrail ihtilafına dair bildik efsanelerle dolu bir makale vardı. Har Homa'daki (Cebel Ebu Guneym olan Arapça adı çıkarılmıştı) Arap toprağı üzerine inşa edilen yasadışı Yahudi yerleşimlerinden sadece 'ihtilaflı... proje' olarak söz ediliyordu, işgal altındaki Filistin Batı Şeria'sı, İsrail ismiyle, Yudea ve Samarya şeklinde geçiyordu, son intifadadaki can kaybının 450 olduğu söylenirken, bunların büyük kısmının Filistinli Araplar olduğundan hiç bahsedilmiyordu. Makale 'savunma analisti' David Eshel tarafından kaleme alınmıştı, İsrail ordusunun eski subaylarındandı kendisi.</p>

  <p>Evet, Abu Dabi'de vaaz edilen yeni George W. Bush doktriniydi: tehdit barışsever İsrail'den değil, savaş suçlusu Saddam Hüseyin'den kaynaklanıyordu. Arapların kendilerini savunması gerekiyordu — hem de derhal; bu da Arap Körfezi'nin zenginliğinin tümüyle sağılmasını, Arapların milyarlarca doları, Körfez'i Irak'ın enkazından ve İran'daki kaostan korumak için Batı silahlarına akıtmasını gerektiren bir politikaydı, istatistikler her şeyi gösteriyordu. Sadece 1998 ve 99 yıllarında Körfez Arap ülkelerinin askeri harcamaları 92 milyar doları bulmuştu. 1997'den bu yana sadece Emirlikler 11 milyar dolardan fazla tutan anlaşmalar imzalamıştı; böylece cephaneliklerine 112 savaş uçağı eklemişlerdi (Lockheed Martin'den 80 adet F-16 ve Fransa'dan 32 adet Mirage 2000-9s. Rakamlar dehşet verici ve inanılmazdı. 1991-93 yılları arasında ABD Askeri Eğitim Misyonu, Suudilerin Washington'dan aldığı 31 milyar dolarlık silahı ve 27 milyar dolarlık yeni ABD kazançlarını idare ediyordu. Suudi hava kuvvetlerinin elinde zaten 72 adet Amerikan F-15, 114 adet Britanya Tornado ve 167 adet Boeing F-15 savaş uçağı vardı. 'Idex'te 42 ülkeden 800 temsilci silahlarını sergiliyordu. Rus ordusunun tezgahında tank, zırhlı araç, karadan havaya füze ve savaş gemisi satan 50 Rus askeri teşebbüsü vardı. Fransa silahlanma dairesinin uluslararası ilişkiler direktörü Philippe Roger, Abu Dabi'de inanılmaz bir şekilde şunu ilan ediyordu: "[Körfez] hükümetleri borçlarını kapatmak için daha yüksek [petrol] gelirlerini kullanmayı düşünebilir, öte yandan savunmayla ilgili harcamalara daha yüksek pay ayrılabileceğine de inanıyoruz..."</p>

  <p>Ve Arap halkı (başlarındaki hükümdarların aksine) bu çılgınlığa itiraz ederse, silah pazarında onların protestolarını sona erdirecek araçlar da eksik değildi. Güney Afrika'nın Swartklip Products şirketi, 'geniş çaplı temizlik operasyonları' için duman jeneratörlerinin, 'bir isyancıyı yumuşak, ölümcül olmayan bir darbeyle etkisizleştiren' 37 milimetrelik copların, binalara atılabilen duman bombalarının ve 'seçilen eylemcileri safdışı bırakmanın doğru aracı' olan 12 kalibrelik tabancaların reklamını yapıyordu.</p>

  <p>Tüylerim diken diken bir halde Rus standına yürüdüm. Ve işte onunla orada karşılaştım. Gerçekten de, dünyadaki bütün savaşlarında ve zulümlerinde onca yaygın kullanılan, isyan ve devrimle onca örtüşen, dünyadaki savaş haberlerinde kullanıla kullanıla klişe haline gelen ismin bir cismi de vardı ve dünyanın en meşhur tüfeği AK-47, bir tüfekten ibaret değildi demek ki. O tüfeği ben Lübnan, Filistin, Suriye, Irak, Mısır, Libya, Cezayir, Ermenistan, Azerbaycan, Bosna, Sırbistan'da görmüştüm. O tüfeği ben yirmi bir yıl önce mücahit saldırısına uğradığımda, Kabil'e ilerleyen donmuş Sovyet askeri konvoyunda bizzat elimde tutmuştum. Tanklarını ve Miglerini satacak olan Rusların alameti farikasıydı o tüfek ve silahların en efsanevi olanının 81 yaşındaki mucidini ikna etmiş ve onu alıp ta Abu Dabi'ye getirmişlerdi.</p>

  <p>Mihail Kalaşnikof'u küçük bir odada otururken buldum; kır, düzgün taranmış saçları ve bir dizi altın dişiyle ufak tefek, bodur bir adamdı. Elleri titriyordu, fakat Sibiryalı gözleri bir kurt gibi tetikteydi, iki Sovyet kahramanlık madalyasını hâlâ takıyordu. Birkaç yıl önce Suudi ordusundan bir binbaşı, "Hiç dini inancınızı değiştirmeniz gerektiğini düşünmediniz mi?" diye sormuş ve şöyle devam etmişti: "Hıristiyan standartlarına göre siz büyük bir günahkarsınız. Dünya çapında binlerce, hattâ on binlerce ölümden sorumlusunuz. Cehennemdeki yeriniz çoktan hazırlanmış olmalı." Fakat Kalaşnikof'un gerçek bir Müslüman olduğunu da belirtmişti Suudi binbaşı. "Ve yeryüzündeki fani hayatımız sona erdiğinde, Allah sizi bir kahraman olarak karşılayacaktır... Allah'ın merhameti sonsuzdur."</p>

  <p>En azından Mihail Kalaşnikof hikâyeyi böyle anlatıyor. Ve en azından savaşı tecrübe etmiş bir avuç silah satıcısından biri. Kasım 1919'da doğmuş, sadece altısı sağ kalan on sekiz çocuktan biriymiş. 1941'de bir Sovyet T-38 tankının komutanıymış, bir Alman top mermisi tankın zırhını parçalayınca omzundan ve sırtından yaralanmış. "Hastanedeydim ve yanımdaki yatakta yatan bir asker bana sordu: 'Almanların elinde otomatik silahlar varken, niye bizim iki-üç askerimize sadece bir tüfek düşüyor?' Bunun üzerine bir tüfek tasarladım. Bir askerdim ve askerler için bir makineli tüfek yarattım. Adını Automat Kalaşnikova (otomatik Kalaşnikof silahı-AK) koydular ve yanına da ilk üretim tarihini, 1947'yi eklediler."</p>

  <p>AK-47 devrimin simgesi haline geldi — Filistin, Angola, Vietnam, Cezayir, Afganistan, Hizbullah devrimlerinin ve Varşova Paktı'nın muharebe silahıydı. Ve ihtiyar Mihail Kalaşnikof'a, bütün o akan kanı, icadı nedeniyle parçalanan bütün o cesetleri nasıl meşrulaştırabildiğini sordum. Bu soruyu ona daha önce de sormuşlardı. "Bilirsin, bütün bu duygular, bir tarafın kendisini silah yoluyla özgürleştirmek istemesinden kaynaklanıyor. İyinin galip geldiği günleri görecek kadar yaşayabilirsin belki — ben ise göremeyeceğim. Fakat silahlarımın artık kullanılmayacağı veya gereksiz olduğu günler de gelecek."</p>

  <p>Bu inanılmaz, akıl sır ermez bir durum. AK-47 efsanevi bir statüye sahip. Kalaşnikof bunu kabul ediyor. "Mozambik savunma bakanıyla tanıştığımda, bana ülkesinin ulusal bayrağını gösterdi; üzerinde bir Kalaşnikof yarı-otomatik tüfeğin resmi vardı. Ve bana, özgürlük savaşçılarının evlerine döndüklerinde, oğullarına 'Kalaş' ismini verdiklerini anlattı. Bence bu sadece askeri bir başarı değil, bir gurur kaynağı. İnsanlara benim adım veriliyorsa, Mihail Kalaşnikof adı veriliyorsa, bu başarılı bir hayat yaşadığımı gösterir." Lübnan Hizbullah'ının İslami bayrağının üzerinde Kalaşnikof vardı — silah, Arapça 'Allah birdir' yazısını oluşturuyordu. Çocuklarının kendisi hakkında ne düşündüğünü sormanın bir anlamı yok. 57 yaşındaki oğlu Viktor bir küçük çaplı silah tasarımcısı ve Abu Dabi'deki Rus heyetinin de üyesi.</p>

  <p>Bu yüzden bildik bir ahlaki meselenin Rus versiyonuna giriyoruz. "Amacım anavatanımın sınırlarını korumaktı," diye anlatıyor Kalaşnikof. "Kalaşnikof'un dünyada çok ünlü olması, birçok çatışma bölgesinde kullanılması benim suçum değil. Bence suçlanması gereken bu ülkelerin politikaları, silah tasarımcıları değil. Bir erkek ailesini, çocuklarını, eşini korumak için doğar. Fakat bilmenizi isterim ki, yarattığım silahlardan ayrı olarak, gençlerimize ailelerine, yaşlı insanlara, tarihe saygı duymalarını öğretmeye çalıştığım üç kitap yazdım..."</p>

  <p>Şimdi nostalji moduna geçiyor. "Bütün isteğimizin devletimize [Sovyet] faydalı olmak olduğu bir dönemde yaşadım. Devlet bir yere kadar kahramanlarına ve tasarımcılarına önem verirdi... Özel bir kararnameyle doğduğum köyde, iki katım büyüklüğünde bir heykel dikildi. Yaşadığım İşevsk kentinde, hayatıma adanmış bir bölümün de olduğu bir Kalaşnikof müzesi var — ve bütün bunlar ben daha yaşarken yapıldı!" Hayır, zengin değildi Mihail Kalaşnikof, çok az parası vardı. "Param olsaydı da iyi işlerde kullanırdım. Fakat paradan daha önemli olabilecek bazı şeyler var. Mesela Başkan Putin geçen gün doğum günümde beni aradı. Başka hiçbir başkan bir silah tasarımcısını aramaz. Ve böyle şeyler benim için çok önemli." Peki ya Tanrı, diye soruyorum. Tanrı Mihail Kalaşnikof hakkında ne düşünecekti? "Biz öyle bir eğitim aldık ki, sanırım ben bir ateistim," diye yanıtlıyor ve ekliyor: "Fakat bir şeyler var..."</p>

  <p>Bir cevap aramak için sadece tek bir yer vardı. En uzaktaki pavyonlardan birinin köşesindeki küçük bir standa doğru yürüdüm, kahverengi boyalı mobil rampalı roket maketleri bir rafa sıra sıra dizilmişti. Bu İranlıların silah tezgahıydı. Füzelerine 'Şafak' veya 'Sabah Güneşi' adları verilmişti; fakat Tahran 'S.B. Endüstriyel Grubu' tarafından üretilmiş büyük bir V-2 görünümünde, 125 kilometre menzilli bir canavara gözüm takıldı, onun adı <i>Nazeat</i> idi. Farsça 'Ölümün Dehşeti' anlamına geliyordu. Evet, İran (bütün dünya silah pazarında bir silahın gerçek amacını söyleyen tek ülkeydi) bir füzeye hayatın sona ermesine dair bir ad vermişti. Bütün sorularımın cevabı işte burada mıydı?</p>

  <p>Murteza Hoşravi tarafından ciddi şekilde bilgilendirildim: Bu füzeler satılık değildi. Sadece İran'ın 'kapasitesini' gösteriyorlardı; her ne kadar ülkesi 2000 yılında Asya ve Afrika'ya 31 milyon dolar değerinde 'savunma' ürünleri satmış olsa da. Hoşravi İran savunma bakanlığından, kısa sakallı, yoğun ifadeli genç bir adamdı; ailesinin birçok üyesi 1980-88 İran-Irak savaşında 'şehit' düşmüştü. Her soruma yarım dakika düşündükten sonra, dikkatle yanıt veriyordu: "Üretim zincirimizden çıkan savunma ekipmanları bütün İslam ülkelerine aittir. Biz onlarla işbirliği kurmak için buradayız." Fakat hemen ekledi: İran sadece, BM Savunma Kontrol Anlaşması'nın katı kurallarına uygun şekilde silah satıyordu. Lady Britomart bir kez daha imdada yetişmişti. Her durumda, İran'ın askeri kapasitesinin yüzde 60'ı sivil üretime dönüştürülmüştü.</p>

  <p>Bunları biliyordum. Benim bütün duymak istediğim, silah üretiminin gayri-ahlakiliğiydi. Murteza Hoşravi işin içinden çıkamıyor gibi görünüyordu. Pirüpak değil miydi? "Silah üretiminin iki ana amacı vardır," diye başladı. "Bazıları saldırmak için, bazıları ise nefsi müdafaa için silah üretir. Bizim ülkemizin durumu bu ikincisi; sadece nefsi müdafaa için ve hükümetimizin koruma politikası uyarınca silah üretiyoruz. Biz hep barışçı bir devlet olduk, fakat başkaları gelip bizi işgal ettiler — sekiz yıl boyu 'Musallat Savaş' verdik. O dönemde birliklerimizin tek politikası sınırlarını ve ülkelerini müdafaa etmekti. Bizim politikamız daima nefsi müdafaa oldu." Bir uzun suskunluk daha oldu. Derken Hoşravi bütün silah satıcılarının amentüsünü ortaya atıverdi: "İnsanoğlunun kendini müdafaa etmek zorunda olduğu bir gerçektir."</p>

  <p>Bunu Derek Tumbull'dan da, Mihail Kalaşnikof'tan da, John Hurst'ten de duymuştum. Keşke dünya, uygar şeyler yapan iyi insanlarla dolu olsaydı. Tanrı bizden kendimizi savunmamızı istemişti. Erkekler ailelerini korumak için doğmuştu. Koruma, güven, saygı, tarih, zamansızlık. Bu kelimeleri bir kez daha dinlemenin bir yararı yok gibi görünüyordu. Durdurulamaz, tartışılamaz, imkânsız kelimelerdi bunlar. Şimdi silah tacirlerinin serpilme vaktiydi gerçekten de. Ölüm tacirleri ölümü, koruma, öldürmeyi savunma, Tanrı'nın iradesi, insanın kaderi, vatansever bir görev gibi adlar altında satıyorlardı. Faturalar (insani ve mali) ise sonradan geliyordu. Ve zavallı insanlar 'hareketli hedeflerdi', tehdit ve saldırı sözleriyle kaçışıp duran korkmuş sürülerdi. Biz dünyayı dolaşırken, tehdit bizim içimizdeydi elbette. 'Vurulana dek arzumuza göre aşağı yukarı hareket ettirmek' görevimizdi.</p>

  <blockquote class=""/>

  <p>Filistinliler de böyle düşünüyor. John Hurst ile yaptığım konuşmadan sadece bir ay sonra İsrail işgali altındaki Batı Şeria'da, Beytüllahim'deydim; Florida'dan Lockheed Martin ve Pennsylvania'dan Federal Laboratories, kent belediyesindeki hayata (veya Lockheed açısından bakıldığında, ölüme) kesin bir katkıda bulunmuştu. 18 yaşındaki Usame Hurabi'nin acımasızca öldürülmesinin kanıtı olarak sivil savunma üssünün deposunda saklanmış Hellfire füzesi parçalarıyla karşılaştım. Hellfire iki aydan kısa bir süre önce gencin oturma odasında patlamış, onu oracıkta öldürmüştü. Füze motoru, yakıt borusu ve kablo sisteminin kalıntıları ambulans şoförleri ve sağlık görevlilerince plastik torbalara konmuştu; İsrail tanklarının Hıristiyan Filistin köyü Beyt Jalla'ya (John Hurst'ün hiç duymadığını söylediği şu köy) saldırısında kullandığı Amerikan yapımı onlarca merminin parçaları da başka torbalarda duruyordu. Filistinliler silahların Amerikan menşeli olduğuna dair kanıtları okuyabiliyordu, fakat kullanılan füzelerin ve mermilerin markasını teşhis etmeyi başaramıyordu. Yağmurlu bir cumartesi sabahı, Beytüllahim'deki ofisinde bir çanta dolusu demir füze parçasını gözden geçirdiğim ambulans şoförü, "Biz insani yardım çalışanlarıyız," diye anlatıyordu bana. "Biz bilimadamı değiliz ki."</p>

  <p>İsrail tarafından Araplara karşı Amerikan silahlarının kullanılması, Ortadoğu'daki en kışkırtıcı öfke kaynaklarından biri olmuştur daima. Ve nasıl kullanıldıklarına dair anlatılanlar, neredeyse İsrail ve hasımları arasındaki siyasi ihtilaf kadar önem taşır. Zira Washington'un taraflardan birini (İsrail'i) bütün talepleri itibariyle desteklerken Ortadoğu barış müzakerelerinde 'tarafsız' olduğunu iddia ettiğini bilmek başka bir şeydir; İsrail'in isteklerini hayata geçirmek için kullandığı silahların (Arapları öldüren ve paramparça eden o silahların) üzerinde 'Amerikan malı' ibaresinin kazılı olduğunu bilmek ise çok başka bir şeydir. İsraillilerin Beytüllahim'de Filistinlilere attığı gözyaşartıcı bombalar bile Amerikan yapımıdır. Filistinliler (gayet haklı olarak) Raşel'in mezarının yanında taş atan çocuklara ateşlenen bu bombaların çocuklarda ciddi solunum rahatsızlıkları yarattığını iddia ediyordu. Gaz bombalarının üzerinde 'Federal Laboratories, Saltsburg, Pennsylvania 15681' markası ve '150 kilometrelik uzun menzilli mühimmat' ibaresi kazılı. Biraz daha yanda, Amerikalı üretici firmanın şu uyarısını okuyorum: "Gözlere, burna, deriye ve solunum sistemine yüksek oranda olumsuz etki eden gözyaşartıcı gaz içerir... Temas edilmesi durumunda gözleri ovuşturmayın, derhal tıbbi yardım isteyin."<sup><a href="../Text/dipnot.xhtml#bookmark192" id="footnote192">[2]</a></sup></p>

  <p>2001 yılının ilk ayları boyunca İsrail tankçıları sürekli olarak Beyt Jalla'yı bombaladı; köydeki Filistinli militanlar da yakınlardaki Gilo Yahudi yerleşimine Kalaşnikof'larla (evet, Sovyet Kahramanı, 81 yaşındaki neşeli Mihail Kalaşnikof'un icadıyla) ateş açıyordu. İsrail tanklarının büyük bölümü Amerikan fünyeleri taşıyordu. Hepsinin üzerinde şu kod vardı: "FÜZE P18D M549AC0914H014-014' (bazılarında son rakam 5'ti). Bu mermilerden biri, Kasım 2000'de Beyt Jalla'da yaşayan bir Alman vatandaşını, Dr. Harald Fischer'i öldürdü.</p>

  <p>Şubat 2001'de Usame Hurabi'nin evini vuran Lockheed Hellfire füzesinin motoru ise '18976-1334987 DMW90E003-007' kodunu taşıyordu ve 'Seri' numarası (füzelerin ait olduğu grubu gösteren numara) 481'di. Füze motorunun üzerindeki küçük bir çelik tüpte de T 2903-9225158MFR-5S443' kodu yazılıydı. Aynı mühimmat serisinden geldiği anlaşılan küçük, ağır silindirik bir kubbenin üzerinde de 'Termal Batarya' ibaresi ve 'P/N 10217556 E-W62, Seri No. EPH-2-111, Üretim Tarihi 08776, MFG Code 81855' kodu vardı. Kodları 'U.S.' kısaltması izliyordu. Diğer füze parçaları menteşeli bir kanadın hasarlı kalıntılarını ve bir kablo tomarını içeriyordu. İsraillilere bakılırsa füze saldırısı köye yönelik bir 'önleyici saldırı'ydı; oysa Hurabi militan değildi ve tek isteği Beyt Jalla tiyatro projesine katılmaktı. İsrailliler Beyt Jalla'ya en az altı füze saldırısında (Hurabi de bunlardan birinde ölmüştü) Apache helikopterlerini kullanmışlardı ve Apacheler Lockheed tarafından Florida, Orlando'daki devasa silah fabrikasında üretiliyordu; aynı Hellfire I ve II füzeleri gibi. Amerikan şirketleri, silahlarının kullanımından doğan kanlı sonuçları kabul etmeyi sürekli reddetmişlerdir. İsraillilerin Beytüllahim'de kullandığı gaz bombalarının üzerinde şöyle bir ibare olduğunu da keşfetmiştim: "Federal Laboratories bu aygıtın yanlış kullanılmasından kaynaklı sonuçların sorumluğunu kabul etmeyecektir."</p>

  <p>Ancak Amerika'nın İsrail'i silaha boğması, Ortadoğu ile ilişkilerinin en az açığa vurulan (ve en az tartışılan) veçhesi olmayı sürdürmektedir. Beyt Jalla saldırısından bir yıl önce ABD ilk asker taşıyan S-70A-55 Black Hawk helikopterlerinin üretimini, İsraillilere satış amacıyla artırmıştı. İsrail, elinde zaten 24 adet bir önceki model helikopter olmasına rağmen, 211 milyon dolara 24 helikopter daha satın aldı (ve paranın büyük kısmı da Washington tarafından ödenecekti). İlk posta yeni helikopterin şifre kitapçığını İsrail savunma bakanlığı genel direktörüne teslim eden kişi de ABD Dışişleri Bakanı Alexander Haig'den başkası değildi elbette (aynı adam, İsrail Başbakanı Menahem Begin'e 1982'de Lübnan işgali için yeşil ışık yakmış, söz konusu işgal çoğu sivil, 17 bin 500 cana mal olmuştu). Yani yeni bir Black Hawk nesli kısa süre sonra Batı Şeria ve Gazze semalarında arzı endam edecekti, fakat bu alışverişe dair Batı basınında sadece birkaç küçük paragraf yer aldı.</p>

  <p>Dünya silah pazarı, ahlaksız, ikiyüzlü ve cani olduğu kadar, ne yazık ki hem açıklık hem de gizlilik gerektiren bir canavardır. Ne kadar satarsa o kadar gizlemeye ihtiyaç duyar; sözgelimi Araplardan milyarlarca dolar alırken, bunun sonucunda çöl kumlarına saçılacak kan ve beyine dair herhangi bir ifadeden kaçınır. Fransız silah holdingleri Giat ve Dassault'nun, Lockheed Martin'le birlikte, Abu Dabi'nin parıldayan gökdelenlerinde ofisleri vardır. Ve aracılar (üreticiler ile alıcılar arasında pazarlık yürüten Araplar, İsrailliler, Almanlar, Amerikalılar ve Britanyalılar) basına yaltaklanmak, silahların daha kötü özelliklerini açığa vurmak, acımasızlıklarını ve tekinsiz bir dünyadaki gerekliliklerini abartmak konusunda tuhaf bir yeteneğe sahiptir. Bazen gazetecileri birer itirafçı olarak kullanmak istediklerini düşünürüm.</p>

  <p>Belki de bu yüzden, bizim (yani Amerikalıların, Avrupalıların —Rusya da dahi—, kelimenin en genel anlamıyla 'Batı'nın) Ortadoğu'da yaşayanlar için ölüm aygıtlarını üretme yollarını araştırmak uğruna yıllar harcadım. Arap Müslümanların bu olağanüstü, soysuz silah ticaretine nasıl karşılık verebileceği, bizden intikamlarını nasıl alabileceği (hem de kendi topraklarında değil, bizim topraklarımızda) üzerine bir kez olsun düşünmedik. Lübnan iç savaşı sırasında kurban ile katil arasındaki bağlantıyı görmek için çok uğraştım; bazen Beyrut'un dört bir köşesini dolaşır, bir erkeği veya kadını paramparça eden keskin nişancıyı arardım. Bir keresinde Doğu Beyrut'ta, kentin batısında genç bir kadını öldüren havantopunu ateşleyen (emindim bundan) bir Hıristiyan Falanj milisiyle karşılaştım. Benimle konuşmayı reddetti. Ben de bu cinayeti mümkün kılan silah satıcısını aramaya giriştim. Daha da ötesinde, bir masumu katleden o silahın üreticisine dair kesin ve tartışılmaz bir kanıt arıyordum. On yıl boyunca on binlerce kilometre yol kat ettiğim (ve Körfez, İran, Filistin ve İsrail'den Almanya, Avusturya ve ABD'ye uzanan) yolculuk böyle başladı. Rahatsız edici, mahvedici bir çabaydı bu; daha fazlasını öğrendikçe, Ortadoğu'nun trajedisi bana hepten umutsuz göründü. Paragöz Batılı ülkelerin ölümcül ürünlerini Müslüman dünya ile İsrail'e pazarlaması bir şeydi; aynı Ortadoğu ülkelerinin aynı silahları satın almak için yalvarmasına, yaltaklanmasına ve zenginliklerini heba etmesine tanık olmak kesinlikle başka bir şeydi.</p>

  <p>1987'de soğuk bir kış günü, İran'ın Irak'la korkunç savaşı en son ve en kıyametsi aşamasına girerken, Ortadoğu'nun bu en pahalı çatışması hakkında çok fazla şey bilen bir satıcıyla buluşmak için Almanya'nın Köln kentinde tren istasyonuna vardım. Birçok kez ABD hükümeti ile Irak'taki Saddam Hüseyin rejimi arasında pazarlık yürütmüş olan şişman, gözlüklü bir silah satıcısıydı. Geniş geniş gülerek bürosunda oturuyordu; suikasta kurban gitmesini istemiyorsam adının gizli kalması gerektiğinden söz ediyordu ısrarla. Yani, diye sordum, CIA'nın İran ordusu hakkındaki istihbaratını Irak hükümetine verdiği doğru muydu? Hepsini kabul etmeden önce güldü; öyle uzun, öyle derin güldü ki, belki otuz saniye sürdü bu. "Sayın Fisk size bunu anlatacağım. Savaşın ta en başında, 1980 Eylül'ünde Pentagon'a davet edildim. Ve orada bana İran ön cephe hatlarının en son fotoğraflarını verdiler. Fotoğraflarda her şeyi görebiliyordunuz. Abadan'da ve Hürremşehr'in arkasında topçu mevzileri, Karun Nehri'nin doğu yakasında siperler, Kürdistan'a doğru sınırın İran tarafı boyunca uzanan binlerce tank barikatı vardı. Bir ordu için bundan daha büyük bir nimet olamazdı. Ve yanımda bu haritalarla Washington'dan Frankfurt'a, Frankfurt'tan da Irak Havayolları ile doğruca Bağdat'a uçtum. Iraklılar çok minnettardı — <i>çok</i> minnettar."</p>

  <p>Almanların bu tür gizli kapaklı işler çevirmek konusunda istidadı var anlaşılan. Seksenlerin ortasından sonlarına dek Ortadoğu'daki silah ticaretini araştırdım ve çantam İran'ın 1987, 1988 ve ötesindeki bütün silah alım taleplerini içeren defterler ve dosyalarla dolu, Almanya'nın büyük trenlerinde karla kaplı vadilerden geçerken, kendimi çoğu zaman Avrupa'nın karanlık geçmişine dönmüş buldum.</p>

  <p>1987'nin sisinde o uzun trenlerden biri beni Königswinter'e götürüyor; iyi ısıtılmış bir limuzinde bir şoför beni <i>Schloss</i>'a götürmek üzere istasyonda bekliyor. Orada 'Bonn'un Örümceği' Ortadoğu'nun askeri haritasının değişmesine yardımcı oluyor. Gerhard Mertins uzun, kalın Küba puroları içiyor ve bir silah tüccarı gibi görünüyor; kusursuz bir şekilde oynuyor rolünü, zira gerçeğin ta kendisi. Königswinter'deki ofisine doğru yürürken tereddüt yok, kendine güvenmemek yok, ahlaki çekinceler yok; pencerenin dışında lapa lapa ve ferah feza kar yağıyor. "Biliyor musun, böyle kışları çok severim," diyor, kar tanelerini ceketinden silkelerken.</p>

  <p>Telefon çalıyor ve Herr Mertins açıp şevkle konuşmaya başlıyor. "Generallerinizin ihtiyaçlarınızı bilmemiz lazım," diyor sabırsızlıkla. Ardından ahizeyi muzip bir kıkırtıyla yerine koyuyor. Samimi olduğunu gösteren abartılı bir hava takınıyor. "Kıbrıs Rum ordusuydu bu. Yeni uçaksavarlar ve mayınlarla ilgileniyorlar. Bak şuraya yazıyorum, Kıbrıs adasında bir şeyler dönüyor." Tekrar gülüyor, her şeyi bilen adam o, savaşın alçaklıkları onu şaşırtmıyor. Herr Mertins'e silahları kime sattığını sorduğumda, adeta benden hakaret duymuşçasına öksürüyor. "Beni bağışla ama sanırım bu pek safça bir soru."</p>

  <p>Purosundan derin bir nefes çekiyor, derken kolunu ileri uzatıyor ve havada eliptik, neredeyse cambazca bir çember çizer gibi yapıyor. "Sana dürüstçe anlatayım. Ben Arap atının üzerindeyim. Niye olmasın? Biliyorsun, prensiplerim var. Bunu kâr elde etmek için yapmıyorum. Evet, hakkımda bazı şeyler söylüyorlar; Meksika'da Excelsior gazetesi benim eskiden Nazi olduğumu, SS üyesi olduğumu yazdı. 'Lyon Kasabı' Klaus Barbie'nin arkadaşıymışım. Dedikleri adamla hiç karşılaşmadım. Fakat beni Meksika'dan sınırdışı etmeleri gerektiğine hükmettiler." Herr Mertins'in Cidde ve Riyad'da da büroları var (Suudi Arabistan'a girmesi için vizeye ihtiyacı yok) ve bana, uzun entarili Körfez şeyhleriyle birlikte çektirdiği bir fotoğrafı gösteriyor. Eski Beyrut'a, zenginlere has bir melankoliyle hayıflanıyor, Lübnan'ı hâlâ parçalara ayıran iç savaşta yıkılan şehre. "Lucullus restoranında o kadar güzel anılarım var ki. O da yıkıldı mı? Çok kötü. Güzel bir şehir, çok üzücü." Beyrut silahlarla (bombalarla, mayınlarla, top ateşiyle, bombardıman uçaklarıyla ve kurşunlarla) yerle bir edilmişti, fakat Herr Mertins'in belliğinde bu hasarlara dair hiçbir ipucu yok.</p>

  <p>Anlattığı mevzuya iyice ısınıyor. "Ömrüm boyu sadece para kazanmak için iş yapmadım. Bir yığın problemimiz var — benim Adnan Kaşıkçı'ya benzediğimi düşünüyorlar." İrangate Avrupa'nın silah tüccarlarının peşini bırakmıyor; onlara göre adaletsiz bir durumdu bu, zira Amerika'nın İran'la karmaşık silah ilişkileri nispeten önemsizdi. Profesyonel tavsiyeden veya tedbirden yoksun, küçük çaplı bir işti ve gerçek silah tedarikçilerinin bırakın evlerine davet etmeyi, bürolarına bile sokmayacağı türden şaibeli İranlı simsarlar kullanılmıştı. Silah tüccarı ile simsarı arasındaki ayrımı tespit etmek kolay değildir. Bazı durumlarda (tüccarın ülkesi silah ithalatına katı kısıtlamalar uyguladığında) tüccar simsar haline gelir, sipariş listelerini silah ticaretinde daha gevşek kuralların olduğu ülkelerdeki tüccarlara paslar. Diğer ülke vatandaşları finansör olarak işin içine dahil olduğunda, sistem daha da karmaşık hale gelir. Sözgelimi Yarbay Oliver North İranlılarla silah karşılığı rehine anlaşmasını oluştururken, simsar Manuçehr Gorbanifar'dı ve 'İranlı arabulucu' resmi sıfatıyla Robert McFarlane'in Mayıs 1986'daki gizli Tahran ziyaretini o ayarlamıştı. Silah nakliyatının hayata geçirilmesini sağlayan nakit parayı ise bir Suudi olan Adnan Kaşıkçı vermişti. Yani bu durumda tüccar (ve tedarikçi) ABD yönetimi (veya bakış açınıza bağlı olarak Yarbay North) idi.</p>

  <p>Silah tüccarları kendi ulusal hükümetleriyle yakın olmayı severler ve Herr Mertins de farklı değil. Alman bakanlar Mertins'in özel tenis kortlarında oynuyor ve Bonn'daki Amerikalı gümrük ajanları ona, pek de sempati duymadan, 'Bonn Örümceği' diyor. Tertemiz fabrika kantininde işverenleri tarafından muhabbetle karşılanıyor (kıyaslanmayı sevmiyor olsa da, gerçek bir Andrew Undershaft) ve ailesiyle, bilhassa da yeni Amerikalı geliniyle acayip gurur duyuyor. Şirket kantinindeki bir aile yemeğinde, "Bay Fisk çayı olması gerektiği gibi içmelisiniz," diye beyan ediyor. "Yani romla birlikte." Uzun uzun <i>aperitifini</i> yudumluyor. "İnsanlar hakkımda niye böyle aptalca şeyler söylüyorlar ki? Biliyor musunuz, bütün kitapları okudum ben: Tevrat, İncil, Kuran..." Ardından abartılı bir tavırla ekliyor: "Bugün Almanya'nın sorunu ne biliyor musunuz? Milliyetçi duygularını kaybetti." Korkuyla siniyorum.</p>

  <p>1965'te Herr Mertins, Hindistan-Pakistan savaşının patlak vermesinin ardından bazı ülkelere sürpriz yapmıştı. Her ne kadar ABD'nin eski Hindistan büyükelçisi Kenneth Galbraith sonradan 'savaşa Amerika'nın silah nakliyatlarının' yol açtığını söyleyecek olmasa da, Amerikalılar silah satışlarına ambargo koymuştu. Herr Mertins bu ilişkide oynadığı rolden dolayı hâlâ gurur duyuyor. Doksan Amerikan F/86 savaş uçağının Pakistan'a ithaline aracılık etmişti; satış İran'a yapılıyor gibi gösterilmişti. "Uçakların kanatlarına İran amblemleri koyduk ve onları Tahran'ın üzerinde göstere göstere uçurduk. Batılı büyükelçilerin yanında durup şunu söyledim: 'Gördünüz ya, Pakistan'a gönderdiğimi iddia ettiğiniz uçaklar bunlar.' Fakat sonra uçaklar İran'daki hava üslerine geri döndüler ve üzerlerindeki amblemleri tekrar Pakistan diye değiştirdik." Herr Mertins sağ yumruğunu sol avcuna vuruyor. "Anlıyorsun ya? Saf Alman plastik biliminin bir örneği."</p>

  <p>Fakat bütün bunlar, halihazırda yaşanan, gerçek bir savaşa teatral bir girişten ibaretti. Zira o soğuk Alman dağlarındaki bürosunda Herr Mertins (Almanya ve Avusturya'daki diğer meslektaşları gibi) İran Savunma Bakanlığı'nda neler olup bittiğine dair gayet ileri görüşlü bir fikre sahipti. İranlılar, Moskova ile doğalgaz ihracatı anlaşması imzaladıktan sonra gönüllerini ucuz Sovyet silahlarına kaptırmışlardı. "Bir sürü Rus malı aldılar — 122 ve 130 milimetrelik toplar, 12.7 ve 14.5 milimetrelik uçaksavarlar. Aynı tür bir sürü malı da Çin'den almaya çalışıyorlar — İranlılar bu meseleyi konuşmak için Pakistan'a gittiler— fakat Çin 'ortada' bir ülke olmak istiyor. Önplana çıkmak istemiyorlar. Sonradan İran silahlı kuvvetleri aldığı maldan hiç memnun kalmadı."</p>

  <p>İran'a silah satışının hikâyesi hem karmaşık hem de dehşet vericidir — ve işin içinde Batı'nın yanı sıra İsrail de vardır. Herr Mertins'in meslektaşlarından biri, şık takım elbisesinin içinde kusursuz İngilizce konuşan genç bir adam, ismini vermemek şartıyla bu meseleyi anlatmayı kabul etmişti. Mertins'in bürosuna ağır bir dosya getirip bana verdi. Mavi kapaklı dosyayı açtım; içinde İran hükümetinden gelen binlerce sipariş duruyordu: havantopları, top düzenekleri, top mermileri ve Amerikan yapımı savaş uçakları için yedek parçalar. "Ruslar Iraklılara, İranlılara sattıklarından daha iyi teçhizat satıyordu — ve İranlılar bunu biliyordu," diyordu genç adam. "Bu yüzden de İranlılar yardım için yüzlerini İsraillilere döndü. İran'a ilk İsrail uçağı Şiraz'a indi; her biri 2700 dolar değerinde 1250 TOW füzesi taşıyordu. Çok pahalı ve eski bir malzemeydi bu, o nedenle İranlılar başka ülkelere başvurdu. 155 milimetrelik top arıyorlardı ve Avusturya'nın Vöest-Canonen Şirketi'ne yaklaştılar. New York'ta üretilen 105 ve 155 milimetrelik topları beğenmişlerdi. ABD yönetimi (aslında Richard Perle) bu anlaşmayı durdurdu. Bunun üzerine İranlılar Helsinki'de, 60, 81 ve 120 milimetrelik top mermileri satan bir şirkete ilgi gösterdiler. Fin şirketiyle İsrail Askeri Sanayi arasında bağlantı vardı, İsrail'in ordu ihracat şirketi şimdi topları İran'a Nimrodi'nin yardımıyla naklediyordu." Jacop Nimrodi Amerika'nın rehine anlaşmalarında da rol oynayacaktı.</p>

  <p>Mertins bütün İrangate skandalına küçümseyerek bakıyor. "İranlıları anlamak zor değil," diyor. "Iraklıların Rus yapımı Mig-25 'Foxbat' uçakları vardı ve Tahran'a yüksek irtifadan bomba atıyorlardı. Ve İran'daki mollalar için 'Foxbat'ları vurup düşürecek hiçbir şeyleri olmaması son derece can sıkıcı bir durumdu. Bu yüzden ellerindeki F-14'ler için havadan havaya füzeye ihtiyaçları vardı. İhtiyaçlarını ve başkalarının bunları İranlılara hiçbir ahlaki ve etik sınırlama olmaksızın tedarik etme şeklini anlamalısınız. Şeytan'a vereceklerdi bu silahları. İranlılara gelince, her İranlının 'Ben Humeyni'nin bir akrabasıyım' kelimeleriyle başlayan bir güven mektubu vardı." İran'a ilk silah nakliyatı için İsraillileri kullanan Amerikalılar, silahlarla etiği birleştirebildiklerini düşünüyorlardı; ne de olsa Lübnan'da rehin tutulan masum Amerikan vatandaşlarının kurtarılmasına çalışmıyorlar mıydı? Bununla birlikte Tower Komisyonu'nun raporuna göre, Amerikan yönetiminin şuna inandığını görmek öğreticidir: İranlıların, Rusya'dan İran hava sahasının 65 kilometre içlerine Sovyet pilotları tarafından uçurulan yüksek irtifalı keşif uçaklarını düşürmek için karadan havaya füzelere ihtiyacı vardı. Herr Mertins'in bu tür yanılsamaları yoktu. İranlılar Iraklıları vurmak istiyordu.</p>

  <p>Ancak İrangate alışverişi (İran'a 30 milyon dolara mal olan 2086 adet TOW tanksavar füzesi ve bir uçak dolusu F-4 yedek parçası) kamuoyu rızası veya Amerika'nın dostları ve düşmanlarının suç ortaklığı ile sonuçlandırılan devasa uluslararası silah anlaşmalarını sadece bir perspektife oturtuyordu. Kongre önündeki ifadesinde McFarlane, silah satışları için ismini son kullanıcı sertifikalarına koymayı kabul eden bir Ortadoğu ülkesinin kim olduğunu gizlemeye çalıştı. Fakat Almanya dışında çalışan silah tacirleri 1987'de Üçüncü Dünya'daki son kullanıcı sertifikaları için 100 bin dolar ödüyordu, silah üreticilerinin kendi ülkelerinden yasal ihracat anlaşması izni aldıklarını kanıtlamak için soğukkanlılıkla aldıkları belgeydi bu. Zira uluslararası mühimmat fabrikaları, ihracat izni veren bürokrasi ve insan acısı arasında bir yerlerde, mutlaka ahlaki (veya gayri-ahlaki) belirsizlik vardır.<sup><a href="../Text/dipnot.xhtml#bookmark193" id="footnote193">[3]</a></sup> Undershaft bağıra çağıra, 'ahlaklarıyla işlerini su geçirmez bölmelerde tutan adamlardan olmadığını' söylüyordu. Fakat diplomatlar bu rahatlatıcı samimiyeti paylaşmıyorlar. 1987'ye gelindiğinde Amerikalı ve Sovyet yetkililer her hafta çıkıp İran-Irak savaşının insani bedeline ağıtlar yakıyorlar, bir yandan da silahlarını savaş cephelerine akıtıyorlardı. Avrupalı hükümetler sürekli çatışmada tarafsız olduklarından dem vuruyorlar, savaşın hızla ve adil bir şekilde sona erdiğini görmek istediklerine dair hiç de ticari olmayan temennilerini sunuyorlardı.</p>

  <p>Fakat askeri kurumları, bu söylenip duran dünya tarafından boykot edilen İran ayda silahlara 250 milyon dolar harcıyordu. Alman ve Avusturyalı silah tacirleri bunun ne anlama geldiğini gayet iyi biliyordu. Bu paranın, Sovyetler Birliği, Çin, İngiltere, İtalya, İspanya, Yunanistan, Kuzey Kore, Güney Kore, Tayvan, Pakistan, Dubai, Suriye, Libya, Çekoslovakya, Doğu Almanya, Japonya, Brezilya, Arjantin, Hollanda, İsrail, Portekiz, Hindistan ve Suudi Arabistan hükümetlerinin aktif veya pasif desteğiyle harcandığını iddia ediyorlardı. Kulübe 'geç katılan Belçika'nın 1986'da Antwerp'ten Bandar Abbas'a dört gemi silah gönderdiğini de ekliyorlardı.</p>

  <p>Savaş son yılına girdiğinde İranlılar çaresizce sipariş çabalarını yeniden yapılandırmaya çalıştılar. Şah'tan geriye binden fazla helikopter kalmıştı, fakat savaş başladığında sadece 250 Cobra savaş helikopteri faal durumdaydı. 1987'ye gelindiğinde sadece 30 kadarı uçabiliyordu. Iraklılardan daha yaratıcı olan İranlılar koşullara uyum sağlamaya çalıştılar ve Amerikan yapımı helikopter ve savaş uçaklarının yedek parçalarını (İran'a yaptırımlar uyarınca satışı yasaklanan Amerikan yedek parçalarının tıpatıp kopyalarını) pazarlardaki yerel demircilere yaptırdılar. Fakat İran çeliğinde çok fazla sülfür vardı ve yanlış metalürji kullanıyorlardı; metal, güçlü uçuşların basıncı altında kırılıyordu ve İran, uçakların havada parçalanması sonucu birçok pilotunu kaybetti.</p>

  <p>İranlılar, Irak'a yabancı silah nakliyatlarının ayrıntılı listelerine de sahipti, dünyanın silah üreticilerinin ticari yeteneklerine dair aynı ölçüde inanılmaz bir saygı duruşuydu bu listeler. Irak'a silah satışlarından yapılacak bir seçki, manzaranın vahametini ortaya koyuyor: İngiltere'den tank zırhı (1983), Fransa'dan altı Super-Etendard savaş uçağı (Ekim 1983), Sovyetler Birliği'nden SS-12 füzeleri (Mayıs 1984), Brezilya'dan çoklu füze rampaları (Haziran 1984), Şili'den 100 kiloluk misket bombaları (Santiago'dan 1984'te Irak Havayolları'na ait bir 747 ile getirildi). 25 Eylül 1986'da Marcel Dassult Irak'a 24 adet Mirage F-1 savaş jetinin satışını ilan ediyordu, satış 18 ay içinde tamamlanacaktı. Bazı silah sistemleri 'mevcut silah anlaşmaları' (Moskova'nın Irak gibi kârlı bir alıcıya yapılan nakliyatların devamı için kullandığı favori lafı buydu) uyarınca satılıyordu; neticede, sırf müşterisi başka birinin ülkesini işgal etti diye imzalanmış bir anlaşmayı ihlal etmek, satıcı ülkenin itibarına zarar verebilirdi. Diğer anlaşmalar da, satıcının masumiyetini garanti altına alan bu gerekçe üzerinden hayata geçirildi.</p>

  <p>Sözgelimi 1986'da Britanyalı Plessey şirketi İran'a radar tedarik etmek için 388 milyon dolarlık bir anlaşmayı kabul etti; bu mühimmat (Britanyalılara söz verildiği haliyle) İran'ın Rus işgali altındaki Afganistan ve Sovyetler Birliği sınırında kullanılacaktı. Britanya hükümetinin, söz konusu mühimmatın İran'ın batı sınırında (yani Irak'a yönelik askeri operasyonlarda) kullanılmayacağından nasıl emin olabildiğini sorduğumda, Londra'daki Savunma Bakanlığından bir yetkili bana şunu söylüyordu: "Tahran'da gidip bütün bunları kontrol edebilecek diplomatlarımız var." Fakat bu doğru değildi. Britanya'nın İran'daki diplomatik varlığı, İsveç büyükelçiliğindeki bir 'çıkarlar' birimiyle sınırlıydı; Tahran'da Britanyalı diplomatların hareket serbestliği ile ilgili yaptığım araştırmada şunu öğrenmiştim: İranlılar bu konuda o kadar kısıtlayıcıydı ki, bir diplomatın Hazar Denizi'nde (ki askeri olmayan bir bölgeydi) haftasonu tatili isteğini bile reddetmişti.</p>

  <p>Bu tür meselelerde sanki karşılıklı bir mutabakat, bütün tarafların adı konulmamış bir taahhüdü vardı: silah tacirlerinin veya onların müşterilerinin ya da talep yaratmak için gizliliğe, büyümeyi hızlandırmak için savaşa ihtiyacı olan silah imparatorlarının şahsi işlerine kimse karışmıyordu. Modern çağın Undershaftları, sadece rakiplerinin piyasaları ve hataları üzerine konuşacaktı. Sadece rakiplerinin başvurularını açığa vuracaktı. Savunma (daima savunma) bakanlıklarındaki isimsiz yetkililerin, bazen el yazıları kadar acınası imlalarıyla hazırladıkları kâğıtlardan ve sipariş listelerinden oluşan gülünç bir dünyaydı bu.</p>

  <p>Avusturyalı tacirlere verilen, sonra da benim elime geçen on sayfalık bir İran sipariş listesi, Sovyet yapımı tanklar için belli yedek parçalar talep ediyordu: kurşun kafeslerden, 'kafeslerdeki üçüncü ve dördüncü ters dönen yapışkanlı merceklere, teleskopik dürbünlerden tepe ışıklarına, menzil buluculardan palet motorlarına' neler neler yoktu ki listede. Ancak siparişi veren yetkili 'ikinci'yi 'ikiünci', 'devre kesiciyi 'devde kesici', 'şişe'yi de 'şeşi' şeklinde yazmıştı. Gayet pejmürde bir belgeydi bu; ihtiyaç duyulan yedek parçaların yazıldığı kısımdaki miktar, toplamların yazıldığı sütuna hatalı geçirilmiş, daha sonra üzeri kabaca çarpıyla çizilip düzeltilmişti.</p>

  <p>İmla hatalarıyla ve silah adlarıyla dolu bu tür listelerin zararsız görünen bir yanı vardı: Sanki Ortadoğu'daki savaşlar, öfkeli uluslar ve korkutucu öldüren askerlerden ziyade, sipariş acentaları veya silah üzerinden yürüyordu. Araştırmalarım sırasında, İran'dan çıkma bu tür yüzlerce belge gördüm; bazen Tahran'daki Silahlı Kuvvetler Karargahı'nın antetini taşıyordu, bazen de (İranlılar adına çalışan aracı gizli kalmak istediğinde) boş bir kâğıda, meçhul biri tarafından yarım yamalak daktilo ediliyordu. Bu şekilde tank paletleri ve top namluları ve McDonnell-Douglas yedek parçaları, kelimenin tam anlamıyla, büyük ticaretin akan servetlerine veya bir uluslararası takas kaynağına dönüşüyordu; topları parayla veya petrolle ya da askeri kıyaklarla, hattâ rehinelerle takas edebiliyordunuz. İstisnai durumlar da değildi bunlar. Başkan Reagan'ın esirler karşılığında füze satmayı kabul etmesinden çok önce Suriye, ucuz ve bazen bedava petrol karşılığında İran'a silah akıtıyordu. Şansölye Helmut Schmidt, bir petrol takası anlaşmasıyla Suudi Arabistan'a Alman tankları satmanın, Almanya'ya petrole normalde ödediğinden daha pahalıya patlayacağını (zira petrol fiyatları düşmüştü) son anda fark edip anlaşmadan vazgeçmişti.</p>

  <p>Öte yandan savaş da kendi özel takaslarını yaratıyordu. Saddam Hüseyin'in 1980'deki İran istilasının ilk aylarında Iraklı güçler (çoğu hasar görmemiş) düşmanlarından onlarca Britanya yapımı Chieftain tankı ele geçirdiğinde bunları İran'a karşı tekrar kullanmayı istediler doğal olarak. Fakat bu kadar karmaşık bir aracı çalıştırıp kullanacak bilgiye sahip değillerdi. Böylece tanklar Ürdün'e götürüldü, resmi olarak Ürdün silahlı kuvvetlerinin malı sıfatıyla Britanyalı teknisyenler tarafından onarılıp elden geçirildi. En az bir Britanyalı silah üreticisi, tankların Irak'ın savaşta kullanması için gizlice Bağdat'a gönderildiğine inanıyordu, fakat İsrailli askeri uzmanlar sonradan tankların Ürdün'de kaldığı sonucuna vardılar — Sovyet silahlarının Ürdün limanı Akaba üzerinden Irak'a nakline izin veren Kral Hüseyin'e, bu cömertliği karşılığı yapılan ödemenin bir parçası mahiyetinde.</p>

  <p>Kendi paylarına Britanyalı yetkililer silah satışlarına dair özel bir ihtiyat sergilerler, zırhlı savaş araçları, tanklar, toplar, tali silahlar, tüfekler, bombalar ve top namlularının yer aldığı yıllık listeler yayınlamayı hiç ihmal etmezler. Fakat diğer ihracat ayrıntılarının aksine Britanya'nın listesi silahların hangi ülkelere satıldığı bilgisini içermez. Ticaret ve Sanayi Bakanlığı silah şirketlerinin ihracat ruhsatı için yaptıkları başvuruları tartışmaya açmayı kabul etmez.<sup><a href="../Text/dipnot.xhtml#bookmark194" id="footnote194">[4]</a></sup></p>

  <p>Temmuz 1991'de, Ortadoğu silah ticaretine dair araştırmama başlamamdan dört yıl sonra, aynı Ticaret ve Sanayi Bakanlığı, Irak'a kimyasal silah yapımında kullanılan hammadelerin nakliyesi için verilen (bir Avam Kamarası komitesi raporunda da listelenen) ihracat ruhsatları hakkında 'mantıklı ve meşru' bir izahın bulunduğuna dair güvenini dile getiriyordu. İhracatlar (ki bazıları, Saddam Hüseyin'in bir başka Müslüman ülkeyi, Kuveyt'i işgal etmesinin hemen sonrasına, 5 Ağustos 1990'a dek sürmüştü), birbiriyle karıştırıldığında hardal gazı üreten iki kimyasalı da içeriyordu. Irak'ın İran'la savaşı sırasında, 1988'de Britanya, 200 bin dolar değerinde, hardal gazının bileşenlerinden biri olan tiodiglikol ihraç etmişti; bir sonraki yıl da aynı maddeden 50 bin dolarlık bir parti daha göndermişti. Diğer bileşen olan tionil klorid de 1988-89 yıllarında, sadece 26 bin dolara Irak'a satılmıştı. Bariz gerçekten (yani Britanya'nın Saddam'a kitle imha silahı tedariğinden kısmen sorumlu olduğu gerçeğinden) kaçmaya çalışan hükümet yetkilileri, kimyasalların sivil kullanım için gönderildiğine dikkat çekiyorlardı telaşla. Bilye uçlu kalemler ve kumaş boyası yapımında kullanılabildiklerini söylüyorlardı. Sekiz yıl sonra Iraklı çocuklara, 'kitle imha silahı' yapımında kullanılabileceği gerekçesiyle difteri aşısı satılmasını yasaklayan da o aynı hükümet kurumuydu.</p>

  <p>Mevzu bahis Avam Kamarası raporu, Britanya'nın Irak'a askeri mühimmat ve iletişim ekipmanının yanı sıra küçük miktarlarda uranyum ve plütonyum ihraç ettiğini de belirtiyordu. Listede top ateşi kontrol sistemleri, zırhlı araçlar, dalga ve şifre çözücüler vardı. Listedeki kalemlerden biri de, nükleer silah üretiminde kullanılabilen zirkonyumdu. Ticaret ve Sanayi Bakanlığı olanca ciddiyetiyle, bakanlık kurallarının 'her iki ülkenin [Irak veya İran] askeri kapasitesini önemli oranda artıracak silah veya ekipmanın ihracını yasakladığında ısrar ediyordu. Bakanlık, Irak'a satılan tüm maddelerin bu tarife uyduğu konusunda 'kesinlikle emindi'.</p>

  <p>Böyle bir ikiyüzlülükle (ve böyle bir kötü niyetle), Ortadoğu'ya yönelik gizli silah ticareti nasıl durdurulabilirdi? Britanya hükümetinin, hardal gazı kimyasallarıyla zırhlı ve gizli iletişim ekipmanları ihraç etmenin Irak'ın askeri 'kapasitesini artırmayacağından' nasıl 'kesinlikle emin' olabildiğini varın siz düşünün. Son derece hassas bir konuydu aslında bu. Irak'ın askeri kapasitesini 'artırıp artırmadığı' bir yana, söz konusu Britanya ekipmanının Irak materyalinin hatırı sayılır kayıplar verdiği sekiz yıllık savaşın ardından bu ülkenin askeri kapasitesini tekrar tesis etmeyi amaçladığı besbelliydi — üstelik tam da Saddam'ın Kuveyt'e karşı bir sonraki saldırıya hazırlandığı bir dönemde.</p>

  <p>İkili kullanıma sahip silah satışlarıyla ilgili gerekçenin, sadece birkaç ay içinde, Iraklıları temel toplumsal ihtiyaçlardan yoksun bırakmanın gerekçesi mahiyetinde tersyüz edildiğini de yazalım bir kenara. 1988-89'da, bilye uçlu kalem mürekkebi olarak da kullanılabildiği için Irak'a hardal gazı yapımına imkân veren bir madde satılabilirken, kısa bir süre sonra (Irak'ın Kuveyt işgalinin ardından yürürlüğe konan BM yaptırımları uyarınca) kurşunkalem bile satılamaz hale gelecekti; zira kurşunkalemlerdeki grafit askeri kullanıma elverişli sayılıyordu. Iraklılara petrol kuyularım, kanalizasyon sistemlerini ve su arıtma tesislerini onarmak için gerekli yaşamsal ekipmanı satmayı da aynı gerekçeyle reddedecektik.</p>

  <p>Bu ikiyüzlülük silah tacirleri arasında da yansımasını bulmaktaydı. Zaten onların arasında gurura rastlamak da pek mümkün değildir; Interarms of Manchester'ın genel müdürü, sıfır numara Britanyalı bir silah tedarikçisi olan Hamilton Spence de onlardan biriydi. 1980'de, iç savaşın en civcivli zamanında Beyrut'a geldiğinde, Lübnan Hükümeti ordusuna (yasal yollardan) Jim Davis of Colt Firearms şirketi adına M-16 tüfekleri satabileceğini fark etmişti. "Ordu başkomutanı General Huri ile konuşmak için bir odada oturduk," diye anlatıyordu. "Derken teklif mektupları açıldığında üç adamın daha olduğunu fark ettik; bir Batı Alman, bir Lübnanlı ve nereli olduğu bilinmeyen biri daha. Sonra üçü de, 'Colt' aracısı olduklarını belirten sahte kartlar gösterdiler. Hemen ayağa fırladık ve 'Bu adamlar sahtekar' diye bağırdık."</p>

  <p>İki yıl sonra, Filistinlilerin İsrail destekli Falanjist milislerce katledilmesinin hemen ardından, Spence FKÖ'nün Batı Beyrut'taki Filistin kamplarının altında açılmış tünellerden silah nakliyatlarını izliyordu. "Bazı kutuların üzerinde bizim kendi 'Interarms' damgamız vardı," diye iddia ediyordu Spence. "Hepsi sahteydi. Birileri bizim ismimizi kullanıyordu." Mertins gibi Spence de Amerika'nın İran'la silah anlaşmasını küçümsüyordu. "CIA'nın bir çuval inciri berbat etmek konusunda eşsiz bir yeteneği vardır," diyordu. Ancak Spence'in patronu, Interarms'ın başkanı ve büyük hissedarı Sam Cummings de CIA için çalışmıştı. Silah işini 'insan aptallığına dayalı', bütün silahların savunma amaçlı ve hiçbir yedek parçanın öldürmediği bir ticaret olarak tanımlıyordu.</p>

  <p>Bununla birlikte Spence, kendisine ölüm taciri diyerek saldıranlara da demediğini bırakmıyordu. "Bir süre önce bir partideydim ve genç bir kız yanıma gelip insanların birbirlerini öldürmesi için silah satmakla suçladı beni. 'Saçma' dedim. 'Siz de vergi ödüyorsunuz, her ay maaşınızın bir kısmını nükleer silahlar için veriyorsunuz. Beni nasıl suçlayabilirsiniz?"' Spence utanç duymuyordu. O ve Cummings şirketlerinin sloganı ne diyorsa oydu: 'Esse quam videri' (Olduğun gibi görün, göründüğün gibi ol). Ve Manchester'daki fabrikaları zarif, gri tuğlalı bir Viktoryen dönem kilisesinin hemen yanındaydı, aşkın ve savaşın tanrıları birbirleriyle samimi bir ilişki içindeydi. "Tam olarak öyle değil," diye uyardı beni Spence. "Kilise Waterloo savaşının anısına inşa edilmiş." Ayrıca şunu da eklemeyi ihmal etmedi: 'Interarms' işini sürdürürken, kilise birkaç yıl önce kapısına kilidi vurmuştu.</p>

  <p>İsrail'in kendi silah endüstrisi, Ortadoğu silah pazarında oynadığı rol bakımından Cummings'in şirket sloganını benimsediği için affedilebilir durumdadır — her ne kadar gizlilik çabaları çoğunlukla bir striptiz sanatçısının iffet konusundaki çabası kadar ciddi sayılabilirse de. Merkava tankını üreten ve miadı dolmuş mühimmatları modernize edip dönüştürmek konusunda uzman haline gelmiş şirketler, mahremiyetlerini korumak zorunda oldukları kadar reklamlarını da yapmak zorundadırlar. Parlak İsrail ordu dergileri, keşif radarlarının, tank nişanlama sistemlerinin, savaş uçağı bomba bırakma haznelerinin ve mini Uzi yarı otomatik tabancalarının marifetlerini saymakla bitiremez.</p>

  <p>Seksenlerin ortalarına doğru İsrail elektronik üreticisi Tadiran, frekans yükseltici VHF radyo sistemi geliştirerek elektronik savaş teknolojisi alanına girmişti. Elbit bilgisayar silah aktarım ve uçuş sistemlerinin reklamını yapıyordu. İsrail Askeri Endüstrileri (İMİ) (ürettiği silahlar 'gerçek muharebeye yönelik kapsamlı operasyonel testlerden geçiriliyordu') 14 bin işçi çalıştırıyor ve ABD ile birçok NATO ülkesine ihracat yapıyordu. İsrail tamamen yasal olarak, ABD'den havacılık elektroniği sistemleri almaya, bu sistemleri modernize etmeye, İsrail uçaklarına monte etmeye ve bu elden geçirilmiş ekipmanı ve yeni teknolojik bilgiyi Amerikalılarla birlikte kullanmaya bile başlamıştı. Böylece ABD ekipmanına dönüşen İsrail teknolojisi, Amerika'dan silah ithal etmesine Washington'daki İsrail lobisi ile (haliyle) İsrail hükümetinin daima karşı çıktığı bir ülke olan Suudi Arabistan'a satılmış oluyordu.</p>

  <p>Bununla birlikte aşağı yukarı yasal sayılabilecek gizli bir operasyon da vardı (ki büyük kısmı bizzat İsrail'de hâlâ gizlenmektedir): seksenlerin ortasında Pekin'e gönderilen İsrailli ordu teknisyenleri, Çin Halk Ordusu için Sovyet yapımı tankları ve ağır silahları onarıp modernize ettiler. Birçoğu İsrail'deki silah şirketleri için çalışan İsrail personeli, İsrail hükümetinin üstü örtülü onayıyla Pekin'e gitti ve Rus tanklarını yeni ateş kontrol sistemleri, lazer menzil bulucuları ve (bazı durumlarda) yeni toplarla geliştirdi; bu ilavelerin birçoğu Amerikan üretimi hassas aletleri de içeriyordu. İsrailli teknisyenler Pekin'e Kopenhag ve Bangkok üzerinden uçtular; sürekli İskandinav Havayolları'nı kullandılar ve Çin'e giderken, dost ülke topraklarının üzerinden geçen tek bir rota izlediler. Çin'in cephane depolarında üç aylık vardiyalar halinde çalıştılar, ekipmanları ise İsrail limanı Eilat'tan demir alan gemilerle, deniz yoluyla gönderildi.</p>

  <p>Bu gizli kapaklı ticarete dair Mayıs 1987'de <i>The Times</i>'ta kapsamlı haberler yayınlamama rağmen, hikâyeyi sadece Associated Press takip etti. Ne Pentagon ne de Beyaz Saray konuyla ilgili yorumda bulundu; Amerikalı gazeteciler bu tür hassas bir mevzuya ABD yetkililerinin 'onayı' olmaksızın (ki bu onayı vermeye hiç de hazır değillerdi) dokunmayacakları kanısındaydılar. Kanılarında yanılmadılar da. Ne zaman ki CIA Senato İdari İşler Komitesi'ni Ekim 1993'te, İsrail'in Çin'e on yılı aşkın bir süredir 'milyarlarca dolarlık' ileri askeri teknoloji sağladığı konusunda bilgilendirdi, hikâye de Amerikalı gazeteciler için müsait hale geldi. İsrail Başbakanı İzak Rabin de ancak bundan sonra İsrail'in Çin'e silah sattığını kabul etti.</p>

  <p>İsrail'in Sovyet askeri teçhizatını modernize etme yeteneği gayet yüksekti. İsrailli teknisyenler, savaşlarda Arap ordularından Rus teçhizatlı yüzlerce T-54 ve T-55 muharebe tankı ele geçirdikten sonra, bu tankları 'Batılılaştırma' işleminde devrim yaratmıştı. İsrailliler tankın 100 milimetrelik topunun yerine 105 milimetrelik top takıyor ve kendi ateş kontrol sistemini ilave ediyordu; ki bu da topa, engebeli arazilerde hedefe sabitlenme yeteneği kazandırıyordu. Tank namlularına aşırı ısınmayı önleyen termal düzenekler konurken, diğer icatlar tank komutanlarına hava tahmininde bulunma imkânı bile veriyordu.<sup><a href="../Text/dipnot.xhtml#bookmark195" id="footnote195">[5]</a></sup></p>

  <p>İsrail Latin Amerika'ya, Somoza rejimine ve sonra Nikaragua'daki Kontralara,<sup><a href="../Text/dipnot.xhtml#bookmark196" id="footnote196">[6]</a></sup> yanı sıra Güney Afrika'daki apartheid rejimine ve Pinochet'nin Şili'sine de teçhizat ihraç ediyordu. Fakat Amerikalıları küplere bindiren şey, Çinlilerin tankları için İsrail aracılığıyla ABD teknolojisi almasıydı — oysa bu teknolojinin Çin de dahil, komünist ülkelere ihracı özellikle yasaklanmıştı. İşin daha da vahim tarafı, modernize edilmiş aynı Rus tanklarının bazılarının İran'a gönderilmesiydi; İranlı müşteriler bu tankları, Pekin'e yaptıkları genişletilmiş ziyaretlerde satın almıştı. İsrail bu ayrıntılardan bihaber olamazdı — İran, Irakla sekiz yıllık savaş sırasında Pekin'e her gün bir uçak kaldırmış, bununla özellikle Çin silah pazarına ulaşmayı amaçlamıştı. Amerikalı yetkililer İsraillilerin Pekin operasyonları sırasında ABD araçlarını kullandığını, ancak ziyarete gelen Mısırlı bir silah heyeti yeni modernize edilmiş bir Rus T-62 tankının (hem İngilizce hem İbranice talimatlarla birlikte) ABD ve İsrail teknolojisi taşıdığını saptadığında fark etti.</p>

  <p>Ortadoğu'daki gerilla orduları (bilhassa 1975-90 iç savaşı sırasında Lübnan'dakiler) daha düz yollardan silah elde etmeye çalışıyordu. Lübnan'daki Hizbullah Katyuşa ve tanksavar roketlerini İran'dan, Suriye vasıtasıyla alıyordu. Gayet başarılı bir ittifaktı bu, zira Hizbullah'ın kullandığı düşük çaplı silahlar, en nihayetinde İsrail'in işgal ordusunu ve Lübnanlı maşalarını Mayıs 2000'de ülkenin güneyinden çıkaracaktı. Hıristiyan Falanjistler ise silahları (güdümlü füzeler de dahil) İsrail ve Güney Afrika'dan sağlıyordu. Güney Afrika, apartheid rejiminin sona ermesinin ardından Johannesburg'da buna dair resmi bir soruşturma başlatacaktı. <sup><a href="../Text/dipnot.xhtml#bookmark197" id="footnote197">[7]</a></sup></p>

  <p>Hayatımın yarısını geçirdiğim Lübnan'ın, uzun süredir silah satıcıları ile nihai kurbanları arasındaki, saygın silah üreticileriyle onların silahlarının öldürdüğü masumlar arasındaki eşsiz ve korkunç bağlantıyı en nihayetinde bana sunacak yer olması sanırım kaçınılmazdı. Ortadoğu'da yıllardır, etrafımdaki insanları öldüren silahları yapanların ahlakı üzerine kafa patlatmıştım. Stalin'in veya Kruşçev'in Rusya'sında uzun zaman önce ölmüş hangi Sovyet işçisi, on yıllar sonra Filistinlilerin ve Hizbullah'ın İsraillilere (İsrail'in içlerine veya Güney Lübnan'daki İsrail işgal ordusu askerlerine) ateşlediği Katyuşa roketini üretmişti? ABD'deki hangi teknisyen, İsrail'in 1982'de Batı Beyrut'taki sivil bölgelere yağdırdığı misket bombalarını bir araya getirmişti?</p>

  <p>Bir İsrail pilotunun 13 Nisan 1996'da bir Lübnan ambulansına ateşleyip iki kadınla dört çocuğu öldürdüğü Hellfire füzesini hangi üretici, hangi tasarımcı (şerefli, vatansever, Tanrı'dan korkan Amerikalılar olduklarına ne şüphe) geliştirmişti? Beş yıl sonra Abu Dabi'de Lockheed'den John Hurst, bana bu tüyler ürpertici kan banyosundan hiç haberi olmadığını söyleyecekti. Mihail Kalaşnikof da aynı yerde tasarımını yaptığı silahın yol açtığı katliamlardan dolayı hiç pişmanlık duymadığını anlatacaktı; AK-47'yi masumları öldürmek için değil, ülkesini korumak için icat etmişti. Bütün silah tacirlerinin nakaratı.</p>

  <p>Ancak 13 Nisan 1996'da yaşananlar bu nakarata karşı çıkma imkânı verdi bana; katliamın kanıtını, milliyetlerinden, perişan köylerinin bulunduğu yerden ve ülkelerinin o kısmında yirmi bir yıldır süren çatışmanın uğursuzluğundan başka suçları olmayan altı yoksul Lübnanlı sivili öldüren aygıtı yaratan ABD'deki adama götürdüm. Bütün Lübnan iç savaşı boyunca 150 bin erkek, kadın ve çocuk öldürüldü, on binlercesi ise Amerikan silahlarına kurban gitti. O altı sivil ise savaşın bitmesinden çok sonra ölecekti; İsrail'in işgal ordusu ile, düşmanlarını nihayetinde Lübnan'ın neredeyse tamamından çıkaran Lübnanlı Hizbullah gerillaları arasında durmadan yenilenen çatışmanın kurbanı olacaklardı.<sup><a href="../Text/dipnot.xhtml#bookmark198" id="footnote198">[8]</a></sup> İlerleyen aylarda, bugün de insanlığa karşı işlenmiş bir suç saydığım bu meşum olayın bütün hayatta kalanlarıyla, bütün tanıklarıyla (BM askerleri ve Lübnanlı siviller) ve Amerikalı silah üreticileriyle konuşacaktım.</p>

  <p>Lübnan'daki Şii köyü Mansuri Lübnan-İsrail sınırına sadece sekiz kilometre uzaklıktaydı ve 13 Nisan Cumartesi sabahı boyunca İsrailliler bölgeyi topa tutmuştu. Otuz iki yaşındaki Fadile El-Uglah geceyi teyzesi Nevkal'le birlikte, köylülerin eşekleri ve ineklerinin kaldığı ahırda saklanarak geçirmişti. Fakat o Cumartesi saklandığı ahırdan çıktı, zira köyde hiç ekmek kalmamıştı ve İsrail topçularının mermileri artık döküntü köy evlerinin arasına düşmekteydi. Şii köyü için gönüllü ambulans şoförü olarak çalışan bir çiftçi olan Abbas Ciha da geceyi 27 yaşındaki eşi Mona, üç küçük kızı (Zeynep, Henin ve Meryem bebek) ve altı yaşındaki oğlu Mehdi ile, ailenin bir zeytin ağacının altındaki tek odalı barakasında geçirmiş, İsrail'in sınırın kuzeyinde işgal ettiği yüzde 10'luk Lübnan toprağında kurduğu Umut Radyosu'ndan yayınlanan tehditleri dinlemişti. "İsrailliler radyodan durmaksızın köylerdeki insanların evlerinden kaçması gerektiğini söylüyordu," diye anlattı Abbas Ciha benimle konuşurken. "Mansuri'nin adı da o köyler arasında sayılıyordu. Bize kaçmamızı söylüyorlardı. Köyleri terk eden araçlara saldırmayacaklarını söylüyorlardı. Ve kapıyı açtığımda, top ateşinin Mansuri'nin içlerine ulaştığını gördüm."</p>

  <p>O bahar sabahı, binlerce İsrail top mermisi tepedeki köylere yağarken, Güney Lübnan'ın dört bir köşesinden yükselen siyah-gri duman Akdeniz'e doğru ilerliyordu. Gökyüzü süper-sonik F-16 savaş uçaklarının sesiyle inlerken, küçük köylerin ve patikaların birkaç yüz metre yukarısında İsrail cephaneliğinin en son ve en uğursuz ilavesi (beş yıl önce Kuveyt'ten çekilen Irak ordusu üzerinde ateş gücünün ne kadar ölümcül olduğunu kanıtlayan Amerikan yapımı Apache helikopterleri) süzülüyordu. Daha dört gün önce 14 yaşındaki Lübnanlı bir erkek çocuğu, Bradçit köyü yakınında taş görünümü verilmiş bubi tuzaklı bir bombayla parçalanmıştı; ölümden İsrail'i sorumlu tutan İran yanlısı Hizbullah milisleri sınırdan İsrail içlerine Katyuşa roketleri atıp pek çok sivili yaralayarak intikam almaya çalışmıştı. Bunun karşılığında da İsrail Başbakanı Şimon Peres (kendisini Hizbullah'la savaş halinde bir asker-devlet adamı gibi sunarak nafile yere tekrar seçilmeye gayret ediyordu) Güney Lübnan'a yönelik hava, kara ve denizden muazzam bir bombardıman başlatılması emri vermişti.<sup><a href="../Text/dipnot.xhtml#bookmark199" id="footnote199">[9]</a></sup> ABD yumuşak bir tavırla iki tarafa 'itidal' çağrısı yaptı, fakat İsrail'e karşı açıkça sempati beyan etmekten de geri durmadı. ABD Dışişleri Bakanlığı'na göre, İsrail ateşinde can veren bütün sivillerin ölümünden (gelecek üç hafta içinde sivil can kaybı 200'e yaklaşacaktı) nihai olarak Hizbullah sorumluydu. Washington (her zamanki gibi) resmen tarafsız olsa da, Lübnanlılar yaşadıkları bu son savaşı ABD'den ayrı tutmakta zorlanıyorlardı. Kendilerine evlerini bırakıp kaçmaları emrini veren Umut Radyosu kısmen sağcı Amerikalı evanjelistler tarafından finanse ediliyordu. Köylerinin tepesinden vınlayarak geçen top mermileri ABD'de yapılıyordu. Üzerlerindeki açık mavi gökyüzünde yarasalar gibi süzülen F-16 jetleri ve Apache helikopterleri de. Şimon Peres'in İsrail'in Lübnan'daki son macerası için seçtiği isim (Gazap Üzümleri Operasyonu) bile, Amerika'nın etkisiyle konmuşa benziyordu. Eğer bu isim Tevrat'tan gelmiyorsa, o zaman esin kaynağını Julia Ward Howe'un ondokuzuncu asırda yazdığı 'Cumhuriyetin Savaş İlahisi'nden (orada Tanrı, 'gazap üzümlerini ayaklarıyla çiğneyerek şarap yaparken' görülüyordu) veya Amerikalı yazar John Steinbeck'in (ki kendisi vaktiyle Arapları 'dünyanın en pis ve kötü kokan halkı' diye nitelemişti) çok satan romanından almış demekti.</p>

  <p>Operasyonun meyveleri Mansuri'de görülebilirdi. 13 Nisan'da şafak vaktinden kısa süre sonra bir top mermisi köyün kıyısındaki bir evi vurarak, 23 yaşındaki çiftçi ve Lübnan ordusunun eski yedek askeri Abdülaziz Muhsin'i yaralamıştı. Top ateşine rağmen Abbas Ciha evinden fırlamış, Mansuri ambulansının anahtarlarını istemek üzere köy muhtarına yollanmıştı. Eski, beyaz boyalı Volvo'nun (Batı Afrika'ya göç ettikten sonra para yapan köylülerden Mansuri'ye hediyeydi) arkasında iki boş sedye vardı ve Ciha Muhsin'i arabanın arkasına attığı gibi, top ateşi altında, Akdeniz kıyısında bulunan kuzeybatıdaki Sur kentine ilerledi. Sur'da, köyde sıkışıp kalan Mansurililer için çuvallar dolusu pide ekmeği satın aldı. Sabah saat dokuza doğru geri döndü; bir patikaya düşen başka bir top mermisi Ali Mudehi adlı iki aylık bebeği yaraladığında Ciha ekmekleri teslim etmekteydi. Abbas Ciha gerisingeri, tepesindeki mavi lambası yanıp sönen eski köy ambulansına bindi ve Ali'yi de sağ salim Sur'daki hastaneye yetiştirdi. Mansuri'deki aileler için daha fazla ekmek aldı, sonra tekrar köye doğru yola çıktı.</p>

  <p>Ciha bunları yaparken, Reuters için çalışan genç kadın kameraman Necla Ebucahcah aynı derecede tehlikeli bir görevdeydi; İsrail'in hava saldırılarını görüntülemek için arabasını Mansuri'nin doğusundaki tepelere doğru sürüyordu. Savaş alanını terk etmeyi istemeyen Ebucahcah (kısa süre sonra tanıklık edeceği korkunç olayı asla unutmayacak becerikli ve cesur bir kadın) Mansuri yakınlarındaki bir yoldan batıya yöneldi. Orada bir şeyleri izler gibi görünen iki Apache'nin daha belirdiğini fark etti. "Neredeyse gökyüzünde asılı duruyorlar, fakat birkaç metre ileri, sonra yine birkaç metre geri hareket ediyorlardı."</p>

  <p>Abbas Ciha şimdi Mansuri'nin merkezine geri dönmüştü, etrafında tam bir panik yaşanıyordu. "Birçok insan evinden çoktan kaçmıştı, fakat geride kalanlar da vardı, ailem de kalanlar arasındaydı, her tarafa top mermileri düşüyordu. Bir jet geldi ve köyün hemen dışına bir bomba bıraktı. İnsanları ambulansa alabilirim ve onları güvenli bir yere götürebilirim dedim. Mona ve çocuklarımızı aldım." Abbas Ciha, tam dokuz yaşındaki Zeynep, beş yaşındaki Henin, iki aylık Meryem ve erkek kardeşleri Mehdi'yi ambulansın arkasına koyduğu sırada iki helikopterin geldiğini görmüştü. "Alçaktan uçuyorlardı ve pilotlar bizi seyrediyor gibiydi," diye anlatıyordu Ciha.</p>

  <p>Fadile El-Uglah, Abbas'tan iki ekmek almıştı, fakat şimdi uçaklardan korkuyordu. "İsrailliler bize evlerimizden gidersek saldırmayacaklarını söylemişti, fakat Apache'ler yolları mermilerle tarıyorlardı ve top mermileri evlerimizin etrafına düşüyordu," diye anlatacaktı sonradan bana. "Erkek kardeşlerim bir pikapla ayrılmışlardı köyden, diğer insanlar da traktörlere binip gitmişlerdi. Anne-babam bana, 'Kaç, kardeşlerinin peşinden git' dediler. Başka bir pikap bulabilmek için köyün aşağısına gittim, derken Abbas Ciha'nın eşi ve çocuklarıyla birlikte ambulansla köyden ayrılmakta olduğunu gördüm. Beni de alıp alamayacağını sordum, 'Gel' dedi, ambulansa bindim."</p>

  <p>Abbas Mansuri'den ayrıldığı sırada aracın içinde korkuyla titreyen 13 yolcu adeta üst üsteydi. Eşi Mona, dört çocuğu, Fadile ve teyzesi Nevkal vardı. Pencere tamircisi Muhammed Hişam ve El-Halid ailesinin beş üyesi de (Nevkal'ın 22 yaşındaki kızı Nadya ve dört yeğeni: üç yaşındaki Seher, yedi yaşındaki Ayda, on bir yaşındaki Hüda ve on üç yaşındaki Manar) araçtaydı. Erkek yetişkinler Abbas ve Muhammed Hişam'dan ibaretti; altı yaşındaki Mehdi ile birlikte ambulansın ön tarafında oturuyorlardı; geri kalanlar arkaya sıkışmıştı. "Bir araçta on dört kişi nasıl bir şey düşünebiliyor musun?" diye soruyordu Fadile konuştuğumuzda. Abbas Ciha köyün bir kısmının yanmaya başladığını, tarlaların üzerinden dumanlar yükseldiğini hatırlıyordu. "Traktörler ve arabalardan oluşan bir konvoyla köyü terk edip Amriye'ye yöneldik; orada, Sur'a giden ana sahil yolunun üzerinde Fijili askerlerin görev yaptığı bir BM karakolu vardı. Tarlaların arasından geçerken etrafımıza top mermileri düşüyordu."</p>

  <p>Bu arada Necla Ebucahcah Fijililerin mevzisinin (1-23 numaralı BM Kontrol Noktası) önünde dikiliyor, yoldaki mülteci trafiğinin fotoğraflarını çekiyordu; video kamerası arkadaşındaydı. "Gökyüzünde iki helikopter vardı, kontrol noktasını izliyorlardı," diye anlatacaktı. "O helikopterlerden, orada ne yaptıklarından endişeliydim. Yolun aşağısından bir ambulansın yaklaştığını gördüm, yaralı taşıdığını düşündüm, fakat sonradan içerisinin kadın ve çocuklarla dolu olduğunu anladım. Ters yönden bir başka araba geliyordu ve ambulans şoförü eliyle geri dönmesini işaret ediyordu arabaya." Video kaydı, ambulansın kimsenin görünmediği BM kontrol noktasını geçişini dakika dakika kaydetmişti (Fijili askerler yola çıkmamıştı, sığınaklarında bekliyorlardı); Abbas Ciha'nın aracının penceresinden uzanan ve diğer arabaya durmasını işaret ettiği eli görünüyordu.</p>

  <p>Tam o sırada Abbas Ciha ambulansın arka tarafındaki kadınların kendisine bağırdığını duydu. "Kadınlardan biri, 'Helikopter bize yaklaşıyor — bizi takip ediyor' diye haykırıyordu. Pencereden dışarı baktım ve Apache'nin giderek yaklaştığı gördüm. Arka tarafa dönüp, 'Korkmayın, sadece Allahuekber deyin ve Hazreti Ali'nin ismini söyleyin' dedim. Onlara korkmamalarını söylüyordum, fakat ben korkudan ölecek gibiydim."</p>

  <p>Necla Ebucahcah da görüyordu aynı helikopteri. "Giderek alçalıyor ve yaklaşıyordu; bunun pilotun ateş edeceği anlamına geldiğini öğrenmiştim. Bir füze ateşleyeceğini hissettim, fakat hedefin bana bu kadar yakın olacağını düşünmemiştim. 'Puf puf diye bir ses duydum, çok hafif bir sesti. Ve bir füzenin, arkasında duman izi bırakarak Apache'den ayrıldığını gördüm." Aslında İsrailli helikopter pilotu iki füze ateşlemişti; birisi sonradan patlamamış halde yakındaki bir caminin önünde bulunmuştu, çelik silindiri, kanatçıkları ve isim plaketi hâlâ yerli yerindeydi. Necla Ebucahcah'ın video kamerası diğer füzeye ne olduğunu kaydetmişti. Ambulans 1-23 numaralı BM Kontrol Noktası'nı geçtikten milisaniyeler sonra füze aracın arka kapısında patlamıştı. Alevlere ve dumana boğulan ambulans, 20 metre yukarı havalanıp bir evin oturma odasına düşmüştü.</p>

  <p>Fadile El-Uglah'ın bütün hatırladığı şuydu: "Yüzümde muazzam bir sıcaklık hissettim, harlayan bir ateş gibi. Her nasılsa ambulansın dışındaydım, büyük bir bidon su buldum ve ateşten kurtulmak için yüzümü yıkamaya başladım. Çığlıklara ve dumana rağmen bütün düşünebildiğim o ateşti. Sanki birisi gözlerimin önünde bir meşale tutuyordu."</p>

  <p>Abbas Ciha, eve çarpmadan hemen önce kendisini ambulansın önkapısından nasıl dışarı attığını hatırlayacaktı. "Dehşete kapılmıştım. Buna inanamıyordum. Dünyanın sonuydu. Ailemin başına ne gelmiş olabileceğini biliyordum." Korkudan tir tir titreyen Necla Ebucahcah şimdi İsrail füze saldırısının hemen sonrasındaki korkunç manzarayı çekiyordu. Kayıtta başından ve ayağından yaralanmış Abbas Ciha, ölen kızlarından birinin yanında durmuş, ağlıyor ve göğe, helikoptere doğru 'Allahuekber' diye haykırıyordu. "Yumruklarımı pilota doğru kaldırdım ve 'Allahım, Allahım, ailem gitti' diye bağırdım."</p>

  <p>Abbas, oğlu Mehdi'yi sağ bulmuştu. Derken iki aylık Meryem'in ambulansın üç metre ilerisinde yattığını gördü. "Bütün vücudunda delikler vardı. Başı metalle dolmuştu." Necla 'ambulansın arka tarafından emekleyerek çıkan kadın ve çocukların feryat edip saklanmaya çalıştıklarını görmüştü.' "Bir adam meyve bahçesine daldı, sonra kolunda iki çocukla çıkıp geldi. Bir tanesi yaralı ve yalınayak, fakat hâlâ örtüsünü başına örtmeye çalışan küçük bir kızdı. Yolda, başından kanlar akan bir kız daha gördüm. Şoför haykırıyordu: 'Çocuklarım öldü, Allahım bize yardım et.' Başka bir kız gördüm (Manar'dı bu), bütün başı kanla kaplıydı ve durmadan, 'Kızkardeşimin başı patladı' diye tekrarlıyordu."</p>

  <p>Helikopterin tekrar ateş açacağından (pilot hedefinin bir ambulans olduğunu açıkça görmüştü) korkan Necla Ebucahcah eve doğru koşmuş ve orada hayatının geri kalanında etkisinden hiç kurtulamayacağı bir manzara görmüştü. "Aracın kapılarını açamadım, çünkü odanın içinde sıkışmıştı. Fakat içinde üç çocuk daha vardı, son nefeslerini vermek üzere oldukları belliydi. Çocuklardan biri (Henin) kırılmış pencere pervazının üzerine düşmüştü, kanı oluk oluk araçtan dışarı akıyordu. O son saniyelerinde bana bakmaya çalıştı, fakat yapamadı, çünkü yüzü tozla kaplıydı. Bir başka kız ölmüş bir kadının dizinde oturuyordu, 'Teyzecim, teyzecim' diye feryat ederek ağlıyordu. Yüzü kana bulanmış bir üçüncü kız vardı; aracın zemininde oturmuş, başını bir o tarafa bir bu tarafa çeviriyordu. Bir başkasının başında ve boynunda korkunç bir yara vardı, olduğu yere yığılıverdi." Çocuklar gözlerinin önünde bir bir ölürken Necla Ebucahcah tuhaf bir sürtünme sesi duydu. "Füze silecekleri çalıştırmıştı ve kırılmış camın üzerinde ileri geri hareket ediyorlardı, bu korkunç ses onlardan çıkıyordu. Hayatımın geri kalanında o ses kulaklarımdan hiç gitmedi."</p>

  <p>Acıdan deliye dönen Abbas Ciha, ambulansı çıplak elleriyle parçalamaya çalışıyordu, şimdi yanında kontrol noktasından gelen Fijili BM askerleri de vardı. "Henin'in sırtını görebiliyordum — bir örümcek ağı gibi delik deşikti," diye hatırlayacaktı o ânı. "Sonra eşim Mona'yı buldum. O kadar kötü yaralanmıştı ki, yüzünü tanıyamadım. Onu ve üç çocuğumu kaybettim." Mona Ciha, dokuz yaşındaki Zeynep, beş yaşındaki Henin ve iki aylık Meryem bebek... Hepsi öldü. Altmış yaşındaki Nevkal ve 11 yaşındaki yeğeni Hüda da hayatını kaybetti. İsrail helikopteri 1-23 numaralı BM Kontrol Noktası'nın üzerinde, gökyüzünde beş dakika daha durdu ve sonra çekip gitti.</p>

  <p>Birkaç saat içinde İsrailliler ambulansı hedef aldıklarını kabul ettiler, fakat iki iddia eşliğinde: araç bir Hizbullah üyesine aitti (ki doğru değildi) ve bir Hizbullah gerillasını taşıdığı için imha edilmişti (bu da doğru değildi). "Eğer saldırı sırasında araçtaki diğer kişiler de vurulduysa," diyordu İsrail sözcüsü, "bu, Hizbullah tarafından örgütün faaliyetleri için maske olarak kullanıldıkları anlamına gelir." Özür falan yoktu. Fakat uluslararası hukuk, 'sivil tanımına girmeyen kişilerin' varlığı durumunda bile sivillerin can güvenliğini şart koşar. Bu yüzden aracın, bir Hizbullah üyesine ait olduğu için hedef alındığı iddiası birçok anlamda daha da vahimdi. Hayatta kalanlar, kendilerine, İsrailliler için sadece sahibini sevmedikleri için bir ambulansın içindekileri katletmelerinin nasıl meşru olabileceğini soruyorlardı. Ve ne tür bir füze bir ambulansı 20 metre havaya yükseltip bir evin içine indirebilirdi? Eğer Apache helikopteri Amerikan yapımıysa (ki öyle olduğu kesindi), o zaman Nevkal, Mona, Zeynep, Henin, Meryem ve Hüda'yı öldüren füzeyi kim yapmıştı?</p>

  <p>Katliamdan sonra paramparça olmuş ambulans, 13 Nisan'da çarptığı evin enkazında günlerce öyle durdu. Sur'un güneyindeki korkutucu sahil yolundan giderken her gün onun önünden geçtim; ilerde iki Apache helikopteri, otoyoldaki herkese yaptıkları gibi, hareketlerimi izliyordu. Bir hafta içinde 109 Lübnanlı sivilin İsrail top ateşiyle katledildiği Kana'daki kan banyosu bu korku çemberini tamamlayarak 'Gazap Üzümleri Operasyonu'nu yüz kızartıcı bir sona vardırdı — Şimon Peres'in seçilmesini de sağlamadı. Fakat İsrail bombardımanı sırasında, ambulans saldırısıyla dikkat çekici benzerlikler taşıyan başta vakalar da yaşanmıştı. Sözgelimi Beyrut'un güneyindeki Ciye elektrik santralı yakınında bir başka İsrail helikopteri bir arabaya füze ateşlemiş, muhitteki bir kafeden az önce sandviç alan genç bir kadını öldürmüştü. 16 Nisan'da Beyrut'un batısında bir füze iki yaşındaki bir kız çocuğunu parçalara ayırmıştı. İki gün sonra helikopterden fırlatılan başka bir füze Nebatiye'de bir apartmanı hedef aldı ve dokuz kişilik bir aileyi yok etti. Ölenler arasında iki aylık bir bebek de vardı.</p>

  <p>Lübnan'da bu denli gelişigüzel kullanılan bütün bu silahlar neyin nesiydi? Onları İsrail'e kim satmıştı? Ve (eğer füzeyi üreten bir Amerikan şirketiyse) satışına hangi koşullarda olur verilmişti? Mansuri köyünde Abbas Ciha bu soruyu aylarca kafasında evirip çevirmişti. "Bu silahları yapan insanlar, çocukları benimkiler gibi öldürülse ne hisseder acaba?" diye soruyordu bana. "Bu silahlar sivillere değil, ordulara karşı kullanılsın diye üretiliyor." Fadile El-Uglah daha umutsuzdu. "Biz ne dersek diyelim Amerikalılar bu silahları İsraillilere vermeye devam edecek," diyordu, bir yıl önce kaçtığı iki odalı rüzgarlı evinde konuştuğumuz gün. "Biz umurlarında bile değiliz. Acı çekmeye devam edeceğiz." Fadile El-Uglah yerden göğe haklıydı.</p>

  <p>Bununla birlikte bombardıman sona erdikten kısa süre sonra, enkazı arayan BM cephane uzmanları füzenin kimliğine dair ilgi çekici bir ipucuna ulaştılar. Şarapnel ve bükülmüş çelik parçaları arasında genç bir BM irtibat subayı (İsveç ordusundan Yüzbaşı Mikael Lindval), kodlanmış bir isim plakasının büyük bölümünü taşıyan bir metal parçası buldu. Henin'in can verdiği kanlı pencere çerçevesinin beş-on santim yakınında öylece duruyordu; üzerinde 'AGM 114C' diye bir logo ve '04939' şeklinde bir üretici numarası vardı. Şaşırtıcı tek bir harf de göze çarpıyordu: 'M.' Lindval AGM'nin 'Havadan Karaya Füze' anlamına geldiğini ve 114C kodunun da Rockwell International ile Martin Marietta'nın ortak üretimi olan 1.6 metrelik Hellfire anti-zırh füzesini temsil ettiğini biliyordu. <i>Jane's Defence Weekly</i> dergisine göre Rockwell'in (şu an Boeing tarafından satın alınmış durumda) Atlanta'ya yirmi dakikalık sürüş mesafesindeki Georgia'nın Duluth kasabasında, Satellite Bulvarı'nda füze merkezi vardı. Şimdi Lockheed'in bir parçası olan Martin Marietta ise Florida, Orlando'dandı. Dört Lübnanlı çocukla iki kadını öldüren füzeyi yapanların artık birer adresi vardı.</p>

  <p>Üreticinin Hellfire için yaptığı reklamı da buldum. Tanıtım metninde, 'Hepimiz Birimiz, Birimiz Hepimiz İçin' diyordu. Alexandre Dumas'nın ünlü sözü bundan daha berbat şekilde tahrif edilebilir miydi? Üç Silahşörler'in toplanma sloganının bu silahla ne alakası vardı? Fakat çok daha önemli bir soru vardı ortada. Şimdi teşhis edilmiş olduklarına göre, füzenin üreticileri Mansuri ambulansındaki kan banyosuna nasıl tepki verecekti?</p>

  <p>Lindval, kodların olduğu parçayı bana verdi. Ezilmişlerdi ve bazı yerleri okunmuyordu, fakat 4-2-3-4 şeklinde rakam gruplarıyla sıralanan Ulusal Stok Numarası açıkça belliydi: 1410-01-192-0293. Dizinin ikinci kısmı, yani '01"in büyük bir öneme sahip olduğu ortaya çıkacaktı. Füzenin Sevk Numarası ise şuydu: MG188J315-534. Sonra Fijililer patlamayan ikinci füzeyi buldular; Hellfire, caminin arkasında neredeyse tamamen toprağa gömülmüştü. Hasar görmemiş haznenin üzerinde kodlar tamamdı ve bu yüzden ambulansın içinde patlayan füzenin rakamlarından bazılarını yeniden oluşturmak mümkündü.<sup><a href="../Text/dipnot.xhtml#bookmark1910" id="footnote1910">[10]</a></sup></p>

  <p>Kod numaralı füze parçasını bir şekilde Amerika'ya götürmeli ve üreticilerine göstermeliydim. Birinci soru bu şarapnel parçasının (ki ambulansın bir Hellfire tarafından vurulduğunun hayati önemdeki tek kanıtıydı) Lübnan'dan ABD'ye nasıl götürüleceğiydi. Lübnan'dan Fransa'ya giden uluslararası bir uçağa sokmak zor değildi. Beyrut Havaalanı ve havayollarındaki dost yetkililer füze parçasıyla birlikte Air France'ın Paris uçağına binmeme izin verdiler. Fakat parçayı ta Washington'a kadar taşımak istediğimi Amerikalı güvenlik elemanlarına izah etmek, bir gazetecilik felaketiyle sona erecekti. Bir başka Avrupalı havayolu şirketinin Paris bürosu şefine danıştım. "Elinde götürmeyi düşünme bile," dedi, Hellfire kodlarının olduğu metal parçasını elinde evirip çevirirken. "Bırak çantanda taşımayı, elindeki patlayıcı izlerini bile tespit ederler." Ne demek istediğini anlayabiliyordum. Ve manşeti de zihnimde canlandırabiliyordum: "Britanyalı gazeteci Washington uçağında füze parçasıyla yakalandı..." Muhabirin manşetin altına yazacağı spotu bile tahmin edebiliyordum.</p>

  <p>Şarapnel parçaları artık bir roket falan değildi, kırılmış bir porselen tabağın parçasından farkı yoktu, fakat 'füze' kelimesinin kendisi, New York'taki İkiz Kuleler'e saldırının hemen sonrasında bütün ABD ajanlarının yüreğini hoplatırdı; beş yıl sonra böylesi bir uygulama imkânsız hale gelmiş olacaktı. Sonunda Uluslararası Af Örgütü (Lübnan'daki ambulans katliamını gayet iyi biliyorlardı) füze parçalarını Paris'ten Washington bürolarına ulaştırmayı kabul etti. Birkaç gün sonra Air France'la ABD'ye uçtum; uçağım New York'a kısa süreliğine indiğinde hissettiğim heyecanı hatırlayabiliyorum. Öğlen vakti uçağın merdivenlerinde Fransız mürettebatla birlikte durup uzaktaki gökdelenlere ve Dünya Ticaret Merkezi'nin sıcak ufuktaki uzun gri kulelerine baktım. Şimdi nihayet silah üreticilerini, yaptıklarının sonuçlarıyla yüzleştirebilecektim.</p>

  <p>Washington'da, İsrail'le ittifakı ne eleştiri ne de sınır tanıyan bu başkentin göbeğinde Hellfire parçasını aldım. Yerel bir uçuşla seyahat edip Washington'daki Ronald Reagan Havaalanı'nın metal dedektörlerine yakalanmaya niyetim yoktu, bu yüzden New Orleans'a giden Hilal adlı trene atlayacak ve gece boyu süren bir Georgia yolculuğu yapacaktım. Boeing'ten Bob Algarotti, tam da Hellfire'ın memleketinde, benimle füze konusunu konuşmayı kabul etmişti. Füzenin avantajlarını, savaşta kanıtlanmış üstün yeteneklerini anlatmayı arzu ediyordu. Konuşacağı gazetecinin füzenin isabet yeteneğine dair bir yazı yazmak istediğini sanıyordu (ve yanılıyordu).</p>

  <p>İlkbaharın sonlarıydı, Washington güzeldi. Capitol ve büyük hükümet binaları antik Roma'yı andırıyordu. Ve bir sonraki parlak sabah, güneye giden trenin kompartımanında uyandığımda, küçük güzel Amerikan kasabalarını gördüm, bir Hollywood filminin setindeymiş gibiydiler. Yumuşak yeşil kırlar ve ahşap evler, trenin penceresinden akıp gidiyordu. O küçük bahçeler çiçekleriyle ve salıncaklarıyla ne kadar da güzeldi. Lübnan'dan sadece 10 bin kilometre uzakta mıydım — veya farklı bir gezegende mi? Episkopal kiliseleri ve şık Georgia mahkeme binaları göze çarpıyordu; Carmelia ve Magnolia adlı kasabalar ve Lock, Stock and Barrel diye bir silah dükkanı (bu ülkede bütün erkek ve kadınların silah taşımaya hakkı vardı) hızla geçip gitti. Ve o şafak vaktinde penceremden bir sürü bayrak direği görebiliyordum; o direklerde bir sürü kırmızı, beyaz ve mavi Amerikan bayrağının gururla dalgalandığını. Bu topraklarda 130 yıldır hiç savaş yaşanmadığını düşündüm.</p>

  <p>Gainsville istasyonundan yukarı tırmandım; ağzında tek dişi kalmış bir taksi şoförüyle Interstate 85 ile Old Peachtree Yolu'ndan aşağı yollandık. Üzerinde Duluth yazan bir tabelayı geçtik, sonra Satellite Bulvarı'nı ve beş kilometre ileride, uzun ağaçların ve biçilmiş çimenliklerin arasındaki iki katlı sade binalardan oluşan bir kampüse döndük. Kapıdaki tabelada 'Boeing Savunma ve Uzay Grubu' yazıyordu.</p>

  <p>Rahatsız edici bir öğleden sonra olacaktı. Boeing'den Bob Algarotti'nin, füzenin üretiminde bizzat yer alan iki yöneticiyle beni tanıştırdığı odanın tavanında Hellfire'ın ince, yeşile boyanmış bir maketi duruyordu. Tanıştığım kişiler son derece zeki adamlardı; ikisi de Vietnam'da subay olarak görev yapmıştı ve ikisi de sonradan güvenlikleri için isimlerinin gizli kalmasını isteyecekti. Görünen o ki Boeing'in röportaja vereceği tepkiden duydukları endişe, Hizbullah veya 'terörizm'den duydukları korkuya baskın çıkıyordu.</p>

  <p>Hellfire'ın yeteneklerine dair bir yazı yazmakla ilgilendiğimi anlattım; fakat yazı aynı zamanda füzenin Ortadoğu'daki özel kullanım alanları hakkında da olacaktı. Sağımdaki yönetici (ona Yüzbaşı diyeceğim, zira Vietnam'daki rütbesi buydu), Hellfire modüler füze sisteminin evrimini ayrıntılarıyla anlatan parlak bir broşür çıkardı ve aramızdaki masanın üzerine koydu. İkinci sayfada füzenin bölümlerine dair bir dizi küçük çizim vardı; altlarına, 1982-89 yıllarını takip ederek, AGM 114A, B, C kodları yazılmıştı. Çantamda duran, fakat orada olduğunu Boeing elemanlarının bilmediği şarapnel parçasının üzerinde AGM 114C ibaresi vardı. Demek ki Abbas Ciha'nın ailesini, Nevkal'ı ve yeğenini öldüren füze en az yedi yıllıktı.</p>

  <p>Yüzbaşı Hellfire'ın ilk veya sonradan geliştirilmiş modellerini satın alan ülkeleri saydı. Her iki modelin alıcıları arasında İsrail listenin başındaydı ('Askerliği çok ciddiye alıyorlar' diyordu Yüzbaşı hayran bir edayla, o an için bu yoruma kafayı takmamaya karar verdim), fakat listede Mısır, Güney Afrika ve Birleşik Arap Emirlikleri de vardı. İsveç ve Norveç Hellfire'ın gemisavar versiyonunu satın almıştı. Britanyalılar geliştirilmiş kategorinin müşterisiydi. Popüler bir üründü bu ve Yüzbaşı nedenini açıklamaya hevesliydi: "Belki de dünyadaki en isabetli zırh delici silah. Bunu sekiz kilometre ötedeki bir basketbol potasına ateşleyebilirsiniz ve her defasında da vurursunuz." 'Yani ambulanstaki kadın ve çocukların hiç şansı yoktu' diye düşündüm içimden.</p>

  <p>Bir anda bunun ne anlama geldiğini kavradım. Boeing'teki adamlar silahlarının isabet yeteneğini, insani niyetlerinin bir parçası olarak pazarlıyorlardı: Hellfire ne kadar isabetliyse, sivillerin onunla öldürülmesi ihtimali de o kadar azalıyordu. Sorun, silah sivil bir hedefe karşı kullanıldığında (İsraillilerin Lübnan'da yaptığı gibi) ortaya çıkıyordu; tam da silahın o isabet yeteneği, sivillerin öldürülmesini garanti altına alıyordu. Bunun üzerine satın alan ülkelerin Hellfire'ı nerelerde ve nasıl kullandığına dair Boeing'in herhangi bir denetimde bulunup bulunmadığını sordum. Her iki yönetici de belgeleri okuduklarını söyledi. İsrail'i sordum. "İsraillilerden ne yaptıklarına dair bilgi almıyoruz," dedi adamlardan biri. "Çok fazla bilgi vermiyorlar."</p>

  <p>Füze parçasını çıkarmanın vakti gelmişti. Ve fotoğraf makinesi çantamdan onu çıkartmak için ayağa kalktığımda, arkamdaki havada oluşan gerilimi hissettim. Arkamı döndüm ve Lübnanlıların öldürülmesinde katkısı olan demir parçasını masanın ortasına koydum. Karşımdaki üç adama füzenin kullanıldığı tarihi, yeri, korkunç sonuçlarını ve İsrail'in açıklamasını anlattım. Yüzbaşı parçayı aldı, elinde evirip çevirdi ve teşhis edilemeyecek kadar küçük bir parça olduğuna dair bir şeyler mırıldandı. Bu saçmaydı. Metalin üzerindeki füze kodlarını okuyabilirdi. O kodların ne anlama geldiğini benden daha iyi biliyorlardı. Solumdaki adam hiçbir şey söylemeden önce parçaya, sonra bana baktı. Halkla ilişkiler yetkilisi Bob Algarotti ise parçayı aldı, diğer adamlara göz attı ve yavaşça konuştu: "Şey, evet, bu bir Hellfire, hepimiz bunu biliyoruz."</p>

  <p>Ardından, "Ben biraz rahatsız oluyorum," diye ekledi. Fakat Yüzbaşı sinirlenmişti. "Bunun hiçbir temeli yok, bu çok aptalca," dedi. Aynı fikirde olmadığımı söyledim. Bu füzeyi bu adamlar üretmişti. Kullanılışından dolayı, en azından müşterileri tarafından sorumlu bir şekilde kullanılmasını sağlamak yönünde biraz olsun sorumlulukları yok muydu? Nasıl kullanıldığına dair gazete haberlerini okumuyorlar mıydı? İlgileri veya özenleri bu kadar mıydı? Bu soruları son derece huzursuz birkaç dakika izledi. Algarotti, birisi gidip başka birini bıçakladı diye bıçak üreticisini kimsenin suçlayamayacağı türünden sözlerle yakınıyordu. Evet, dedim, fakat bu bir bıçak değildi. Hellfire bir anti-personel silahıydı. "Hayır değil!" diye kızgınlıkla karşılık verdi Yüzbaşı. "Bu bir anti-zırh silahı." Ve sonra bir sessizlik oldu — zira, elbette, füze bir anti-zırh silahı olsa bile, anti-ambulans silahı hiç değildi.</p>

  <p>Yöneticilerden biri, "Bir tür Haçlı Seferi'nde misiniz?" diye sordu. Bunun talihsiz bir ifade olduğunu düşündüğümü söyledim.<sup><a href="../Text/dipnot.xhtml#bookmark1911" id="footnote1911">[11]</a></sup> Algarotti kibarca araya girip bana katıldığını belirtti. Masum insanların ölümüyle ilgili bir mesele bu, diye tekrarladım, dört çocuk da vardı aralarında. Ne aradığımı sordu adamlardan biri. Onlarda bir parça merhamet işareti aradığımı söyledim. Odadaki adamlardan biri söze girdi: "Ben, yani bir insan olarak elbette ki benim de duygularım var, fakat Boeing şirketinin bir çalışanı olarak bütün yaptığımız füze üretmek." Üç adam, duygularını nasıl bir çerçevede ifade edeceklerini tartışırlarken, kalemimi masaya bırakmayı kabul ettim. İki yönetici anlattığım olaylardan dolayı derin bir üzüntü duyuyordu; aile babasıydı onlar ve masumların ölümü karşısında dehşete kapıldıklarını ifade etmek istiyorlardı. Fakat bu meseleye Boeing'in karıştırılmasını istemiyorlardı ve (aynı derecede bariz şekilde) İsrail'i eleştirmekten de korkuyorlardı. O öğleden sonra, o odada, not defterime kaydettiğim üzere, Boeing'deki adamlardan birinin iki kez şunu söylediği duyulacaktı: "Ne yaparsanız yapın, ama İsrail politikalarıyla ilgili eleştirel bir şey söylediğimi yazmanızı istemiyorum."</p>

  <p>Ve işin püf noktası da buydu işte. Bu adamlar, (bunca güçlü olan, Amerika'nın savunma sisteminin bunca önemli bir parçasını teşkil eden, hareket nedenlerinde bunca vatansever olan, ABD silahlı kuvvetlerinin Vietnam'daki tarihinin bunca ayrılmaz bir parçasını oluşturan) bu silah tacirleri İsrail'e saldırmaktan korkuyorlardı; tek bir eleştirel sözün kariyerlerine zarar vereceğinden veya onu bitireceğinden çekiniyorlardı. Böyle bir şey onları havacılık şirketi içinde öyle ciddi bir siyasi krize sürüklerdi ki, bir daha bu civarlarda iş bulmaları mümkün olmazdı. "Ne yaparsanız yapın, ama..." demişti yahu adam.</p>

  <p>Derken yöneticilerden biri, bir karara varmış olmalı ki konuşmaya başladı: "Boeing'in bir çalışanı olarak değil, bir asker olarak konuşmama izin verin. Hiçbir profesyonel asker, masum insanların hedef alınarak öldürülmesini hoş görmez. Bizler barışı korumak üzere eğitiliriz... elbette Boeing şirketi, silahları yanlış kullanıldığı veya bilirsiniz, masum insanlar hedef alındığı takdirde tedirginlik duyar. Fakat biz ABD yasalarına göre silah sistemleri yapar, birçok farklı ülkeye satmak için de izin alırız... askeri olmayan hedeflere karşı kullanma niyetinde olanlara füze satmayız..."</p>

  <p>Çantamdan kurbanların Necla Ebucahcah tarafından çekilen fotoğraflarını çıkardım. Kan ve kopmuş uzuvlarla dolu görüntüleri masanın üzerine yaydım. Solumdaki yönetici fotoğraflara tiksintiyle göz gezdirdi. Sonra, "Bunları istemiyorum," dedi. Ve Ciha ailesinin ölü ve yaralı üyelerinin fotoğraflarını kalın cilalı masanın bir ucuna doğru itti. Yüzbaşı masadakilere baktı ve nazikçe bana geri verdi. El şıkışıp ayrıldık; ve saçma bir şekilde bu adamlar için üzüntü duydum. Rockwell'in (artık Boeing'in) terbiyeli, çok çalışan, sadık elemanlarıydılar ve ambulans hikâyesiyle şoke olmuşlardı. Üzüntülerini göstermek istiyorlardı (bir noktaya kadar göstermişlerdi de), fakat Boeing veya İsrail'e yönelik herhangi bir saldırıyı bertaraf etmek için çaresiz bir telaş içindeydiler. Onlara Hellfire füzesinin parçasını saklamalarını söyledim. Parçayı onlara geri veriyordum. Ve ben odadan ayrılırken, arkamdan bir ses duydum: "Bunu anı odasına koyacağımızı sanmıyorum."</p>

  <p>Ve hikâye burada sona erebilirdi. <i>Independent on Sunday</i>'in yorum bölümünde ambulansa yönelik İsrail saldırısına ve füzeyi yapan adamları bulmak için ABD'nin güneyine yaptığım uzun yolculuğa dair ayrıntılı bir yazım yayınlandı. Gazete ön sayfaya füze parçasının renkli bir fotoğrafını koydu, patlamadan arta kalan kodlar da yakından görülüyordu. Fakat iki gün sonra Avrupalı bir füze teknisyeninden bir mektup aldım. İsminin açıklanmasını istemiyordu. Ambulansta öldürülen 'bu insanlar için İnsan Hakları'na da biraz odaklanmak' istediğini söylüyor ve şöyle devam ediyordu:</p>

  <blockquote class="">
    <p>En önemli kanıt, yani füze parçası, sizin belirttiğinizden daha fazlasını ifade ediyor... NATO Stok Numarası (NSN) kısmen silinmiş, fakat hayati önemde bir ipucu veriyor. NSN 4-2-3-4 şeklinde rakam gruplarından oluşmaktadır... iki rakamlı kısmı Ülke Kodu'dur. Her NATO ülkesinin bir kodu vardır — bu örnekte açıkça görülebilen '01' ABD'yi temsil ediyor. Bu da silahın aslında ilk başta ABD güçlerine tedarik edildiğini gösteriyor... Sevk Numarası ise en önemlisi. Bu size tam olarak nerede ve ne zaman yapıldığı, daha da önemlisi, nereye nakledildiğinin bilgisini verir... Sevk Numarası'nın ilk kısmının silindiğini görüyoruz... Ayrıca keski benzeri bir aletle yapıldığı anlaşılıyor... plakanın üzerine tatbik edilmiş; diğer iz yana doğru/kazınmış bir özellik gösteriyor... Peki Sevk Numarası'nı kim sildi? ABD'den 'yasadışı ithal edildiği'ni bilen İsrail güçleri mi? Nakledilmeden önce ABD güçleri mi? ... Bu füzenin... ABD yönetiminin stoklarından çıktığı ve İsrail'e gizlice verildiği açıkça ortada.</p>
  </blockquote>

  <p>Yazan bir uyarıyla bitiriyordu mektubu; füze araştırmalarım hakkında telefonda söylediklerim konusunda dikkatli olmalıydım, zira 'uydu üzerinden tüm iletişim Harrogate yakınındaki Memvith'te, ABD Ulusal Güvenlik Dairesi tarafından izleniyordu... "Hakkınızda NATO güvenliğini tehlikeye atmaktan dava açılabilir, o yüzden lütfen bu mektubu temkinli değerlendirin," diyordu.</p>

  <p>Temkinliydim. Fransa'da bir arkadaşıma mesaj gönderip isimsiz mektup yazarını aramasını istedim. Birkaç dakika sonra telefondaydı. "Ödemeli bir telefondan geri aradı beni. Yarın öğle yemeğinde Paris'teki Lutetia Oteli'nde seninle buluşmak istiyor." Ertesi sabah Beyrut'tan 08.05'teki ilk Paris uçağına bindim — füze parçasıyla birlikte birkaç gün önce seyahat ettiğim uçaktı bu. Charles de Gaulle Havaalanı'nda bir taksiye atladım. Görünen o ki, beni antik çağlardaki denizcilere dönüştüren bir görevdi bu, benim albatrosum da Hellfire füzesiydi.</p>

  <p>Teknisyen Paris'e eşiyle birlikte gelmişti. Doğruca buluşma noktasına gitmişti. "Sayın Fisk, o füze <i>asla</i> İsraillilere satılmadı. '01' ABD silahlı kuvvetlerine satıldığını gösteriyor. Ve 'M' de ABD deniz piyadelerine satıldığının kanıtı." Emin miydi? Cebinden NATO'nun bütün silah kod listesini çıkardı. Sözgelimi İsrail'in ithal ettiği NATO silahları '31' rakamını taşıyordu. Britanya'nın NATO kodu '99', İtalya'nın '15'ti. ABD'nin ülke kodu ise (haliyle) '01'di. Yani füze parçasının üzerindeki kod. Ve 'M' harfi de ABD deniz piyadelerini ifade ediyordu. Peki Tanrı aşkına, deniz piyadelerine ait bir füze nasıl olup da İsrail tarafından Güney Lübnan'daki bir ambulansa atılıyordu? O zamanki editörüm Andrew Marr'ı aradım. "Bob, görünen o ki füze işi büyüyor — hemen Washington'a git."</p>

  <p>Gittim. Pentagon'a resmi başvuruda bulundum ve şu sorular eşliğinde, füzenin kod bilgilerini tam olarak verdim: "Bu füzenin menşei tam olarak neydi? ABD ordusuna mı verilmişti? Eğer öyleyse, İsrail Savunma Güçleri'nin eline nasıl geçmişti? 13 Nisan saldırısından sonra ABD yönetimi olayın nasıl geliştiğini takip etmiş miydi?" Hiçbir cevap alamadım. ABD Savunma ve Dışişleri bakanlıklarına otuzdan fazla telefon açtıktan (ve sadece bu füzenin değil, ambulansa ateşlenen ikinci patlamamış füzenin de kodlarını, yanı sıra patlamamış olana bakıp patlamış füzenin kodlarından bir kısmının silinmiş olduğuna dair çıkarımımızı faks yoluyla ve elden ilettikten) sonra tek bir ABD yönetimi yetkilisi bile bana bilgi vermeye yanaşmadı. "Bazı sorular bize yersiz suçlamalar gibi geldi," dedi bir savunma bakanlığı yetkilisi, bürosuna açtığım bir başka nafile telefonda. "Sorularınız yersiz."</p>

  <p>Fakat ABD deniz piyadeleri farklı bir tavır sergiledi. Füze kodlarının ve ambulans saldırısının ayrıntılarını faksladıktan hemen sonra Deniz Piyadeleri Komutanlığı'nın sözcüsü olduğunu söyleyen bir kadın aradı. "Füzelerimizin çocuklara saldırmak için kullanılmasından hoşlanmayız," dedi bana ve sordu: "Nerede kalıyorsunuz?" Ertesi gün Dupont Meydanı'nın yanındaki otelimde beklemedeydim ve 5.30'da bir araba gelip beni aldı. Washington dışındaki donanma üssüne götürüldüm, sivil giyimli yedi adam benimle konuşmak için bekliyordu. Subay yemekhanesinde oturduk ve adamlar füze parçalarının fotoğraflarını incelediler. En sonunda da MG188J315-534 numaralı Hellfire'ın hikâyesini anlattılar.</p>

  <p>ABD deniz piyadeleri tarafından 1990'da Saddam Hüseyin'in Kuveyt'teki işgal güçlerine karşı kullanılmak üzere Körfez'e gönderilen 300 füzeden biriydi. Bu füzelerden 159'u Irak güçlerine atılmıştı; bununla birlikte deniz piyadeleri, bazı Hellfire'ların Irak araçlarını vurduğunu, fakat çarpma esnasında patlamadığını da rapor etmişti; aynı İsrailli pilotun 1996'da Lübnan ambulansına attığı füzelerden birinin patlamamış olması gibi. Fakat subayların bana anlattığına bakılırsa, çatışma sona erdiğinde 150 kullanılmamış Hellfire (diğer mühimmatla birlikte) bir ABD savaş gemisince Hayfa'daki bir silah deposuna götürülmüştü. Gizli bir takas anlaşması uyarınca, 1991 Körfez savaşında Irak'ın scud füzelerine hedef olmasına rağmen savaşın dışında kaldığı için İsrail'e verilen bir hediyeydi bu.</p>

  <p>1991'deki savaşta ABD ordusunun lojistik birimi komutanı olan General Gus Pagonis'i aradım; 'gemilerle (Suudi Arabistan'a) nakledilen her şeyi tekrar yükleyip Amerika'ya geri götürdüğü' konusunda ısrarlıydı. Fakat Pagonis (kendisi şimdi Sears Roebuck mağazalar zincirinin lojistik şefiydi) manidar bir edayla ekledi: "Gemilerin yolda herhangi bir yerde durup durmadığını bilmiyorum." Durmuşlardı. Süveyş Kanalı'ndan geçerken ABD donanması Hellfire ve diğer füzeleri Kuzey İsrail'de indirmişti.<sup><a href="../Text/dipnot.xhtml#bookmark1912" id="footnote1912">[12]</a></sup></p>

  <p>Eğer füzeler İsrail'e <i>satıldıysa,</i> kullanımına dair de şartlar konulmuş olması gerekirdi. Fakat bu askeri bir nakildi ve doğrudan doğruya Amerikan stoklarından yapılmıştı. Füzenin parasını deniz piyadeleri ödemiş, fakat nihayetinde sorgusuz sualsiz İsraillilere verilmiş ve (beş yıl sonra da) bir ambulansın tepesinde patlamıştı. Yani Güney Lübnan'da dört çocukla iki kadını bir ABD deniz piyadesi füzesi öldürmüştü.<sup><a href="../Text/dipnot.xhtml#bookmark1913" id="footnote1913">[13]</a></sup></p>

  <p>Ve o Washington seyahatim, Boeing elemanı Bob Algarotti'den bir mesaj gelmemiş olsaydı bu noktada sona erebilirdi. En hafif tabiriyle, kafa karıştırıcıydı mesaj. Algarotti elemanlarının onlara bıraktığım füze parçası üzerinde çalıştıklarını söylüyordu. Florida'daki Orlando fabrikasında, Lockheed Martin tarafından (ki o zamanlar rakip şirketti) yapıldığı kanaatindeydiler. Fakat hikâye bu kadar basit değildi. Patlamada kısmen hasar gören 'Üretim Kayıt' numarası 04939 rakamlarını gösteriyordu. "Ve bu (en azından son dört rakam) kesinlikle ya bizi ya da Martin Marietta'yı işaret ediyor." Hiç de inandırıcı değildi bu. Ya Rockwell (artık Boeing) ya da Martin Marietta (artık Lockheed Martin) ise, o zaman bu katil füzeyi kim yapmıştı? İsraillilerin ambulansa fırlattığı füzenin Duluth'ta Boeing tarafından tasarlanıp geliştirildiği açıktı. Şimdiyse görünen, füzenin kendisinin Lockheed tarafından birleştirilmiş olabileceğiydi. Burada bir sürü açık nokta vardı.</p>

  <p>Boeing (Seattle'daki merkezi, bana Duluth'ta söylenenlere bir şey eklemeyi reddetmişti), araştırmam konusunda Lockheed Martin'le temasa geçmediğini söylüyordu. Fakat Lockheed'in iletişim müdürü Al Kahmi'yi aradığımda (şansa bakın ki bir iş seyahati için Londra'daydı), neyi araştırdığımı gayet iyi biliyordu. "Rockwell'le istişare ettiğiniz şeyden mi bahsediyorsunuz?" diye sordu keskin bir sesle ve devam etti: "... yani demem o ki, bu füzeyle ilgili şu an bir şey bilmem mümkün değil... Onlar (Boeing) istedikleri kadar ikna olmuş olsunlar, ne derlerse desinler... bana gelince, füze parçalarına bakmam mümkün değil... Kaynakları tümüyle meçhul — kusura bakmayın, yardımcı olamayacağım."</p>

  <p>"Onları size ulaştırmama izin verir misiniz?" diye sordum ben de. Ve o noktadan sonra konuşmamız neredeyse gerçeküstü bir hal kazandı:</p>

  <blockquote class="">
    <p><span style="font-variant:small-caps;">Kahmi:</span> Hayır, onları kabul etmem.</p>

    <p><span style="font-variant:small-caps;">Fisk:</span> Kabul etmez misiniz?</p>

    <p><span style="font-variant:small-caps;">Kahmi:</span> Hayır.</p>

    <p><span style="font-variant:small-caps;">Fisk:</span> Niye olduğunu öğrenebilir miyim efendim?... Yani bu, bir ambulansta dört çocukla iki kadının ölümüyle ilgili.</p>

    <p><span style="font-variant:small-caps;">Kahmi:</span> O füzenin ne yaptığını bilmiyorum... Bilgim olmayan bir konuda yorum yapamam yani.</p>

    <p><span style="font-variant:small-caps;">Fisk:</span> Efendim, size kontrol etmenizi sağlayacak bilgileri öneriyorum. Boeing füzenin sizin tarafınızdan yapıldığından emin görünüyor.</p>

    <p><span style="font-variant:small-caps;">Kahmi:</span> Meselenin ne olduğunu anladığımdan emin değilim — öyle mi değil mi bilmiyorum.</p>
  </blockquote>

  <p>Kahmi'ye, Hellfire'ı üreten şirketin füze kullanıldığında yaşanan olaylarla ilgili tepkisinin ne olduğunu öğrenmek istediğimi söyledim. "Ne yaşandığı konusunda yorum yapmam..." diye karşılık verdi. "Bu konuya girmem bile... Biz dış askeri satışlar üzerinden satış yapıyoruz... yani Pentagon üzerinden." BM yetkililerinin füzeyi ambulansın içinde bulduğunu, yakınlarında da patlamamış bir füze daha bulunduğunu tekrarladım. Menşei konusunda da hiçbir kuşku yoktu. Fakat konuşmamız çok daha tuhaf bir doğrultuda ilerledi.</p>

  <blockquote class="">
    <p><span style="font-variant:small-caps;">Kahmi:</span> Şey, dürüst olmak gerekirse, füzenin üreticiyle alakası yoktur.</p>

    <p><span style="font-variant:small-caps;">Fisk:</span> Fakat onu siz yaptınız.</p>

    <p><span style="font-variant:small-caps;">Kahmi:</span> Biz bir yığın başka şey de yapıyoruz... ürünlerimiz müttefik ülkelere satılıyor.</p>

    <p><span style="font-variant:small-caps;">Fisk:</span> Buna İsrail de dahil mi?</p>

    <p><span style="font-variant:small-caps;">Kahmi:</span> Eğer İsrail'in Hellfire'ı varsa, tahminimce bunu yasal kanallardan ve yasal araçlarla almışlardır.</p>

    <p><span style="font-variant:small-caps;">Fisk:</span> Fakat benim demek istediğim şu: Füzelerinizin sattığınız insanlar tarafından nasıl kullanıldığı sizi ilgilendiriyor mu? Bence bu çok önemli bir nokta efendim.</p>

    <p><span style="font-variant:small-caps;">Kahmi:</span> Üzgünüm — bu soruyu bir cevap vererek olduğundan değerli hale getirmeyeceğim. Yersiz bir soru... Kesinlikle cevap vermeyeceğim... bana adeta 'Eşinizi dövmeyi bıraktınız mı?' gibi bir soru soruyorsunuz. Buna nasıl cevap verirsem vereyim, kötü yürekli füze üreticileri olmaktan kurtulamayız. Füze yapıyoruz biz. Elektronik sistemler yapıyoruz. Bir yığın savunma sistemi. Ve umarız ki hiçbiri kullanılmasın... Füzenin yanlış kullanıldığını bilmiyoruz. Bir füze ıskalayabilir...</p>
  </blockquote>

  <p>Kahmi'ye İsraillilerin ambulansın hedef alındığını kabul ettiğini anlattım. Buna bir cevap vermek zorunda olduklarını söyledi. Fakat sonra, bizzat ABD yönetiminin de ülkede üretilen silahların müşteriler tarafından kullanılmasına dair endişe ifade ettiğini vurguladığımda, Kahmi, sadece bir ara da olsa, tonunu değiştirdi. "Birileri zarar gördüğünde her zaman endişe duyarız," dedi. "Füzenin kullanılma nedenine gelince, bu nedeni kontrol edebilmemizin veya anlayabilmemizin bir yolu yok... Bu konuda söz hakkımız yok... biliyorsunuz, Amerika'da günde 600'den fazla insan vuruluyor. Birilerinin gidip bunun hesabını mermi üreticilerinden sorduğu tek bir örnek de bilmiyorum."</p>

  <p>Ve konuşma böyle devam etti, Kahmi daha da rahatsız oldu. Ambulansın niyet edilen hedef olup olmadığını bilmediğini tekrarladı — ve ben bir kez daha füze parçalarının elimdeki fotoğraflarını kendisine vermeyi önerdim. "Belirlemeyi ben yapamam," diye karşılık verdi sabırsızca. "Tetiği çeken ben değildim. Orada olup füzeyi ateşleyen de Lockheed Martin değildi. Nihayetinde bunun sorumluluğu kullanıcıya ait... Biz üretici olarak bunun gibi bir vakayla ilgili adım atamayız ve herhangi bir şey yapamayız."</p>

  <p>Kahmi'nin cevapları umutsuz ve acınasıydı. Fakat içerdikleri mesaj açıktı. Eğer bir Amerikan füzesi bir ambulansı vurursa, füzeyi yapanlar herhangi bir sorumluluğu katiyen kabul etmezdi. Açıklama yapmak İsrail'in işiydi. Ve o açıklamayı yaptığında (ve bütün savaş kuralları hiçe sayılarak Hellfire'ın ambulansa kasten atıldığını kabul ettiğinde) Amerika sesini çıkarmıyordu. Denklem tamamdı. Anlaşılan İsrail istediğini yapabilirdi. Ve Lockheed'in araştırmamızla işbirliği yapmak gibi bir niyeti yoktu. Bana öyle geliyor ki, Lockheed Martin'in İsrail havacılık şirketi Raphael ile füze geliştirme konusunda artık ortak olmasının bunda bir payı vardı.</p>

  <p>Al Kahmi Londra'daki oteline, ambulans cinayetlerine dair haberler, füze kodları ve Boeing'e verdiğim Hellfire parçalarının fotoğraflarından oluşan bir paket bırakmamı kabul etti. Böylece ertesi gün elimde paket, Paris'ten Londra'ya doğru yola çıktım. Paket, Kent kırlarının taze baharı, memleketim Maidstone (Mansuri köyünü terk etmemden beri ne kadar çok yol yapmıştım) ve Al Kahmi'nin kaldığı Londra'daki Britannia Oteli boyunca benimle birlikte seyahat etti. Odasında değildi, ben de paketi resepsiyona bıraktım, Kahmi otele döndüğünde kendisine verileceğine dair söz almayı ihmal etmedim.</p>

  <p>Üç gün sonra paket (açılmış, fakat tekrar kapatılmıştı) <i>Independent</i>'ın dış haberler servisine geldi.</p>

  <p>Göndericiye iade edilmişti.</p>
</body>
</html>