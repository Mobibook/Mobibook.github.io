<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/main.css" rel="stylesheet" type="text/css"/>
</head>

<body>
  <h3>YİRMİ İKİ<br/>
  <br/>
  Buradan Dönüş Yok</h3>

  <blockquote class="ilk">
    <p>Ah, nasıl da karmaşık örümcek ağları öreriz,</p>

    <p>İlk kez kandırmaya yeltendiğimizde!</p>

    <p class="r mt1"><span style="font-variant:small-caps;">Walter Scott</span>, <i>Marmion,</i> VI, Giriş, s. 17</p>
  </blockquote>

  <p>Yüksek arkalıklı sandalyede nasıl da ufak tefek görünüyordu. Küçük George Bush'un böylesine küçük görünebildiğini idrak edebilmeniz için BM Genel Kurulu'nun (barış için inşa edilmiş bu binada savaş tehditleri savurmakla meşguldü) dinleyici locasında oturmanız gerekiyordu. Fakat Julius Sezar da ufak tefek bir adam değil miydi ve Napolyon Bonaparte. Daha modern, adı daha nadir zikredilen başka dünya liderleri de vardı öyle olan. Hemen akla gelenlerden biri General Douglas MacArthur'du; onun da kendi şer mihveri vardı ve ta Yalu Nehri'ne kadar sürüklemişti o mihver generali. Fakat 12 Eylül 2002'de, George W. Bush'un Irak'a fiilen savaş ilan ederken kat ettiği yolun üçte ikisinde, tanklarını Dicle Nehri'ne göndermeye gerçekten niyetli olduğunu ortaya koyan tehlikeli, sır ifşası gibi bir an geldi. "ABD'nin Irak halkıyla bir alıp veremediği yok," diyordu bize BM Genel Kurulu'nda. Basın locasında kimse kıpırdamıyordu. Altımızda tek bir diplomat koltuğunda hareket etmiyordu. Konuşma yirmi dakika darmadağın kelimelerle sürmüştü, fakat konuşmayı yazanlar, dağınık kelimeler bir araya getirildiğinde bunun ne anlama geldiğini biliyor olmalıydı.</p>

  <p>Başkan Reagan 1986'da Libya'yı bombalamadan önce, Amerika'nın 'Libya halkıyla alıp veremediği hiçbir şey olmadığını' ilan etmişti. 1991'de Irak'ı bombalamadan önce Baba Bush dünyaya ABD'nin 'Irak halkıyla alıp veremediği olmadığından' dem vurmuştu. 2001'de Oğul Bush Taliban ve El-Kaide'ye yönelik saldırıyla ilgili bize, 'Afganistan halkıyla bir alıp veremediği olmadığını' söylemişti. Ve şimdi o korkutucu nakarat tekrarlanıyordu. Bay Bush, Irak halkıyla alıp verememekten söz ediyordu. BM basın salonunda notlarımı deftere kaydederken, 'yani kılıç kından çıktı' diye düşündüm kendi kendime.</p>

  <p>Bush yönetiminin Irak takıntısının bizleri ne kadar uca götüreceğini anlamak için en doğru yerdi belki de. Yeşil mermer kaplamalar, parlak sarı arka zemin ve BM'nin zeytin dallarının kalkan olduğu o tehlikeli dünya simgesi Bush'a, ufak tefek de olsa, bir imparator azameti veriyordu. Televizyon yüzleri yassılaştırır, yakından bakılması gereken ifadelere yanlış bir aşinalık katar. Bush'un görünümünde, ekranda gösterdiğine inandığı idealize edilmiş, cilalanmış dürüstlükten eser yoktu. Konuşmasındaki öfkeli (hırçın) edayı seyrettim. "Amerika Birleşik" —burada sağa baktı, gözleri kısıldı— "Devletleri" —şimdi sola baktı, gözleri hâlâ kısık— "halkı." BM'de mikrofonun sağında ve solunda iki prompter<sup><a href="../Text/dipnot.xhtml#bookmark221" id="footnote221">[1]</a></sup> vardır. Fakat şimdi Bush doğruca ileriye bakıyordu, gözlerini iri iri açmış, neredeyse çaresizce meydan okuyor, bir masumiyet ve kibir karışımını yansıtıyordu. Daha bir gün önce bize Amerika'nın 'ülkesine acı getiren' bir saldırıyı andığını söylemişti. Fakat Usame Bin Ladin'in adını bir kez olsun zikretmemişti. Bize sunması gereken şahıs Saddam Hüseyin'di — konuşmasında Saddam'ın ismini sekiz kez kullanmış, 'Irak rejimi'ne on beş kez atıfta bulunmuştu.</p>

  <p>Bin Ladin'in akıttığı Amerikan gözyaşlarının peçesi kaldırıldığında şu da açıkça görülüyordu: Bush'un Ortadoğu planları, vaktiyle kendisini Amerika'nın Körfez'deki en iyi dostu sayan Irak liderini devirmekten ibaret değildi ve çok daha geniş bir ölçeğe yayılıyordu. Demokratik bir Afganistan olmalıydı (Başkan Hamid Karzai, Genel Kurul diktatörlerinin arasında başını şevkle yukarı aşağı sallayarak onayladığını gösteriyordu) ve demokratik bir Filistin olmalıydı; bunlar, 'Müslüman dünyanın dört bir köşesinde reformların' yolunu açacaktı. Reformlar? Ya Suudi Arabistan'da? Ya Ürdün'de? Peki ya İran'da? Bu konuda bize hiçbir şey söylenmedi. Bush'un anafikri elbette pek tanıdıktı; bildik uyarılar, şartlı ifadeler ve tarihsel çarpıtmalarla şeytanlaştırılan bir Saddam. Hepimiz Saddam Hüseyin'in kötü, acımasız bir diktatör olduğunu biliyorduk (bunu, bizim dostumuz olduğu sırada da biliyorduk), fakat başkan bildiğini okuyordu. Saddam BM Güvenlik Konseyi kararlarını tekrar tekrar ihlal etmişti; burada İsrail'in Filistin topraklarındaki işgali sona erdirmesini talep eden 242 ve 338 sayılı kararları ihlal ettiğini söylemenin lüzumu yoktu elbet.</p>

  <p>Bush, Saddam Hüseyin'in tutuklanan, hapsedilen, yargısız infaz edilen ve işkenceden geçirilen on binlerce muhalifinden dem vurdu ('bütün bu dehşet olaylar, totaliter bir devlet aygıtı tarafından dünyadan gizleniyordu'), fakat aynı dayakların, yakılmaların, elektrik şoklarının, uzuv kesmelerin ve tecavüzlerin, Amerika'nın Irak'la muhabbetinin gayet iyi olduğu, Pentagon'un Saddam'a daha fazla İranlı öldürebilmesi için istihbarat gönderdiği 1990'dan önce de yaşandığından hiç söz etmedi. Gerçekten de Bush'un konuşmasının en manidar taraflarından biri, Iraklılara bilhassa yüklediği günahların (birçoğunun gerçek olduğuna kuşku yoktu) dönüm noktası olan 1991 yılında başlıyor olmasıydı. Saddam'ın Amerikalılardan yardım aldığı dönemde ihlal ettiği BM kararlarından da bahis yoktu. Bush İran'a yönelik gaz saldırılarını bir parça hatırlattı — aynı İran'ın şimdi 'şer mihveri'nin parçası sayıldığından hiç dem vurmaksızın.</p>

  <p>Sonra dilbilgisel sorunlar da vardı; sadık tarihçilerin III. Richard'ın gerçekten kuledeki prensesleri öldürdüğünü gösteren kanıt bulamadıklarında kullandıkları türden alicengiz oyunlarıydı bunlar. Irak, 1991 Körfez savaşında olmasa bile, 'muhtemelen' 1993 yılına doğru nükleer silah elde etmiş 'olmalıydı'. Irak nükleer silah 'üretmek için gereken fiziki altyapıya sahipti' — gerçekten ürettiği anlamına kesinlikle gelmiyordu bu. 'Irak uranyum zenginleştirmeyi sağlayacak materyale sahip olmamalı' ifadesi, ona sahip olduğu anlamına da gelmiyordu. Ve Irak'ın nükleer bilimadamlarına duyduğu merakın, nükleer silah elde etme hevesi konusunda 'kuşkuya pek az yer bıraktığı' söylendiğinde, hiç de bu silahları edindiğinin kanıtı sayılmazdı. Amerika bu kanıtlarla mı savaş açacaktı?</p>

  <p>İmparatorun karşısında oturan temsilcilere verdiği mesaj şuydu: BM ya razı olurdu ya da çekip giderdi, savaşta Amerika'nın yanında yer alırdı ya da o eski Milletler Cemiyeti misali yok olup giderdi. Bush bir gevezelik mekânı olarak nitelediği Cemiyet'i küçümsemiş, ABD'nin Cemiyet'e katılmayı reddettiğini eklemeyi ise unutmuştu.<sup><a href="../Text/dipnot.xhtml#bookmark222" id="footnote222">[2]</a></sup> Fakat savaşı 11 Eylül 2001'in sırtında nasıl pazarlamaya niyet ettiği açıktı. "En büyük korkumuz, haydut bir rejimin muazzam ölçekte cinayetleri mümkün kılan teknolojileri teröristlere vermesi, teröristlerin bu silahlara ulaşarak çılgın arzularını gerçekleştirmesi ihtimali," diyordu. Ve orada zokayı yuttuk. Usame Bin Ladin Saddam Hüseyin'le ve (kimbilir belki) İran, Suriye veya bir başkasıyla eşitleniyordu.</p>

  <p>El Kaide prodüksiyon 11 Eylül 2001'de nasıl Hollywood'u solladıysa, Bush prodüksiyonun makyaj sanatçıları da şimdi Usame Bin Ladin'i Saddam Hüseyin'e, El-Kaide'nin Suudi korsanlarını Iraklılara dönüştürüyordu. Bir köşeyazarının Irak işgalinden sonra dikkat çekeceği üzere, Amerika'nın yaratıcılık merkezi artık New York veya Los Angeles değildi. O merkez bir anda, 'her gün daha fazla kurgunun boca edildiği' Washington olmuştu. Bir yıl öncesine kadar Usame Bin Ladin'in tıraşsız suratından daha çok Saddam Hüseyin'in tıraşlı suratından nefret etmek zorunda bırakılacağımıza kim inanırdı? Gazetelerimiz ve televizyon gazetecilerimiz her zamanki gibi bütün bunlara suç ortaklığı yaptı. Manzaranın neden aniden değiştiğini sormak gazetecilerin görevi değil miydi? Bu değişim ne zaman gerçekleşmişti? New York'taki bir panelde bunu sordum. New York Mezunlar Merkezi'nin Kent Üniversitesi'nden Profesör Robert Alford'a borçluyum cevabı: Enron skandalıyla hemen hemen aynı zamanda gerçekleşmişti.<sup><a href="../Text/dipnot.xhtml#bookmark223" id="footnote223">[3]</a></sup></p>

  <p>Aylar boyunca savaş çıkacağına inanmamıştım. <i>Independent</i>'taki editörüm Simon Kelner da benimle aynı fikirdeydi. "Irak'a savaş açacaklarını sanmıyorum," diyordu. Dış haberler editörüm Leonard Doyle ise o kadar emin değildi. Fakat Bush 12 Eylül 2002'de konuşmasını bitirir bitirmez Genel Kurul'dan çıktım, bir telefon buldum ve Londra'yı aradım. "Leonard yanılmışım," dedim. "Ömrümde bu kadar saldırgan bir adam görmedim — ve dediğini yapacak. Savaş olacak."</p>

  <p>O olağanüstü aylara dönüp baktığımda, sanki bir düşte yaşadığımızı görüyorum — Bush'un, onun sıkı ve sadık müttefiki Britanya Başbakanı Tony Blair'in ve müstakbel çatışmanın çılgınlık olduğunu düşünen hepimizin. Bile isteye, uyuya uyana, bu saçmalığa itiraz edebileceğimizin farkında olarak, ama ülkelerimiz savaşa sürüklenirken uyurgezerler gibi büyülenmiş halde bakarak, cehenneme doğru ilerledik. Hitler vaktiyle 'kaderin çizdiği yolda yürüdüğünü' söylemişti. Saddam Hüseyin her zaman bunu yaptı. Muhtemelen Usame Bin Ladin de kendisine dair öyle düşünüyordu. Fakat şimdi Bush ve Blair de aynı mutlak, nafile yoldan gidiyordu.</p>

  <p>Bush'un Dünya Ticaret Merkezi'nin yıkıntıları üzerinde inşa ettiği yeni Amerika'nın doğasını görmüştük; 11 Eylül 2001'de tüm ölenlerin kanları ve ruhlarıyla beslenecek olan vahşi, hukuksuz bir dünyaydı bu. Başlarına çuval geçirilen esirler zincirlenip uyuşturuluyordu. Ardından dünyanın ıssız bir köşesine götürülüyorlardı; burada infaz edilebilirlerdi, burada insan hakları askıya alınmıştı. Guantanamo'nun her Ortadoğu diktatörünün muhaliflerine reva gördüğü muamelenin bir aynası olduğunu idrak etmek zaman aldı. Zincirler, çuvallar, savunma veya beraatın esamisinin bile okunmadığı 'mahkemelerin' ölüm tehditleri: her Arap gizli polis gücünün rejim düşmanlarına uyguladığı prosedürdü bu. 1980'lerde Beyrut'taki Batılı rehinelerin yüzyüze kaldığı; İran'ın asıcı yargıçlarının düşmanlarına layık gördüğü 'adalet', Iraklı direnişçilerin rehinelerine yapacakları şey de buydu. Biz gazeteciler bu projedeki suç ortaklarıydık. Fox News Kanalı'nın başkanı Roger Ailes, Bush'a şahsi tavsiyesinde, Amerika'ya saldıranlara karşı 'mümkün olan en sert önlemleri' almasını söylememiş miydi?</p>

  <p>Ve ilerleyen aylarda, bu yeni 'adalet' biçimine dair en büyük korkularımız gerçek oldu: işkence, cinsel aşağılama, sorguda cinayet, tecavüz, yargısız infazlar... Amerikan ve Britanya askerleri, 'terörle savaş'taki en kötü müttefiklerimiz, (özgürlük, demokrasi, insan hakları) davamızın gereken her araçla savunulması gerektiğine inanan herkes yaptı bunları. Bu araçlar bizzat savunduğumuzu iddia ettiğimiz demokrasi, özgürlük ve insan haklarının yok edilmesi anlamına gelse bile. Biz kendimizi 'terörle savaş'ın bir sonraki aşamasına (Irak işgaline) hazırlarken, Afganistan'a yapılan ihanetin ortak belleğimizden silinmesine izin verdik. Daha da vahim olanı, Taliban sonrası Afganistan'ın bize sakladığı dersleri görmezden geldik. Muzafferler, kurtarıcılar, özgürlük taşıyıcıları olarak, Afganlara reva gördüğümüz muamelenin üzerinde pek fazla durmamayı tercih ettik. Elbette bizim Afganlarla 'bir alıp veremediğimiz' yoktu.</p>

  <blockquote class=""/>

  <p>'Terörle savaş' Afgan köyü Hacıbirgit'e 22 Mayıs 2002'nin geceyarısı ulaştı. Hacı Birgit Han, Paştun köyünün lideri ve bölgedeki 12 bin aşiret ailesinin başı olan bu 85 yaşındaki sakallı ihtiyar, evinin dışındaki çimenlik bir alanda yatıyordu. Fakir Muhammedin, 'büyük uçakların gökyüzünde ilerlediğini' duyduğunda, güneye düşen toprak bir alanda, koyun ve keçilerinin arasında uyuyordu. Gece olmasına rağmen o kadar sıcaktı ki köylüler karanlık saatleri de evlerinin dışında geçiriyordu, ancak Muhammedin'in ailesi toprak evlerindeydi. Hacıbirgit'te 105 aile vardı ve helikopter motorlarının gürültüsü, pervanelerin patpatları ve Amerikalıların bağırtılarıyla hepsi uyandı.</p>

  <p>Haci Birgit Han, çimenlikten beyaz duvarlı camiye doğru dimdik koşarken görülmüştü; cami tek bir hoparlörü ve birkaç talazlanmış halısı olan dikdörtgen bir binaydı. Arkasından da bir grup silahlı adam koşmuştu. Çobanlardan biri, Hakim, helikopterlerdeki adamların yaşlı adamı camiye kadar takip ettiğini görmüş, ardından ateş açıldığını duymuştu. "Bizimkiler Hacı Birgit Han'ı bulduklarında, başına isabet eden bir kurşunla öldüğünü görmüşler," diye anlatıyor, yeri göstererek. Caminin beton zemininde tek bir kurşun deliği ve yanında da kurumuş kan izleri var. "Beyin parçalarını duvarda bulduk."</p>

  <p>Köyün dört bir yanında gerçekleşen şiddetli patlamalar bahçeleri ve evleri sarsıyordu. "Amerikalılar bize el ve duman bombaları atıyordu," diye hatırlıyor Muhammedin. "Onlarca bomba attılar üzerimize, bir yandan durmadan bağırıp çağırıyorlardı. Dillerini anlamıyorduk, fakat yanlarında silahlı Afganlar da vardı. Yüzlerini siyaha boyamış Afganlardı bunlar. Bazıları kadınlarımızı toplamaya başladı, bizim kadınlarımızı ve Amerikalılar kadınların burkalarını, başörtülerini açıp yüzlerine bakıyordu. İşte o sırada küçük bir kızın koşarak kaçtığını gördük." Abdülsettar kızın üç yaşında olduğunu, korkuyla çığlık atarak evinden fırladığını, adının Zarguna olduğunu, Abdülşakur adlı (birçok Afgan gibi onun da tek adı vardı) bir adamın kızı olduğunu anlatıyor. Birileri Zarguna'nın caminin diğer tarafındaki 18 metre derinliğindeki su kuyusuna düştüğünü görmüştü. Küçük kız orada, karanlıkta tek başına boğulmuştu, anlaşıldığı kadarıyla düştüğünde omurgası da kırılmıştı. Cesedini ertesi sabah diğer çocuklar bulmuştu. Amerikalılar farkına bile varmamıştı. Köylülerin tarif ettiği giysilerden, gelenlerin arasında Amerikan Özel Kuvvetleri ve Afgan Özel Kuvvetlerinden birlikler (Kabil'deki eski Had gizli polis teşkilatından kaçan acımasız ve disiplinsiz unsurlardı bunlar) olduğu anlaşılıyordu. Ana üsleri Kentucky Fort Campbell'da olan ABD 101. Hava İndirme'den 150 asker de vardı. Fakat Fort Campbell, güneybatı kenti Kandahar'dan 80 kilometre ötede, çölde olan Hacıbirgit'e epey uzaktı. Ve Amerikalılar kafalarını tek bir şeye takmıştı: köyde Taliban'dan ve Usame Bin Ladin'in El-Kaide'sinden liderler barınıyordu.</p>

  <p>Birkaç gün sonra ABD müttefiki bir ülkenin Özel Kuvvetleri'nin eski bir mensubuyla tanıştım; Amerika'nın davranışına dair kendi izahını şöyle dile getiriyordu: "Bir köye girdiğimiz ve sakallı bir çiftçi gördüğümüz zaman, sakallı bir Afgan çiftçi görüyoruz. Fakat Amerikalılar bir köye girdiğinde ve sakallı bir çiftçi gördüğünde, Usame Bin Ladin'i görmüş oluyorlar."</p>

  <p>Kadınlara ve çocuklara Hacıbirgit'in bir ucunda toplanmaları emredilmişti. "Bizi itip kakıyorlar, evlerimizden sürükleyerek çıkarıyorlardı," diye anlatıyor Muhammedin. "Silahlı Afganlardan bazıları bize bağırarak küfrediyorlardı. Bütün bunlar olurken bir yandan da evlerimize gaz bombaları atıyorlardı." Kaçmayı başaran birkaç köylü ertesi gün çocukların yardımıyla bombaları toplamıştı. Yanlarına isimler ve kod sayıları basılı küçük yeşil silindirde kutulardan onlarca vardı. Birinin üzerinde, 7 BANG Erteleme: 1.5 saniye NIC-01/06-07', diğerinin '1 BANG, 170 dB Erteleme. 1.5 saniye' yazıyordu. Bir başka silindirin üzerinde, 'ERTELEME Verzogerung ca. 1.5 saniye' yazısı okunuyordu. Zarguna'yı korkutan ve nihayetinde ölümüne neden olan işte bu bombalardı. ABD Özel Kuvvetleri'nin sıradan bir ekipmanı olan bombalar Almanya'da, Hamburg firması Nico-Pyrotechnik tarafından üretiliyor — bazı bombaların üzerinde 'NIC' damgasının nedeni buydu; 'dB' ise desibel anlamına geliyordu. Bazı tarih damgaları bombaların Mart 2002 gibi erken bir tarihte üretildiğini gösteriyordu. Alman şirketinin bombalara dair resmi tarifi de şuydu: "40 ila 46 milimetrelik ses ve parlama kartuşları." Fakat Amerikalılar mermi de kullanıyordu. Bazıları bir başka köylünün, Abdullah adlı bir taksi şoförünün içinde uyuduğu arabayı delik deşik etmişti. Abdullah ağır yaralanmıştı. Aynı Hacı Birgit Han'ın oğlu gibi.</p>

  <p>Bir ABD ordusu sözcüsü sonradan Amerikan askerlerine köyde 'ateş açıldığını' ve askerlerin bir erkeği öldürüp 'Taliban veya El-Kaide üyesi olduğundan şüphelenilen' iki kişiyi yaraladığını iddia edecekti. 85 yaşındaki Hacı Birgit Han'ın silahlı bir militan olduğu imasının ipe sapa gelir yanı yoktu. İki yaralı ise tahminen Han'ın oğlu ve taksi şoförü Abdullah'tı. Onların Taliban veya El-Kaide üyesi olduğuna dair iddia da kuyruklu yalandı, zira ikisi de sonradan serbest bırakılmıştı. "Amerikalıların yanlarında getirdiği Afganlardan bazıları ağlayan çocuklara 'Kesin sesinizi!' diye bağırıyordu," diye hatırlıyor Fakir Muhammedin. "Bizi yere yatırdılar ve bileklerimizi kelepçelediler, plastik bağlardı bunlar. Biz onları zorladıkça daha da sıkılaşıyorlar ve daha fazla acıtıyorlardı. Sonra gözlerimizi bağladılar. Ardından bizi iterek uçaklara doğru götürdüler, biz yürümeye çalıştıkça tekme tokat girişiyorlardı." Amerikalılar toplam olarak 55 gözü bağlı ve kelepçeli erkeği helikopterlere bindirmişlerdi. Aralarında Muhammedin de vardı. Kızının kuyuda öldüğünden hâlâ habersiz olan Abdülşakur da. Helikoptere bindirilen 56. Afgan esir ise çoktan ölmüştü: Amerikalılar Hacı Birgit Han'ın cesedini de götürmeye karar vermişlerdi.</p>

  <p>Köylülerin anlattığına göre, helikopterler Kandahar Havaalanı'na (101. Hava İndirme'nin karargahıydı burası) indiğinde, hep beraber bir konteynıra sokulmuşlardı. Ayakları bağlanmış, bilekleri kelepçelenmiş ve her esirin bir bacağı konteynırın zeminine lehimli çubuklara zincirlenmişti. Başlarına da kalın çuvallar geçirilmişti. Bu sıcak küçük hapishaneden ilk alınanlar arasında Abdülsettar da vardı. "İki Amerikalı içeri girdi ve giysilerimi yırttı. Yırtılmayan parçaları da makasla kesip çıkardılar. Beni çıplak dışarı çıkarıp sakallarımı kestiler ve fotoğrafımı çektiler. Sakallarımı niye kestiler ki? Bütün hayatım boyu sakallarım vardı."</p>

  <p>Muhammedin de önce tıraş edilmiş, ardından göz bağlarının açıldığı bir sorgu çadırına götürülmüştü. "Çadırda Kandahar aksanıyla konuşan bir Afgan tercüman, Paştun bir adam vardı. Onun yanında hem erkek hem kadın Amerikalı askerler. Ellerim bağlı şekilde, çırılçıplak duruyordum karşılarında. Bazıları ayaktaydı, bazıları da sıralara oturmuştu. 'Ne iş yaparsın' diye sordular. 'Çobanım, niye kim olduğumu askerlerinize sormuyorsunuz' dedim. 'Bize kendini anlat' dediler. Ardından ne tür silahlar kullandığımı sordular. Hiç silah kullanmadığımı söyledim. İçlerinden biri, 'Rus döneminde, iç savaş döneminde veya Taliban döneminde silah kullandın mı' diye sordu. O dönemin büyük bölümünde mülteci olduğumu anlattım."</p>

  <p>Köylülerin tanıklıklarından sorguları hangi Amerikan biriminin yaptığını tespit etmek mümkün değildi. Bazı askerler sarı veya kahverengi rozetli bereler giyiyordu, diğerleri sivil giyimliydi, fakat başlarında Britanya İmparatorluğu'nun sömürge birliklerinin giydiğine benzer kenarları sarkık şapkalar vardı. Afgan tercüman ise geleneksel cübbe ve şalvar giymişti. Hakim biraz daha uzun süre sorgulanmıştı; Muhammedin gibi o da sorgucuların karşısında çıplaktı. "Yaşımı ve işimi sordular. Altmış yaşında olduğumu, çiftçilik yaptığımı söyledim. Köyde Arap, Taliban, İranlı veya yabancı başka biri olup olmadığını sordular. Olmadığını söyledim. 'Evinizde kaç oda var ve uydu telefonun var mı' diye sordular. Telefonum olmadığı, evde elektrik bile olmadığı yanıtını verdim. 'Taliban iyi miydi kötü mü' diye sordular sonra. Taliban'ın köyümüze hiç gelmediğini, o yüzden haklarında bilgim olmadığını söyledim. 'Ya Amerikalılar? Amerikalılar nasıl insanlar' diye sordular. 'Bizi [Başkan Hamid] Karzai ile kurtardıklarını ve bize yardım ettiklerini duyduk — fakat bu şekilde muamele görmemize yol açan ne suç işlediğimizi bilmiyoruz' dedim. Başka ne diyebilirdim ki?"</p>

  <p>Birkaç saat sonra Hacıbirgitlilere parlak sarı giysiler dağıtılmış ve hava üssündeki kumun üzerine yan yana dizili tel kafeslere konulmuşlardı. Guantanamo'nun minyatür bir versiyonuydu burası ve hepsine ekmek, bisküvi, pirinç, fasulye ve şişe suyu verilmişti. Gençler yaşlılardan ayrı kafeslere konmuştu. Başka sorgu olmamıştı, fakat o tel kafeslerde sonraki beş gün boyu tutulmuşlardı. Bütün bunlar olurken Amerikalılar 85 yaşındaki yaşlı adamın kimliğini tespit etmeye çalışıyorlardı. Ellerindeki esirlere sormamışlardı (ki onlar yaşlı adamın kim olduğunu hemen söyleyebilirdi), belki de Amerikalı sorgucular esirlerin yaşlı adamın öldüğünü bilmelerini istememişlerdi. Sonunda Amerikalılar cesedin yüzüne ait bir fotoğrafı Uluslararası Kızılhaç'a verdi. Kandaharlı yetkililer hemen sonra Kızılhaç'a, yaşlı adamın muhtemelen kentin batısındaki en önemli aşiret lideri olduğunu söyledi.</p>

  <p>Muhammedin şunları anlatıyor: "En nihayetinde kafeslerden çıkarıldığımızda, bizimle konuşmak isteyen beş Amerikalı danışman çıktı karşımıza. Bir tercüman aracılığıyla bize kötü muameleden dolayı özürlerini kabul etmemizi istediklerini söylediler. Üzgün olduklarını belirttiler. Ne diyebilirdik ki? Biz esirdik. Danışmanlardan biri, 'Size yardım edeceğiz' dedi. Bu ne demek şimdi?" Bir ABD helikopter filosu elli beş adamı, bir zamanlar Taliban'ın idamlarına sahne olan Kandahar futbol stadyumuna götürdü; orada hepsi serbest bırakıldı, üzerlerinde hâlâ mahkum kıyafetleri vardı ve her birinin bileğine üzerinde sayı bulunan plastik birer kimlik bileziği sarılıydı. Bileziklerde "Kimlik-Band Bileziği, Hollister Yapımı" yazıyordu. Erkekler ancak ondan sonra yaşlı Hacı Birgit Han'ın bir hafta önceki hava saldırısında öldürüldüğünü öğrendiler. Ve Abdülşakur da kızı Zarguna'nın öldüğünü ancak ondan sonra öğrendi.</p>

  <p>Pentagon ilk başta yaptığı açıklamada, köylü kadınların ellerinin bağlandığı iddiasını 'inanması zor' bulduğunu belirtti. Fakat Uruzgan'daki bir düğünün ABD tarafından bombalanması sonrası Afgan kadınlara yapılan muameleye dair birbirini tutan tanıklıklar göz önüne alındığında, Amerikalıların (veya Afgan müttefiklerinin) yaptığının tam da bu olduğu anlaşılıyordu. ABD ordusu sözcülerinden biri Amerikan güçlerinin köyde 'istihbari değeri olan maddeler', silahlar ve büyük miktarda nakit para bulduğunu iddia etti. 'Maddelerim ne olduğu hiçbir zaman açığa çıkmadı. Silahların hırsızlara karşı şahsi müdafaa için olduğu neredeyse kesindi. Nakit ise köylüler için hâlâ bir öfke sebebi. Abdülsettar 10 bin Pakistan rupisinin (yaklaşık 167 dolar) kendisinden alındığını söylüyor. Hakim biriktirdiği 150 bin rupiyi (2500 dolar) kaybettiğini anlatıyor. Muhammedin, "Bizi bıraktıklarında Amerikalılar her birimize 2000 rupi verdi. Sadece 40 dolar eder. Paranın geri kalanını da istiyoruz," diyor.</p>

  <p>Fakat Hacıbırgit'e ulaştıklarında erkekleri bekleyen çok daha büyük bir trajedi vardı. Onların yokluğunda (evlerini savunacak silahları yoktu, köyün yaşlısı ölmüştü ve erkek nüfusunun çoğu Amerikalıların esiriydi) hırsızlar Hacıbirgit'e inmişti. Lideri vaktiyle Ruslara karşı savaşan acımasız ve zorba bir mücahit olan Helmandlı bir grup adam, Amerikalılar erkeklerin çoğunu götürür götürmez köyü basmıştı. 105 aileden 95'i tepelere kaçmış, çamurdan evlerini talana açık şekilde öylece bırakmışlardı.</p>

  <p>Hacıbirgit'e giden çölde ilerleyen herkesin kafasını meşgul eden rahatsız edici, korkutucu sorular bugün gayet açık. ABD'ye köye hava saldırısı düzenlemesini kim söyledi? Taliban ve El-Kaide liderliğinin o köyde olduğunu onlara kim bildirdi? Bugün Hacıbirgit tam anlamıyla bir hayalet köy, evlerinin büyük bölümü terk edilmiş durumda. ABD baskını hiçbir işe yaramamış. Geride sadece 40 köylü kalmış. Birkaç gün sonra hepsi Zarguna'nın taş mezarında toplanıyor ve küçük kızın yasını tutuyor. "Biz yoksul insanlarız — ne yapabiliriz ki?" diye soruyor Muhammedin bana. Cevabım yok. Başkan Bush'un 'terörle savaşı', 'iyinin kötüye karşı' verdiği mücadele, masum Hacıbirgit köyünün üzerine çökmüş.</p>

  <p>Ve şimdi Hacıbirgit bir ölü.</p>

  <blockquote class=""/>

  <p>2002'nin bunaltıcı sıcak yazının bir kısmını, 'kurtuluş'un ne anlama geldiğini öğrenme gayretiyle Afganistan'da geçirdim. Hacıbirgit deneyimi tipikse (ve çok geçmeden öyle olduğu anlaşıldı), o zaman Saddam Hüseyin'den 'kurtarmaya' karar vermemiz halinde Irak halkının başına ne gelecekti? Ve Iraklılar aynı muameleye nasıl tepki verecekti?</p>

  <p>ABD Özel Kuvvetleri'nin delikanlıları bir gün Kandahar'da kaldığım küçük otele daldılar. İçlerinden biri kamuflaj giysileri içindeydi ve başında da geniş kenarlıklı bir şapka vardı; bir diğeri ise sivil giyimliydi, göbeği kotunun belinden sarkıyordu. Dört çekişli araçlarının içleri silahlarla parlıyordu. Misafirhanede Hazret diye bir adamın kalıp kalmadığını öğrenmek istiyorlardı. Niye öğrenmek istediklerini ya da Hazret'in kim olduğunu söylemediler. Otel görevlisi bu adı hiç duymamıştı. Beş adam ciddi yüzlerle otelden ayrıldılar, anayoldan hızla sürüp gittiler. "Niye benimle böyle konuştular ki?" diye sordu otel görevlisi bana. "Kim olduklarını sanıyorlar?" Cevap vermemek en iyisiydi.</p>

  <p>Birkaç saat sonra Meyvand'da yerel bölge yetkilisi karşımda homurdanıp duruyordu; "Afgan halkı söz verdikleri bütün o yardımlar için biraz daha bekleyecek. Amerikalıların bize yardım etmek istediğine inanıyoruz. Bize yardım sözü verdiler. Bu konuda ciddi olduklarını göstermek için biraz daha vakitleri var. Ondan sonra..." Sonra ne olacağını söylemesine gerek yoktu. Meyvand'ın dışında, Kandahar'ın batısında genç kadın kahraman Malaley'in İkinci Afgan Savaşı'nda Britanya toplarını doldurduğu fırından farksız gri çölün ortasında Amerikalılar baskın yapıyordu, yardım değil.</p>

  <p>Fakat ABD ordusu insani yardım faaliyetine el atmaya çalıştığında bile, Batılı sivil toplum kuruluşları (BM ile birlikte çalışan hükümetdışı örgütler) mesafelerini korumayı tercih etti. Kandahar'daki Britanyalı bir yardım çalışanının, etkileyici bir dürüstlükle söylediği üzere: "Amerikalılara karşı tepki başladığında, onlarla aramızda net bir ayrım olsun istiyoruz." Afganistan'da bu cümleyi sürekli işittim. "Tepki başladığında..." O tepki zaten başlamıştı. Amerikalılara neredeyse her gece saldırı düzenleniyordu. Kandahar'da üç kez ateş açılmış, 2002 yılı Temmuz ortasında havaalanı yakınında Amerikalı bir subay boynundan yaralanmıştı. Amerikan askerleri artık Kandahar kafeteryalarında yemek yiyemiyordu. ABD güçleri Host eyaletinde de saldırı altındaydı. Temmuz sonunda Pakistan sınırı yakınında iki Afgan destekçi öldürülmüş, beş Amerikan askeri yaralanmıştı.</p>

  <p>Kabil'deki sivil toplum kuruluşları için tehlike, Amerikalıların askeri operasyonlarla insani yardım arasında oluşturduğu gri bölgedeydi — kasten yaratılmış bir gri bölgeydi bu. Britanyalı yardım çalışanı şunları anlatıyordu: "Kunduz'un yukarısında 'insani yardım irtibat ekibi' dedikleri bir oluşumları var. Bu ekip yerel bir hastanedeki bir koğuşu onardı ve yıkılmış köprülerin yeniden inşa edilmesinde yer aldı. Yanlarındaki adamların bazıları sivil giyimliydi, fakat silahları vardı. Bunu kendilerine sorduk, çünkü Afganlar bizim yardım örgütümüzün de silah taşıdığını düşünmeye başlamıştı. ABD bize adamlarının açık açık silah taşımadığını ya da yerel aşiret liderlerine saygısızlık etmemek için tam üniforma giymediğini bildirdi. Nihayetinde, bu meseleyi Washington'da gündeme getirmek zorunda kaldık."</p>

  <p>Tehlikeleri görmek zor değildi. Kabil'de CJCMOTF (Koalisyon Sivil-Askeri Ortak Operasyonlar Görev Gücü) diye bir Amerikan örgütü faaliyet gösteriyordu. Resmi bir ABD belgesine göre, örgütün görevleri arasında, 'tedarik, nakliye, sağlık, hukuk, mühendislik ve sivil hizmetler uzmanlığı' vardı. Karargahını Kabil'de kurmuştu ve 'ABD büyükelçiliği ile her gün temas halinde'ydi. Personel tanımları, 'doktor, veteriner, avukat, inşaat mühendisi, öğretmen, itfaiyeci, inşaat, idare' gibi sıfatları içeriyordu, fakat askeri deneyimi 'Çöl Fırtınası, Huzur Sağlama Operasyonu, Panama, Haiti, Somali, Bosna, Kosova' diye listeleniyordu. Bir de Mezar-ı Şerifte CHLC (Koalisyon İnsani Yardım İrtibat Merkezi) vardı. Bunun amacı 'destek ekipleri ile askeri koalisyon' arasında irtibatı sağlamaktı ve 'kamu tesisleri ile 14 okulun inşası, havaalanı terminali için bir jeneratör sağlanması, bir sağlık kliniğiyle bir veteriner kliniği, yanı sıra bir kütüphane kurulması' gibi hizmetlerde bulunmuştu. Fakat görevleri arasında 'güvenlik enformasyonu', 'koalisyon komutanları, ABD büyükelçiliği ve USAID arasında iletişim kanalı oluşturulması' ve (işte bu çok ilginç) 'akordeon tel örgü gibi bilumum malzemenin sağlanması' da vardı. Her nasılsa okulların yeniden inşası ile dikenli tel tedariki birbirine karışmıştı.</p>

  <p>Bu durum yardım kuruluşlarının tüylerini diken diken ediyordu. Kabil'de konuştuğum Avustralyalı bir insani yardım yetkilisi şunları söylüyordu: "Bütün koalisyon güçlerinin binama gelmesini yasakladım ve onlarla ortalık yerde görüşmüyorum. Benimle temas kurmak istediklerinde, e-posta göndermelerini söylüyorum. Onlarla sadece belli resmi dairelerde görüşürüyorum. Evet, elbette bu insanların bizi askeri hesaplarla yanıltmasından endişe ediyoruz... Buradaki hayatın sosyal, kültürel, siyasi karmaşıklığıyla nasıl ilgilenecekleri konusunda zerre fikirleri yok. Aslında meraklı da değiller. Sadece 'terörle savaşmak' istiyorlar. Sanmıyorum ki gerisi umurlarında olsun."</p>

  <p>Bunları söyleyen alt seviyede bir yetkili değil, milyonlarca dolarlık uluslararası yardımı idare eden Batılı bir koordinatördü. O da ekibi de, Afganların ülkelerindeki artan ABD varlığı karşısında giderek nasıl öfkelendiğini biliyordu. Washington, Devlet Başkanı Hamid Karzai'nin bazı muhalifleri de dahil, yerel savaş ağalarının gizli maaşlarını ödemeye devam ettiği sürece, bir tür ateşkes varlığını sürdürecekti, fakat Afganlar Amerika'nın ülkelerindeki faaliyetlerini büyük bir dikkatle izliyor ve yüzlerce masum Afganı öldüren ABD bombardımanları onların öfkesini artırmaktan başka işe yaramıyordu.</p>

  <p>Amerikalılar 30 Haziran 2002'de Uruzgan'daki bir düğünü bombaladıktan sonra (nihai can kaybı rakamı 55'e ulaşacaktı) Paştunlar, ABD askerlerinin hayatta kalanların yaralılara yardım etmesini engellediğine dair görgü tanıklıkları karşısında küplere binmişti. Bilhassa Amerikalıların ölen Afgan kadınlarının çıplak cesetlerinin fotoğraflarını çektiği haberlerini duyunca infiale kapılmışlardı. Buna bir açıklama bulmak da zor değildi. ABD güçleri kendi soruşturmaları için Uruzgan saldırısında ölenlerin fotoğraflarını çekmiş olabilirdi pekâlâ ve bombalar genellikle kurbanların elbiselerini parçaladığı için ölen Afgan kadınlar çıplak olacaktı. Fakat bu hikâye bir efsaneye dönüşmüştü. Amerikalılar çıplak Afgan kadınlarının fotoğrafını çekiyordu. Bunun potansiyel Afgan dostları nasıl düşmanlara çevirebileceğini görmek kolaydı. Artık gerilla saldırıları giderek hükümete sadık Afgan güçlerini veya Amerikalılarla dostane ilişkiler kuran yerel uyuşturucu tacirlerini hedef alıyordu. Tıpkı 1980'deki Sovyet işgali sonrası ilk mücahit saldırılarının Moskova'nın Komünist müttefiklerine odaklanması gibi, bu yeni saldırılar da Amerika'nın Afgan müttefiklerini vuruyordu. Amerika Irak'ı işgal ettiği takdirde, oradaki direnişçiler kime saldıracaktı?</p>

  <p>Avustralya Özel Kuvvetleri'nin bir üyesinin bu konuda kendine ait fikirleri vardı. Buluştuğumuz Kandahar bahçesi otlarla kaplıydı, güller gün boyu güneşte kalmaktan kavrulmuştu, gözlerimiz, burunlarımız, ağızlarımız, tırnaklarımız tozla dolmuştu. Fakat mesaj gayet açıktı. "Bu gizli bir savaş. Ve bu kirli bir savaş. Neler olduğunu bilmiyorsunuz," diyordu Özel Kuvvetler elemanı bana. Ve elbette bilmemiz de gerekmiyordu. 'Terörle savaşta' gazetecilerin sessiz kalması ve kötü çocukların işini insan haklarına çok da fazla kafayı takmadan bitiren iyi çocuklara güvenmesi gerekirdi.</p>

  <p>11 Eylül'ün kitle katliamcıları, kurbanlarının insan haklarını ne kadar gözetmişti ki? Ya bizden yanaydın ya da bize karşıydın. Kimin tarafındaydın? Fakat Kandahar'daki adam endişeliydi. Amerikalıların yanlarında Afgan bataklığına sürükledikleri kurbanlara taktığı gözde sıfatla söylersek, o da 'koalisyon müttefiklerinden biriydi. "Amerikalılar şu an burada ne yapacaklarını bilmiyor," diye devam etti Avustralyalı. "Sorgulamaları bile yanlış gitti." Göründüğü kadarıyla acımasız sorgulardı bunlar. 2002'nin ilk haftalarında Amerikalılar iki Afgan köyüne hava saldırısı düzenledi, ABD destekli Hamid Karzai hükümetine bağlı on polisi öldürdü ve hayatta kalanlara kötü muameleye girişti. Amerikalı gazeteciler (kendi kendini sansürlemeye dayalı bildik haberciliklerinden farklı, nadir bir fare cesareti sergileyerek), mahkumların ABD askerleri tarafından dövüldüklerine dair anlattıklarını aktardı. Kahdahar'daki Batılı yetkililere göre, ABD askerleri 'mahkumları eşek sudan gelene dek dövüyordu'.</p>

  <p>17 Mart'ta ABD askerleri Kandahar eyaletindeki Hozimated'de Kuzey İttifakı'na mensup en az otuz silahlı adamı tutukladı: tutukluların on sekizine göre, Amerikalılara müttefik olduklarını açıklamaya çalışmışlar, fakat kendilerini dinleyen olmamıştı. Amerikan askerleri, Taliban üyesi olduğuna inandıkları tutukluları yumruklamış, tekmelemiş, diz çöktürmüş, sonra da dört gün boyu kafese kapatmıştı. Ardından özür dilerek serbest bırakmışlardı.</p>

  <p>Şimdi işler değişmişti. Amerikan güçleri dayak atma işini Afgan müttefiklerine, özellikle de kötü şöhretli Afgan Özel Kuvvetleri mensuplarına, vaktiyle Kabil'deki eski Had işkence merkezinde iş gören Washington destekli bu haydutlara bırakıyordu. Avustralya Özel Kuvvetleri elemanı şunları söylüyordu: "Paştun tutukluları bilgi almak için dövenler artık Amerikalılar değil, Afgan Özel Kuvvetleri. Fakat dayak seanslarında CIA da hazır bulunuyor, yani suçlu olan Amerikalılar, bunu yapmalarına izin veriyorlar."</p>

  <p>Amerikalılar Vietnam'da da işte tam böyle başlamıştı. Danışmanları eşliğinde büyük ahlaki amaçlarla ülkeye girdiler, bazı 'kastı aşan öldürme' olayları yaşandı ve işkenceyi yapanlar Vietnam istihbaratı elemanlarıydı. Ruslar için de aynısı geçerliydi. 1979'da Rus askerleri sınırdan akın akın geçerken, 'ciddi' sorgulamaları yapmayı çabucak Perçem'deki Afgan müttefiklerine ve Had gizli polisine bıraktılar. Ve eğer şimdi Amerikalıların Afganistan'da yaptığı buysa, Guantanamo'daki tutuklularının icabına kim bakıyordu? Ya da aynı minvalde, Kabil'in kuzeyindeki Bagram hava üssünde (Kandahar'daki bütün tutuklular soruşturma için buraya gönderilmişti) tutulanlar, söyleyecekleri yeni şeyler olduğuna inanan yerel sorgucuların elinde neler yaşıyordu? Peki Amerikalıların giderek pervasızlaşan hava saldırılarında ölen sivillere ne demeliydi? Afganistan'ın dört bir tarafındaki bu bombardımanlarda yüzlerce sivil ölüyorsa, Washington'un güçlerini Mezopotamya'ya yöneltmesi halinde Irak'ta kaç insan ölecekti?<sup><a href="../Text/dipnot.xhtml#bookmark224" id="footnote224">[4]</a></sup></p>

  <p>Amerika'nın Afgan macerasının bu korkunç köşesini çok fazla öne çıkarmamak mümkündü elbette. Taliban'ın yenilmesinin hemen sonrasında insani yardım çalışanları bazı mucizelere imza attı. UNICEF'in raporuna göre ülkenin güneybatı eyaletlerinde 486 kadın öğretmen işe başlamıştı ve şimdi 16.674 kız çocuğu okula gidiyordu. Sadece Taliban'ın en güçlü olduğu Uruzgan'da hiç kadın öğretmen işe alınmamıştı. BM yetkilileri yoksulluk kuşağı olarak bilinen bu eyaletlerde çocuk felcinin artık neredeyse tamamen yok edildiğini söyleyerek övünebiliyordu. Fakat BM Taliban devrilmeden önce de çocuk felciyle mücadele ediyordu ve Taliban'ın üretilmesini yasakladığı ilaçlar artık piyasaya geri dönmüştü. Helmand eyaletinde haşhaş tarlaları yine büyüyordu ve Uruzgan'da savaş ağaları yeni haşhaş üretim merkezlerini ekip biçmek için hükümet denetiminden kaçmaya çalışıyordu. Yedi ayda iki bakanın öldürüldüğü Kabil'de Devlet Başkanı Karzai (kendi isteği üzerine) artık Amerikalı muhafızlarca korunuyordu. Ve bunun Afganlara ne menem bir mesaj verdiğini bilmek için siyaset analizcisi falan olmanız gerekmiyordu.</p>

  <p>Avustralya Özel Kuvvetleri'nin elemanı meselelere daha küresel bakıyordu: "Belki Amerikalılar bir başka savaş çıkarsa, yani Irak'la savaşa girerlerse çekilmeye başlayabilirler. Fakat ABD aynı anda iki savaşla başa çıkamaz. Bu onlara fazla ağır gelir." Temmuz 2002'ye göre gayet öngörülü sözler. Yani göründüğü kadarıyla Amerika'nın Afganistan'daki 'terörle savaşı'nı (Kuzey İttifakı'nın uyuşturucu tacirlerini Afgan hükümetinin yarım yamalak kontrolüne terk eden, birçok El-Kaide mensubunun firarda olduğu ve ülkede huzur bırakmayan bir savaştı bu) bitirmek için Irak'ta yeni bir savaşa ihtiyacımız vardı.</p>

  <p>Bütün o 2002 yılı boyunca Atlantik'in iki yakası arasında mekik dokudum, Ortadoğu'dan haber geçtim, ABD'de seminerler verdim, bazen bir Cuma akşamı New York'a ayak basıp hemen sonraki pazartesi Kahire'de haber yazarken buldum kendimi. Muhtemelen o yıl kimse Doğu ile Batı arasında benden daha çok seyahat etmemiştir. Paradoksal bir tecrübeydi bu, bir kıtanın diğer kıtayla polemiği (Amerika'nın Araplara veya Ortadoğu'ya yönelik düşünceleri), en az Arap Müslümanların dünyanın yegane süpergücüne çarpık bakışı kadar gerçeklikten uzaktı. Dünyanın iki yakası da kendi yanılsamalarının ve korkularının içine çekilmiş gibiydi. Ve bu çekilme acayip sonuçlar doğuruyordu.</p>

  <p>Washington'da, saldırıların birinci yıldönümü olan 11 Eylül 2002'nin hemen öncesinde, altı Amerikan televizyon kanalını dolaştım ve İkiz Kuleler'in yere yıkılışını tam on sekiz kez seyrettim. Suçu işleyen intihar eylemcilerine yapılan pek az atıf, onların Arap olduğu gerçeğinden tek bir kelimeyle olsun söz etmiyordu. Bir önceki hafta <i>Washington Post</i> ve <i>New York Times,</i> daha da rahatsız edici bir adım atarak, Ortadoğu haberlerini 11 Eylül anmalarından ayırdı, sanki kutsal bir şeye bir çeşit saygısızlık yapacaklarmış veya böyle yapmasalar ayıp edeceklermiş gibi. <i>Washington Post,</i> adeta bir bit yeniği sezmişçesine, "Yönetimin önündeki zorluk, Irak tehlikesiyle 11 Eylül saldırıları arasındaki bağlantıya dair uygun ve ikna edici bir izah sunmak," diye yazıyordu — ve bu sadece, sekiz paragraflık bir başyazının yedinci paragrafında öylece ortaya atılıyordu. Filistin'e veya yasadışı Yahudi yerleşimlerine ya da İsrail'in Arap topraklarındaki işgaline dair bütün atıflar o hafta kamuoyunun bilincinden siliniverdi. İnsanlık ve iyilik timsali bir Filistinli kadın olan Hanan Aşravi, 11 Eylül haftasında Colorado Koleji ve Colorado Üniversitesi'nde konuşmaya çalıştığında, Yahudi grupları ona karşı kitlesel bir gösteri örgütledi. ABD televizyonu Filistin trajedisine bir kez olsun dönüp bakmadı. Fakat belki de artık bunların hiç önemi yoktu. Savunma Bakanı Donald Rumsfeld'in, kendisine Irak'ın nükleer potansiyeli hakkında sorulan soruya, 'kanıt yokluğu, yok olduğunun kanıtı değildir' diye cevap verebildiği bir ortamda, bütün ahlaki tartışmayı sona erdirmiş olabilirdik pekâlâ. Fakat Rumsfeld 'sözümona işgal altındaki topraklar'a atıfta bulunurken, gayet rezil bir adam olduğunu bizzat açığa vuruyordu.</p>

  <p>Şimdi Ortadoğu'da tuhaf gelişmeler yaşanıyordu. Arap askeri istihbaratı ABD'nin bölgeye muazzam bir silah sevkıyatı yaptığını rapor ediyordu — silahlar sadece Katar ve Kuveyt'e değil, Arap Denizi'ne, Kızıldeniz'e ve Doğu Akdeniz'e gidiyordu. Amerikan ve İsrail askeri plancıları ve istihbarat analistlerinin, Ortadoğu savaşının olası sonucunu tartışmak üzere Tel Aviv'de iki kez bir araya geldiği söyleniyordu. Saddam Hüseyin'in yok edilmesi ve Suudi Arabistan'ın parçalanması ('uzmanların' iddiasına göre Irak'ın düşmesi halinde muhtemel senaryo buydu), İsrail'in uzun zamandır kurduğu iki hayaldi. ABD'nin 1939-41 yılları arasındaki verimli tarafsızlık döneminde keşfettiği üzere, savaş kârları ekonomiyi uçuruyordu. Şimdi de olan bu muydu — savaşa hazırlık ABD ekonomisini düze çıkaracak mıydı?</p>

  <p>Derken Saddam Hüseyin, Kofi Annan'a yazdığı tek bir diri, düzgün mektupta, tam da George W. Bush'un ayağının altındaki halıyı çekti. Bush Birleşmiş Milletler'de alışılmadık birçok tarafcılık rolü oynamış, dünyayı Irak'ın (BM üzerinden) Kıyamet'ten kaçınmak için tek bir şansı olduğu konusunda uyarmıştı. Genel Kurul'da şunu söylüyordu Bush: "Irak rejimi barış istiyorsa, bütün kitle imha silahlarını, uzun menzilli füzelerini ve tüm ilgili materyali derhal ve kayıtsız şartsız açıklayıp yok etmeli, bir daha bu silahları üretmeyeceğini taahhüt etmelidir." Halbuki Saddam şimdi BM silah denetçilerini davet ediyordu. Şart falan da yoktu. Tam da Bush'un talep ettiği gibi. Saddam savaştan kaçınmak için elinden gelen ne varsa yapacaktı. Bush ise göründüğü kadarıyla barıştan kaçınmak için elinden geleni yapıyordu.</p>

  <p>ABD'nin hemen 'boş umutlar'dan söz etmeye başlamasında şaşılacak bir şey yoktu. <i>Independent</i>'ta yazdığım yazıda, Amerikalıların 'yeni savaşlarının takvimlerine uymasını garanti altına alma çabasıyla' çaresizce yeni bir savaş sebebi aradığına kuşku olmadığını vurgulamıştım. Fakat şimdilik Amerikalıların işine taş konmuştu. BM denetçi ekibini toplamak en az yirmi beş gün alacak, ilk değerlendirmenin ortaya çıkışı ve daha ileri denetimlerin yapılması da altmışar gün daha sürecekti. Yani Bush'un en son savaşı beş aydan fazla ertelenmişti. Fakat Bush'un BM konuşması dikkatle incelendiğinde, Saddam Hüseyin'in sözümona kitle imha silahlarının özgürce denetlenmesinin, Irak'ın 'barış istiyorsa' karşılamak zorunda olduğu altı koşuldan sadece biri olduğu anlaşılıyordu. Bush'un diğer talepleri arasında 'terörizme verilen tüm desteğin sona erdirilmesi' de vardı. Bu BM'nin şimdi de Saddam'ın kiralık silahlarla önceki (veya mevcut) bağlantılarının kanıtlarını bulmak için de Irak'a denetçiler göndermeye çağrılması mı demekti? Bush'un bir talebi de Irak'ın 'Şiiler, Sünniler, Kürtler, Türkmenler ve diğerleri dahil, sivil halkına yönelik baskıları sona erdirmesi' idi. Bununla birlikte Türkmenlerin de bu kapsamda anılması (elbette ki onlar da korunmayı hak ediyordu, fakat son derece zengin petrol kaynaklarının üzerinde oturmalarının bir sebep olduğuna da kuşku yoktu), BM'nin Irak içinde insan hakları gözlemcileri talep edebilmesi anlamına mı geliyordu? Aslında böyle bir öneri hem ahlaki hem de son derece etik olurdu, fakat Amerika'nın Arap müttefikleri, benzer gözlemcilerin Riyad, Kahire, Amman ve diğer nazik sorgu merkezlerine de gönderilmemesini canı gönülden umut ederdi.</p>

  <p>Ancak Saddam bütün bu talepleri, diğer BM kararlarına göstermediği bir samimiyetle kabul etmeye yanaşsaydı bile, Amerikalılar yaptırımların ancak 'rejim değişikliğiyle kaldırılacağını (yani Irak'ın izolasyonunun sona ereceğini) açıkça ortaya koymuştu. Bush'un BM Güvenlik Konseyi kararlarına uluslararası bağlılık konusunda sergilediği bu ani şevk (elbette İsrail'in ayrı derecede önemli BM kararlarını hiçe sayması söz konusu olduğunda bu şevkin yerinde yeller esiyordu), aslında Washington'un planladığı Irak işgaline meşruiyet sağlamayı amaçlayan bir manevraydı.</p>

  <p>Tony Blair'in bu karanlık politikaya vefası, kuşkusuz hâlâ Ortadoğu trajedisinin bu bölümündeki esrarengiz unsurlardan biridir. Bush'un yeniden doğan Hıristiyanlığı ile Blair'in Anglo-Katolik laflarının birleşmesi (ve kibirle hukuki safsatacılığın Blair'in şahsındaki eşsiz bileşimi), çağımızın en garip ittifaklarından birini üretecekti. Britanya'nın siyasi katkısının boşluğu (simgesini başbakanlığın 24 Eylül 2002 tarihli 'dosya'sında buluyordu), '45 dakikalık' kitle imha silahı saldırısına dair uyarısı Parlamento'da ve ardından Hutton Raporu'nda tartışılma noktasına gelmeden aylar önce bu garabeti açıkça göstermiş olmalıydı.</p>

  <p>Bu dosyayı ilk kez Beyrut'ta okudum ve (Ortadoğu'da her daim olduğu gibi) içerdikleri Londra'dan 3 bin kilometre uzaktaki bir okuyucuya tamamen farklı geliyordu; Westminister'daki bir milletvekili veya Fleet Street denen yerdeki<sup><a href="../Text/dipnot.xhtml#bookmark225" id="footnote225">[5]</a></sup> bir editör dosyayı haliyle çok farklı gözlerle okuyacaktı. Bense tümüyle şok edici bulmuştum — fakat bunun nedeni 45 dakika uyarılarının hiçbiri değildi. Dosya hakkında şunları yazmıştım: "Bunu okumak, dürüst bir insanı sadece utanç ve öfkeyle doldurabilir. Sayfalar (eğer içerdikleri doğruysa), Irak'ta insanlığa karşı muazzam bir suç işlendiğinin nihai kanıtı. Zira Saddam'ın kitle imha silahları yaptığına dair detaylar doğruysa ('eğer'lere, 'fakat'lara, 'olabilirlere daha sonra geleceğim), kitlesel, bozucu, acımasız BM yaptırımları politikamız tümüyle başarısız olmuş demektir. Diğer bir deyişle, yarım milyon Iraklı çocuğu bir hiç uğruna öldürdük demektir." Bildiğimiz üzere, Mayıs 1996'da Madeleine Albright bize yaptırımların işe yaradığını ve Saddam'ın kitle imha silahları üretmesini engellediğini söylemişti. O dönemdeki Muhafazakar Parti hükümetimiz de aynı kanıdaydı, keza sonrasında Tony Blair da. Fakat bir gazeteci Albright'a 'bedelin' (yani yarım milyon çocuğun ölümünün) buna değip değmediğini sorduğunda, dünyayı afallatan bir cevap almıştı: "Bence bu çok zor bir tercih, fakat bedelin buna değer olduğunu düşünüyoruz."</p>

  <p>Şimdi de bize (Blair doğruyu söylüyorsa eğer) bedelin buna değmediği söyleniyordu. Yüz binlerce çocuğun hayatı karşılığında elde edilenin zerre kadar değeri yoktu. Zira Blair 'dosyası' bize, yaptırımlara rağmen Saddam'ın kitle imha silahı üretmeye devam edebildiğini söylüyordu. İkili kullanıma uygun teknoloji hakkındaki bütün o saçmalık, çocukların kurşunkalemlerine konulan yasak (grafit askeri amaçlarla kullanılabilirdi) ve Irak'ın Körfez savaşında bombaladığımız su arıtma tesislerini onarmak için ekipman ithal etmesine izin vermememiz fos çıkmıştı. Bu feci ifadeler, Bağdat Canavarı'nın bizim için depoladığı kimyasal, biyolojik ve nükleer dehşetleri güya ayrıntılandıran on altı sayfalık rapordan çıkarılacak yegane ahlaki sonuçtu. Yazılışındaki düzenbazlık ve ikiyüzlülüğün boyutu, Blair hükümetini ve onun milletvekillerine muamelesini açığa vuran hilekarlığı yansıtıyordu.</p>

  <p>Dosyanın namussuzluğuna dair tek bir örnek verelim. 45. sayfada, Saddam'ın insan hakları ihlallerine dair uzun bir bölüm dahilinde, şu ifadeler yer alıyordu: "1 Mart 1991'de, Körfez savaşının hemen akabinde, güney kenti Basra'da ayaklanmalar patlak verdi ve Irak'ın güneyinde Şiilerin yoğun olduğu diğer kentlere hızla yayıldı. Rejim binlerce insanı öldürerek karşılık verdi." Bu paragrafta yanlış olan şey, 'ayaklanmalar' kelimesinin kullanılmasındaki yalandır. Bunlar 'ayaklanmalar' değildi. Başkan Oğul Bush'un babası ve Suudi Arabistan'dan yayın yapan CIA radyosunun özel çağrısıyla başlayan kitlesel bir isyanın parçasıydı. Şii Müslümanlar Baba Bush'un çağrısına uydu. Ve ardından Amerikalılarla Britanyalılar, yardımlarına koşacaklarına inanmak için her nedeni olan isyancıları kendi kaderine terk etti. Haliyle binlercesi öldü. Fakat Blair 'dosyası'nda bütün bu hikâyenin yerinde yeller esiyordu.</p>

  <p>Gerçekten de bu metnin dört bir tarafına zerk edilmiş kaçamaklı kuşku kelimelerini okuyan herkes, olsa olsa Britanya'nın savaşa girme gerekçesine dair derin bir endişe duyabilirdi. Irak'ın silah programının uranyum zenginleştirme çabasında olduğu 'neredeyse kesindi'. 'Anlaşılan o ki' Irak bir mıknatıs üretim hattı kurmaya çalışıyordu. Irak'ın (uranyum zenginleştirmede kullanılan) özel alüminyum tüpleri elde etmeye çalıştığına dair kanıt vardı, fakat nükleer amaçla kullanılacağına dair 'hiçbir kesin istihbarat' yoktu. 'Eğer' Irak uygun materyali elde ettiyse, bir veya iki yıl içinde nükleer silah üretebilirdi. El-Hüseyin füzelerinin kullanıma elverişli olup olamayacağına dair 'hüküm vermek zordu'. Irak'ın füze programını canlandırma çabaları 'muhtemelen' 1995'te başlamıştı. Ve 'dosya' bu şekilde sürüp gidiyordu. Evet, Saddam (duyulması için bunu her radyo röportajında, her seminerde söylemeli, her makalede yazmalıydık) acımasız, berbat bir tirandı. Peki ya askerlerimizi Kut-ül Amara çöllerine gönderirken attığımız savaş narasında 'neredeyse kesin', 'görünen o ki', 'muhtemelen' ve 'eğer' gibi ifadeler ne arıyordu?</p>

  <p>BM silah denetçileriyle ilgili belge övgülerle doluydu. Ve onlarla ilgili bölümde daha da fazla kandırmaca vardı. BM Denetleme Komisyonu Başkanı Dr. Hans Blix'ten yapılan alıntıda, (1998 sonrası) denetimlerin yokluğunda Irak'ın silahsızlanma sürecinin tamamlandığını teyit etmenin imkânsız olduğu belirtiliyordu. Fakat 18 Ağustos 2002'de (yani Blair 'dosyası'ndan sadece bir ay önce) Blix Associated Press'e, Bağdat'ın elinde kitle imha silahı olduğuna dair kesin bir şey diyemeyeceğini söylemişti. Bu alıntı da elbette Britanya hükümetinin belgesinde yoktu. Yani vaziyet ortadaydı. Hilekarlıkla dolu bu sayfalar 'muhtemelen' ve 'eğer'e dayanıyorsa, o zaman savaşa girmemize gerek yoktu. Eğer hepsi doğruysa, o zaman da yarım milyon Iraklı çocuğu bir hiç için öldürmüşüz demekti. Hattâ buna savaş suçu desek başımız ağrımazdı.</p>

  <p>Fakat birilerinin çıkıp, Başkan Bush'un savaş saplantısına dair daha da inanılmaz (daha da tahayyül ötesi) bir şeyler söylemediği gün geçmiyordu. Ekim'de bizzat Bush Cincinnati'de yaptığı bir konuşmada 'nükleer kutsal savaşçı'lardan dem vuruyordu. Bir an için Saddam Hüseyin'in nükleer silah sahibi olduğunu hâlâ kanıtlayamadığımızı unutmalıydık. Bush'un en son konuşmasının Tony Blair'in dürüstlükten fersah fersah uzak 'dosyasında' on altı sayfa boyunca sıralanan çürük iddialarda yer alan bütün o 'eğerlerin', 'belkilerin' ve 'olabilirlerin' tekrarından ibaret olduğunu unutmalıydık. Şimdi 'nükleer kutsal savaşçılar'la savaşmalıydık. Beyaz Saray'ın, Britanya başbakanlığının, bütün o çürümüş terör 'uzmanları'nın ve ne yazık ki bir sürü gazetecinin bizi sürüklediği bu maskaralığı meşrulaştırmak için yapmamız gereken buydu. Bush'un Cincinnati konuşmasından birkaç saat önce İsrail'in öldürdüğü on dört Filistinliyi (biri on iki yaşında bir çocuktu) unutmalıydık; Amerikan uçaklarının Temmuz'da bir militanla birlikte dokuz Filistinli çocuğu katletmesinin İsrail Başbakanı Ariel Şaron (Bush'un deyişiyle 'barış adamı') tarafından 'büyük bir başarı' olarak nitelendiğini unutmalıydık. İsrail 'terörle savaş'ta bizim tarafımızdaydı. 'Terör' kelimesini kullanmayı unutmamalıydık — Saddam Hüseyin, Usame Bin Ladin, Yaser Arafat hakkında, aslında İsrail veya ABD'ye karşı çıkan herkes hakkında. Bush yarım saatlik Cincinnati konuşmasında kelimeyi tam otuz kez kullanmıştı —yani dakika başına bir 'terörizm'.</p>

  <p>Söylemesi bile fazla ama, bu çılgınlığı destekleyeceksek unutmamız gereken bir şey daha vardı: Başkan Roland Reagan Aralık 1983'te Saddam Hüseyin ile görüşmesi için bir özel temsilci görevlendirmişti. Bunu üç sebepten dolayı unutmalıydık. Birincisi korkunç Saddam'ın İranlılara karşı çoktandır zehirli gaz kullanmasından dolayı — ki şimdi ona savaş açmamızı gerektiren sebeplerden biri buydu. İkincisi, Irak'a gönderilen temsilcinin ABD büyükelçiliğinin tekrar açılmasını (amaç Bağdat Kasabı'yla daha iyi ticari ve ekonomik ilişkiler kurmaktı) ayarlamak gibi bir görevi olmasından dolayı. Ve üçüncüsü, temsilcinin Donald Rumsfeld olmasından dolayı. Teklifsiz ve samimi basın toplantılarından birinde Rumsfeld'in bu ilginç göreve dair bize hiçbir şey anlatmamış olması insana tuhaf gelebilir. Bu kadar sıcak bir şekilde el sıkıştığı bir suçlunun şeytani tabiatına dair bizi aydınlatmak isteyeceğini düşünebilirsiniz. Fakat hayır. Çok sonraları kendisine Saddam'ı gaz kullanmak konusunda uyarıp uyarmadığı sorulana dek Irak liderine dair ağzından tek kelime çıkmadı (verdiği cevapta uyardığını öne sürdü, ki sonradan bunun da yalan olduğu kanıtlanacaktı). Sonrasında Tarık Aziz'le yaptığı aynı ölçüde dostane görüşme hakkında da hiç konuşmadı. Bu görüşme Mart 1984'te, BM'nin Saddam'ın İran'a karşı zehirli gaz kullanmasına dair zehir zemberek bir rapor yayınlamasıyla aynı güne denk gelmişti.</p>

  <p>Saddam'ın 1988'de Halepçe halkını zehirli gazla imha ettiğini (Bay Bush/Cheney/Blair/ Cook/Straw gibilerinin deyişiyle 'kendi halkına karşı zehirli gaz kullandığını'), başka kentlerde on binlerce Kürt öldürdüğünü de unutmalıydık. Başkan Baba Bush, Amerikan çiftlik ürünleri alması için Saddam'a ABD hükümetinin sübvansiyonlarından 500 milyon dolar vermişti. Bir sonraki yıl, yani Saddam'ın soykırımı tamamlandıktan sonra, Baba Bush'un bu desteği 1 milyar dolara çıkardığını da unutmalıydık; verilenler arasında şarbon gazı için bakteri tohumu, helikopterler ve kimyasal-biyolojik silahlarda işe yarayabilen 'çifte-kullanımlı' materyal de vardı. Ve elbette petrolü de unutmalıydık. Gerçekten de petrol, asla dile getirilmeyen yegane mevzuydu; halbuki Oğul Bush'un, yönetimindeki sayısız eski petrolcü kafadar (sözgelimi Cheney ve Condoleezza Rice) gibi, bildiği pek az şeyden biriydi petrol. Bush'un Cincinnati'deki yarım saatlik Irak karşıtı savaş konuşmasının (tek istisnası, 'umarım bu askeri bir harekatı gerektirmez' cümlesi üzerinden yaptığı iki dakikalık bir izahattı) tamamında, Irak'ın Suudi Arabistan'dan daha büyük petrol rezervlerine sahip olabileceği, Amerikan petrol şirketlerinin bir işgal durumunda milyarlarca dolar kazanmak için pusuda beklediği ve Bush'la arkadaşlarının bu savaşın ganimetleri sayesinde multimilyarder olabileceği gerçeğine dair tek bir atıf yoktu. Savaşa girmeden önce bütün bunları görmezden gelmeliydik. Ve zaten yaptığımız da tam bu oldu.</p>

  <p>El Kaide'ye karşı süregiden savaşında Washington, yargısız infazlar konusunda yeni rekorlara imza atarken bile, zaferlerini yaygarayla ilan etti. Kasım 2002'de bir Amerikan Predator insansız savaş uçağı Yemen'de El-Kaide liderlerini öldürdüğünde, <i>Washington Post</i>'un tanımı 'temiz vuruş' oldu. ABD basını, bu ölümlere dair İsrail'den alınma 'hedefli öldürmeler' ifadesini kullandı — 5 Kasım'da BBC de aynı kelimeleri tekrarlayacaktı. Bu önemli El-Kaide liderlerinin neden tutuklanamadığını kimse açıklamadı. Veya niye açık bir mahkemede yargılanmadıklarını. Ya da en azından sorgulanmak üzere Guantanamo Üssü'ne niye götürülmediklerini. Bunun yerine Amerikalılar bir grup Guantanamo 'şüphelisini' serbest bıraktı; bunlardan birinin 100 yaşına yakın olduğu ve on bir ay boyunca tek başına hücrede tutulduktan sonra Afganistan'a geri götürüldüğü ortaya çıkacaktı. Yaşlı adam bunama aşamasındaydı ve cümle bile kuramıyordu. Amerikan istihbaratının, hiç şaşırtıcı olmayan bir şekilde, Afganistan'da kaç Bin Ladin yandaşıyla savaştığına dair en ufak bir fikri yoktu.<sup><a href="../Text/dipnot.xhtml#bookmark226" id="footnote226">[6]</a></sup></p>

  <p>'Hedefli öldürmeler' ifadesinin ta kendisi, şimdi 'terörle savaş' lügatinin parçası haline gelmişti. İsrailli Ariel Şaron ifadeyi kullanıyordu. Keza Çeçenya'da tekrar başlattıkları savaşta Ruslar da. Moskova'da Çeçen asiler tarafından tutulan tiyatro rehinelerinin faciaya dönüşen 'kurtarılmalarının' ardından, Çeçenya'nın ezilen Müslüman halkına karşı yinelediği katliam konusunda Putin'e Bush ve Blair'den destek geldi. Ekim 2002'de <i>Newsweek</i>, Çeçen savaşına dair cesur, parlak ve tüyler ürpertici bir haber yayınladı. Oradaki Rus vahşetini son derece dokunaklı bir şekilde yansıtan haberde, Rus ordusunun korumasız bir Müslüman köyüne düzenlediği baskın anlatılıyordu. Rus askerleri bir sivilin evine kapıyı kırarak girmiş ve içerdeki herkesi vurmuştu. Kurbanlardan biri Çeçen bir kızdı. Aldığı yaralardan dolayı ölmek üzereyken bir Rus askeri kıza tecavüz etmeye başlamıştı. "Çabuk ol Kolya, hâlâ sıcakken bitir işini," diye bağırıyordu bir arkadaşı. Fakat önemi yoktu. 'Terörle savaş' Kolya ve arkadaşlarının kısa süre sonra işine kaldığı yerden devam edeceği anlamına geliyordu, Putin, Bush ve Blair sağolsundu.</p>

  <p>Büyük cesaret sahibi bir İsrailli, yani Batı'yı İsrail'in devasa nükleer savaş teknolojisi konusunda uyarmaya çalışan (ve göründüğü kadarıyla Robert Maxwell'in ihanetine uğrayan) Mordehay Vanunu, on iki yıllık hücre hapsi sırasında bir şiir yazdı. "Ben memurum, teknisyenim, mekanikçiyim, şoförüm. Bana dediler ki 'Şunu yap, bunu yap, sağa sola bakma, metni okuma. Aygıtın bütününü görme. Sadece bu sürgüden sorumlusun, sadece bu mühürden'" diyordu Vanunu şiirinde.</p>

  <p>Kolya bunu anlamış olmalıydı. Yemen'deki El-Kaide üyelerini öldüren uçağı 'uçuran' ABD Hava Kuvvetleri subayı da. Keza Gazze'de bir apartmanı bombalayıp Hamaslı hedefinin yanında dokuz küçük çocuğu öldüren İsrailli pilot da ('operasyon' Şaron tarafından 'büyük bir başarı' diye nitelenmişti). Sömürgeci gücün kibri de böyle bir şey değil midir zaten? Sözgelimi 1956-62 bağımsızlık savaşında Cezayir'deki son Fransız cellat olan Fernand Meyssonnier: Ekim 2002'de giyotini ne kadar ustaca ve kahramanca kullandığıyla övünüyordu. "Adama asla düşünme zamanı vermemeniz gerek. Çünkü böyle yaparsanız kafasını oynatmaya başlar, ki o zaman ayvayı yediniz demektir. Bıçak çenesine iner ve işini bitirmek için bir kasap bıçağı kullanmak zorunda kalırsınız. Bir insanın sevdiği bir yakınını öldürmek — işte bu müthiş bir güç." Cezayir özgürlük savaşının cesur Müslümanları işte böyle can vermişti.</p>

  <p>Julius Sezar Galya Savaşları sırasında Rubicon'u geçtiğinde, 'Alea iacta est' diye yazmıştı. 'Buradan dönüş yok.' 8 Kasım'da, saat 11'i biraz geçe, Birleşmiş Milletler Güvenlik Konseyi 15'e karşı 0 oyla Irak'ı silahsızlandırma kararı aldığında George W. Bush Rubicon'u geçti. "Dünya bu kararı uygulatmak konusunda ısrarcı olmalı," diyordu bize. Rubicon geniş bir ırmaktır. Sezar'ın lejyonları için fazla derindi. Dicle ise sığ olacaktı (benim tahminim ilk Amerikan tankının savaşın birinci haftasında Dicle'yi geçeceği yönündeydi), peki ya sonrasında ne vardı? "Aldat ve kaç... buna artık müsamaha gösterilmeyecek," diyordu Bush BM'ye. Ve Güvenlik Konseyi'ndeki sekiz haftalık tartışmanın ardından artık kimse 11 Eylül 2001'de insanlığa karşı işlenen suçlardan söz etmiyordu, çünkü elbette Irak'ın 11 Eylül'le kesinlikle hiçbir alakası yoktu. Bush 7 Kasım'daki basın toplantısında da, "Askerleri kullanmak zorunda kalırsak... ABD işi bitirmek için, dostlarıyla birlikte, süratle ve kuvvetle harekete geçecektir," ifadelerini kullanıyordu. Diğer bir deyişle Irak'ı işgal edecekti ve 'dostlar'dan kastı da Britanyalılardı.</p>

  <p>Birleşmiş Milletler Irak'ın silah denetçilerine riayet etmemesini tartışabilirdi, fakat Irak'ın BM kararlarını ihlal edip etmediğine karar verecek olan ABD'deydi. Diğer bir deyişle ABD, BM'nin izni olmadan savaş ilan edebilirdi. BBC, CNN ve diğer bütün televizyon kanallarıyla birlikte, 1441 sayılı kararı Saddam Hüseyin'in 'son şansı' diye sunuyordu. Aslında karar BM için 'son şans'tı. Tuzakları teşhis etmek hiç zor değildi. Amerika'nın BM büyükelçisi John Negroponte (sonradan ülkesinin Irak büyükelçisi olacaktı) Güvenlik Konseyi kararının 'gizli tetikler içermediğinde' ısrarlıydı. Fakat içeriyordu. Güvenlik Konseyi'nin riayet etmeme durumunu, ABD'yi Bağdat'a saldırmak konusunda dizginlemeksizin tartışmasına imkân tanıyordu. "Öyle ya da böyle... Irak silahsızlandırılacak," diyordu Negroponte. Britanya'nın BM'deki kâbus baş yetkilisi Sör Jeremy Greenstock, beklenen performansı sergilemekten geri kalmıyordu. 'Gün gibi açık', 'aleni tercih', 'ciddi sonuçlar', 'artık müphem tavırlara yer yok' gibi laflar havada uçuşuyordu. Gösterilen sopayı hissedebiliyordunuz adeta. Elbette CIA'nın Irak'a giden son BM silah denetçisi ekibine yönelik manipülasyonundan bahis yoktu. Washington Irakla savaşa girmek için BM'nin incir yaprağı olmasını istiyordu ve denetim sürecine de Irak'ın engellemesi umuduyla katlanıyordu.</p>

  <blockquote class=""/>

  <p>Missouri St. Louis'deyim; Irak'ta yaklaşan savaşa dair üniversite öğrencilerine bir konferans vermeye hazırlanıyorum. Kasım ortası ve otel odamda Bin Ladin'in nasıl biri olduğunu, onunla Sudan ve Afganistan'da görüşmelerimi anlattığım metni gözden geçiriyorum. Afganistan'daki Tora Bora çatışmasından bu yana ses seda çıkmıyor Bin Ladin'den, fakat bağlantılarım hayatta olduğu konusunda ısrarlı. Sesini duyuyorum. Yaşıyor. Telefona sarılıp Ortadoğu ve Güneybatı Asya'daki bağlantılarımı arıyorum; kısa bir telefon turunun ardından, El-Cezire televizyonunda yayınlanan pürüzlü sesin Usame Bin Ladin'e ait olduğu teyit ediliyor. Kısa bir monologla Batı'yı tehdit ediyor. Yani Suudi milyarder, mağaradaki şahıs, 'Şeytan' (bu ibare bir <i>Newsweek</i> manşetinden alınma), sakallı, yeryüzündeki en büyük ordunun nafile yere aradığı bu sofu adam hâlâ bizimle.</p>

  <p>'ABD istihbaratı' (Arapların uçuş eğitimi aldığını öğrenen, fakat bunu bize zamanında söylemeyi beceremeyen 11 Eylül kahramanları) Amerikan medyası için bildik zırvayla ortaya çıkıveriyor. Konuşan kişi o olabilir. Muhtemelen o. O pürüzlü ses Amerikalılar tarafından yaralandığına delalet olabilir. Hepsi yalan. ABD nihayet 18 Kasım'da, bazılarının öldüğünü iddia ettiği adamın hâlâ ziyadesiyle canlı olduğunu (ve Batılı liderlerin en karanlık korkularını doğrulayacak türde tehditler savurduğunu) kabul etmek zorunda kaldı. "Siz nasıl bizi öldürüyorsanız, biz de sizi öyle öldüreceğiz," diyordu Bin Ladin.</p>

  <p>Kaydedildiği sırada Bin Ladin bir teybe konuşmuyordu. Bir telefon üzerinden duyuyordu sesini. Hattın diğer tarafındaki adam (Pakistan'da olduğu kesin gibiydi) söylenenleri kaydetmişti. Bin Ladin aynı ülkede, yani Pakistan'da olmayabilirdi. Usame Bin Ladin daima yavaş yavaş konuşur. Ama bu kez sesi hızlıydı ve bunun nedeni gayet basitti: kaydedicinin pili bitmek üzereydi. El-Cezire kaydı gerçek zamanlı olarak tekrar yayınladığında, Bin Ladin'in sesi bir oktav yükseliyordu.</p>

  <p>Şu an Bin Ladin hakkında yazmak, dünyadaki en zor gazetecililik işlerinden bin. Bildiklerimi söylemek zorundayım. Doğru olması gerektiğini düşündüğüm şeyi söylemeliyim. Bu kaydı neden yaptığını sormalıyım. <i>Independent</i>'a göndereceğim haberi yazmaya başlıyorum. Hikâyem sorularla derinlere iniyor. Niye? Ne için? Neden şimdi? Hakikati anlatmak yeni, sert bir yazım tarzını, parantezlerin ve iki nokta üst üstelerin kullanılmasını gerektiriyor. Bilgi ve kuşku, ihtimal ve spekülasyon durmadan birbirine çarpıyor. Bin Ladin Tora Bora bombardımanından sağ çıktı. Gerçek. Bin Ladin Pakistan üzerinden kaçtı. İhtimal. Bin Ladin şimdi Suudi Arabistan'da. Giderek güçlenen bir kanı.</p>

  <p>Yani bu noktada, olanca kusurlarına ve şart kiplerine rağmen, bu ses kaydının ne anlama geldiğine dair tahminim ortaya çıkıyor. Bu Batı adına son derece rahatsızlık verici bir hikâye ve kaydın sonuçlarından korku duyuyorum. (ABD'ye verdiği bütün diğer mesajların ötesinde) Britanya'ya mesajlarından biri şu: Arkanı kolla. Tony Blair yeni saldırılar konusunda uyarırken (ilk kez) haklıydı, bununla birlikte Bin Ladin'in telefon konuşması (bence) izlenmedi. Fakat bu Bin Ladin'di. 2001 sonbaharındaki Tora Bora'dan başlamamız lazım. Bin Ladin'in El-Kaide savaşçıları, ABD Hava Kuvvetleri'nin ağır bombardımanı altında Celalabad'ın yukarısındaki Beyaz Dağlar'da bulunan mağara şebekesinde ilelebet tutunamayacaklarını anlamıştı. Bin Ladin onlarla birlikteydi. El-Kaide'nin adamları Amerikalıların maaşa bağladığı Afgan savaş ağalarına karşı kesin ölüm demek olan bir savaşa girmeye gönüllü olmuş ve Bin Ladin ilk başta gitmeyi reddetmişti. Onlarla birlikte ölmek istediğini söylemişti. En sadık korumaları ve üst düzey danışmanları gitmesi gerektiğinde ısrarcı olmuştu. Sonunda acı içinde Tora Bora'yı terk etmiş, muhafızları onu panik ve aceleyle dağın öbür tarafına indirmişti. Tıpkı El-Kaide'nin katil uçak korsanları 11 Eylül'de Washington'a doğru alçalırken Amerikalı güvenlik elemanlarının Dick Cheney'yi Beyaz Saray'dan panik halinde kaçırması gibi. Yukarda anlattıklarımın tamamı 'güvenilir bir kaynak'tan alınma.</p>

  <p>Bin Ladin ya Keşmir'e (düşük ihtimal) ya da Karaçi'ye (yüksek ihtimal) gitti. Bunu söylüyorum, çünkü Bin Ladin vaktiyle karşımda, bu büyük, sıcak ve tehlikeli Pakistan kentindeki Sünni din adamları arasında birçok hayranı olmasıyla övünmüştü. Onlardan sürekli 'kardeşlerim' diye söz ediyordu. O din adamlarının hazırlayıp Karaçi'deki duvarlara yapıştırdığı Urduca posterler vermişti bana. Vaazlarından alıntılar yapmayı seviyordu. Öyleyse Karaçi'ye gideceğim. Fakat yanlış yapıyor da olabilirim, ilerleyen aylarda sağ kaldığına dair çok ufak ipuçları vardı, bir tiryakinin günler önce terk ettiği bir odadaki tütün kokusu misali. Bin Ladin'in hayranlarından biri bana ısrarla sağ olduğunu söylüyordu (olgu, fakat güvenilir bir kaynak değil). Hiçbir Batılıyla görüşmeden dış dünya ile iletişim kurmanın bir yolunu bulmaya çalışıyordu. Kesin bir olgu. En son ses kaydı (o meşhur 'ABD istihbarat kaynakları' tarafından eski olduğu söylenerek reddedilmişti, zira Kasım 2001'den beri gerçekleşen olayların hiçbirinden söz etmemişti) yeniydi. (Yüksek ihtimal, iyi fakat güvenilir olmayan bir kaynak tarafından da destekleniyor.)</p>

  <p>Peki neden şimdi? Ortadoğu, tarihinin yeni ve hiç olmadığı kadar trajik bir safhasına giriyordu; İsrailliler ve Filistinliler arasındaki savaşla darmadağın olmuştu ve Irak'a yönelik olası Anglo-Amerikan işgalinin kışkırtıcı etkileriyle yüzyüzeydi. Bin Ladin bir kez daha Arap dünyasına hitap etmesi gerektiğini anlamış olmalı — ve ses kaydı, Britanya'ya ve diğer Batı ülkelerine savurduğu tehditlere rağmen, esasen en önemli dinleyicilerine, yani Arap Müslümanlara yönelikti. Ortadoğu tarihinin bu ânında suskun kalması, Bin Ladin'in gözünde affedilemez bir hata olurdu. Ve sadece ses kaydının eski olduğuna dair tahmin edilebilir karşı iddiaları boşa çıkarmak için, sözümona 'ölümünden' bu yana Batılı güçlere vurulan darbeleri enerjik bir şekilde sıralıyordu. Karaçi'de Fransız denialtı teknisyenlerine ve Tunus'ta bir sinagoga yönelik bombalı saldırılar, Bali'deki katliam, Çeçenlerin Moskova'daki tiyatro kuşatması, hattâ Ürdün'de bir ABD diplomatının öldürülmesi. Evet, "Bütün bunları biliyorum," diyordu. Bunları onayladığını söylüyordu. Bize hâlâ orada olduğunu söylüyordu. Araplar bu şiddeti teessüfle karşılayabilirdi, fakat bunlara bakıp biraz olsun heyecan duymayacak pek az Arap vardı. İsrail'in Filistinlilere yönelik vahşeti ve Amerika'nın Irak'a karşı tehditleri karşısında, en azından bir Arap karşılığını vermeye hazırdı. Bin Ladin'in Araplara mesajı buydu.</p>

  <p>Bin Ladin Saddam Hüseyin'e daima lanet okumuştu. Irak liderinin İslami olmayan tutumundan, laikliğinden, kurucularından biri Hıristiyan olan Baas partisine desteği teşvik etmek için dini kullanmasından nefret ediyordu. Amerika'nın El-Kaide'yi Bağdat rejimiyle bağlantılandırma çabası, Washington'un iddialarının en abeslerinden biri olmuştur daima. Bin Ladin Saddam'dan nasıl nefret ettiğini bana da durmadan anlatmıştı. Bu yüzden 'Irak'ın evlatları'na yönelik iki atfı şaşırtıcı. Bağdat yönetiminden veya Saddam'dan hiç bahsetmiyor. Fakat BM yaptırımlarının binlerce çocuğu öldürdüğü (ve Irak'ın olası bir ABD işgalinin hedefi olduğu) bir ortamda, muhtemelen görmezden gelemiyor. Bu nedenle 'Irak'ın çocuklarından' ve 'Kaide'nin Irak'taki evlatlarından' söz ediyor; kast ettiği, Irak milliyetçilerinden ve Saddam'dan ziyade Iraklı Arap Müslümanlar. ABD yönetiminin bu iki atfı Bağdat ile El-Kaide arasında yeni bir yanlış bağlantı kurmak için kullanmaya çalışabileceğini görmek kolay, fakat Bin Ladin'in (ki ne olacağını kestirebilecek kadar zeki biridir) Iraklı Araplara sempati beyanının Washington'un bu sözleri suiistimal etme ihtimalinden daha önemli olduğunu düşündüğü ortada. Bu suiistimalin spekülasyon etiketi altında gelmesi gerekiyor (her ne kadar 'neredeyse kesin' ifadesi gerçeğe daha yakın olsa da). Washington gerçekten de bu sözleri, Bin Ladin-Saddam bağlantısına dair yalan yanlış iddiaları ısıtmak için kullanıyor. 1996 gibi erken bir tarihte Bin Ladin bana Suudi Arabistan'daki Britanya ve Fransa birliklerinin, en az Amerikan güçleri kadar yandaşlarının saldırısı riski altında olduğunu söylemişti. 1997'de bu hedef listesini değiştirdi. Britanyalılarla Fransızları artık olası bir saldırıdan ayrı tutuyordu. Fakat yeni ses kaydında ikisi hedef listesine Kanada, İtalya, Almanya ve Avustralya ile birlikte yeniden dahil ediliyor. Ve listenin tepesinde Britanya var.</p>

  <p>Bize (Batı'ya) yönelik mesaj basit ve üç kez tekrarlanıyor. George W. Bush'u, yani 'çağın firavununu' (yirmi yılı aşkın bir süre önce Enver Sedat'ın katili, cinayeti işledikten sonra Mısır devlet başkanına 'firavun' diye bağırmıştı) desteklemek niyetindeysek, bedel ödeyeceğiz. "Hükümetleriniz Beyaz Saray'daki Müslüman düşmanı caniler çetesiyle ittifak kurarak ne yaptığını sanıyor?..." Bin Ladin bu Arapça ifadeyi, yani '<i>ifarbatu El-icran</i>'ı (caniler çetesi) benimle konuşurken iki kez kullanmıştı. Batı da El-Kaide'ye böyle diyor.</p>

  <p>Birkaç gün önce, Kuzey Carolina'da verdiğim bir konferansın ardından dinleyiciler arasındaki bir kadın bana Amerika'nın Irak'la ne zaman savaşa tutuşacağını sormuştu. Ben de ona, BM denetçileri aleyhindeki ilk kara çalma kampanyaları için <i>New York Times</i> ve <i>Washington Post</i>'un başsayfalarına bakmasını söylemiştim. Ve tam o sıra kara çalmalar Aralık ayının ilk günlerinde başladı. Şimdi BM denetçilerinden birinin (ABD Dışişleri'nin talimatıyla atanan bir adam) pornografiyle alakası olduğu söyleniyordu. Bize dediklerine göre bir başka kıdemli yetkili (o da ABD Dışişleri'nin isteğiyle atanmıştı), daha önce bir nükleer güvenlik dairesinin başkanı sıfatıyla yürüttüğü görevden kovulmuştu. Amerikalıların bu adamları denetçi ekibinde niye istediğini merak ediyorum. Daha sonradan çöpe atabilmek için mi? BM denetçilerine yönelik resmi dayak daha Eylül ayında, <i>New York Times</i> Judith Miller imzasının üzerinde şunu ilan edivermesiyle başlamıştı: Eski denetçi David Kay'e göre, ilk denetçi ekibi 'imkânsız bir görev' üzerinde olabilirdi. Kaynak ise 'bazı yetkililer ve eski denetçiler' idi.</p>

  <p>Başkan George W. Bush yine Irak uçaksavarlarının Amerikan ve Britanya pilotlarına ateş açtığını söyleyip duruyordu — halbuki 'uçuşa yasak bölgeler'in BM denetçileriyle, hele hele BM ile hiçbir ilgisi yoktu. Bağdat'taki denetimler engellenmeden devam ediyor görünüyordu. Peki ya George Bush şimdi bize ne diyordu? "Şu âna kadar cesaret verici işaretler var." Ne demekti bu? Basitçe şu demekti: Amerika BM denetçileri ne bulursa bulsun savaşa girmeyi planlıyordu. <i>New York Times</i> (artık yığınla isimsiz ABD 'yetkilisinin' fiili borazanı haline gelmişti) kendisini Irak'ın Arap komşularının 'Amerika'nın olası askeri harekatını desteklemeye hazır göründüğüne' inandırmıştı. Arap liderlerin aylardır tekrar tekrar dile getirdiği onca uyarıya, ABD'nin savaşa girmemesi çağrılarına rağmen, ABD'de pazarlanan saçmalık buydu.</p>

  <p>Ve aniden Britanya hükümeti meşhur 'dosyalarından' birini daha ortaya attı; dosya bu kez Saddam'ın insan hakları ihlalleriyle ilgiliydi. Evet, bir kez daha, 1980'deki İran istilası sırasında şevkle desteklediğimiz Saddam'ın tecavüz odalarını, idamlarını ve işkencelerini tahsil ediyorduk. Bunu tekrar ısıtmanın nedeni neydi peki? En son Britanya 'dosyası'ndaki küçük bir nokta hemen dikkatimi çekti. Dosyada Aziz Salih Ahmed diye birinden söz ediliyordu; Ahmed, 'kadınların ırzına geçmekle' görevli olduğu söylenen bir 'halk ordusu' savaşçısıydı. Şimdi bu ismi hatırlamaya başlıyordum. Kendisine daha önce Samir El-Halil diyen Kenan Makiya'nın 1993'te yayınladığı bir kitabın 287. sayfasında aynı Aziz Salih Ahmed karşıma çıkmıştı. Zamanında bu 'ifşa'ya dair tartışmaya en ufak bir ilgi dahi göstermeyen Britanya hükümeti en az sekiz yıl önce anlatılmış ve (Makiya'ya göre) ilkin on yıldan fazla bir süre önce tanık olunmuş bu hikâyeyi sanki yeni öğreniyormuşuz gibi tekrar gündeme getirmekle ne yapmaya çalışıyordu?</p>

  <p>Bu arada Bush'un dış politika danışmanları medeniyetler çatışmasını ısıtmakla meşguldü. Pentagon'un Savunma Politikası Kurulu'nda yer alan Kenneth Adelman, Bush için İslamiyet'e barışçı bir din demenin 'giderek zorlaşan bir argüman' olduğunu söylüyordu. Adelman'a göre İslam 'militarist'ti. "Neticede bu dinin kurucusu olan Muhammed bir savaşçıydı, İsa gibi bir barış yanlısı değil." Pentagon'daki kurulun bir başka üyesi, Johns Hopkins Uluslararası Çalışmalar Okulu'ndan Eliot Cohen de Adelman'dan geri kalmıyor, gelinen noktada ABD'nin düşmanının terörizm değil 'militan İslam' olduğunu savunuyordu. Adelman ve Cohen kendi dinlerine dönüp bakmıyor, açıkça İslamı hedef alıyordu. Dinci yayıncı Pat Robertson (vaktiyle Güney Lübnan'da Müslüman köylülere ve BM birliklerine tehditler savuran bir radyosu vardı), "Adolf Hitler kötüydü, fakat Müslümanların Yahudilere yapmak istediği daha da kötü," diyordu. Dinci sağın azgın köpeklerinden Jerry Falwell Peygamber'e 'terörist' derken, Nixon kayıtlarında anti-Semitik laflar sarf eden Billy Graham'ın oğlu Franklin Graham İslamı 'şeytani' diye niteliyordu. Graham Bush'un yemin töreninde de bir konuşma yapmıştı.</p>

  <p>Bizi tehlikeye atan bu vahim söylemi görmezden geldik. Blair de mi görmezden geliyordu? Bush'un etrafında son derece tekinsiz insanların dolandığının farkında değil miydi? Britanyalıların 'dosyalarla' ve Saddam'ın suçlarının durmadan ısıtılmasıyla güle oynaya savaşa sokulacağını mı sanıyordu hakikaten? Bir gazetecinin görevi devlet adamlarının yalanlarını ortaya koymaksa, en azından <i>Independent</i> onları kınamanın da gazetecilik görevi olduğunu düşünüyordu. 4 Aralık'ta gazetemde şu satırları yazdım: "Bence savaşa hazırlanıyoruz; denetçiler ne bulursa bulsun, Britanya Irak işgalinde ABD'ye katılacak. Aslında vahim, inanılmaz, dile getirilemez olasılığa, BM denetçilerinin Irak'ta tek bir kitle imha silahı bile bulamaması olasılığına hazırlanıyoruz. Bu bizi tek bir sonuçla baş başa bırakacak: 'Denetçiler işlerini iyi yapmadı' denilecek. Onların petrol işinde olmaları gerekirdi."<sup><a href="../Text/dipnot.xhtml#bookmark227" id="footnote227">[7]</a></sup></p>

  <p>New York'taki bir konferansın ardından genç bir Amerikalı, ABD Özel Kuvvetleri istihbarat ekibinin Afganistan'dan yeni dönen bir üyesi yanıma geliyor. Bana El-Kaide şüphelilerinin fotoğraflarını gösteriyor; Kandahar'a giden Amerikan nakliye uçağına başlarına çuval geçirilmiş ve zincire vurulmuş halde bindirilmişler. Sekiz-on kişilik kafeslerde yaşıyorlar. Battaniye örtülü karyolalarda yatıyorlar, fakat mahremiyet yok. Küçük ve büyük abdestlerini herkesin önünde yapmaya zorlanıyorlar, çünkü Amerikalılar esirlerini günün her saniyesi izliyor. Ertesi sabah Manhattan'ın aşağısında bir kahve dükkanında buluşmak üzere sözleşiyoruz. Tam vaktinde geliyor, fakat tedirgin, sürekli arkasını kolaçan ediyor, birilerinin bizi izlemiş olabileceğinden endişeli, cep telefonu çaldığında sandalyesinden fırlıyor.</p>

  <p>ABD güçlerinin Irak'taki savaşa hazırlanırken Usame Bin Ladin'i yakalayamamakla kalmadığını anlatıyor; El-Kaide şebekesini çökertmenin imkânsızlığını da idrak ediyorlar, çünkü Bin Ladin'in adamları tek tek Kaide üyelerini her tür enformasyondan koparan ilkel iletişim yöntemlerine başvuruyor. Bu adamın anlattıklarıyla ABD Savunma Bakanı Donald Rumsfeld'in neşeli brifingleri arasında zerre alaka yok. Adamın anlattığına bakılırsa Pakistan'da bile orta rütbeli Pakistan ordusu subayları El-Kaide üyelerine Amerika'nın düzenlediği baskınlardan kaçmaları için tüyo veriyor. "Yakalamamız gerekenleri yakalamadık," diyor karşımdaki adam ve devam ediyor: "Teknolojimizin olduğundan fazlasını yapabileceğine dair aşırı bir beklentimiz vardı. El-Kaide çok zeki, izlerini nasıl sürdüğümüzü temel olarak çözdüler. Elektronik ortamda iletişim kurdukları takdirde iz sürücülerimizin onları eliyle koymuş gibi bulacağını anladılar. Böylece kâğıda yazılmış notlar taşıyan veya mesajları ezberinde tutan kuryeler kullanmaya başladılar. Bu da sistemimizi allak bullak etti. Bizim istihbaratımız yüksek teknolojiye dayanıyor — onlarsa Amerikalıların adapte olamadığı ilkel yöntemlere geri döndüler."</p>

  <p>İlk başta 'bir sürü üst düzey isim' yakalanmıştı. Fakat El-Kaide hücreleri diğer üyelerin ne yaptığını bilmiyordu. "Yeni koşullara hızla uyum sağladılar ve çok daha az merkezileşmiş bir hale büründüler. Gerçekten üst düzey olan, çok önemli birkaç El-Kaide lideri yakaladık, fakat bize hangi spesifik operasyonların yapılacağını söylemediler. Büyük bir şeylerin planlandığını biliyorlardı, fakat ne olduğu hakkında zerre bilgileri yoktu." 2002'de Afganistan'da altı aydan fazla kalan istihbarat görevlisi, Raşid Dostum'a lanet okuyordu; Özbek savaş ağası üç binden fazla Taliban esirinin kamyon kasalarında boğularak ölmesinden sorumluydu. "Dostum, tümüyle suçludur ve ABD de bunu biliyor, fakat o bizim adamımız ve bu yüzden ağzımızı açmıyoruz... yapmayı başaramadığımız şeylerden biri de gerçek bir hükümet kurmaktı. Savaş ağalarının kendilerini iyice sağlama almalarına göz yumuyoruz ve artık onları def etmek mümkün değil."</p>

  <p>Karaçi'deki Amerikan güvenlik elemanları Daniel Pearl'ün katillerini arıyordu, fakat tutuklamayı hedefledikleri kişilerin Pakistan ordusunun orta rütbelilerinden gizlice destek aldıkları için kaçtıklarını anlayacaklardı. "Pakistanlılarla bir mıntıkaya giderdik, fakat orada kimse olmazdı, çünkü Pakistan'ın orta rütbeli birimleri planlarımızı biliyor ve bilgi sızdırıyordu. Kuzeybatı Sınır Eyaleti'nde sınır muhafızları ikinci derece bir ordudur — Batı karşıtlıkları esas Pakistan ordusundan çok daha güçlüdür. Neticede her şeyi İslamabad üzerinden koordine etmek zorundaydık."</p>

  <p>Esirleri sorduğumda ise Özel Kuvvetler subayı endişelendi ve geri çekildi. Bir kahve daha söyledi. "Kandahar'da, hayat alanları diye nitelediğimiz yerde esirlere battaniye serili karyolalarla Adidas eşofman ve ayakkabı veriliyor, fakat mahremiyetleri yok. Hayat alanlarında bölmeler yok, çünkü onları her daim görmek zorundayız. Banyoda da mahremiyetleri yok. Bazıları kadın gardiyanlara bakarak mastürbasyon yapıyor. Gardiyanlar buna hiç tepki göstermiyor. Onlar asker. Sorgular yapılırken esirlere oturma izni veriliyor. Onlara sorduğumuz soruların ayrıntısına girmek istemiyorum." Bagram'da karşılaştığı Batılı gazetecilere gelince, Amerikalı istihbarat subayının onlar hakkındaki düşünceleri de hiç iç açıcı değildi: "Bütün gün üste öylece gezinip duruyorlar. Ne zaman özel bir operasyonumuz olsa, gazetecilere Özel Kuvvetlerle birlikte devriyeye çıkma imkânı sağlarız ve onlar da üzerine atlar — bilirsin, 'Vay be Özel Kuvvetlerle devriyedeyiz' olayı— yol boyunca onlara görmelerini istediğimiz şeyleri gösteririz, kandırıldıklarını anlamazlar."</p>

  <blockquote class=""/>

  <p>Gazeteciler Amerikalılar tarafından kandırılabiliyorsa, Afganlar da yakın tarihe dair kendi hükümlerini veriyordu. Zira ABD Özel Kuvvetleri Kandahar sokaklarını dört çekişlileriyle turlarken, bu civcivli, sıcak kentin halkı artık inananların tevekkülüyle kasvetli bir mezarlığı ziyaret ediyordu. Gri, kavrulmuş toprak ve kurumuş çamur yığınlarının altında Kaide'nin 'şehitleri' yatıyor. Burada, bu 150 mezarın arasında, kentin Mirveys Hastanesini Amerikalılarla ve onların Afgan müttefikleriyle, lağımların ve kendi dışkılarının içinde ölümüne çarpışarak sonuna dek elinde tutan adamlar yatıyor. Şimdi birer aziz mertebesindeler. Diğer taraftaki toprak, Kandahar Havaalanı'nda Taliban'ın düşüşünden önce yapılan son muharebede çatışan Usame Bin Ladin yandaşlarını örtüyor. Aralarında Arap, Pakistanlı, Çeçen, Kazak ve Keşmirliler var ve (propagandaya inanacak olursanız) Kandahar'ın Paştun halkı hepsine nefret besliyor ve lanet okuyor.</p>

  <p>Doğru değil. Taliban'ın eski halifesinin halkından yüzlercesi mezarları ziyaret ediyordu. Cuma günleri, yüzlerce kilometre öteden binlercesi geliyordu. Hastalarını ve ölmek üzere olanları getiriyorlardı. Bin Ladin'in ölülerinin mezarlarını ziyaret etmenin rahatsızlıkları ve öldürücü hastalıkları iyileştireceğine inanıyorlardı. Azizlerin mezarlarının önünde diz çöker gibi, ihtiyar kadınlar pişirilmiş çamurdan mezarları itinayla yıkıyor, üzerlerindeki toprağı öpüyor, kum fırtınalarında dalgalanan küçük bayraklara dua ederek bakıyorlardı. Kandahar <i>kabristanı</i> oraya gelen herkes için dini olduğu kadar siyasi bir dersti.</p>

  <p>Batılı bir yardım çalışanı, "Yabancılara El-Kaide mezarlığından uzak durmaları öğütleniyor. Orada tehlikede olabilirsiniz," diyordu açıksözlülükle. Fakat Bin Ladin'in adamlarının son istirahatgahını ziyaret ettiğimde, sadece ferah ve sert kum rüzgarları vardı korkulacak. Mezarların etrafındaki adamların birçoğu başörtülerini yüzlerine sarmıştı, kara gözleriyle aralarındaki yabancıyı süzüyorlardı. 'Yeni' Afgan ordusundan iki asker muhtemelen buraya Amerikan yanlısı yetkililerce konulmuştu ve mezarların üzerine tuz kaseleri koyan, dilleriyle dokunmak için çamur parçaları toplayan ziyaretçileri izliyorlardı. Helmandlı ihtiyar bir adam vardı. Mezarların üzerine taşlar, tuz ve çamur koyuyordu; parmaklarına bulaşmış tuzla elimi sıktı. Hasta olduğu için gelmişti buraya. "Dizimde acı var, çocuk felci geçirdim. Buraya gelenlerin iyileştiğini duydum. Mezarların üzerine tuz ve tahıl koydum. Sonra gelip tahılı toplayacağım, tuzu yiyeceğim ve mezarın çamurunu da eve götüreceğim," diye anlatıyordu. Paştunlar azizlerin mezarına tuz koymaya <i>Khurda</i> diyor.</p>

  <p>Daha da ihtiyar bir başka adam, annesiyle birlikte Uruzgan'dan gelmişti. "Annemin bacağıyla sırtında ağrı var. Doktora görünebilmesi için Kandahar'a getirdim. Fakat bu şehit mezarlarıyla ilgili anlatılanları, annemi iyileştirebileceklerini duyunca buraya da getirdim. Doktorlardansa buraya gelmekten daha mutlu." İyice kocamış annesi dizlerinin üzerindeydi, mezarlardan kum topluyor, bir yandan da dua edip ağlıyordu. Hükümet askerleri aynı düşsel transa kapılmış görünüyordu. "Burada iyileşen insanları kendi gözlerimle gördüm," diyordu omzuna asılı Kalaşnikof'uyla genç, sakalsız bir adam. "İnsanlar mezarları ziyaret ettikten sonra iyileşiyor. Yeniden duyabilen sağır bir adam gördüm, bir dilsizin konuştuğunu. Hepsi şifa buldu."</p>

  <p>Böyle bir itikada karşı çıkmanın zamanı değildi, hele yeri hiç değildi. Kum mezarlığın üzerinde, Bin Ladin'e yaraşır bir acımasızlıkla gürlüyordu. Kent mezarlığı çok daha büyük — sınırları dahilindeki kilometrekarelerce alanda aşiretlerin mezarları var. Fakat yas tutanları çeken El-Kaide'nin ölüleriydi. Onları oraya çeken neydi? Söylentiler ve şifa bulma efsanesi mi? Yoksa bu adamların yabancılara sonuna dek direndiğini, teslim olmaktansa ölmeyi seçtiğini, Afgan olmayan 'şehitlerin' tıpkı Afganlar gibi savaştığını bilmeleri mi?</p>

  <blockquote class=""/>

  <p>Yani ortada gizli bir danışıklı dövüş, BM'yi savaşın incir yaprağı olarak kullanmak yönünde hileli bir teşebbüs vardı; savaşa büyük oranda karşı çıkan Britanya kamuoyunu ikna edebilmek için gazeteciler propagandacı olarak kullanılıyordu. Düşmanımız (daha önce Batı dostu sayılan bir Arap diktatör) İkinci Dünya Savaşı'nın en berbat suçlularıyla kıyaslanıyordu. 2002 kışında böyle bir manzara karşısındaydık.</p>

  <p>Yaklaşık yarım asır önce de manzaramız buydu; bu kez petrol için değil, Akdeniz'i Kızıldeniz'e bağlayan insan yapımı dar bir kanal içindi savaş. Süveyş krizinin hayaleti 1956'dan beri Britanya hükümetlerinin peşini bırakmadı — 1982'deki Falklands savaşında Margaret Thatcher'ın tepesindeydi ve hatırası şimdi Dışişleri ile Başbakanlık, yani Jack Straw ile Tony Blair arasında gidip geliyordu. Zira Süveyş bir Britanya başbakanını (yanı sıra neredeyse Anglo-Amerikan ittifakını) mahvetmişti ve Britanya İmparatorluğunun sonunu simgeliyordu. Birçok sivilin hayatına mal oldu (hepsi Mısırlıydı elbette) ve savaş suçları işledikleri ortaya çıkan müttefiklere utanç getirdi. Savaş bir yalana dayanıyordu — Britanya ve Fransız birlikleri, Mısır ve İsrail ordularını 'ayırmak' için Mısır'a indirme yapmalıydı, oysa Britanya ve Fransa daha önce İsrail istilasına göz yummuştu. Albay Cemal Abdül-Nasır Britanya Başbakanı Anthony Eden tarafından Nil'in Mussolini'si diye tarif ediliyordu, fakat daha bir yıl önce Eden, yeni bir Britanya-Mısır anlaşmasının kutlamaları esnasında Nasır'ın elini dostça sıkmıştı — Donald Rumsfeld'in 1983'te "Bağdat'ın Hitler'i" ile yaptığı samimi görüşmeyi hatırlamamak ne mümkün? Sonunda Britanya birlikleri (kötü teçhizatlıydılar ve Mısırlı düşmanlarına büyük bir horgörüyle muamele ediyorlardı) rezil olarak çekildi, Mısırlılar hıncını cesetlerden çıkarmasın diye ölen askerleri mezarlarından çıkarıp ülkelerine götürdüler.</p>

  <p>"Diğer taraf' beni her daim büyülemiştir; kaybedenlerin nasıl düşünüp savaştığı ve (bazen) her şey olup bittikten sonra hiç de kaybeden olmadıklarının anlaşılması. İran'la 1980-88 savaşı sırasında Irak ordusuyla birlikteyken, cephe hattının diğer tarafındaki İran askerleriyle konuşmak istedim daima. İranlılarlayken Iraklı rakipleriyle konuşmak için elimden geleni yaptım. Hizbullah Güney Lübnan'da İsrail işgal ordusuna karşı savaşırken İsrail ordusunun Hizbullah analizini duymak için can attım — İsrailli siyasetçilerin ürettiği bildik 'terörist' söyleminden çok farklıydı. Alt rütbeli İsrail subayları Hizbullah'ın gerilla taktiklerine genellikle saygı duyardı. 2003 Bağdat'ında ise, Anglo-Amerikan işgal gücünün bombardımanı ve saldırısı altındaki Iraklılarla birlikte yaşadım. Süveyş'i takip etmek için fazla gençtim (hatırladığım kadarıyla annem Mısır işgali sırasında Britanya askeri olamayacak kadar küçük olmamdan dolayı rahat bir nefes almıştı), fakat krizin otuzuncu yılında Süveyş Kanalı'nı elinde tutan ve Britanyalılarla savaşan Mısırlılarla konuşmaktan geri kalmadım; Kahire'de Britanya İmparatorluğu'na, Fransız ulusuna ve işgalci İsraillilere karşı çıkmayı göze almış Mısırlıları dinleyerek haftalar geçirdim.</p>

  <p>Mısırlılar yaşananlara 'Süveyş Krizi' demiyor, hattâ 'Süveyş Savaşı' olarak bile anmıyor. Daima 'Üçlü Saldırı' diye niteliyorlar. Vatandaşlarının, İsrail'le gizlice anlaşan iki Avrupa süpergücünün Cemal Abdül-Nasır'ın çiçeği burnunda cumhuriyetini işgal etme çabasını asla unutmamasını istiyorlar belki de. Süveyş karmaşık bir krizdi, fakat esasen Nasır'ın (uluslararası anlaşmaların hilafına) kanalı millileştirme ve Süveyş Kanalı şirketini ele geçirme kararından kaynaklandı. Britanya bankaları ve iş çevreleri uzun yıllardır Mısır'daki yatırımlara hakimdi ve Benjamin Disraeli'nin en başta yaptığı pazarlık uyarınca şirketin yüzde 44'ünü elinde tutuyordu. Nasır'ın kararı, daha önce Amerika'nın Asvan Yüksek Baraj projesinden çekilmesiyle neye uğradığını şaşıran Mısırlı kitlelerce büyük bir sevinçle karşılandı. Ele geçirme operasyonunun kod adı 'de Lesseps' idi, Mısır Osmanlı İmparatorluğu'na bağlıyken kanalı inşa eden Fransız diplomatın ismiydi bu. Nasır 26 Temmuz 1956'da İskenderiye'de yaptığı radyo konuşmasında bu ismi söyler söylemez 12 adamı şirketin ahşap kaplı büyük merkezine baskın düzenledi.</p>

  <p>Baskını yapanlar arasında 26 yaşında utangaç ve ince bıyıklı bir Süveyş Kanalı kılavuz kaptanı olan Ali Nasr da vardı. İsmailiye'deki binanın merdivenlerinden çıkan Nasr, Fransız çalışanlara soğukkanlı bir şekilde artık 'Mısır Kanal Şirketi' için çalıştıklarını söyledi. Nasr gruptaki tek denizciydi. Otuz yıl sonra konuştuğumuzda o günleri şöyle anlatıyordu: "Hepimiz bunun ülkemiz için yerine getirmemiz gereken bir görev olduğunu biliyorduk — bu uğurda canımızı vermeye hazırdık. Emirleri bekleyen askerler gibi hissediyorduk. Mühendis Mahmud Yunus'un liderliğinde içeri girdik. Mühürlü emirleri Yunus'a bizzat Nasır vermişti. Onun elinde bir tüfek vardı. Ben silahsızdım — silahlara hiçbir zaman inanmamışımdır. Fakat içeride Fransız, Britanyalı ve Yunanlılar bize çok dostça davrandı. Onlara kanalın millileştirildiğini, artık Mısır'a ait olduğunu, işbirliği yapmak istediğimizi ve gemilerin kanaldan geçişinin sürmesi gerektiğini anlattık. Ardından birbirimize sigara ikram ettik. Bürolarda uyuduk, Fransız yetkililerin masalarının üzerine kıvrılıp yatıyorduk genellikle. İşte kanalın yönetimini böyle ele geçirdik."</p>

  <p>Kaptan Nasr İsmailiye'de uykuya dalmak üzereyken, Anthony Eden başbakanlıkta Irak kralı ve kralın başbakanı Nuri es-Said ile akşam yemeğinin son demlerindeydi. İki yıl sonra ikisi de Bağdat'ta suikastla öldürülecekti. Fakat 1956'nın o akşamında es-Said'in zehri Mısır liderine yönelmişti. "Vurun onu," diye nasihat ediyordu Eden'a. "Vurun, sıkı vurun, hemen şimdi vurun." Londra'da Eden kurmaylarını topladı. Nasır'ı devirmek (aynı fikrin yeni versiyonuna 'rejim değişikliği' deniyor) ve kanalı kurtarmak istiyordu. Fakat Britanya ordusu ona bunu yapmanın mümkün olmadığını söyledi. Birlikler eğitimsiz, çıkarma gemileri çalışmaz durumdaydı. Kırk yılı aşkın bir süre sonra bir paraşüt birliği subayı bana şunları anlatacaktı: "Ordumuzun hazırlığının İkinci Dünya Savaşı'ndan beri ne kadar gerilediğini ancak Port Said dışına indirme yaptığımızda idrak ettik. Nakliye uçağımız yükünü sadece bir tarafından boşaltabiliyordu, ciplerimiz bozuktu ve bizi desteklemek için ateş bile edemiyorlardı."</p>

  <p>Nasır'ın gücüne dair ilk sınav 15 Eylül 1956'da, Süveyş Kanalı Yönetimi'ndeki neredeyse bütün yabancı kılavuz kaptanlar iş bıraktığında yaşandı. Eden ve Fransa Başbakanı Guy Mollet grevi beş gün önce Londra'da planlamıştı. Dünyaya Mısırlıların kanalı idare etmekte yetersiz olduğu gösterilecekti. Akdeniz ile Kızıldeniz arasındaki 170 kilometrelik kanaldan konvoyları geçirmeye ehil olan 205 kılavuz kaptandan sadece 40'ı Mısırlıydı, onlardan beşi de tatildeydi. Kaptan Nasr o günü şöyle anlatıyordu: "Yunus bunun olacağını anlamıştı ve Mısırlı kılavuz kaptanları toplayıp ne yapmamız gerektiğini sordu. Ona yeni kaptanlar eğitmemiz gerektiğini, fakat bütün kanalı idare etmeyi öğretecek vaktimiz olmadığını anlattım. Adamlara kanalın dört parçasını öğretmemiz gerektiğini söyledim. Bir ekip kanalın İsmailiye'ye bağlanan birinci yarısında güneye giden gemilere nasıl kılavuzluk edeceğini, bir ekip Süveyş'e bağlanan ikinci güney parçasını, diğer iki ekip de aynı aşamada kanalın kuzeye giden parçasını öğrenecekti."</p>

  <p>15 Eylül akşamı Nasr kendisini Port Said'de 14 bin tonluk bir Alman gemisinin güvertesinde buldu. "Yabancı kılavuz kaptanlar çekip gitmişti ve yeni durumdaki işimden ve sorumluluğumdan dolayı öyle endişeliydim ki, kanalın ağzındaki yeşil şamandıra ışıklarını kırmızı olanlardan ayıramadığımı fark ettim. Fakat Alman kaptan çok kibardı ve beni cesaretlendirdi. Karanlıkta kanala girdik ve şafak sökerken yanımızdaki yolda ilerleyen bir arabanın ışıklarını gördüm. Yunus'tu bu, elinde bir megafon, bana ve yanından geçen her geminin kılavuz kaptanına bağıra çağıra cesaret vermeye çalışıyordu."</p>

  <p>Britanya'da, Nasır'ın Süveyş Kanalı'nı ele geçirmesini takip eden günler, haftalar ve aylar kaçamak sözler, parlamentodaki yalanlar, bir koalisyon ordusu oluşturmak yönündeki çaresiz çabalar ve (hepsinden zarar verici olanı) Paris dışındaki Sevr'de yapılan gizli bir toplantıya sahne oldu. Bu toplantıda İsrailliler, Britanyalılar ve Fransızlar İsrail ordusunun Mısır'ı işgal etmesi, Britanya ve Fransa'nın ise bunun ardından müdahale etmesi konusunda anlaşmıştı. Fransa ve Britanya işgalin ardından İsrail ve Mısır ordularının güçlerini kanalın iki tarafına çekmesi talimatı verecek, ardından bir Anglo-Fransız müdahale gücü Port Said civarındaki Kanal Bölgesi'ne yerleştirilecekti. Operasyonun adı "Silahşor" olacak ve tahmin edileceği üzere, Britanya halkı da savaş sonrası rehavetinden, Eden'ın askeri güç kullanma hakkını sorgulayanları yerin dibine batıran gazete başyazılarıyla uyandırılacaktı.</p>

  <p>Açılışı <i>Times</i> yaptı. Gazetenin, yayın yönetmeni William Haley'in bizzat kaleme aldığı başyazısı esip gürlüyordu: "Elbette kamuoyu güç kullanımından kaçınılmasını arzuluyor. Herkes bunu istiyor ve en çok isteyenin de Britanya Hükümeti olmasını umuyoruz. Fakat bu konuyla ilgili yapabileceğimiz pek az şey olduğu için en iyisinin bahaneler bulmak ve bütün meseleyi unutmak olduğunu söylemenin de hiç alemi yok. Uluslar çıkarlarını kuvvetle savunarak yaşarlar... Halk, kendi sessizliği içinde, bunu karşı çıkanlardan daha iyi bilirler. Halk hâlâ Britanya'nın büyük olmasını istiyor." <i>Manchester Guardian</i>, <i>Times</i> başyazısının kriz dönemlerinde hükümet aleyhinde konuşma hakkına bir saldırı olduğunu iddia ediyordu (2003'ün başlarında Irak savaşı yaklaşırken benzer bir tartışma yeniden başlayacaktı) ve Eden'ın basın sorumlusu William Clark, Alastair Campbell'ın Blair döneminde oynadığından çok da farklı bir rol oynamıyordu.</p>

  <p>Tony Shaw, krizin tarihine dair yazdığı parlak ve bazen acımasızca komik kitabında o günleri, "Clark <i>Times</i> ile omuz omuza çalışıyordu," diye anlatır. Clark'ın işi (ve bu noktada George Bush ve BM ile son derece rahatsız edici bir paralellik söz konusu), "Hükümetin ihtilafı kısa süreliğine BM'ye havale etmesi için zemini hazırlamaktı... Bu da belli bir ustalık gerektiriyordu, zira Eden ve gazete o güne dek hantal ve etkili sonuçlar yaratamayan bir kurum diye niteledikleri BM'yi meselenin dışında bırakmıştı." Eden, Haley'e BM'yi sadece Nasır'ın suçluluğunu gösterecek ve güç kullanımını meşrulaştıracak bir araç olarak kullanmak istediğini söylemişti — George W. Bush'un silah denetçilerinden 2002'de Irak'ta yapmalarını istediği şey de tam buydu.</p>

  <p>Ve 1956'da <i>Times</i>'ta yayınlanan bir başka başyazı, 'kanal' yerine 'Irak' konsa, 2002 sonunda da rahatlıkla yayınlanabilirdi:</p>

  <blockquote class="">
    <p>Meselenin basitçe BM'ye devredilmesi ve sonrasında tamamen ona bırakılmasına itirazımız şu: BM muhtemelen işi sulandıracak ve kanalı özgürleştirmek açısından muhakkak ki etkisiz kalacaktır. Fakat kanal üzerindeki uluslararası kontrolün yeniden sağlanması ister müzakere yoluyla isterse başka şekilde olsun, kesinlikle BM'nin himayesinde olmalıdır ve BM ne olup bittiği konusunda ne kadar erken bilgilendirilirse o kadar iyi.</p>
  </blockquote>

  <p>Kennett Love'ın Süveyş savaşına dair anıtsal çalışmasına göre, "Çatışma, Eden'ın Nasır karşıtı politikası ile Fransa ve İsrail'in dile dökülmeyen Nasır karşıtı ittifakının izdivacından doğdu." İsrail Sina'yı 29 Ekim'de işgal edecek ve kuvvetlerinin Filistinli Fedailerin üslerine saldırdığını, askeri operasyonlarının 'Mısır ordusunun [İsrail] vatandaşlarına ve İsrail'in kara ve deniz iletişim sistemlerine yönelik sürekli saldırıları nedeniyle' zorunlu hale geldiğini söyleyecekti. Britanya ve Fransa ise İsrail ve Mısır güçleri arasında ateşkes çağrısı yapacak, (öncesinde çoktan karar verildiği üzere) İsrailliler bu çağrıyı kabul edecekti. Doğru bir değerlendirme yaparak, üç gücün savaş konusunda danışıklı dövüş içinde olduğunun uzun zaman önce farkına varan Nasır ise çağrıyı geri çevirecekti.</p>

  <p>Mısır ordusu cesurca savaşmasına rağmen geri çekildi, fakat Sina'dan kanal kıyılarına kadar her yerde büyük bir kaos yaşanıyordu.<sup><a href="../Text/dipnot.xhtml#bookmark228" id="footnote228">[8]</a></sup> 31 Ekim'de Britanya ve Fransa hava kuvvetleri Mısır'a karşı uzun zamandır planladıkları kendi operasyonlarını başlattılar. Mısır ordusunun doğu komutanlığından Yedek Binbaşı Mustafa Kemal Murad o öğleden sonra Kahire'den çöle giden yolda aracıyla ilerliyordu. Otuz yıl sonra olanları bana şöyle anlatacaktı: "Kâbus gibiydi. Yoldaki Mısır zırhlı araçları kilometrelerce uzanıyordu ve hava saldırılarının ardından bütün kamyonlar ve zırhlılar yanıyordu. Büyük bir şok yaşıyordum. Yoksul çiftçiler yolda yürüyor ve bize şöyle bağırıyordu: 'Bizi kendi toprağımızda yıkıma götürdünüz, şeytanlar!"' Murad, İsmailiye'yi sakin, fakat korku ve hayal kırıklığı içindeki askerlerle dolu bulmuştu. "Moraller berbartı, askerlerimizin ayakları çölde yürümekten şişmişti ve geride kalan askerlere ve 'Ulusal Muhafızlar'a da korku salıyorlardı. Bütün çekilen ordular, karşılaştıklarına yaşadıklarını abartarak anlatırlar. Onları bir an önce Kahire'ye göndermemiz gerekiyordu."</p>

  <p>Murad, İsmailiye'deki eski Britanya konsolosluğuna vardığında buranın artık bir devlet dairesi, Mısır ordusunun acil durum karargahı olarak hizmet verdiğini görmüştü. "Subaylarımızın keyfi gayet yerindeydi, zira Britanyalılar arkalarında kasalarca viski, şampanya, bira ve konyak bırakmıştı." Mısırlı askerler kentteki sivillerin evlerini yağmalıyordu — ta ki komutanları Kemaleddin Hüseyin bütün hırsızların görüldüğü yerde vurulması emri verene dek. Bazı Mısırlı subaylar emir komuta zincirini paramparça etmişti. "Albay Abdülaziz Selim'e İsmailiye'nin dış mahallelerini savunması söylenince Hüseyin'e bağırdı: 'Britanya hava kuvvetleri birliğimi tamamen yok edecek!"' diye anlatıyordu Murad. "Hüseyin'den onu Kahire'ye geri göndermesini istedim. Fakat sabah Selim'in yaveri bize gelip albayın kapısının altından kan sızdığını söyledi. Kapıyı açtığımızda Selim'in benim masamda kendisini vurduğunu gördük."</p>

  <p>1986'da konuştuğumuzda Murad'ın RAF'ın İsmailiye bombardımanına dair anıları hâlâ son derece canlıydı; yaşanan şiddeti hatırladıkça, İsmailiye etrafındaki pistlere düzenlenen baskınları elini sürekli olarak göğe kaldırarak tarif etmekten kendini alamıyordu. "Hiçbir sivile saldırmamaları karşısında hayrete düşmüştüm. Son derece isabetliydiler. Saldırılar sonrası pistlere gittiğimde, genç askerlerimizin hava saldırısı altında siperlerinden çekilme emirlerine uymadığını gördüm. Bunun yerine uçaksavarlarının başında kalmış ve ateşe devam etmişlerdi. RAF roketleri o kadar isabetliydi ki, uçaksavarları sürekli vurmuşlardı. Adamlarımız paramparça olmuştu. Silahlarının başında kollarını ve belden aşağılarını buldum: üst tarafları kaybolmuştu."</p>

  <p>5 Kasım 1956'da Anglo-Fransız gücü Port Said civarına çıktı, birçoğu Kıbrıs'tan gelen ve eskimiş savaş gemilerinden oluşan bir filoyla taşınmıştı. Cemil hava üssünün uçak pistine 780 Britanyalı paraşütçü indirildi; 470 Fransız paraşütçü de Raşva kanalı üzerindeki iki köprüye indi. Erken saatlerde Murad, İsmailiye karargahındaki bir divanın üzerinde rahatsız bir şekilde uyuyordu; uzun boylu bir adam tarafından kaldırıldı. "Kalktım ve karşımdaki adamın Cemal Abdül-Nasır olduğunu şaşkınlıkla fark ettim. Üzerine gayet iyi oturan sivil bir takım elbise giymişti. Ona şunu söyledim: 'Hoş geldiniz Sayın Başkan — burada ne yapıyorsunuz? Kahire'de olmalıydınız. Yollar çok tehlikeli, çünkü Britanyalılar bombalıyor.' O ise Port Said'e gittiğini söyledi. 'Bunu yapmayın efendim, bir an önce Kahire'ye dönmeniz lazım, çünkü Britanyalı paraşütçülerin birkaç saat içinde Port Said'e inmesi bekleniyor.' Nasır dinlenebileceği bir oda istedi. Onu Britanya konsolosunun yatak odasına yerleştirdim. Birkaç saat sonra Britanyalılar Port Said'e varmış, Cemil hava üssü için savaşmaya başlamışlardı bile."</p>

  <p>Böylece Binbaşı Murad belki de Anthony Eden'ın çok nefret ettiği Mısırlıyı yakalamasını engellemişti. Yeni kıyafetler giyen ve kolonya sürünen Nasır, gerçekten de Kahire'ye döndü —Murad'ın ona çok önemli bir soru yöneltmesi dönmesini sağlamıştı: "Nasır'a, 'Ruslarla askeri yardım anlaşması yapıldı mı?' diye sordum. Yapılmadığını söyledi. 'Bir centilmenlik anlaşması bile mi?' diye sordum bu kez. 'Hayır' diye cevap verdi. Dehşete düşmüştüm. Üç gücün hepsine aynı anda meydan okuyan bu adam deli olmalı, diye düşündüm. 'Efendim elimizden geleni yapacağız, fakat Britanya, Fransa ve İsrail'e karşı koyabilmemiz için bir mucize olması gerek' dedim. 'Rabbena meanâ' — Allah bizimle beraberdir' dedi sadece. Ondan sonra ayrıldı."</p>

  <p>Kaptan Nasr, Britanyalılar indiğinde Port Said'deki Cumhuriyet Caddesi'nde bulunan apartmanında yaşıyordu. "Ateş açıldığını duyduk — herkese yirmi dört saat boyu evlerinden çıkmaması söylendi. Dışarı çıktığımda ilk gördüğüm şey, Adil Mandur adlı bir komşumun sokakta yatan cesedi oldu. Ulusal Muhafızlar'ın bir üyesiydi. Britanyalı bir asker tarafından vurulmuştu ve su yolunun içinde kolları açık, yüzükoyun yatıyordu. Annesinin evinden çıktığını ve oğlunu sessizce kaldırıp eve taşıdığını hatırlıyorum." İlk başta ölenler tek tek gömüldü, fakat onlarca ceset, ki çoğu sivildi, havaalanının yanındaki bir toplu mezara kondu. Britanyalılar, ağır ateş altındaki bir Mısır polis karakoluna baskın düzenledi ve içerdeki polislerin neredeyse tamamını öldürdü. Britanyalı bir general kentte yaklaşık bin Mısırlının öldüğünü tahmin ediyordu, Binbaşı Murad'ın RAF'ın bombardımandaki isabeti ile ilgili olumlu düşüncesiyle uyuşmayan bir rakamdı bu. Çok sayıda sivil, Fransız paraşütçüler tarafından katledilmişti; onlardan biri sonradan, silah arkadaşlarıyla beraber bir grup masum balıkçıyı vurup öldürdüklerini, çünkü Fransız birliklerine esir almama emri verildiğini yazacaktı. Paraşütçüler, kanalda canlarının bağışlanması için yalvaran diğerlerini yakın mesafeden başlarından vurmuştu.</p>

  <p>"Britanyalılar düzgün davrandılar — benim dairemde konaklarken hiçbir şey çalmadılar," diye anlatıyordu Kaptan Nasr. "Fakat Fransızlar çok farklıydı. İnsanlara çok kötü davranıyorlardı. Belki de Cezayir'den alışmışlardı, fakat bence kızgınlıklarının sebebi kanalın kendilerine ait olduğunu ve geri almaya hakları olduğunu düşünmeleriydi." Cemal Abdül-Nasır FLN'nin Cezayir'deki mücadelesini açıkça destekliyordu.</p>

  <p>Cemil Havaalanı'nda genç bir Mısırlı gerilla, Muhammed Mahran Osman, Mısır ordu depolarının yerini öğrenmek isteyen Britanyalılar tarafından yakalanmıştı. Osman sonraları, silah depoları hakkında bilgi vermeyi ya da müttefikler için radyodan propaganda yapmayı reddettiği için Kıbrıs'taki Britanya ordusu doktorlarının gözlerini çıkardığını iddia edecekti. Bu iddiaya dair bağımsız bir tanıklık yok, fakat 1997'de Osman'la tanıştığımda gözlerinin yuvalarından çıkarıldığı ayan beyan ortadaydı. Ona göre Britanyalılar Cemil Havaalanı'na inişleri sırasında askeri bir doktorun yaralanmasının da intikamını alıyordu, 3. Paraşütçü Birliği'nin sağlık subayı olan Teğmen A. J. M. 'Sandy' Cavenagh'ın sol gözüne Cemil'e inişi sırasında bir şarapnel isabet etmişti, fakat kırk yıl sonra konuştuğumuzda, kör Mısırlının iddialarıyla ilgili hiçbir şey bilmediğini anlattı. İronik olan şu ki, Cavenagh yıllar sonra Port Said askeri müzesinde rehber olarak çalışan Osman'ı tanımış, fakat onunla konuşmamıştı. Hava indirmelerin hikâyesini tüm çıplaklığıyla yazacak olan Cavenagh zarif ve kibar bir adamdı ve ciddi şekilde yaralanmasına rağmen silah arkadaşlarını beş saat boyu tedavi etmeyi sürdürdüğü için komutanlarının övgüsünü kazanmıştı.<sup><a href="../Text/dipnot.xhtml#bookmark229" id="footnote229">[9]</a></sup></p>

  <p>Arşivler eski emperyal orduyu hatırlatan ırkçılık örnekleriyle dolu. Port Said'in en yoksul bölgesi Britanya haritalarında 'Marsık-Kent' diye işaretlenmişti; 'Müttefik Kuvvetler Karargahı'ndan propagandayla ilgili gönderilen 1 Aralık 1956 tarihli bir notta Arapların 'Şeytani Zihniyeti'nden dem vuruluyordu. Britanyalılar gazetecilerin savaş sonrasında Port Said'e gitmesini günlerce engelledi, fakat ateşkesten bir hafta sonra gazeteci Alex Eftyvoulos Port Said'deki cesetlerin hâlâ gömülmemiş olduğunu görecekti.</p>

  <p>İsmailiye'nin Mısırlı komutanı Kemaleddin Hüseyin, Port Said'deki muadili Tuğgeneral Selahaddin Moguy hâlâ çalışan bir telefon hattından karşısına çıkınca küplere binmişti. Murad o günü şöyle hatırlıyordu: "Bize ölü ve yaralıları toplamak için Britanyalı bir generalle altı saatlik ateşkes anlaşması yaptığını söyledi. Bunun üzerine Hüseyin açtı ağzını yumdu gözünü; 'Benim emirlerim olmadan İngiliz bir generalle nasıl görüşürsün?' diye bağırdı. Moguy'un cevabını duydum: 'Port Said'e komuta eden subay benim ve bu benim kararım.' Ve telefonu kapattı."</p>

  <p>7 Kasım sabahı erken saatlerde Murad, sırtında makineli tüfeğiyle İsmailiye'nin kuzeyine giden dar kanal yolunda yavaşça ilerliyordu. Sağında, uzun otların içinde iki kırmızı gelincik olduğunu sandığı şeylerin hareket ettiğini gördüğünde, Cisr El-Hind denen balıkçı köyünü daha yeni geçmişti. "Derken o iki çocuğu görebilir hale geldim; kırmızı bereli iki Britanyalı paraşütçü, uzun otların arasında yatmış, beni seyrediyordu. Yaklaşık 65 metre uzakta, silahlarını bana doğrultmuşlardı. Beyaz mendiller çıkarıp süngülerine bağladılar ve bana, 'Merhaba' diye bağırdılar. Elimi silahımdan çektim ve aynı şekilde karşılık verdim. Önümde Britanya tanklarının ve bazı askerlerin yol boyunca dikenli tel çektiklerini görebiliyordum... Bu iki çocuk bana seslenebildiğine göre, ateşkes ilan edilmiş olmalı diye düşündüm. Ve içimden sürekli şunu diyordum: 'Burada, Port Said'in sadece 38 kilometre güneyinde duran Britanyalı komutan dangalağın önde gideni. Önünde hiçbir şey yok — sadece birkaç saatte Kahire'de olabilirdi.'"</p>

  <p>Fakat Britanyalılar daha ileriye gitmedi. Murad tam da Britanya ordusunun en son emperyal macerasına rastgelmişti. Bir süre sonra Amerikalıların duruma müdahale ettiğini ve böylece bir dönemin de kapandığını görecekti. Başkan Eisenhower İsrail istilasının müttefikler (ve en başta da Fransa) tarafından kotarıldığını öğrenince çileden çıkmış ve Bush'un 2003 doktrininin tersine, Amerika'nın bütün işgali kınama hakkını saklı tutmuştu. Eisenhower'ın Foster Dulles'a söylediği meşhur sözler ("Şimdi Londra'ya gideceksin ve Eden'a, 'Çüş oğlum!' diyeceksin"), Britanya'ya tüm desteği kesmeye ne kadar yaklaştığını gösteriyordu. 28 Kasım'a gelindiğinde, Britanya Dışişleri Bakanı Selwyn Lloyd Kabine'ye şunu söylüyordu: "Anglo-Fransız birliklerini uygun bir zamanda, hızlı bir şekilde çekseydik, ABD hükümetinin sempatisini tekrar kazanırdık."</p>

  <p>1922 Komitesi tarafından İsrail, Britanya ve Fransa ortaklığı hakkında sorgulanan Eden, "Bazı (yarı-gerçekler) —ve bunlar bir biçimde var olsa da, ciddi veya çok fazla değillerdi— zorunluydu ve böyle bir operasyonda bu tür hususlar had safhada gizlilik gerektirir," dedi. 20 Aralık'ta da Avam Kamarası'na yalan söyledi. "Önceden bilgi vermek konusunda Avam Kamarası'na gayet açık bir biçimde şunu söylemek isterim ki, İsrail'in Mısır'a saldıracağına dair ön bilgi yoktu — kesinlikle yoktu. Fakat başka bir şey vardı. İsrail saldırısı riski vardı ve bunu gayet iyi biliyorduk. Ve bu riskin varlığı doğrultusunda belli görüşmeler ve konuşmalar oldu, ki bence kesinlikle doğruydu ve herkes böyle yapardı." Irak'a yönelik 2003'teki yasadışı işgalin hemen sonrasında Tony Blair bundan daha âlâsını yapamazdı. Eden hasta bir adamdı (daha yeni bir ameliyat geçirmiş ve cerrah yanlışlıkla tıbbi bir aleti içinde bırakmıştı) ve W Scott Lucas'ın o dramatik günlere dair anlatısında belirttiği gibi, yanındakilerde geleceğine dair soru işaretleri oluşmaya başlamıştı. 9 Ocak 1957'de Eden, Harold Macmillan'a doktorlarının kendisini görevde kaldığı takdirde sağlığının tehlikeye gireceği konusunda uyardığını ve 'bırakmaktan başka seçeneği' olmadığını söyledi. Macmillan afallamıştı. "Nispeten bu kadar genç ve hâlâ verecek çok şeyi olan bir adamın siyaset hayatını bitireceğine inanamıyordum," diye yazıyordu. "Bir süre karşılıklı oturduk. Her ikimizin de katılıp nice acılar çektiği Birinci Dünya Savaşı hakkında birkaç kelime ettik... Şimdi onu kasvetli kış öğleden sonrasında görebiliyordum, hâlâ çok genç, çok zarif, çok neşeli görünüyordu — o 1914-1918 savaşında görev yapan gençliğin en iyi taraflarını kendisinde toplamıştı."</p>

  <p>Scott Lucas'a göre Eden'ın istifası, "Britanya'nın çıkarlarını savunmak için Washington'un desteğine ihtiyaç duymadığını" göstermek yönündeki son teşebbüsüydü. Bundan sonra Britanya ABD politikasının hizmetkarı haline gelecekti. Amerika'nın politikası ise Ortadoğu'yu 'savunmak' için tek taraflı hareket etmek olacaktı. 1957'deki Eisenhower doktrini, ABD'nin şu an dünya üzerinde sahip olduğu hegemonyanın kapısını net bir şekilde açtı. Artık çıkarlarını savunmak için Britanya'nın desteğine ihtiyaç duyan belki de Washington olacaktı — en azından Irak işgalinde, her ne kadar o bile kuşku götürür olsa da.</p>

  <p>Mısır'da Nasır daha da büyük bir destekle iktidarını sürdürdü, 1967 Arap-İsrail savaşında İsrail karşısında yaşadığı hezimetten sonra bile ayakta kaldı, ülke içindeki tüm muhalefeti idamlar ve işkenceyle bastırdı. Rus birlikleri 30 Ekim 1956'da Budapeşte'ye girip devrimi ezerken dünyanın dikkati Süveyş'e çevrilmişti. Bazıları İşçi Partisi lideri Hugh Gaitskell'in Kasım ayında televizyona çıkıp Britanya birliklerini saldırganlar diye nitelemesini asla affetmedi (2003'ten farklı olarak, en azından Avam Kamarası'nda hükümete karşı ciddi bir muhalefet vardı), <i>Observer</i> ise savaşa karşı çıktığı için kaybettiği okurlarını bir daha hiç geri kazanamadı.</p>

  <p>"Tam bir kumardı," diyecekti eski Binbaşı Murad, otuz yıl sonra. "Nasır, Amerikalıların müdahale etmesi ve Britanya'dan ateşkes ilan edip çekilmesini istemesi nedeniyle çok şanslıydı — Amerikalılar Ortadoğu'daki büyük güç olarak Avrupalıların yerini almak istiyordu. Fakat bu şanstı. Nasır'ın yerinde olsaydım, bunu yapmazdım, çünkü Rusya ile anlaşma yoktu. Savaş eşitler arası bir maç değildi — bir savaş bile değildi. Kanalın millileştirilmesine karşı, Nasır'ın iktidarını yok etmek için atılan bir adımdı. Bunun başından beri farkındaydık."</p>

  <p>Fakat son sözü, Britanya Süveyş'e indikten hemen sonrasında şu açıklamayı yapan Eden'a bırakalım: "Eğer meseleyi kendi haline bıraksaydık, her şey daha da kötüye gidecekti. Nasır bir tür Müslüman Mussolini haline gelecekti ve Irak, Ürdün, Suudi Arabistan, hattâ İran'daki dostlarımız aşama aşama devrilecekti. Nasır'ın gayretleri batıya da yönelecek ve Libya ile Kuzey Afrika onun kontrolüne girecekti." Bütün bunları 2002 ve 2003'te tekrar duyacaktık, bununla birlikte Eden'ın Nasır nefretinin bile bazı sınırları vardı. "Nasır'ın bir Hitler olduğunu asla düşünmüyorum... Fakat Mussolini benzetmesi yakın düşüyor," diye yazacaktı. Fransa Başbakanı Guy Mollet ise Nasır'a 'çırak diktatör' diyordu. Hem o hem Eden, bizzat Mollet'nin 'anti-Münih kompleksi' dediği şeye tutulmuştu.</p>

  <blockquote class=""/>

  <p>2003'te Britanya'da gazeteler savaş argümanlarını bağıra çağıra ortaya döküyordu. Amerika'da argümanlarını yığın yığın kitaplarla savunuyorlardı: 11 Eylül saldırılarını hatırlatan bekleme salonu kitapları, Irak'ta barış için dua eden ucuz kitaplar, Ortadoğu'da 'rejim degişikliği'nin faydalarını öven dipnotların gırla gittiği ağır ve kalın ciltli kitaplar... New York'ta medyanın yanı sıra yayıncılar da savaşa girmişti. Bunu anlamak için Amerikan gazete tezgahlarındaki 11 Eylül kitaplarının (birçoğu dev boyutlu foto-anma ciltleriydi) isimlerine göz gezdirmeniz yeterliydi: Kutsal Toprağın Üzerinde, Demek Diğerleri Yaşayabilir, Güçlü Yürek, Ne Gördük, Son Sınır, Tanrı İçin Bir Gazap, Kılıçların Gölgesi... Amerikan televizyon kanallarının yeni savaşı garanti görebilmesinde şaşılacak bir durum yoktu. "Irak'ta son raund" diyordu CNN. "Savaşa hazırlık." Bunun kesinliğini kimse sorgulamıyordu. Ocak'ta ABD'de katıldığım bir canlı radyo programında, katılımcılardan (İsrailli bir akademisyen, eski bir İrlandalı BM yetkilisi, bir Vietnam gazisi, Tony Benn vd.) Irak'ta savaş olması gerekip gerekmediğini değil, savaşın sonuçlarının ne olacağını tartışmaları istenince protesto ettim. Savaşın kaçınılmazlığı senaryoya çoktan yazılmıştı.</p>

  <p>ABD'deki bu külliyen sahtekarca 'tartışmaya' en son ve en gösterişli katkı eski bir CIA casusu ve Ulusal Güvenlik Konseyi'nin eski 'Körfez işleri' direktörü olan Kenneth Pollack'ın yazdığı <i>The Threatening Storm: The Case for Invading Iraq</i> ("Tehditkar Fırtına: Irak'ı Neden İşgal Etmeli?") adlı kitaptı. Bütün Amerika'nın konuşmaya mecbur olduğu kitap buydu ve başlığı da <i>(Tehditkar Fırtına,</i> elbette, Winston Churchill'in yazdığı İkinci Dünya Savaşı tarihinin ilk cildinin adından —<i>Yaklaşan Fırtına</i>— apartılmıştı) içeriğinin ne olduğunu fazlasıyla anlatıyordu. Tıpkı 2002'de George W. Bush'un kendisini yatıştırma politikasıyla mücadele eden Churchill gibi göstermeye çalışması gibi, Pollack da iki kez şu kehanette bulunuyordu: Dünya 1938'de Britanya ve Fransa'nın önündeki ikilemin aynısıyla karşı karşıyaydı. Müttefiklerin Hitler'e o dönemde savaş açmaları halinde bir yıl içinde kazanabileceklerini iddia ediyordu. Britanya ve Fransa'nın asker sayısı itibarıyla daha kuvvetli olmalarına rağmen modern silahlar bakımından zayıf olmaları gerçeğine (halbuki ABD şu an Saddam'ın güçlerini bir aydan kısa bir sürede rahatça yenebilirdi) bu pek özel argümanda yer verilmiyordu. Pollack Saddam'ın Hitler olmadığını kabul ediyordu, fakat Saddam bir kez daha Hitler'in giysilerine bürünmüştü (tıpkı Nasır'ın 1956 Süvevş krizinde Nil'in Mussolini'si olması gibi) ve bu yanıyla bakıldığında, savaşa karşı çıkanlar Nazi sempatizanıydı.</p>

  <p>İkinci Dünya Savaşı'nın (yani gerçek İkinci Dünya Savaşı) başlamasından önce ve hemen sonra Britanyalı yayıncılar yazarlarını savaşı desteklemeye seferber etmişti. Victor Gollancz Britanya'nın özgürlüklerinin yılmaz bir savunucusuydu. 1941'e gelindiğinde Howard K. Smith'in <i>Berlin'den Gelen Son Tren</i> adlı kitabı rafları süslüyordu; bu parlak Amerikalı dış haber muhabiri, kitabında ABD savaşa girmeden önce Nazi Almanya'sındaki hayatı vahim manzaralar çizerek anlatıyordu. Fakat bunlar genellikle ideolojik olduğu kadar edebi çalışmalardı. ABD'nin Irak işgalinden önce olanlar ise tamamen farklıydı: 11 Eylül'deki ağırbaşlı, hürmete şayan, kuşku götürmez kaybın sırtına binip Amerika'yı savaşa sokmak için gösterilen iğrendirici, avantacı çabalardı.</p>

  <p>Saddam'ı devirmek, "Irak meselesiyle Arap-İsrail ihtilafı arasındaki bağı 'koparacaktı.'" Uzun vadede, "önemli bir Amerikan karşıtlığı kaynağını ortadan kaldıracak" ve "ABD güçlü, müreffeh ve kapsayıcı bir yeni Irak devleti... yani modern bir Arap ülkesinin nasıl olabileceğine dair bir model inşa edecekse" bu açıdan olumlu bir sonuç doğuracaktı. Pollack'ın savaş lehindeki argümanı nefes kesecek derecede gayri-ahlakiydi. Görünen o ki savaş ahlaken gerekli olduğu için değil, kazanacağımız için doğru karar olacaktı. Savaş artık geçerli ve potansiyel olarak başarılı bir siyasi seçenekti. Washington'un 'dış politika gündemini' ferahlatacak, muhtemelen Amerika'nın hayati çıkarlarının görülebildiği bir veya iki ülkeyi işgal etmesi imkânı verecekti. Ve Irak ile Filistin-İsrail savaşı arasındaki son derece önemli 'bağlantı' sona erecekti. Bu tema Pollack'ın metninde birkaç kez tekrarlanıyordu ve hikâye (özünde bir İsrail hikayesiydi bu) son derece basitti: Arap dünyasının en güçlü ülkelerinden birinin desteğinden mahrum bırakılan Filistinliler İsrail işgaliyle mücadelelerinde daha da zayıflatılmış olacaktı. Pollack Filistinlilerin 'çirkin terörist kampanyası'ndan dem vuruyor, İsrail'e en ufak bir eleştiri getirmiyordu. Yazar Amerika'nın İsrail'den yana taraf olmasını, bir Arap 'inancı'ndan ibaret görüyordu. Söylemeye bile gerek yok: eski BM silah denetçisi ve eski deniz binbaşısı Scott Ritter'dan hiç söz edilmiyordu. Ritter'ın savaşa karşı çıkan 96 sayfalık ince kitabı (<i>Irakla Savaş: Bush Ekibi Neyin Bilinmesini İstemiyor)</i> Washington'u istila eden savaş yanlısı literatürün karşısında devede kulak kalmıştı.</p>

  <p>Matbaalardan bu kitaplar dökülürken, en son fanteziler de Washington ve Londra'da yayılıyordu. Yeni saldırılara (sözgelimi ABD'deki Lincoln Tüneli'ne ve Golden Gate Köprüsü'ne) dair hikâyeler, Britanyalıların son haftalarda usandığı korku hikâyelerine karışıyordu: çiçek mikrobu, kirli bombalar, otellere ve alışveriş merkezlerine saldırılar, Tünel'e kimyasal bir saldırı, su kaynaklarının zehirlenmesi, Big Ben ve Canary Wharf'a 'kartpostal hedefi' saldırıları, 5 bin ceset torbasının, 120 bin arıtma giysisinin temini, yedi yaşındaki öğrenciler için hayatta kalma dersleri, Britanyalıları bir biyolojik saldırı durumunda karantinaya alacak yeni yasalar. Bu hükümet terörizminin sonu gelecek gibi görünmüyordu. Usame Bin Ladin'in kazanmasını mı istiyorlardı? Ya da bu sadece Irak savaşına geri sayımın bir parçası, Bay Bush ve Bay Blair'i desteklemek için hepimizin ihtiyaç duyduğu vazgeçilmez korku ilacı mıydı?</p>

  <p>Zira bu hikâyeler savaş sonrası literatüre de hayati bir temel sağlıyordu. ABD'de entelektüellerin savaşa desteği Kenneth Pollack'ın yavan kitabının bile çok daha ötesine gitti. Sözgelimi <i>Foreign Affairs</i> dergisinde Johns Hopkins Üniversitesi Profesörü Fuad Acemi sürekli olarak Arap dünyasının geriliğini, demokrasi yokluğunu, İsrail-Filistin ihtilafını 'daha fazla kendine acıma ve hınç için bir mazeret olarak' sözümona kullanmasını aşağılıyor, 'aklı başında bir tembihle... savaş başlatmak zorunda kalınacağını' ilan ediyordu. Ve (işte burada fantezi düşkünlerinin hatırlayacağı bir satır vardı) 'savaştan vazgeçmek, Amerika'nın savaşın eşiğine kadar gelip geri adım attığı izlenimi yaratacak, bunun doğuracağı korkunç sonuçlar savaşı bile gölgede bırakacak ve Irak diktatörünün rahat bir nefes alıp yeni bir özgüven kazanmasına imkân verecekti.'</p>

  <p>Bu ifadelerin içerdiği mantık tam manasıyla dehşet vericiydi. Amerika savaşa girmeliydi, çünkü savaş açacağı tehdidinde bulunmuştu; bu yüzden barış savaştan daha kötü olacaktı. New York St. Lawrence Üniversitesi Profesörü Laura Rediehs'in bu savaşın dilbilimi üzerine yazılmış en iyi kitaplardan biri olan <i>Collateral Language</i>'deki (Tali Dil) derin kavrayışlı makalesinde vurguladığı üzere, Bush'un tahayyül ettiği türden İyi ve Kötü arasındaki Kozmik bir Savaş'ta masum hayatların bizim tarafımızdan söndürülmesi, biz iyi olduğumuz için meşrulaştırılacaktı. Fakat diğer taraf masumları öldürdüğünde bu gayri-meşruydu, çünkü diğer taraf kötüydü. "Yani masum insanların ölmesini kötü kılan şey, onların gerçek ölümü değil, onları öldürenlerin yaklaşımları ve duygularıdır." Aynı kitapta yer alan ve savaş karşıtı kampanyaya en dokunaklı katkılardan biri olan yazı, ABD ordusu mensubu kocası Craig 11 Eylül'de Pentagon'a düzenlenen saldırıda ölen Amber Amundson'a aitti. Amundson ülkenin liderlerine, "Irak işgali bize gerçekten daha barışçı bir küresel topluluk getirecek mi?" diye soruyor ve ekliyordu: "... Eğer bu akıl almaz vahşete (11 Eylül) diğer insanlara karşı şiddeti daim hale getirerek karşılık verirseniz, bunu kocam için adaleti sağlamak adına yapmayın."</p>

  <p>Saddam Hüseyin'i şeytanlaştırmaya kafayı takan Bush ve Blair şimdi bize sürekli olarak yatıştırma politikasının bedelini hatırlatıp duruyordu. Amerika'nın Churchill'i olduğunu sanan Bush, Saddam'a taviz verilmesini reddediyordu. Görünen o ki İkinci Dünya Savaşı, yaptığımız her çılgınlığın, başlattığımız her kan banyosunun ebedi mazereti, uyarısı, meşruiyeti, akıl almaz ölçüde ikiyüzlü paradigması olacaktı. İkinci Dünya Savaşı bir müstehcenlikti. 1945'te sona erdi. Ancak 2003 başında, Hitler'in Berlin'deki sığınağında hâlâ yaşıyor olduğunu sanabilirdiniz. Bush ve Blair'e kulak verirseniz, Nazi Almanya'sına yönelik yatıştırma politikasıyla geçen yılların ardından Luftwaffe uçaklarının, Londra'yı bombalamak üzere hâlâ Cap Gris Nez'den<sup><a href="../Text/dipnot.xhtml#bookmark2210" id="footnote2210">[10]</a></sup> havalandığına inanabilirdiniz. Ancak Irak'ın 'Cap Gris Nez'inden (Kuveyt ve Katar ve Suudi Arabistan ve Türkiye ve bilumum uçak gemisi), Londra'yı değil Bağdat'ı yerle bir etmek üzere sefere hazırlanan bizim güçlerimizdi. Mesele, Liliputlu liderlerimizin Irak'a açacakları kirli savaş için İkinci Dünya Savaşı'ndaki muazzam kayıpları kötüye kullanmaya, Saddam'ın beş para etmez diktatörlüğünü 1939-45 savaşının epik tarihsel trajedisi mertebesine yükseltmeye cüret etmesiydi.<sup><a href="../Text/dipnot.xhtml#bookmark2211" id="footnote2211">[11]</a></sup></p>

  <p>Aklı başında bir insan bu içler acısı manzaraya nasıl tepki verebilirdi? 'Hitler'le ilgili hiçbir şey yapmayan' başlıca ülkelerden biri de, 1939, 1940 ve 1941'in büyük bölümünde kârlı bir tarafsızlık döneminin keyfini süren, Japonların Pearl Harbor saldırısına dek kılını bile kıpırdatmayan ABD'ydi. Ve Churchill-Roosevelt ittifakı sadece Almanya'nın kayıtsız şartsız teslim olmasını kabul edeceklerini açıkladıklarında (Roosevelt aniden Kazablanka şartlarını açıkladığında, bu talep Churchill'i bile şoke etmişti), Hitler'in ipi çekilmiş oldu.</p>

  <p>Görünen o ki Saddam böyle bir talebe muhatap edilmemişti. Zira Donald Rumsfeld Bağdat'ın Hitler'ine bir çıkış yolu önerdi: isterse bir bavul dolusu para ve aile üyeleriyle birlikte sürgüne çıkmak. Churchill veya Roosevelt'in Führer'e işten çıkarma tazminatı teklif edip etmediklerini hatırlayamıyorum. Saddam Hitler'di, fakat birdenbire değildi. <i>New York Times</i>'a göre, Saddam bir savaş suçları mahkemesine çıkarılacaktı. Fakat derken bu da unutulup gitti. Rumsfeld'in sözünü ciddiye aldığı takdirde, Suudi Arabistan veya Latin Amerika'ya kaçabilirdi. Diğer bir deyişle Saddam Hitler falan değildi.</p>

  <p>Sürekli işgalden sonra ne olacağını sorup duruyordum. 26 Ocak'ta <i>Independent on Sunday</i> okurlarına da Iraklılar ülkelerinden çekilmemizi istediklerinde ne yapmayı planladığımızı sordum: "Zira yabancı bir ülkeyi işgal etmiş olacağız. En az İsrail'in Batı Şeria ve Gazze işgali kadar net bir şekilde, Irak'ı işgal altında tutuyor olacağız. Ve Saddam gittiğinde, Usame Bin Ladin'in önünde yeni bir hedef mahiyetinde, Irak'ın kurtuluşunu talep etme kapısı açılacaktır. Irak'ı, Körfez'deki Amerikan işgali söylemine yedirmesi son derece kolay olacaktır. Bunun ardından Afganistan, Pakistan ve başka sayısız ülkede El-Kaide ile savaşmaya hazır mıyız? Görünen o ki Ortadoğu (ve Batı) halkları bu tehlikeleri görüyor, fakat liderleri görmüyor ya da görmek istemiyor."</p>

  <p>Ayda bir ABD'ye uçuyordum, 2003 Ocak ayının üçüncü haftasında Britanya'ya gitmiştim, Ortadoğu'yu karış karış dolaşıyordum ve bu kadar çok Arabın, Avrupalının ve Amerikalının savaşa karşı çıkmak konusunda gösterdiği kesin ve sarsılmaz kararlılıktan çok etkilenmiştim. Böyle kuvvetli bir tepkiye ilk kez tanık oluyordum. Tony Blair'in, birçok Britanyalının ne hissettiğini anlamak için 24 Ocak'ta İşçi Partisi toplantısında şahane bir inat sergileyerek ayağa kalkan o öğrenciye ihtiyacı var mıydı gerçekten: Irak savaşına dair öne sürülen gerekçeler yalandı, kitle imha silahlarıyla hiçbir alakası yoktu, Blair'in Bush'un peşine takılıp savaşa girmeye ne hakkı vardı? Daha önce, tam da aynı hissiyatı dile getiren bu kadar çok okuyucu mektubu almamıştım: her nasılsa, (İşçi Partisi'nin elindeki büyük çoğunluktan, Muhafazakar Parti'nin muhalefet olarak fiilen silinmesinden, parlamenterlerin kinizminden dolayı) Britanya demokrasisi, halkın büyük çoğunluğunun tiksintiden başka hiçbir şey hissetmediği bir savaşı durdurmasına izin vermiyordu. Washington'un Saddam'ı El-Kaide'yle bağlantılandırma yönündeki içler acısı çabasından, Blair'in kitle imha silahlarına dair çocukça 'dosyası'na, oradan bütün o trajik BM denetlemeleri maskaralığına kadar ne yapsalar insanları artık kandıramıyorlardı. Bu savaşın petrolle hiçbir ilgisi olmadığına dair iddialar, olsa olsa Colin Powell'ın Ocak 2003'te öne sürdüğü 'Irak petrolü, Irak halkı adına vekaleten yönetilecektir' iddiası kadar inandırıcıydı. 'Vekalet', tam da Milletler Cemiyeti'nin Birinci Dünya Savaşının ardından Britanya ve Fransa'nın Filistin, Trans-Ürdün, Suriye ve Lübnan'da manda yönetimleri kurmasına izin verdiğinde Doğu Akdeniz Bölgesi'ne sunduğu şeydi. Bu cömert 'vekalet' döneminde petrol kuyularını kim yönetecek ve Irak petrol rezervlerini kim arayacaktı? Gazetemde sorduğum soru buydu. Cevap Amerikan şirketleri olabilir miydi acaba?</p>

  <p>Denetçileri ele alalım. George W. Bush, Dick Cheney, Donald Rumsfeld ve şimdi ne yazık ki Colin Powell denetçilere daha fazla zaman vermek istemiyordu. Peki sebebi neydi Tanrı aşkına? 12 Eylül 2002'de 11 Eylül'de insanlığa karşı işlenen suçların nostaljisinde yuvarlanan Bush BM'nin harekete geçmesini talep ederken, denetçileri Irak'a geri göndermesi için ısrarcı olmuştu. Devam etmeli ve işlerini tamamlamalıydılar. Elbette Bush Irak'ın denetçilerin geri dönüşünü reddedeceğini umuyordu. Korkunç olan gerçekleşti ve Irak BM'yi buyur etti. Bush denetçilerin gizli silahları bulmasını bekliyordu. Dehşet verici olan gerçekleşti ve hiçbir şey bulamadılar. Hâlâ arayıp duruyorlardı. Ve bu Bush'un istediği en son şeydi. ABD Başkanı Saddam'ın hilelerinden 'bıktığını' söyledi — BM denetçilerinin Amerika'nın savaşı başlatmasına imkân verecek silahları bulmasını beklemekten bıktığını söylüyordu aslında. 2002 Eylül'ünde denetçilerin işe dönmesi için yırtınan Bush, Ocak 2003'e gelindiğinde onların hiçbir şekilde çalışmasını istemiyordu. "Zaman tükeniyor," diyordu. Saddam'a hitap ediyordu hesapta, ama aslında BM denetçilerine, İkinci Dünya Savaşı sonrasında kendi ülkesinin girişimiyle, nice emeklerle kurulan bütün bir BM kurumuna atıfta bulunuyordu.</p>

  <p>ABD'den başka savaş için bastıran tek ülke (pek minnettar Kuveyt'i saymazsak) İsrail'di. İsrail Başbakanı Ariel Şaron'un dış ilişkiler danışmanı Zalman Şoval Ocak 2003'te şu sözleri sarf ediyordu: "İsrail Amerika'nın Irak saldırısının fazla gecikmesinin bedelini ağır öder. Saldırı siyasi değil, askeri gerekçelerle ertelendiği takdirde, İsrail'in Saddam Hüseyin'in bu ertelemeyi konvansiyonel olmayan silahlar geliştirmek için kullanmasından korkmak açısından gayet haklı nedenleri olacaktır." Şoval'a göre Saddam bertaraf edilmedikçe, Filistin liderliğini şiddetin işe yaramadığına ve yeni bir yönetimin başa geçmesi gerektiğine ikna etmek de zor olacaktı. Arafat böyle bir ertelemeyi 'terör saldırılarını yoğunlaştırmak' için kullanacaktı. Yani (Şoval'ın tezine bakılırsa) gelinen noktada vahşi İsrail-Filistin savaşı, ancak Amerika Irak'ı işgal ederse çözülebilirdi; ABD Saddam'ı yok edene kadar İsrail'deki terörizm sona erdirilemezdi. Bağdat'ta rejim değişikliği olana dek Filistin için rejim değişikliği asla mümkün olamazdı. Ve savaş tamtamları çalan Bush'un safında yer almakla Blair, İsrail'in Gazze ve Batı Şeria işgalini dolaylı olarak destekliyordu (zira İsrail hâlâ Arafat'a karşı Amerika'nın 'terörle savaşı'nı verdiğini iddia ediyordu).</p>

  <p>Saddam'ın Kuzey Kore'nin Sevgili Lideri Kim Jong İl'den farkı yoktu. Amerikalılar bu nükleer megalomanyakla daha yeni 'mükemmel' görüşmeler başlatmıştı, haliyle Kim'in petrolü falan yoktu. Saddam'ın 'Kimyasal' Ali'yi (Halepçe'de Kürtleri zehirli gazla öldüren savaş suçlusu Ali Mecid), sanki kadınların ve çocukların katledilmesi emrini hiç vermemiş gibi Arap başkentlerini turlayıp Suriye Devlet Başkanı Beşar Esad ve Lübnan Devlet Başkanı Emil Lahud ile oturması için göndermesi tam da Irak liderinden beklenecek bir karardı. Fakat Bush ve Blair Mecid'in turu hakkında hiçbir şey söylemedi — çünkü hem onunla görüşen Arap liderlerini incitmek istemiyorlardı hem de zehirli gaz, savaş suçları ve Washington'un ilk başta Saddam'a verdiği destek arasındaki bağ hâlâ hassas bir mevzuydu.<sup><a href="../Text/dipnot.xhtml#bookmark2212" id="footnote2212">[12]</a></sup></p>

  <p>4 Şubat 2003'te Teksas, Austin'de, New York'a uçmak üzere bekliyordum. Colin Powell'ı, BM Güvenlik Konseyi'ni Washington'un kitle imha silahlarıyla ilgili yalanlarının hiçbir şekilde yalan olmayıp hakikatin ta kendisi olduğuna ikna ederken seyretmeye gidiyordum. O gün Powell'ın açıklamasında kesin olan tek bir şey olacağını yazmıştım: Afganistan hakkında hiç konuşmayacaktı. Zira Afgan savaşı Amerika'nın Ortadoğu'da yaklaşan emperyal macerasının 'başarılı' rol modeli olduğu için, bu vahşi topraklarda barışın çökmek üzere olması ve ABD güçlerinin adım adım yıpranması (Amerikalı ve diğer uluslararası birliklere her akşam düzenlenen saldırılar, Kabil dışındaki kentlerde hüküm süren kargaşa, savaş ağaları ve uyuşturucu trafiği, can kayıplarının giderek artması) dile getirilmemeliydi. Bu hikâye, şu an on binlerce genç erkek ve kadınını bir başka 'başarı' destanı yazmaları için gönderen Amerikalıların bilincinden silinmeliydi. Yazı şu şekildeydi:</p>

  <blockquote class="indd">
    <p>Bu satırlar Başkan George W. Bush'un memleketi Teksas'ta yazılıyor. Burada bayraklar <i>Columbia</i> mürettabatı için yarıya indirilmiş. Fort Bliss'ten 108. Hava Savunma Topçu Tugayı Ortadoğu'ya yeni birlikler sevk ediyor. Komşu New Mexico'daki Holloman Hava Üssü'nden bilinmeyen sayıda F-117 bombardıman uçağının acilen bölgeye gönderileceği, yerel Austin gazetesindeki 'kısalar' bölümünde, sayfanın altında sadece 78 kelimelik bir habere konu olmuş.</p>

    <p><i>Columbia</i> mürettebatının ölümünün, Bush'un Irak'taki macerasını desteklemek konusunda Amerika'nın kararlılığını ve 'birliğini' güçlendireceğini sadece New York ve Washington'daki neo-muhafazakar yorumcular (müstehcen bir şekilde) düşünüyor olmalı. Birkaç ay önce, Afganistan'daki savaş sonrası 'başarı'nın Irak'taki benzer bir başarının alameti olduğuna inanmamız isteniyordu hâlâ.</p>

    <p>Öyleyse bir süre için perdeyi kaldıralım ve Başkan Bush ve Başbakan Blair'in unutmama sözü verdiği ülkenin güvenli bir yer olup olmadığına bakalım. El-Kaide'nin Afganistan <i>dahilinde</i> Amerika'ya karşı cihat çağrısı yapan bir radyo istasyonu olduğunu biliyor muydunuz? Tam da böyle. ABD birliklerinin Amerika'nın 'başarılı' savaşından bu yana Afganistan'a sokulan silahlardan her gün ne kadarını bulduğuna dair bir tahmininiz var mı? Cevap: yüzde 25'ten fazlasını.</p>

    <p>Peki kaç ABD birliği Afganistan-Pakistan sınırındaki mevzilerinden geri çekildi? Hiçbiri diyebilirsiniz. Ve yanlış yaparsınız. Sınırın diğer tarafındaki Pakistan kaynaklarına göre en az beş mevzi ve bu çekilmelerden sadece biri ABD güçlerince kabul edildi. 11 Aralık'ta ABD birlikleri, her gece düzenlenen ve birçok Amerikan askeri aracını imha eden roket saldırılarının ardından Lwara'daki karakolu terk etti. Afgan müttefikleri de günler önce püskürtülmüş ve bunun ardından El-Kaide savaşçıları ABD tesisini basarak yakıp yıkmıştı.</p>

    <p>ABD'nin Afganistan misyonunun nasıl vahim şekilde çökmekte olduğunun bir işareti de, iflah olmaz derecede muhalif <i>Wall Street Journal</i>'ın (normalde Ortadoğu ve Güneydoğu Asya'daki emperyal politikanın ve İsrail politikasının kalesidir), Amerika'nın geri çekilişine (elbette gazete bu terimi kullanmıyor) uzun ve şaşırtıcı bir yazı hasretmesi.</p>

    <p>Marc Kaufman'ın birinci sınıf araştırmasının başlığı 'Askerler hâlâ görünmez bir düşmanla savaşıyor'. Rusya'nın 1979-80'deki Afganistan işgalinin bir yıl sonrasında bir Fisk haberinin tepesinde de neredeyse aynı başlık vardı. Benim haberimdeki askerler elbette Rustu. Bagram hava üssünde konuştuğumuz bir Rus subayının 'mücahit terör kalıntılarının' Batı'nın barışsever (ve Komünist) Afganlara karşı kurduğu komplonun eserinden ibaret olduğunu söylediğini dün gibi hatırlıyorum. Şimdi de (evet, aynı Bagram hava üssünde) Amerikan sözcüsünün neşeli bir edayla El-Kaide 'kalıntılarının' Bin Ladin'in lejyonlarından ibaret olduğunu söylemesine tanık oluyordum.</p>

    <p>Sözcüye göre, Afganistan içinde kurulan eğitim kampları, (Amerikalıların sandığı gibi) Gülbeddin Hikmetyar'ın inatçı Amerikan karşıtı güçlerinin değil, Arapların eseriydi. Meslektaşım Phil Reeves'in bildirdiği üzere, Kandahar eyaletindeki Spin Boldak yakınlarında ABD güçleri ile düşman 'kalıntıları' arasında yaşanan en son muharebede, daha fazla Arap savaşçının dahli vardı. Hikmetyar'ın Hizb-i İslami güçleri El-Kaide ve Taliban'la 'ilişkiler kuruyordu', ki 1980 kışında, Sovyet işgalinden bir yıl sonra <i>mücahit</i> 'terörist kalıntıların' kendi aralalarında yaptıkları da tam buydu.</p>

    <p>Host'ta yeni döşenmiş bir kara mayınının patlaması sonucu bir Amerikalı öldürüldü; Kandahar dışında yeni döşenmiş bir başka mayın 16 sivili havaya uçurdu; Kabil'de Amerikalılara veya uluslararası birliklere el bombaları atıldı; Afganistan'ın kuzeyinden yeni tecavüz ve kız öğrencilerin sınıflarının yakılması haberleri geliyor — bütün bu olaylar, dünkü savaşın bayat bir tekrarına dönüşüyor.</p>

    <p>Velhasıl şundan emin olun: Colin Powell bugün Güvenlik Konseyi'nde Amerika'nın Afganistan'daki istihbarat savaşında kaydettiği başarılarla övünüyor olmayacak. Uydu fotoğraflarının Irak'a kimyasallar nakledildiğini ya da telefon kayıtlarının Iraklı bilimcilerin kirli işlerine hâlâ devam ettiğini gösterdiğini iddia etmekle, ABD'nin Afganistan'da topladığı söylenen onca 'konuşma' kaydının hiçbir şeyi kanıtlamadığını izah etmek arasında dağlar kadar fark var. Mesele Afganistan olduğunda, Basil Fawlty'den şu alıntıyı yapabilirsiniz: "Ne yaparsanız yapın, savaştan söz etmeyin."</p>
  </blockquote>

  <p>5 Şubat 2003, New York'ta ağır kar yağışı vardı, kanalizasyon kapaklarından buharlar tütüyordu, ABD gizli servisi elemanları (üzerlerinde, "Gizli Servis" yazılı ceketleriyle), Doğu Yakasındaki abartılı, asbestle dolu BM binasının dışında birbirlerini kucaklıyorlardı. ABD'nin dört bir köşesinde binlerce kilometre yol teptikten sonra bitkindim, fakat ABD Dışişleri Bakanı Colin Powell'ı (ya da şimdi bazı Amerikan gazetelerinde tekrar anıldığı şekliyle, General Powell) Güvenlik Konseyi'nin önünde savaş için son pazarlama hamlesini seyretmek, kaçırılmayacak bir tecrübeydi. Birkaç gün içinde bu anlamsız, delice savaşın başlangıcını izlemek için Bağdat'ta olacaktım. Powell'ın Güvenlik Konseyi'ndeki arzı endamı trajedinin (ya da insanın öfkesini dizginleyebilmesi halinde diyeceği gibi, trajikomedinin) olmazsa olmaz girişiydi; Beyaz Saray'da giderek dengesizleşen Hamlet'in Horatio'su ve dramın hikâyesini anlatacak olan Bakan Efendi'nin arzı endamı.</p>

  <p>General Powell'ın Güvenlik Konseyi'ne varışı, neredeyse ürkütücü bir oyunun açılışına benziyordu; delegeleri yanaklarından öptü ve büyük kollarıyla kucakladı. Powell'ın arkasında CIA Başkanı George Tenet duruyordu; tıknaz, agresif, fakat itaatkar, sanki dudaklarını ısırır gibiydi, elindeki bilgilerin şüpheli olanlarının uygun derinlikte bir manevi öfke ve korkunun altına gömülüp sağlam şekilde gizlendiğine kendisini ikna etmiş bir Edward G. Robinson'a<sup><a href="../Text/dipnot.xhtml#bookmark2213" id="footnote2213">[13]</a></sup> benziyordu. Tıpkı Bush'un önceki Eylül'de Genel Kurul'da arzı endam etmesi gibi, televizyon kameralarının neyi kaçırdığını görmek için Güvenlik Konseyi'nde olmanız gerekiyordu. Britanya'nın ufak tefek İçişleri Bakanı Jack Straw'un sağdaki uzak kapıdan gösterişli bir takım elbise içinde girdiği an görülmeye değerdi; çift kat yakalı ceketi Britanya'nın en ünlü eski Troçkistinin çevresini iki defa sarmış gibiydi. Yukarı çevirdiği yüzünde bir tür yarı-sevecen gülüşle bir an durdu, burnu sanki gücü koklarmış gibi havadaydı. Derken Powell'ı gördü ve gülüşü bir şemsiye gibi açılırken, giderek hızlanan küçük ayaklarıyla sahneyi kat etti ve büyük Amerikan kucaklamasına mazhar olmak üzere kendisini Powell'ın kollarına bıraktı.</p>

  <p>Geniş gülümsemelere ve sürekli el sıkışmalara baktığınızda, o bir salon dolusu adamın savaşı değil barışı kutladığını düşünebilirdiniz. Heyhat ki öyle değildi. Bu şık giyimli devlet adamları, kendilerine çok sayıda insanı öldürme imkânı verecek bir çerçeveyi inşa ediyorlardı — öleceklerden bazılarının Saddam'ın küçük canavarları olacağına kuşku yoktu, fakat büyük kısmı masum olacaktı. Powell terör konuşmasını yapmak için ayağa kalktığında yavaş bir atletiklik sergiledi, hayatından bezmiş, sabrı en sonunda taşmış bir savaşçı.</p>

  <p>Fakat bu eski bir filmdi. Tahmin etmem gerekirdi. Kaynaklar, yabancı istihbarat kaynakları, 'kaynaklarımız', saf değiştirenler, kaynaklar, kaynaklar, kaynaklar. Ah, savaş kararını çoktan almışsanız kaynaktan bol ne vardı? Powell'ın sunumu kulağa, <i>New York Times</i>'ın başsayfasında çıkan şu hükümet güdümlü raporlardan biri gibi geliyordu — ki bahsi geçen gazete ertesi gün bu sunuma da uygun övgüleri sıralamayı elbette ihmal etmeyecekti. Temcit pilavı önümüze konmuştu işte. Bu teraneleri daha önce de duymamış mıydık? İnsan bu adama güvenebilir miydi? Saddam'ı değil, General Powell'ı kastediyorum. Saddam'a güvenmediğimiz muhakkaktı, fakat Powell'ın konuşması Irak Cumhuriyet Muhafızlarının Samuel Beckettvari telefon konuşmalarının müthiş komik kayıtlarıyla (Saddam'ın BM denetçilerini yine kandırdığının tüyler ürpertici kanıtları olabilirdi bunlar) Bağdat Canavarı'nın herkesin malumu olan gaddarlığına dair eski malzemelerden müteşekkil bir karışımdı.</p>

  <p>Keşke Dışişleri Bakanlığı'nın 'Tamamdır badi', 'Olmuş bilin efendim' (bu ifade Cumhuriyet Muhafızları'ndan 'Yüzbaşı İbrahim'e aitti) gibi konuşmalara yaptığı Arapça tercümeleri duyabilseydik. Irak'ın mobil biyo-laboratuvarlarının minicik resimlerinde kamyonlar ve vagonlar öyle mükemmel durumdaydı ki, Pentagon'un Saddam'ın, bırakın ordusunu, demiryolu sisteminin harap haliyle ilgili en ufak bir fikri olmadığı anlaşılıyordu. Halepçe'ye, insan hakları ihlallerine ve Saddam'ın itibarı dibe vurmuş NSCOM ekibi tarafından kayda geçirilen bütün o kuşku götürmez günahlarına geri döndüğümüzde tekrar temcit pilavını kaşıklamaya başladık. Jack Straw bütün bunların savaş için 'en güçlü ve amirane gerekçe' olduğunu düşünmüş olabilir (sonrasında bu beş para etmez fikrini dile getirecekti), fakat telefonda konuşan Iraklı subayları dinlemeye mecbur bırakıldığımızda ('Evet,' 'Evet', 'Evet?', 'Evet...') Colin Powell'ın bunun dış dünya üzerinde yapacağı tesiri gerçekten düşünüp düşünmediğini sormamak imkânsızdı. General Powell'ın arkasındaki dev video ekranının üzerinde zaman zaman 'Irak: Başarısız Silahsızlanma — İnkar ve Kandırma' kelimeleri beliriyordu. Bazılarımız bunun CNN logosu olup olmadığını merak ediyordu. Fakat hayır, bu CNN'in kardeş kanalının, yani ABD Dışişleri Bakanlığı'nın işiydi.</p>

  <p>Rutin iyi polis-kötü polis oyununda Colin Powell sözümona iyi, Bush-Rumsfeld ise kötü olduğundan, insan Powell'a inanmak istiyordu. Iraklı subayın astına telefon kaydında verdiği emre ("Telsizden ne zaman emir verilirse 'sinir gazlarını' ortadan kaldır") bakıldığında, Amerikalılar gerçekten de Irak aldatmacasında vahim bir yeni bulgu yakalamış gibi görünüyordu. Fakat zehirli kimyasallar püskürtebilen pilotsuz bir Irak uçağının dramatik resminin bir Pentagon ressamının hayal ürünü çalışması olduğu ortaya çıktı. Ve Dışişleri Bakanı Powell, Saddam ile El-Kaide arasında 'on yıllara' uzanan bağlantıdan dem vurmaya başladığında, işler 'General' için kötü gitti. El-Kaide 2000'de ortaya çıkmıştı, zira Bin Ladin ('on yıllar' önce) Ruslara karşı CIA için çalışıyordu ve CIA'nın şimdiki başkanı, mahkeme duvarından farksız suratıyla Powell'ın arkasında oturuyordu. En az bir 'on yıl' boyu Saddam'la yaptığı kontratların keyfini süren bizzat ABD'deydi.</p>

  <p>Powell'ın Başkan'ının Ulusa Sesleniş yalanından (BM denetçilerinin konuştuğu 'bilimciler' gizli Irak istihbarat ajanlarıydı) yola çıkarak ürettiği yeni versiyon son derece sönüktü. Yeni versiyona göre, BM denetim turları sırasında Iraklı bilimcilerle konuşmuştu, fakat Iraklılar BM'nin konuşmak istediği asıl nükleer ve biyoloji yetkililerini saklıyordu. General Powell Amerika'nın elindeki bilgileri BM denetçileriyle paylaştığını söylüyordu, fakat geliştirildiği iddia edilen yeni silahlarla (sözgelimi, Taci kimyasal silah fabrikasındaki arıtma kamyonu ya da İbni Heysem balistik füze fabrikasının 25 Kasım'da temizlenmesi) ilgili çoğunu şimdi dile getirmek zorunda kaldığı bilgilerin o dönemde BM'ye verilmediği açıkça ortadaydı. Bu istihbarat bilgileri denetçilere niye aylar önce verilmemişti? General Powell'ın gözünden sakındığı 1441 sayılı BM kararı, bu tür istihbarat bilgilerinin hepsinin Hans Blix'e ve yardımcılarına derhal verilmesi gerektiğini söylemiyor muydu? Acaba yeterince 'pro-aktif' davranmayan Amerikalılar olabilir miydi? Yoksa BM denetçilerinin bu özel izleri takip etmeleri halinde, sahte olduklarının ortaya çıkacağını (daha sonraları gerçekten de sahte çıkacaklardı) biliyorlar mıydı?</p>

  <p>En vahimi, General Powell'ın şarbon ve Washington ile New York'taki 2001 şarbon saldırıları meselesine girdiği andı; hayali tozların bulunduğu bir çay kaşığını acınası bir edayla tutuyor ve (tam olarak öyle demese de) ikiyüzlü bir şekilde, Saddam Hüseyin ile şarbon dehşeti arasında bir bağlantı olduğunu öne sürüyordu. Fakat Dışişleri Bakanı Irak'ın, Bağdat'ta bir bürosu olan Filistinli Hamas Örgütü'ne desteğini Saddam'ın 'terör'e desteğine kanıt olarak sunduğunda (elbette Amerika'nın İsrail'e ve Filistin topraklarındaki işgaline verdiği desteğe dair tek kelime etmemişti), tiyatro tepeden tırnağa çökmeye başladı. Beyrut, Şam ve İran'da da Hamas büroları vardı. 82. Hava İndirme Birliği'nin Lübnan, Suriye ve İran'ı da yerle bir etmesi gerekir miydi?</p>

  <p>Bu konferans salonunda kaç yalan söylenmişti? Britanyalılar Süveyş işgali veya (aynı yıl) Ruslar Macar ayaklanmasının bastırılması konusunda kaç bahane sıralamışlardı? Kırk yıl önce aynı salonda General Powell'ın selefi Adlai Stevenson'un Küba'ya Sovyet füzeleri taşıyan gemilerin fotoğraflarını göstermesini elbette unutmak mümkün değildi. Heyhat ki Powell'ın fotoğrafları o kadar inandırıcı değildi. Ve Colin Powell Adlai Stevenson da değildi.</p>

  <blockquote class=""/>

  <p>Powell'ın konuşması başsayfalara çıkarılmaya değer bulundu, fakat Amerikan medyası aynı dikkati Bush'u savaşa götüren adamlara göstermeyi asla tercih etmemişti. Büyük çoğunluğu eski veya hâlâ faal İsrail yanlısı lobicilerdi bu adamların. Yıllar boyu en güçlü Arap ülkesini yok etmeyi savunmuşlardı. Bush'un en etkili danışmanlarından Richard Perle, Douglas Feith, Paul Wolfowitz, John Bolton ve Donald Rumsfeld'in hepsi, George W. Bush ABD başkanı seçilmeden çok önce Irak'ın çökertilmesi için kampanya yürütüyordu. Ve bunu Amerikalıların veya Britanyalıların yararına yapmıyorlardı. 1996 tarihli 'Açık Bir Kopuş: Küresel Egemenlik İçin Yeni Bir Strateji' adlı rapor, Irakla savaş çağrısı yapmıştı. Rapor ABD için değil, koltuğa oturmaya hazırlanan İsrail Başbakanı ve Likud lideri Binyamin Netanyahu için yazılmış ve Richard Perle'nin başkanlığını yaptığı bir grup tarafından hazırlanmıştı. Irak'ın çökertilmesi elbette (sürekli Saddam'ın nükleer silahı olduğunu iddia eden) İsrail'in nükleer silah tekelini koruyacak ve Filistinlileri mağlup edip Şaron'un onlar için hazırladığı sömürgeci yerleşimler planını hayata geçirmesine imkân verecekti. Bush ve Blair yaklaşan savaşın bu veçhesinden konuşmaya cesaret edemiyordu (İsrail uğruna bir savaş için, Amerikalılar ve Britanyalılar askerlik şubelerinin önünde kuyruk olmazdı), fakat Yahudi-Amerikalı liderler Irak'la bir savaşın avantajlarından heyecanla söz ediyorlardı. Gerçekten de bu çılgınlığa büyük bir cesaretle karşı çıkan Yahudi-Amerikan grupları, İsrail yanlısı örgütlerin Irak'ı nasıl sadece yeni bir petrol kaynağı değil, su kaynağı olarak da gördüğüne ilk işaret edenlerdi; Dicle Nehri niye kanallarla susuzluktan kavrulan Doğu Akdeniz'e bağlanmasındı ki? Haliyle bu konudaki herhangi bir tartışma sansürlenmeliydi; tıpkı Johns Hopkins Üniversitesi'nden Profesör Eliot Cohen'in, Powell'ın BM konuşmasından bir gün sonra <i>Wall Street Journal</i>'da yapmaya çalıştığı gibi. Cohen Avrupalı ülkelerin savaşa itirazlarının, 'Batı'da uzun zaman önce yok olduğu düşünülen türde bir anti-Semitizmden kaynaklanabileceğini' öne sürüyordu; Cohen'e göre, 'Yahudilere kötü niyet atfeden bir nefretti bu' (yani yine aynı terane). Bu saçmalığa Uri Avnery gibi birçok İsrailli entelektüel karşı çıkarak, Irak'la bir savaşın İsrail'i daha da fazla Arap düşmanla baş başa bırakacağını savundu.</p>

  <p>Rumsfeld'in 'yaşlı Avrupa'ya dair aşağılayıcı sözlerinin arkasında da 'anti-Semitizm' ithamı vardı. 'Eski' Nazizm Almanya'sından ve 'eski' işbirlikçilik Fransa'sından dem vuruyordu. Fakat bu savaşa karşı çıkan Fransa ve Almanya 'yeni' Avrupa'ydı; masumların bir kez daha katledilmesini reddeden kıtanın parçasıydı. Rumsfeld ve Bush ise, özgürlüğün, F. D. Roosevelt'in 'yeni' Amerika'sını değil, 'eski' Amerika'yı temsil ediyordu. Rumsfeld ve Bush, kıtanın yerlilerini öldüren ve emperyal maceralara girişen eski Amerika'yı simgeliyordu. İlk önce Birleşmiş Milletler'i kaale almamakla tehdit eden, ardından aynısını NATO'ya yapan (ve sömürgeciliğin yeni bir şekliyle bağlantılı) bir Amerika için savaşması istenen 'eski' Amerika'ydı. Bu BM için son şans değildi, keza NATO için de. Fakat düşmanları tarafından olduğu kadar dostları tarafından da ciddiye alınması bakımından Amerika'nın son şansı olabilirdi pekâlâ.</p>

  <p>İsrail ve ABD'nin bölgedeki hevesleri şimdi birbirine dolaşmış, neredeyse aynılaşmıştı. Petrol ve bölgesel hakimiyeti hedefleyen bu savaşa, bize bunun 'terör'e karşı ebedi bir savaş olduğunu ikiyüzlüce söyleyen bir başkan önderlik ediyordu. Britanyalılar ve Avrupalıların büyük kısmı ona inanmıyordu. Bu, Britanyalıların Amerika için savaşmayacağı anlamına gelmiyordu. Sadece Bush veya şürekası için savaşmak istemiyorlardı. Ve o şürekaya başbakan da dahilse, Blair için de savaşmak istemiyorlardı. Hele hele Bir Teksas valisiyle, Vietnam savaşında askerlikten kaçmış olan ve şimdi petrolcü ahbaplarıyla birlikte Amerika'nın yoksullarını 11 Eylül saldırılarıyla hiçbir alakası olmayan Müslüman bir ülkeyi yerle bir etmeye gönderen bir idam düşkünüyle sonu gelmez savaşlara girmeyi hiç istemiyorlardı. Savaşa karşı çıkanlar korkak falan değildi. Britanyalılar tam tersine savaşı sever; Araplarla (Iraklılar da dahil), Afganlarla, Müslümanlarla, Nazilerle, İtalyan Faşistleriyle ve Japon emperyalistlerle nesiller boyunca kapışıp durmuşlardır. Fakat Britanyalılardan savaşa gitmeleri istendiğinde, vatanseverlik yeterli değildir. Dehşet verici hikâyelerle yüzleşen Britanyalılar ve birçok Amerikalı, Blair ve Bush'tan çok daha cesurdur. Thomas More'un <i>A Man for All Seasons</i>'ta (Her Devrin Adamı) Cromwell'e söylediği gibi, çocukları korkutmak için anlatılan masalları sevmezler. Belki de 8. Henry'nin o oyundaki narası, Britanyalıların Blair ve Bush'a bakışını daha iyi anlatır: "Beni keriz mi sanıyorlar?" Britanyalılar, diğer Avrupalılar gibi, eğitimli bir halktır. İronik olan şu ki, bu savaşa karşı çıkışları nihayetinde onları daha az değil, daha çok Avrupalı hissettirmiştir muhtemelen.</p>

  <p>Filistin bu karşı çıkışta çok önemli bir unsurdu. Britanyalılar Araplara özel bir sevgi beslemez, fakat adaletsizliğin kokusunu fazlasıyla hızlı alırlar ve şu an ABD'nin Ortadoğu politikasını fiilen yürüten bir ülke tarafından Filistinlileri ezmek için kullanılan sömürgeci savaşa öfke duyuyorlardı. Bize Irak işgalimizin İsrail-Filistin ihtilafıyla hiçbir alakası olmadığı söyleniyordu — Bush, kanayan, korkutucu bir yaraya dönmüş bu ihtilafa 2002'deki Ulusa Sesleniş konuşmasında sadece on sekiz kelime ayırmıştı. Blair bile bu meseleyi öyle kolayca görmezden gelemiyordu, Filistin reformu için düzenlediği 'konferans'ın sebebi de buydu. Filistinliler konferansa video-link ile katılmak zorunda kalmıştı, zira İsrail Başbakanı Ariel Şaron onların Londra'ya gitmesine izin vermemişti.</p>

  <p>Şimdi Ortadoğu'nun dört bir köşesinde binlerce gazeteci, en son medya savaşı için toplanıyordu. Artık 'haber havuzları' olmayacaktı; bundan böyle ordu ile seyahat eden gazeteciler 'iliştirilecekti'. Bu lakayt kelimeyi kendi lügatlarına seve seve kabul etmeleri basının ve televizyonun suç ortaklığının göstergesiydi. Fox, CNN ve büyük Amerikan kanalları şimdi tek bir ağızdan konuşuyordu. 'Terörle Savaş'ın İkinci Bölümü, altın renkli logolar ve tema müzikleri eşliğinde başlamak üzereydi. Amerikan gazeteciliği yıllar içinde kendi özel kontrollerini geliştirmişti; 'tartışmalı' kelimelerin kullanılması (kaçınılması gereken en önemli kelimelerden biri 'işgal etmek'ti, tabii Saddam'ın 1991'deki Kuveyt işgali için kullanılmadığı sürece) yasaktı ve yerlerine bir dizi 'güvenli' tanım geçirilmişti. Hattâ Irak savaşında kullanılması mecburi hale gelecek olan ifadeler ve kelimelerden bir liste bile çıkarmıştım: Amerikan işgali yerine 'kurtarma', Amerikan işgaline direnen Iraklılar için 'terörist', direnişçiler için 'sağ kalan son unsurlar', Saddam'ın toplu mezarlarında hazır bulunan muhabirler için 'gerçekler şimdi nihayet anlatılabilecek'. Bunların hepsi kullanıldı. 'Tali hasar' daha da ileri kullanım için tekrar ısıtıldı. Bağdat'ta üslenen televizyon gazetecilerine haberlerinin üzerinde bir işaret olacağı söyleniyordu: yani sonradan haberleri 'Irak uzmanları yetkililer tarafından gözden geçirilecekti'. Birçok durumda bu doğru olmasa da, 'gözden geçirme' demek 'sansürlemek' demekti. İlerleyen haftalarda Bağdat'ta radyo ve televizyon üzerinden ne zaman röportaj versem, konuşmalarımı kimsenin dinlemediğini söyleyip sürekli itiraz edecektim — ve bunu yaptıysalar bile, sevseler de sevmeseler de gerçeği söyleyecektim. Fakat televizyon ve radyo istasyonları kuralları seviyor. Bu şekilde daha güvende hissediyorlar.<sup><a href="../Text/dipnot.xhtml#bookmark2214" id="footnote2214">[14]</a></sup></p>

  <p>15 Mart'ta Saddam'ın Irak'ına son ticari uçuşu yakaladım (bagajlarının üzerine 'Saddam Uluslararası Havaalanı' etiketi vurulan en son uçak). Birkaç gazeteci, bir miktar Doğu Avrupalı işçi ve yaklaşan korkunç haftaları, Amman'ın üçüncü sınıf otellerinde kendilerini sürgün etmek yerine aileleriyle geçirmeyi (ve belki de onlarla birlikte ölmeyi) tercih eden çok sayıda Iraklıyı taşıyan bir Ürdün Kraliyet Havayolları uçağı. 100 binden fazla Amerikalı ve Britanyalı asker tarafından işgal edilmek üzere olan bir ülkeye gidiyorduk, fakat mürettebat işini sanki ortada kriz ve savaş yokmuş gibi sürdürüyordu. Uçuş mönüsündeki bildik kekleri ve sandviçleri yedik, inişten önce koltuklarımızı dik konuma getirmemiz, uçak tamamen durana kadar emniyet kemerlerini takılı tutmamız söylendi. Güvenliğimiz mürettebatın birinci önceliğiydi.</p>

  <p>Bağdat için 1001. geceydi, fantezinin en son saatleri. BM denetçileri 17 Mart'ın erken saatlerinde kentten ayrılmaya hazırlanırken, Saddam Hüseyin halifeler şehrinin Amerikan işgaline karşı savunulmasına önderlik etme görevini, yozlaşmış oğlu Kusay'a verdi. Ancak Silahlı Kuvvetler Kulübü'nde savunucuları futbol oynarken buldum. Irak televizyonu Bağdat halkını yaklaşan bombardımana Gladyatör filminden müziklerle hazırlıyordu. BM son dakikaya kadar (bavullarını toplamalarından sadece birkaç saat önce) kısa süre sonra işgal edilecek olan ülkeyi silahsızlandırma işini titizlikle sürdürmüş, iki El-Sumud füzesinin daha imhasına nezaret etmişti. Amerikalıların yapılması için kıyameti kopardığı, ama artık ilgisini tamamen kaybettiği bir silahsızlandırma faaliyetiydi bu. Denetçiler gittiğine göre, Anglo-Amerikan hava kuvvetlerini Irak kentlerinin bombardımanını başlatmaktan alıkoyacak hiçbir şey kalmamıştı.</p>

  <p>Saddam'ın barışın o son saatlerinde bize söylediği gibi, Bağdat Stalingrad mı olacaktı? Ben öyle düşünmüyordum. Yollar açıktı, kontrol noktalarının çoğunda kimse yoktu, kentteki askerler BM merkezinin dışında sigaraları uç uca ekliyordu. Dicle kıyılarından (Stalingrad'ın Volga'sının çamurlu, sıcak-lağımlı-coşkun akan versiyonu), akşam balıkçılarının Bağdatlıların güneş battıktan sonra yediği <i>masguf</i><sup><a href="../Text/dipnot.xhtml#bookmark2215" id="footnote2215">[15]</a></sup> için oltalarını sallandırmasını izliyordum. Güvenlik Konseyi Tasarısı çekildi mi? Blair Kabine'yi acil toplantıya mı çağırıyor? Bush Amerikan halkına mı seslenecek? Göründüğü kadarıyla Bağdat, adeta bir uyurgezer misali, tarihin içinde en az Amerika ve Britanya kadar şuursuzca yol alıyordu.</p>

  <p>O akşam Sadun Caddesi'ndeki Sinbad Sineması'nın dışında, posterinde kadın kahramanının geniş kalçalarını sergileyen Nuh nebiden kalma o döküntü Mısır filmini (Özel Hayatlar) seyretmek için sıraya girmiş bekleyen Iraklılar başka nasıl izah edilebilirdi? Evet, yerel Baas gazeteleri dünyanın dört bir köşesindeki barış yürüyüşleri ve protestolarına dair haberlerle keyfimizi yerine getiriyordu — sanki Bush, Ürdünlüler Amman'da Amerikan bayraklarını yaktığı için 140 bin adamını geri çağıracakmış gibi.</p>

  <p>Kayıtsızlık inanılır gibi değildi, sanki Bağdat'ta farklı türde bir hava soluyorduk, kısa süre sonra ayağımızın altındaki toprağı titretecek olan B-52'lerden, Stealh'lerden, cruise füzelerinden ve Bütün Bombaların Anası'ndan<sup><a href="../Text/dipnot.xhtml#bookmark2216" id="footnote2216">[16]</a></sup> tamamen arınmış bir gezegenin havası. Arap dünyasının tarihinin ve kültürünün merkezi, eşi benzeri daha önce hiç görülmemiş Batı yapımı bir depreme maruz kalmak üzereydi. Birinci Dünya Savaşı ve Osmanlı İmparatorluğu'nun çöküşünün sonrası bile birkaç saat içinde olup biteceklerin yanında sönük kalacaktı. Öte yandan Dicle'nin kıyısında, çuval bezi ve tül ile örtülmüş devasa bir heykel, muazzam boyutlarda bir anıt, açılışını bekliyordu: Saddam Hüseyin'in bir başka bronz kopyasıydı bu.</p>

  <p>Eski sarı taksileri, gıcır gıcır kırmızı iki katlı otobüsleri ve kamyonlarıyla Bağdat trafiğinin tozu dumanı içinde, yaklaşan fırtınanın işaretlerini arıyordum. Pek az işaret vardı. Benzin istasyonlarının önünde, depolarını son kez doldurmak için sıraya girmiş arabalar, bir müddet kepenk indiren sıra sıra antikacılar, tıpkı Sırpların 1999'da NATO'nun Belgrad'a musallat olmasından önce yaptığı gibi, bir bakanlıktan bilgisayarları çıkaran bir grup işçi. Iraklılar neyin gelmekte olduğunu bilmiyorlar mıydı? Saddam biliyor muydu?</p>

  <p>Daha geçenlerde eski bir Küba büyükelçisinin anlattığı çarpıcı hikâyeyi hatırlamamak mümkün değildi. 1990'da Castro'nun Saddam'ı, Kuveyt'ten çekilmediği takdirde ezici bir Amerikan ateş gücünün kendisine karşı seferber edileceğine ikna etmek için Irak'a gönderdiği heyetteydi. Saddam heyeti dinlemiş, ardından, "Buna benzer yığınla rapor alıyorum. BM'deki büyükelçimiz bu tür raporlar gönderiyor ve çoğunlukla hepsi şurayı boyluyor," diyerek yerdeki mermer çöp kovasını göstermişti.</p>

  <p>Mermer kova hâlâ benzer raporlarla dolu muydu? 16 Mart'ta Irak devlet televizyonu bize tekrar şunu bildiriyordu: Saddam Irak'ın geçmişte kitle imha silahlarına sahip olduğunu, fakat bu silahların artık olmadığını bir kez daha kendi ağzıyla söylemişti. Bugün Saddam'ın doğruyu söylemiş olduğunu biliyoruz. Saddam'a göre dünyayı asıl tehdit eden Amerika'nın kendi kitle imha silahları ve İsrail'e verdiği destekti. Bütün gün Saddam Uluslararası Havaalanı'nın pistinde kavrulan BM'ye ait bir C-130 uçağı (Kıbrıs'ta iki BM nakliye uçağı daha vardı), Bush ve Blair hava saldırısını başlatmadan önce 140 denetçiyi Irak'tan çıkarmaya hazırdı. Aşikar olanı kimse sorgulamıyordu: Denetçiler niye zahmet edip de gelmişti? Adalet Bakanı'nın Londra'da 6 Mart'ta iddia ettiği gibi, daha önceki kararların sağladığı meşruiyet sebebiyle Britanyalıların savaş açmak için BM Güvenlik Konseyi'nin 1441 sayılı kararına ihtiyacı yoksa, niye bunun için oy vermişlerdi ki? Çünkü Saddam'ın denetçilerin geri dönüşünü kabul etmeyeceğini umuyorlardı. Ya da, Saddam'ın en son konuşmasında gayet açık ifade ettiği gibi, 'denetçiler hiçbir şey bulmaya geliyorlardı'.</p>

  <p>Bir grup yabancı 'barış aktivisti', Bağdat'ın en büyük köprüsünün korkulukları boyunca el ele vermişti; yaşlı adamlar, genç Amerikalı Müslümanlar ve dini giysisi içinde bir Budist, geçen arabalara gülümsüyor, ama Iraklı şoförlerin ekserisi onları görmezden geliyordu. Sanki Iraklıları değil de yabancıları etkileyecek bir savaş vardı ufukta, sanki acılarla geçen yıllar onları üzerlerine gelen korkunç gerçekliğe karşı kayıtsızlaştırmıştı. Bu Amerikalılar için neye delalet ediyordu? Ya da Iraklılar için?</p>

  <p>O son barış akşamında, Saddam'ın 1980-88 İran-Irak savaşında ölenler için yaptırdığı yumurta şeklindeki büyük anıta gittim; kavisli mermer yüzeylerine ölen her Iraklının isimleri kazınmıştı. Kaidesinin çevresinde bir Arap şiirinin şu dizesi yazılıydı: "Umut hayattan gelir ve kalbe ateş düşürür." Fakat anıtın yanındaki çimenlerde oturan çiftler, sevdiklerini yad etmek için gelmemişlerdi. Flört eden öğrencilerdi bunlar. Omzumun üzerinden ne yaptığıma bakan 'rehberimi' akılda tutarak sorduğum sorulara karşı tek siyasi yorumları "birçok savaş yaşadık, savaşa alıştık" olan öğrenciler.</p>

  <p>Velhasıl hayra alamet olmayan düşüncelere dalıp gittim. Bağdat, savunucularının Saddam'ın memleketini korumak üzere kuzeye gittiği bir açık şehir olabilir miydi? Başkent halkı, Amerikan işgalinin neşesini ve ihanetlerini kendi başına keşfetmek üzere terk edilmiş olabilir miydi? Birkaç saat ve gün içinde, Amerikalılarla Britanyalıların sözümona ahlaki savaşlarında kaç sivili öldürmeyi becerdiklerine bağlı olarak, bu sorular cevabını bulacaktı. Iraklılar ölüleri için yeni bir anıt inşa edecek miydi? O akşam <i>Independent</i>'a yazdığım haberde bu soruyu sordum. Yoksa o anıtı kendi ölülerimiz için biz mi inşa edecektik?</p>
</body>
</html>