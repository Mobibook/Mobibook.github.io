<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/main.css" rel="stylesheet" type="text/css"/>
</head>

<body>
  <h3>ON DÖRT<br/>
  <br/>
  'Bir Şeytanı Öldürmek İçin Her Şey...'</h3>

  <blockquote class="ilk">
    <p>Gecenin içinde duvarlar arasından sıvışıp eve giden bu hırsız, işte odur. Yaptığı kötü işten söz etmemesi için çocuklarını tembihleyen bu baba, işte odur.</p>

    <p>Mahkeme salonlarında, kararı bekleyerek oyalanan bu kötü vatandaş, işte odur. Bir mahalle baskınında yakalanıp tüfek dipçiğiyle kamyonun kasasına itilen bu şahıs, işte odur. Sabahları, büroya varıp varmayacağından emin olmaksızın evinden çıkan, işte odur. Ve akşam eve dönüp dönemeyeceğinden emin olmadan işten çıkan, odur.</p>

    <p>... Boğazı kesilerek ölmemek için dilek tutan bu adam, işte odur. Kopmuş kafasını tekrar yerine diktikleri bu ceset, işte odur. Elinden yavan kelimeler yazmaktan başka iş gelmeyen, odur... O bütün bunların hepsidir ve sadece bir gazetecidir.</p>

    <p class="r mt1"><span style="font-variant:small-caps;">Said Mekbel</span>, <i>The Rusty Nail</i> (Paslı Çivi), 1994</p>
  </blockquote>

  <p>Roger Tartouche çelik Fransız ordusu miğferinin altından ziyaretçileri süzüyor, başı hafifçe sola dönük, muharebe üniforması boynuna kadar ilikli. "Fransa için öldü, 4 Aralık 1960" yazılı mezarının üzerinde. Mermer mezartaşına basılmış resimde kendine oldukça güvenli genç bir adam görülüyor; öldüğü an, Charles de Gaulle'ün sadece beş gün sonra Cezayir'e gelip, <i>Algerie française</i>'in (Fransız Cezayir'inin) geleceğini sağlama alacağının farkında olduğuna kuşku yok. 'Ben bugünüm, sizse gelecek' sözleri kazılı, St. Eugene Mezarlığı'nın demir kapılarının üzerinde. Mezarlık duvarının dışındaki Cezayirliler bu anıtı tam bir gurur ve trajedi eşliğinde ziyaret ederler. Diğer Araplar da belki — ve İsrailli Yahudiler.</p>

  <p>Hepsi burada, Sipahiler ve Süvariler, <i>la grande armeé</i>'nin (büyük ordu) unutulmuş süvarileri, Cezayir'in sonsuza dek Fransa'nın olduğuna inanan öğretmenler ve mühendisler, Metz, Lille ve Rouen'den etine dolgun eşleriyle birlikte yatan profesörler ve memurlar, portreleri (bazılarında gülüyorlar, bazılarında da ölümlülüğü düşünüyorlar) kelimenin tam anlamıyla dokunaklı; en güzel günlerinde ölen muktedirler. Yarbay Alexandre Edouard Constant Fourchauld (19 Ağustos 1817, Orleans doğumlu), Fransız hâkimiyetine karşı çıkmaya cüret eden Müslümanlara boyun eğdirmesini anan ağır bir mermer levhanın altında yatıyor; vandallar daimi istirahatgahına dokunmamış henüz, kimbilir kısa süre sonra mezarı dağıtmak için iyi bir neden bulabilirler. Bronz büstü, korkutucu derecede çıkık elmacık kemikleriyle pos bıyıklı bir adamı tasvir ediyor, askeri bir kep başının yan tarafına zarifçe kaymış, altında katıldığı harekatların bir listesi duruyor: "Büyük Kabil 1854, Cudcura 1857, Fas 1859, Alma Paestro 1871, El-Amra 1876..." Sivastopol ve Fransa-Rusya savaşının kahramanı, kendi ülkesinde, Fransa'da, Cezayir adı verilen bir kentte ölmüş.</p>

  <p>Fourchauld'un aynı kentten gelme arkadaşları bir başka Fransız toprağına gidip orada can vermiş. Rene ve Edgar Guidicelli'nin ikisi de Batı Cephesi'nde öldürülmüş; Rene 25 Eylül'de Mame'deki Alman mevzilerine hücum ederken, Edgar ise neredeyse tam üç yıl sonra aynı savaş alanında top ateşiyle. Her iki adam da fotoğraflarından utangaçça bakıyor, her ikisi de üniformalı, "anne ve babalan tarafından sonsuza dek hatırlanacaklar" yazıyor mezartaşlarında. Fransız büyükelçiliği St. Eugede'deki bir <i>gardien</i>'e (bahçe) para ödüyor, tıpkı yan taraftaki Hıristiyan olmayanların mezarlığı için ödediği gibi; Müslümanların değil, Yahudi inancına bağlı binlerce Fransız vatandaşının mezarları için; onlar da Cezayir'in Fransa'ya ait olduğuna inanıyordu. (Hem Fransızca hem İbranice) yazılmış mezar yazıtları hâlâ zarar görmemiş ve bu Arap, Müslüman başkentinde korunmuş.</p>

  <p>Bu küçücük toprak parçasında kaç felaket yatıyor? William Levi '16 Haziran 1940'ta, Arpajon'da (Seine-et-Oise), 30 yaşında', muhtemelen Hitler'in enkaza dönmüş Fransız ordusuna yönelik son taaruzunda ölmüş. Fotoğrafından görüldüğü kadarıyla muzip gözleri var, ileri yaşlarına dek yaşayacağını düşünen bir adamın kendine güvenen ifadesi. 'Cezayir'deki İsrail cemaatinin savaş alanında ölen çocuklarına adadığı' küçük bir sinagogda, Fransız üniforması içindeki onlarca çok genç adamın fotoğrafı asılı; büyük bölümü ülkelerinin Yahudi kardeşlerine nasıl aşağılayıcı şekilde muamele ettiğini bilmeden öldü.</p>

  <p>Dar bir yolun aşağısında ziyaretçinin daha da yakınına geliyor tarih. "Burada terörizm kurbanı Jules Roger Levy yatıyor, 3 Haziran 1957'de, 34 yaşında öldü"... "Burada terörizm kurbanı Albert Sarfati yatıyor, 20 Şubat 1962'de 42 yaşında öldü..." Hepsi arasında en dokunaklısı şu: "Burada, nişanlısı Paul Perez'in yanında, 9 Haziran 1957'de 24 yaşında bıçaklanarak öldürülen (<i>assassine par arme blanche</i>) Josette Smaja yatıyor." <i>La France d'Outre-Mer</i>'in (denizaşırı Fransa'nın) vatandaşları, kendilerine <i>pieds noirs</i> (kara ayaklar)<sup><a href="../Text/dipnot.xhtml#bookmark141" id="footnote141">[1]</a></sup> diyordu. 1992'de soğuk, fırtınalı bir Haziran. Bu mezarlar, şu an otoriteleri ve ordu subayları İslam Cumhuriyeti'ne, en az Fransızların özgür Cezayir'e karşı çıktığı kadar inatla karşı çıkan Cezayir için korkunç bir uyarı niteliğinde.</p>

  <p>Ondokuzuncu yüzyıla ait sıkıcı Eglise de Notre Dame de la Mer, mezarlıkların yukarısındaki bir tepenin üzerinde yükseliyor, bronz İsa heykeli (<i>Christus Resurgens</i>), 1991 Noel'inden önce parçalanıp ezilmiş. Sunağın üzerindeki mozaikte, manidar, yarı-sömürgeci bir dua yazılı: "Afrika Leydimiz, bizim ve Müslümanlar için dua et." Montpellierli bir Fransız rahip, Cezayir'i hiç terk etmeyen üç yüzden fazla eski Katolik <i>pieds noirs</i>'a hizmet veriyor. Onlardan on beşi, Cezayir'in Bab El-Oued bölgesindeki küçük Ste Therese Şapeli'nde her Cumartesi bir araya geliyor, yarenlik edip birbirlerini asla gitmeyecekleri konusunda temin ediyor.</p>

  <p>Saumur'dan altmış dokuz yaşındaki bir kadın ("burada yaşadığım için adımı bilmemeniz lazım") tarihe kader penceresinden bakıyor. Ufak tefek, yuvarlak yüzlü ve kabarık, kıvır kıvır ak saçları var. "De Gaulle kötü bir adam değildi," diyor. "En başta bizi 'anladığını' söyledi ve sanırım Cezayir'in Fransız kalacağını kastediyordu. Fakat bölgeyi dolaşıp durumu kendi gözleriyle görünce, Fransa'nın burada kalamayacağını idrak etti. Bize ihanet etmedi. Sadece fikrini değiştirdi. Kocamla birlikte burada kaldık, çünkü burası bizim evimizdi. Bağımsızlıktan üç yıl sonra öldü, fakat Cezayirliler hâlâ benim evimde, onun benim çok sevdiğim rıhtımında, denizinde ve tepelerindeydi. Kızım Josette bir Cezayirli ile evlenip İslam dinine geçti. Şimdi bir Müslüman ismi var, Zaiye. Evet, şu ihtiyar yaşımda mutluyum. Birçok arkadaşım var, İslami Kurtuluş Cephesi'nde bile arkadaşlarım var." Sımsıcak gülüyor, Cezayirlilerin yüzünde yakaladığım endişe veya korkunun izi yok yüzünde. Derken son derece nazikçe şunu söylüyor: "Her insan kendi kaderini yaşar." Korkunç bir trajedinin ucunda yaşayan bir kadın bu. Boğaz kesmelerden ve terörden müteşekkil bir orji, 150 bin hayatı yok edecek bir iç savaş onu ve Cezayir'deki her yabancıyı bekliyor; ardından bu kervana her gazeteci, her devlet yetkilisi, her İslamcı, her polis, her esnaf, her koca, her eş ve çocuk da katılacak.</p>

  <p>Saumurlu bayan Fransa'nın kâbusa dönen sömürgeci düşünün son yıllarını görmüş geçirmiş, o düş her ne kadar bir asır önce bitmiş olsa bile. Şimdi bile Paris'in sahaflarında yaşıyor. Buralarda, uzun giysileri içindeki Fransız kızlarının ve hasır şapkalı genç Fransız erkeklerinin gezindiği sokaklardaki kayın ağaçlarının arkasında uzanan Fransız bungalovlarının görüldüğü ondokuzuncu yüzyıla ait Cezayir kartpostallarını satın alabilirsiniz. Renkli bir kartta, Fransız vatandaşlarının Victor Hugo Bulvarı'nda dolaştığı Suk-Ahras kasabasındaki bir <i>épicerie</i> (bakkal) göze çarpıyor. Küçük kasabalarda kaba saba ve ezici Fransız kiliseleri var; şatafatlı Fransız istasyonlarında kare taş fıskiyeler ve güzel Fransız trenleri ışık saçıyor. Kartpostalların birçoğunda Cezayir'in küçük Fransız kasabaları boş görünüyor, şapelleri ve devlet daireleri, aktörlerin az sonra gelip dolduracağı bir sahne dekorunun parçası gibi. Cezayirliler fotoğraflarda arzı endam ettiğinde, genellikle objektifin yanında dikiliyor veya oturuyorlar, uzun sakallı veya başörtülü, sahnenin romantik bir bölümü, palmiye ağaçları ve çoğunlukla uzakta zor seçilen camiler gibi. 1910'da Oran'da çekilmiş muhteşem bir fotoğrafta, 'Grand Cafe Continental'in terasında oturan ve dikilen yüzden fazla Fransız erkek, kadın ve çocuk göze çarpıyor; sadece tek bir siluet (anlaşıldığı kadarıyla, fotoğrafın en sol ucunda çay servisi yapan bir çocuk) Cezayirli olabilir. O yıl Cezayir'de 400 bin Fransız, 200 bin diğer yabancılar (büyük bölümü İspanyol, Maltalı ve İtalyan) ve 4,5 milyon Cezayirli Müslüman yaşıyordu. Her kartpostalın üzerinde Marianne'in, yani Fransız ulusunun yol gösterici kadim anasının tasvir edildiği beş santimlik bir Fransa pulu var.</p>

  <p>Bugün Paris'te, <i>pieds noirs</i> ve aileleri için yayımlanan, sayfaları dünyanın en büyük onuncu ülkesinde (ki onun Fransa'nın parçası olduğuna inanıyorlardı) Fransızların inşa ettiği zarif, düzenli kentlerin fotoğraflarıyla dolu, parlak bir aylık dergi satın alabilirsiniz (darbe komplocusu Fransız general Edmond Jouhaud ve <i>Algerie française</i>'in belagatli taraftarı Jacques Soustelle'in desteğiyle kurulmuştur). Dergi 'dünün ve bugünün <i>pieds noirs</i>'larına ve 'Harkiler ve onların dostlarına' adanmıştır.<sup><a href="../Text/dipnot.xhtml#bookmark142" id="footnote142">[2]</a></sup> Derginin melankolik sayfalarını bir bir çevirirken, Fransız Cezayir'inin şizofrenik tabiatını fark etmek zor değildir. Sözgelimi Siddi Bel Abbes'te kentin mahallelerine Alexandre Dumas, Bonnier, Les Trembles, Deligny ve Boulet gibi isimler verilmiştir —fakat aralarında Oued Imbert, Oued Sefiyun, Tessaleh ve Sidi Yakup gibi isimler de vardır. Biskra'da kent merkezinde, Cezayirlileri evanjelik yapmaya çalışan ve <i>Peres Blancs</i><sup><a href="../Text/dipnot.xhtml#bookmark143" id="footnote143">[3]</a></sup> tarikatını kuran Cezayir başpiskoposunun şerefine dikilmiş devasa bir heykel vardı. Zira Fransa'nın 1830'daki Cezayir istilası, dikkati Burbonların yaşadığı ülke içi sorunlardan başka yöne çevirmeyi ve Fransız konsolosuna karşı bir hakaretin (o dönem hüküm süren Cezayir Beyi, konsolosun yüzüne bir sineklikle vurmuş ve ona 'ahlaksız, inançsız, puta tapan sahtekar' demişti) intikamını almayı niyet ettiyse de, çabucak Hıristiyan bir Haçlı Seferi'ne dönüştü.</p>

  <p><i>Pieds noirs</i> sonradan Cezayir'deki görevlerinin, aksi takdirde barbar kalacak olan bir ülkeyi 'uygarlaştırmak' olduğuna inanır hale gelecekti; bu yüzden yönetim, adalet, eğitim ve modern teknoloji gibi kavramları dillerinden düşürmez oldular. Fakat günümüzdeki kanıtlar ve Fransız fethinin ilk yıllarında basılan külliyat farklı bir hikâye anlatır. Zira Cezayir seferine gönderilen Fransız kuvvetlerine komuta eden Tuğgeneral Comte de Bourmont, Mayıs 1830'da Kuzey Afrika kıyılarına kırk iki destroyer, firkateyn ve korvet, ayrıca altmış başka gemiyle varmış ve tüyler ürpertici bir aşinalık hissi veren bir bildiri yayımlamıştı:</p>

  <blockquote class="">
    <p>Askerler, her iki [yeni ve eski] dünyanın uygar ulusları sizi izliyor; düşünceleri sizinle birlikte; Fransa'nın davası insanlık davasıdır; bu soylu göreve layık olduğunuzu gösterin. Hiçbir aşırılığın yiğitlik bayrağını lekelemesine izin vermeyin; savaşta acımasız, zaferden sonraysa merhametli ve cömert olmalısınız; bu bizim görevimiz olduğu kadar sizin de menfaatinizedir. Haris ve acımasız bir askeri yönetim tarafından uzun zamandır ezilen Araplar, sizi kurtarıcıları olarak görecektir; bizim müttefikimiz olmak için yalvaracaklardır...</p>
  </blockquote>

  <p>General Maude'nin Bağdat halkına yönelik, Britanya ordusunun Irak'ı fatihler değil kurtarıcılar sıfatıyla işgal ettiğinde ısrar eden bildirisinden seksen yedi yıl ve Başkan George W. Bush ve Başbakan Tony Blair'in aynı ülkeyi aynı bahanelerle işgal etmesinden (ve yerel Arap nüfusu tarafından sevinçle karşılanacaklarına ciddi ciddi inanmalarından) 173 yıl önce, Fransızlar zarif, korunaklı Sidi Fredj koyuna, sömürge Cezayir'inin uzun ve karanlık tarihini yazacak tıpatıp yanılsamalarla ayak basmışlardı. Fransız ordusu sonraki elli yılı isyanı bastırmak için harcayacaktı; o yılların on beşinde, Cezayir direnişinin parlak, sıkı lideriyle savaşacaklardı. Her iki taraf da vahşet eylemleri gerçekleştirecek ve hattâ Fransız toplumu, kendi askerlerinin 500 Cezayirli erkek, kadın ve çocuğu, sığındıkları mağaranın ağzında ateş yakarak boğduğunu öğrenince şoka uğrayacaktı —Türklerin 1915 soykırımı sırasında binlerce Ermeniye yaşatacağı kaderin tüyler ürpertici bir önsözüydü bu. 1831-39 yılları arasında Fransızlar Cezayir'deki savaşta 1412 asker kaybetti; 1841'de bir Fransız diplomat bölgenin kâbustan farksız bir portresini şu şekilde çiziyordu:</p>

  <blockquote class="">
    <p>Ülkede ticaret kalmadı; kervanların dolaşımı durdu... sabanlar tarlalarda öylece duruyor... kan dökmeyi ve kelle uçurmayı aklına koymuş Araplar başkent Cezayir'in kapılarına bile dayandı.</p>
  </blockquote>

  <p>Sadece üç yıl önce Cezayir'in tarihini yazan Leon Galibert'in, Fransa Katolik Kilisesi'nin misyonerlik çalışmalarını ('zira Cezayir'deki otoritemizin sağlamlaştırılmasını güçlü şekilde vurguluyorlardı') ve İslamı fethetme arzusunu hayranlıkla anması, kendi kendini kandırmak mı yoksa yanlış iyimserlik miydi:</p>

  <blockquote class="">
    <p>24 Aralık 1832'de başkent Cezayir'in Divan Caddesi'ndeki en güzel camilerinden biri, Katolik inancına geçti. Dini ayinler, bir geceyarısı cemaatinin cennetsi vakarıyla başladı... Burada Afrika Kilisesi için yeni bir çağ başlıyor. Katolik kilisesinin ayinsel debdebesi ve görkemi, sadece yerlilerin fatihlerinin Tanrı'ya inandığını ve bir dine sahip olduğunu fark etmesini sağlamakla kalmadı; kilisenin giderek artan hayırsever faaliyetleri, yarar sağlayan yerlilerin bu dinin fevkalade merhametli ve insan dostu olduğunu anlamasına vesile oluyor... Katolik kilisesine adanan gazetesinde Kardinal Pacca, Fransa'nın tasarrufu altındaki topraklarda Hıristiyanlığı yaymak için gösterdiği çabalardan övgüyle söz ediyor. "Afrika kıyılarında... yüce ruhlu Fransız ulusunun haçın sancağını tekrar diktiğini, sunakları tekrar kurduğunu, kafir camileri Yüce Yaradan'a inanan tapınaklara çevirdiğini ve yeni kiliseler inşa ettiğini gördüm. Dahası Afrika kıyılarında mutaassıp taraftarların takip ettiği kutsal bir rahibin sadece Katoliklerin zaferi adına alkışlar ve tezahüratlarla karşılandığını değil, kafirler, Araplar ve Bedeviler tarafından saygı görüp ululandığını gördüm... Halihazırda 5 bin Katolik bulabileceğimiz Konstantin'de... güzel bir cami kiliseye çevrildi ve adı Meryem Anamızın Evi olarak değiştirildi... Fransız müdahalesi sayesinde Hıristiyanlık Afrika'nın bu kesiminde, Kilise'nin ilk dönemlerinde sahip olduğu gücü tekrar ele geçiriyor."</p>
  </blockquote>

  <p>Kilise bu din değiştirmeleri, St. Vincent de Paul'ün Katolik misyonunun 1646'da kurulduğu bir ülkede Hıristiyanlığın yeniden tesisi olarak görüyordu. Ne var ki Fransa'nın yerleştirme niyetinde olduğu duyguların bölgeye uyarlanışı pek de Hıristiyanca değildi. Said Bugeaud'nun 1840'ta Ulusal Meclis karşısında yaptığı konuşma bu bakımdan tipik bir örnekti: "Taze su ve verimli toprak nerede olursa olsun, insan oraya <i>kolonlar</i> yerleştirmek zorundadır ve bu toprakların daha önce kime ait olduğunu da kafasına takmamalıdır." Fransa'nın bir demokrasi olarak kendi ilerleyişi de Cezayir'deki politikalarını tekrar tekrar şekillendirdi, bizzat kendi liberalizmi emperyal statüsüne sürekli olarak meydan okudu. Bununla birlikte Cezayirliler anavatanın parlamentosunda oy hakkına sahip olmasalar da, Fransa'nın düşmanları karşısında eşit derecede kurban vermeleri beklendi; Birinci Dünya Savaşı'nda Batı Cephesi'ne gidip savaşanlar ve ölenler sadece <i>pieds noirs</i> değildi. Kuzey Fransa'nın uçsuz bucaksız mezarlıklarında, üzerine İslam hilalinin kazındığı binlerce Cezayirlinin mezartaşını bulmak mümkündür, genellikle Fransızlardan ayrı gömülmüşlerdir, fakat aynı mezarlık sahasının içindedirler. Onların akıbeti, her ne kadar büyük oranda saklı tutulmuşsa da, Cezayir'de yaygın bir ayaklanmaya yol açtı. Gerçekten de, bu isyana dair herhangi bir ciddi araştırma bulmak için Fransızların savaş sonrası dönemdeki monografilerinin altını üstüne getirmek gerekir. Bir yazar, Fransa'nın 1830'daki Cezayir istilasının yüzüncü yıldönümüne dair, "[1914] Marne zaferine rağmen, endişeler ve önyargılar Charleroi muharebesine dair korkunç hikâyeler halinde abartıldı," diye yazıyor ve şöyle devam ediyordu:</p>

  <blockquote class="">
    <p>Özellikle, Müslüman askerlerimizi feda ettiğimiz söyleniyordu; Cezayir'de artık daha fazla askerimizin olmadığı; birlikleri tekrar tahkim etme kapasitemizin yok olduğu ve acemi askerlerin, daha silah altına alınır alınmaz ateş hattına gönderileceği söyleniyordu. Direniş olayları üç bölgede filizlendi ve Ekim başında, Mascara'daki karışık <i>toplulukta,</i> Sidi Daho halkının yaptığı gösterilerden birkaç gün sonra, Beni Şükran [kabilesinin] isyanı gerçekleşti... Bölgenin asker alımlarına yönelik düşmanlığını vurguluyordu bu.</p>
  </blockquote>

  <p>Görünen o ki Cezayirliler Fransa için ölmeye layıktı, ama demokrasisine katılmaya layık değildi; Fransa'nın en tecrübeli genel valilerinden biri tarafından 1926'da lafı hiç dolandırmadan dile getirilen bir görüştü bu:</p>

  <blockquote class="">
    <p>Herkese oy hakkı vermenin (ki pek azının umurunda bu), yerli sorununu kendi başına çözmeyeceğine kuşku yok. Zaten 20. yüzyıla ait insanların bu hakkı talep etmesi kesinlikle makuldür, fakat saygı duyulası geleneklerini sürdürmeyi tercih eden geri kalanın, 13. yüzyılın olgunluğuna <i>[realisent â peine]</i> bile zor erişmiş olduğunun farkında olmalıyız...</p>
  </blockquote>

  <p>Fransız idaresinin son yıllarına vahşet ve zulüm damgasını vurdu. Bugün başkent Cezayir'de bulunan 'Şehitler Müzesi'nin duvarlarının çevresinde, Fransızlara karşı 1954-62 yılları arasında verilen bağımsızlık savaşında öldürülen bir milyondan fazla Cezayirli için yapılan anıtın dev beton kanatlarının altında, ziyaretçiler bu korkunç mücadeleye dair istediği her şeyi görebilir. Müze kuratörü ses sisteminde Beethoven'in Pastoral Senfonisi ve Brahms'ın Viyolonsel Konçertosu'nu çalıyor, sanki barbarlığın kanıtını yumuşatmak gerekiyormuş gibi. Gerilla liderlerinin tutuklanmasını talep eden Fransız askeri belgeleri var. Kelepçeler, kırbaçlar ve tabancalar var. Ulusal Kurtuluş Cephesi (FLN) tarafından gizlice basılmış kırk üç yıllık posterler, direniş hareketini 'Afrika sosyalizminin kalesi' olduğu konusunda bilgilendiriyor. Cezayirli 'şehitlerin' ve işkenceden geçirilmiş erkeklerin siyah-beyaz fotoğrafları sonra... General Jacques Massu'nun 10. Paraşüt Bölüğü'nün elinde, yüzleri dağılmış veya kanlar içinde. Ve Fransız inzibatının teçhizatıyla dolu bir bavul; mermiler, mermi hazneleri ve ananas şeklinde küçük bir metal nesne, üzerinde şu damga var: "ABD Mark 2 Parça Tesirli Savunma El Bombası."</p>

  <p>Tarihçilerin büyük çoğunluğu, 1945'teki Setif katliamının, ilk bağımsızlık mücadelesini ateşlemeye yardımcı olduğunda hemfikirdir (Avrupalı yerleşimciler ile Fransız askerler ve jandarmalar, Müslümanların 103 Avrupalıyı öldürmesinin intikamını, yaklaşık 6 bin Müslümanı katlederek almıştı). Fransa'nın sonradan reformları gündeme getirmek konusunda da çok geç kaldığında birleşirler; kaldı ki 'demokratik' seçimler Fransız makamları tarafından öylesine bariz bir hilekarlıkla düzenleniyordu ki, Müslümanların Cezayir Fransızlarıyla eşitliğe ulaşması hiçbir zaman mümkün olmadı. FLN 1954'te savaş ilan ettiğinde, 'ılımlı' Müslüman Cezayirliler milliyetçi karşıtları tarafından susturuldu, ki bu karşıtlar arasında, mücadeleyi siyasi olmaktan ziyade dini gören ve büyük ölçüde unutulmuş bir İslami bağımsızlık hareketi olan 'Ulemalar Birliği' de vardı. İlk FLN saldırıları cılızdı. Kırsal bölgelerde, bled'lerde (Arapça köy anlamına gelir) veya Kabylie Dağları'nda tek tük Fransız jandarmaları öldürülecekti. Ardından FLN telgraf direklerinin devrilmesi ve posta, havaalanı ve devlet dairelerine küçük bombalar konulmasından oluşan bir kampanyaya girişti. Savaş hızını iyice aldığında, kentlerde ve dağlarda (özellikle Cezayir'in doğusundaki Lahdarya'da) 500 bin Fransız askeri savaşmaktaydı; gerilla gruplarını avlamak için hava saldırıları ve helikopterlere de başvuruluyordu. Gerillalar bazen bu hava saldırılarına karşı başarı kaydediyordu — bir <i>bled</i>'de düşürülen bir Fransız helikopterinin enkazı bugün 'Şehitler Müzesi'nde sergilenmektedir.</p>

  <p>Bazı Cezayirliler, 1962'de sona eren sekiz yıllık savaşta gerçekte bir buçuk milyon Cezayirlinin öldürülmüş olabileceğini iddia ediyor; bununla beraber bunların 500 bini, iç çatışmalarda kendi yoldaşlarınca katledilmiş olabilir. Çatışma, bir yandan Müslüman Cezayirlilerin birbirlerine, diğer yandan Fransa hükümetinin (birçok <i>pieds noirs</i>'ın görüşüne göre de Gaulle'ün) Cezayir'deki Fransızlara ihanetinden kaynaklanıyordu. Gerillalar yakaladıkları Fransız askerlerini ve sivilleri öldürdü, parçalara ayırdı ve onlara tecavüz etti. Fransız ordusu esirleri öldürdü ve köyleri topyekün katletti. Onlar da tecavüz etti.</p>

  <p>Bağımsızlık savaşı modern Cezayir siyasetinin temeli; hem sözümona sosyalist ve yozlaşmış pouvoir'ya (iktidara) hem de hükümete karşı çıkanlara yönelik şiddet yüklü bir referans kaynağı haline geldi. Kirli bir savaştı bu, fakat Cezayirlilerin hayatında daima arıtıcı bir faktör olarak öne sürülebiliyordu. Cezayir devrimci hükümeti, isyanın 1954-57 arasındaki ilk dönemine dair bir film çekmesi için Gillo Pontecorvo'yu tuttu ve <i>Cezayir Savaşı</i> gerilla mücadelesi ve özverisine dair klasik filmlerden biri olma özelliğini koruyor. Filmde dramatik bir an vardır: Gerçek hayattaki General Massu'nun zayıf bir tezahürü olan Albay Mathieu, yakalanan FLN lideri Larbi Ben M'Hidi'yi bir basın toplantısına çıkardığında, gazetecilerden biri kadınların alışveriş sepetlerine bomba saklamanın ahlaki olup olmadığından dem vurur. "Kadınların sepetlerini masum sivillere saldırmak için kullanmak alçakça değil mi?" diye sorar gazeteci. Ben M'Hidi'nin cevabı şudur: "Savunmasız köylere napalm atıp binlerce insanı öldürmek çok daha alçakça değil mi? Bana bombardıman uçaklarını verin, o zaman sepetleri alabilirsiniz." Mathieu, sorgular sırasında işkencenin kullanımı konusunda alenen tavizsizdir. "Fransa Cezayir'de kalmalı mı?" diye sorar. "Eğer cevap 'Evet' ise, bunun gerektirdiği şeyi de kabul etmek zorundasınız." Film Irak'ın Amerikalı ve Britanyalı işgalcileri açısından sayısız ders içermektedir. O yüzden, Pentagon'un 2004 yılı başında askeri ve sivil uzmanlar için Washington'da düzenlediği bir gösterim için gönderdiği davetiyelerde şu ifadeyi kullanması hiç de şaşırtıcı değildi: "Terörizme karşı savaşı kazanmak, fikir savaşını kaybetmek."</p>

  <p>Bununla birlikte savaş Cezayirliler için sürekli diri tutulan bir tema iken, Fransızların ortak hafızalarından otuz yıl içinde neredeyse silinmiştir. Yıllar boyu <i>Cezayir Savaşı</i>'nın Fransa'da gösterilmesi yasaktı ve en nihayetinde gösterildiğinde sinemalar ateşe verildi. Bir Fransız film yönetmeninin, 27 bin Fransız askerinin öldüğü çatışmalardan sağ kurtulan erlerle röportajlar yapması için otuz yıl geçmesi gerekti. Bernard Tavernier'nin <i>La Guerre sans Nom</i> (İsimsiz Savaş) filminde emekli askerlerin, Cezayirlileri öldürmenin vicdan azabıyla gözyaşlarına boğulduğu görülüyordu. Aynı yıl, yani 1992'de Çağdaş Tarih Müzesi savaş hakkındaki ilk sergiyi düzenledi ve savaşın vahşetini gizlemeye çalışmayan 320 sayfalık bir rehber yayımladı. 2000'de Cumhurbaşkanı Jacques Chirac, savaş sırasında Fransız askerlerinin uyguladığı işkenceden dolayı resmen özür dilemesi yönündeki çağrıları reddetti. 1957'de Cezayir'deki Fransız istihbaratının koordinatörü olan ve uzun zaman önce emekliye ayrılan General Paul Aussaresses, 2001'de anılarını yayımlayarak, Cezayirlileri kendi elleriyle öldürmekten gurur duyduğunu anlatınca, Uluslararası Af Örgütü Fransız hükümetinin soruşturma başlatmasını talep etti. Aussaresses, dönemin Sosyalist içişleri bakanı olan François Mitterrand'ın Fransız güçlerinin Cezayir'deki işkence ve infazlarından tümüyle haberdar olduğunu iddia ediyordu. Fakat Cezayir hükümeti, Aussaresses'in ifşaatları konusunda, Cezayirli bir gazetecinin deyişiyle, 'ödlekçe bir suskunluk' takındı; zira bizzat Cezayir güvenlik birimleri kendi halkına, Aussaresses ve ekibinden hiç geri kalmayan işkenceler uygulamaktaydı. Savaş dönemindeki katliamlar Cezayir'le de sınırlı kalmadı. Paris'te Ekim 1961'de, polisin uyguladığı gece sokağa çıkma yasağını protesto eden yüzlerce Cezayirli öldürüldü. Fransız polisler göstericilere acımasızca saldırdı ve en az 300 kişi öldürüldü; ölenlerin cesetleri ertesi gün Seine kıyılarına vurdu. Bugüne kadar yetkililer, bu katliama dair arşivlerin tamamını açmış değildir; bununla birlikte katliamdan sorumlu polis biriminin şefi olan Maurice Papon, Nisan 1998'de Alman işgali sırasında insanlığa karşı suç işlemekten yargılanıp suçlu bulundu.</p>

  <p>Fransa'nın ilk başta öne sürdüğü, Cezayir'i halkını 'kurtarmak' için işgal ettiği, iddiası nasıl çağımıza dair acı verici bir zincirin halkasıysa, Fransız hükümetinin Cezayir bağımsızlık savaşı sırasında ABD yönetiminden destek talep etmesi de aynı zincirin halkasıdır. Amerikalılara, Fransa'nın Batı'yı cihata karşı, 'Ortadoğu'daki İslami fanatizme' karşı savunmak için mücadele ettiği söyleniyordu. Fransa, bunun bir medeniyet savaşı olduğunu iddia ediyordu. Yalan söylüyorlardı elbette (Fransızlar Cezayir'de milliyetçi bir isyanla savaşıyordu, tıpkı Amerikalıların bugün Irak'ta milliyetçi bir isyanın ortasında kalması gibi), fakat 1954-62 bağımsızlık mücadelesinin İslami içeriği uzun yıllar, en azından Cezayir hükümeti tarafından görmezden gelindi ve nihayet kendisini 1990'larda İslamcı bir düşmanla savaşır halde buldu.</p>

  <blockquote class=""/>

  <p>Muhammed Buyali, ölen kardeşinin resmini uzatmıştı bana. "Mustafa çoktandır firardayken çekilmiş. Hükümetin elinde onun tek bir sakallı fotoğrafı yok. Bu tarihi bir fotoğraf." Biz Temmuz 1992'de bu konuşmayı yaparken Cezayir tüyler ürpertici yeni bir savaşa sürüklenmişti bile; öyle korkutucu bir çatışmaydı ki bu, Buyali'nin bana verdiği fotoğrafı ona iade etme fırsatım olmadı. Cezayir'e geri döndüğümde Muhammed Buyali'nin evi Groupe Islamique Arme (GIA — Silahlı İslami Grup) tarafından kontrol edilen bir bölgedeydi ve Cezayirli şoförüm bile Buyali'nin evine gitmeyi kabul etmedi. İşte bu yüzden, ben bu satırları yazdığım sırada Mustafa Buyali'nin fotoğrafı masamın üzerinde duruyor. Grenli fakat koyu bir baskı, zira Mustafa'nın büyük bir yüzü ve gür sakalları var; gözleri kameraya sert ve kuşkulu bakıyor, aranan bir adamın gözleri. Erkek kardeşiyle birlikte, Mustafa'nın Cezayir köyü Aşhur'daki yüksek tavanlı, havadar evinde oturuyorduk; Mustafa Buyali bu evden yaklaşık on yıl önce, bir daha dönmemecesine kaçmıştı.</p>

  <p>Fotoğraf odaktan yoksun biraz, basıldığı kart kırışık ve kirli. Güvenilir aile üyelerine birçok kez gösterilmiş olmalı, onurlu bir 'şehidin' görüntüsü; zira 1987 yılının 3 Ocak'ında, yağmurlu bir gecede Cezayir ordusu Buyali'yi Larba yolu üzerinde pusuya düşürmüş ve bir asker onu başından vurmuş. Kalitesiz, çerçevesiz bir fotoğraf önümdeki, fakat fotoğraftaki adamın Cezayir'in modern tarihi üzerindeki etkisini küçümsemek mümkün değil.</p>

  <p>Mustafa Buyali'nin hikâyesi, bırakın Cezayir'de açıkça konuşulmayı, Batı'da bile pek nadir anlatılmıştır. Fakat o, Cezayir hükümetine 1990'larda saldıracak olan silahlı gruplara ilham veren adamın ta kendisiydi. Sonradan Cezayir'in dört köşesinde polis yetkililerine yönelik suikast furyası estirecek olan (sadece son altı ayda 120 yetkili öldürüldü) İslami gerilla hareketlerinin arkasındaki katalizördü. Burada, Aşhur köyünde, sıcak sentetik kadifeden kanepesi, vinil kaplı masası ve arka kapının dışındaki şeftali ağaçlarıyla bu havadar evde, Cezayir'in amansız bağımsızlık savaşıyla, 1990'ların giderek acımasızlaşan iç savaşı arasındaki kayıp tarihsel bağ; Cezayir'in kendi trajedisine ihaneti ve o trajedinin sürekliliği açısından bir referans noktası vardı. Zira Buyali hem Fransa'ya karşı savaşan sadık bir FLN gerillası, hem de Fransız yönetiminin yerine geçen FLN hükümetine karşı savaşan İslami bir gerillaydı; yani faaliyetleri Cezayir tarihinin anlamını da sorgulanır kılıyordu. Fransızlar tarafından hapse atılan bir adam, FLN'nin Ulusal Kurtuluş Ordusu'nda bir <i>maquisard</i> (çeteci), nasıl olup da eski yoldaşlarına karşı bir başka, İslami çeteye önderlik yapmayı tercih edebilmişti?</p>

  <p>Mustafa Buyali Aşhur'da, 27 Ocak 1940'ta doğdu ve on altı yaşında FLN'ye katıldı; FLN'nin Vilaya 4 bölgesinin altıncı mıntıkasında yer alan kendi köyünde milliyetçi gerilla hareketi için bağış topluyordu. 1958'de Aşhur'daki küçük evde Fransız polisi tarafından tutuklandı ve iki yıl hapse çarptırıldı. Bırakıldıktan sonra Fransızlar onu orduya katılması için zorladı, fakat Mustafa Buyali üç ay sonra Fransız ordusunun Blida'daki kışlasından kaçtı ve başkent Cezayir'de FLN'nin üst kademelerine getirildi. Savaş dönemindeki eski yoldaşı, Fransızlar tarafından aynı zamanda tutuklanan Abdül-Hâdi Seyah, Buyali'yi daha o günlerde bile 'İslami bir militan' olarak hatırlıyor. Seyah'a göre Buyali FLN içinde 'Fransızlara karşı cihat yürütmenin bir yolunu bulmuştu — daha FLN'ye katıldığında İslami bir tavra sahipti.'</p>

  <p>Kardeşi Muhammed de aynı fikirde; fakat bana verdiği başka, daha eski bir fotoğrafta Mustafa FLN'nin gerilla üniformasıyla görülüyor. Bir kamuflaj yeleği, bir yağmurluk ve postal giymiş, sanki düşmana saldırmak üzereymiş gibi duygusal bir poz vermiş, önünde kuyruktan dolma eski bir tüfek tutuyor. Resim, o dönemin tarzını da yansıtır nitelikte; parlak yeşil bir üniforma, masmavi bir gökyüzü, sağlıksız sarılıkta bir yüz. Resmin çerçevelendiği cam çatlamış. O dönemde isimleri aynı şekilde bilinmeyen başka FLN sempatizanları da vardı. Onlardan birinin adı Abassi Medani'ydi; bir Fransız hükümet binasının havaya uçurulması eylemini tertiplemişti. Savaşın büyük kısmını hapiste geçirdi.</p>

  <p>Savaşın yol açtığı vahşete dair en ufak bir kuşku yoktu. Fransızlar yüzlerce 'sadık' Müslüman askerin, silahlarıyla birlikte FLN saflarına geçtiğini fark edince korkuya kapılmıştı. FLN'nin ele geçirdiği Fransız esirler, gözleri oyulmuş ve kesilen hayaları ağızlarına tıkılmış bir halde bulunuyordu. Fransızlar buna muazzam gözaltı operasyonlarıyla, binlerce Cezayirli erkeği sorgusuz sualsiz çöl kamplarına kapatarak karşılık veriyordu. Ele geçirilen gerillalara bir çırpıda idam cezaları kesiliyor, hüküm giyenler genellikle giyotine gönderiliyordu; daha hafif cezalar vermenin siyasi bakımdan daha akılcı olduğu anlaşılana dek bu böyle sürdü. De Gaulle Colombey-les-Deux-Eglises'deki sürgünden görevine döndükten sonra, <i>pieds noirs</i>'a aleni destek vermek üzere —<i>Je vous ai compris</i> (Siz bizim parçamızsınız) diyordu onlara— Cezayir'e gitti. Ardından FLN ile müzakere etmek için adımlar atarken, iktidara geri dönmesine yardım eden Fransız ordusuna da bayrak açtı. 1960'da de Gaulle, FLN'nin Vilaya 4 bölgesindeki (Buyali'nin bölgesi) üç lideriyle şahsen masaya oturdu ve bunun sonrasında de Gaulle'a yönelik başlayan suikast teşebbüslerinin (üç yılda yirmi dört adet) çok büyük bölümü, bazıları güvenlik güçlerine mensup, Fransızlar tarafından gerçekleştirildi.</p>

  <p>Tarihsel benzerlikler inanılmazdır, zira bu olayların biri dışında hepsi, 1990'ın ilk yedi ayında Cezayir'de bir şekilde tekrarlandı. Cezayir hükümeti tekrar tekrar eski Fransız yönetimlerinin trajik rotasını takip etti. Ne de olsa Fransızlar Cezayirlilere, seçimlere hile karıştırılabileceğini öğretmişlerdi. Fransız tarihçi Annie Rey-Goldzeiguer, 'Cezayirlilere nasıl da gerçekten mikrop bulaştırdıklarından, onlara demokrasiyle oynayıp demokrasiyi aldatabileceklerini öğrettiklerinden, demokrasi karşıtlığının birinci sınıf profesörleri olduklarından' dem vuruyordu. Ve Cezayirli yetkililer eski Fransız valilerinin rolünü oynarken, Cezayir rejiminin İslamcı muhalifleri de tekrar tekrar FLN'nin faaliyetlerini taklit ediyordu.</p>

  <p>Cezayirliler bağımsızlığın meyvelerinden, savaş dönemi liderleri tarafından alıkonuldu. Kurtuluştan önceki son aylarda 'içerdeki' çeteciler (en acımasız Fransız paraşütçü birlikleriyle savaşmak zorunda olanlar), Cezayir devletinin geleceğine yönelik politikalar dayatmaya çalışan 'dışarıdaki' liderliğin (aralarında Ahmed Ben Bella ve Houari Boumediene'in de bulunduğu liderler Tunus ve Trablus'taydı) tuttuğu yola itiraz etti. Ben Bella'nın bağımsızlık sonrası yürüttüğü üç yıllık Donkişotça yönetim, artık Cezayir ulusal elektronik şirketi SONALEC'de çalışan bir FLN memuru olan Buyali'yi kızdırmıştı. "Mustafa'nın ilk tepkisi, 'dışarıdan' gelen adamların Cezayir'in geleceğine karar verme hakkını kendilerinde görmelerineydi," diyordu Muhammed Buyali. "Bu sistemle ilk anlaşmazlığıydı. Trablus 'şartına' itaat etmek istemiyordu — FLN'nin Cezayir <i>içinde</i> bir kongre toplamasını istiyordu." 1963'ün sonunda Buyali çetecileri tekrar bir araya getirdi; ekibi tekrar toplayan bir kanat da, liderleri arasında Hocine Ait Ahmed, Mohand Ül-Hac ve Krim Belkacem'in bulunduğu <i>Front des Forces Socialistes</i> (FFN-Sosyalist Güçler Cephesi) oldu. Fakat altı aylık savaşın ardından Ben Bella onlara, 'içerdekiler' ile 'dışardakilerin' hükümette adil şekilde temsil edileceği sözü verdi. 1992'ye gelindiğinde Hocine Ait Ahmed FFS'nin lideriydi. Bir Kabile gazisi olan Ül-Hac, silah arkadaşı Krim'in akıbetinden zor kurtuldu. Krim sonradan, açıkça Boumediene'in emirleriyle Frankfurt'ta bir otelde boğularak öldürüldü.</p>

  <p>Buyali ise sivil hayata döndü, başkent Cezayir'in Kazba Mahallesi'nde FLN'nin siyasi görevlisi olarak çalıştı; ta ki Boumediene Ben Bella'yı askeri darbeyle devirdiği 1965'e dek. Savaş dönemindeki silah arkadaşı Seyah'a göre, Buyali, Bumedyen'in yeni 'devrimci konseyi'ne kutlama ritüelini yerine getirecek telgrafı göndermeyi reddetmişti. "Bir askeri darbeyi desteklemeyi reddettiğini söylüyordu. Fakat FLN darbeye arka çıktı. Ben de arkadaşım Mustafa Buyali ile aynı fikirdeydim. İkimiz de Cezayir devriminin sona erdiğini düşünüyorduk. Cezayir halkının yeterince acı çektiğini düşünüyorduk. Cezayir'deki herkesin kendi geleceğine kafa yorma vakti gelmişti. Demokrasi istiyorduk."</p>

  <p>Seyah, Buyali ve Bumedyen diktatörlüğüne karşı çıkan diğer FLN'li eski yoldaşların özel evlerde (bazen Seyah'ın başkent Cezayir'in varoşlarındaki kendi bungalovunda) nasıl gizlice toplandıklarını, Cezayir'in geleceğini ve İslami bir devletin olabilirliğini tartıştıklarını hatırlıyordu. Kendisini tanıdığımda zatülcenpten yeni yeni kurtulan ve kısa, nefes nefese cümlelelerle konuşan Seyah, o dönemi hâlâ heyecanla anıyordu. "Bugün Cezayir'de yaşananların, 1965'te Buyali'nin başlattığı muhalefetin doğrudan sonucu olduğunu görmelisiniz. Muhalefetimiz gelecek için, demokratik ve kansız bir gelecek için çalışmak istiyordu. İslam, daha Fransızlarla savaşırken bile inancımızın temel bir parçasıydı. Milliyetçi duygularımız İslami duygularımız kadar güçlü değildi. Fransızlar [1830'da] geldi, camilerimizi yıktı ve dilimizi, Kuran'ın dilini özgürce konuşmamıza engel oldu. Şimdi yine, Bumedyen iktidarı altında özgürlüğümüz yoktu. Toplantılarımız dinseldi, evet. Gizli görüşmelerimiz daima Kuran okunarak başlardı ve Fransızlarla savaşa giderken yaptığımız gibi, Allahuekber derdik. İçimizde İslami eğilim çok güçlüydü... Hareketimize kasten bir isim vermedik, zira Bumedyen'in askeri güvenlik aygıtı çok güçlüydü ve bir şekilde bizi teşhis etmeleri halinde tutuklamaları son derece kolay olurdu."</p>

  <p>Buyali'nin o gizli toplantılardaki arkadaşları arasında 1992'de Hamas partisinin (Filistinli adaşıyla herhangi bir alakası yoktur) lideri olan Şeyh Mahfuz Nahna; eski 'Ulemalar Birliği'nin hayatta kalan son üyesi ve şimdilerde başkent Cezayir'in dışındaki Çite la Concorde Camisi'nin imamı olan Şeyh Ahmed Sahnun; ve ilerleyen yıllarda ev hapsindeyken ölecek olan iki din adamı, Abdüllatif Sultani ve Şeyh Musbah gibi isimler vardı. Sonradan hareketlerine bir isim de verdiler: Değerler Grubu <i>(El-kiam).</i> Cezayir hükümeti, Nasır'ın Mısır'da İslam âlimi Seyyid Kutub'u idam ettirmesine açıkça karşı çıktığı için (Bumedyen rejimini zor duruma düşüren bir kınamaydı bu) hareketi yasakladı.</p>

  <p>Muhammed Buyali'ye bakılırsa, kardeşi Aşhur'daki yerel camide, 1992'de Marsilya Camisi'nin İmamı olacak Abdül-Hâdi Davudinin desteğiyle, Müslümanlara ders vermeye de başlamıştı. "Mustafa, İslamdan bir yönetim biçimi olarak söz ederdi — bu da politikadan söz etmesi anlamına geliyordu. İslamda politik eğitim hakkında konuşmalar yapıyordu. Yolsuzluğu lanetliyor ve hattâ rejim içinde yolsuzluk yapan insanların isimlerini de tek tek veriyordu... Cuma günleri köyde adeta hayat dururdu, zira birçok insan Mustafa ve Abdül-Hâdi'yi dinlemeye koşardı."</p>

  <p>Boumediene Aralık 1978'de öldü ve yerine geçen Şadli Ben Cedid, selefiyle aynı ölçüde baskıcı, aleni yolsuzlukta ise onu da geride bırakan bir iktidar kurdu. Polis Buyali'yi takip etmeye başladı. "Hükümetin adamları caminin çevresinden ayrılmaz oldu ve araba plakalarını kaydetmeye başladılar, Mustafa'yı dinleyen insanları korkutmaya çalışıyorlardı," diyor Muhammed Buyali. "Kalabalığı filme çekiyorlardı. Mustafa'yı sorgulamak üzere sürekli karakola çağırıyorlardı. Bunları her gün yaptılar — ta ki 3 Ekim 1981'e dek. O gün işe gittiğinde, takım elbiseli polisler onu kaçırmaya çalışmış ve çalışma arkadaşları sayesinde kurtulmuş. Mustafa dedesinin evine kaçtı: Polisin kendisini alıp 'kaybetmek' istediğinden emindi."</p>

  <p>Arkadaşları daha sonra Buyali ile polis arasında bir görüşme ayarlamak için arabulucuk yaptı. Buyali'ye olayın bir 'hata' olduğu söylendi. Kardeşine göre, Cezayir ulusal güvenlik polisinin şefi Mustafa'yı 'siyasete karışmaması' konusunda uyarmıştı. "Mustafa'nın ona yanıtı, 'Fakat benim için bütün hayat siyasettir. Soluk aldığınızda, yemek yediğinizde, bunların hepsi siyasettir' olmuş." Buyali ailesinin anlattığına bakılırsa, Şubat 1982'de Mustafa'nın dosyası güvenlik polisinden Cezayir askeri istihbaratına nakledildi, ki bu hiç de hayra alamet bir durum değildi. 28 Nisan'da Aşhur'daki evinin duvarından atlayarak kaçtı; o sırada evin sokak kapısının önünde Mustafa'yı tutuklamak üzere sabah namazı için camiye çıkmasını bekleyen silahlı, takım elbiseli adamlar vardı.</p>

  <p>"Şimdi gerçekten kaçak durumundaydı ve silahlı faaliyet için bağlantılar kurmaya başladı," diye anıyor o günleri Muhammed Buyali. "Din âlimlerinin büyük kısmıyla, Şeyh Nahna, Ali Belhac, Şeyh Ahmed Sahnun, Abassi Medani'yle oturup konuştu. Silahlı faaliyete başlayacağını, camilerde bu yönde konuşmalar yapmak zorunda olduklarını söylüyordu. Eski çete arkadaşlarını buldu dağlarda, yüzlercesini, silahlı gruplar kurmuşlardı. Mustafa, Bab El-Oued'e bağlı gençlerle temasa geçti ve bombalar yapmaya başladı." Nahna askeri bir görev üstlenmemişti, Sahnun ise yaşlıydı, fakat Belhac ve Medani <i>Front Islamique du Salut</i>'ün (FIS-İslami Selamet Cephesi) liderleri haline geleceklerdi. Ki FIS'in yasaklanmasından sonra (kazanmak üzere olduğu 1992 seçimleri iptal edilmişti) Cezayir'in iç savaşa sürüklenme süreci de başlamış oldu.</p>

  <p>1982'nin sonunda Buyali, yol denetimi sırasında bir polis memurunu vurarak yaraladı ve hükümet destekçilerine yüklendi; 1983 yılında, Aralık ortası ile Ocak başı arasında 47 kişi tutuklandı, Mayıs'ta bunlara 103 kişi daha eklendi. İlerleyen yıllarda Mustafa kaynak bulmak için soygunlar da tertipleyecekti. Grubu silah elde etmek için polis akademisine de saldırdı. Buyali'yi silahlı isyana kalkıştığında üzüntüyle terk eden Seyah, polisin Buyali'den intikamını çok daha önce aldığını iddia ediyor. Dediğine göre polis, Buyali'nin erkek kardeşlerinden birini, çocuğunun gözü önünde vurup öldürmüştü; Buyali'nin diyalogdan vazgeçip tümüyle savaşa sarılmasına yol açan da bu olmuştu. "Mitica, Media, Lahdarya'da, ülkenin dört bir köşesinde, hattâ Setif'deki... dağlara vurdu kendini. Oralarda amansız çatışmalara, gerçek bir savaşa tutuştu."</p>

  <p>Dünyanın kulağına hiç erişmeyen, gizli bir savaştı bu. Hükümet saldırılarını giderek artırıyordu. Buyali'nin emrindeki önde gelen komutanlardan Abdülkadir Cibuti yakalanıp ölüme mahkum edildi — fakat Şadli Ben Cedid tarafından affedildi ve lideri Buyali'nin öldürülmesinin ardından savaşmak için dağlara döndü. Buyali'nin onlarca yoldaşı da Afganistan'daki Sovyet ordusuna karşı İslami bir savaş' veriyordu; orada 1989'da arabaya yerleştirilen bir bombayla öldürülen Filistinli İslamcı gerilla lideri Abdullah Azzam'a hayranlık duyup onunla yakınlaştılar. Afganistan'daki bir diğer kahramanları, Şevki El-İslambuli adlı bir Mısırlı savaşçıydı; El-İslambuli, Ekim 1981'de Mısır Devlet Başkanı Sedat'a suikast düzenleyen askerin kardeşiydi.</p>

  <p>Buyali nihayet ortadan kaldırıldığında, Cezayir gazeteleri sadece 'bir teröristin' ölümünden söz ediyordu. "Şoförü ele verdi onu," diye anlatıyor Muhammed Buyali. "Mustafa, Larba yakınlarındaki dağlarda seyahat ediyormuş, gece geç vakit, sağanak yağmur varmış. Şoförü gözaltına alınmış ve birkaç gün önce serbest bırakılmış — Mustafa genellikle gözaltına alınan insanlardan, onların karşı safa geçme ihtimaliyle uzak dururdu. Şoför işkence görmüş. İşte o yoldan giderlerken Mustafa şoförün farları yakıp söndürdüğünü fark etmiş ve arkadaşları onun 'Hain!' diye bağırdığını duymuş. O an yolun her iki tarafından kurşunlar yağmaya başlamış ve Mustafa beş arkadaşıyla birlikte öldürülmüş." Seyah'a göre, Mustafa Buyali'nin dünyadaki son eylemi, kendisi alnından vurulup ölmeden saniyeler önce şoförünü başından vurarak öldürmek olmuş.</p>

  <p>Fakat Buyali'nin geride bıraktığı miras çok daha şiddetli oldu. Şadli Ben Cedid'in birlikleri, 1988'de Cezayir'de demokrasi talep eden 500'den fazla göstericiyi öldürdüğünde, liderleri arasında Medani ve Belhac gibi Buyali'nin eski yoldaşlarının da bulunduğu FIS'in serpilip gelişmesine yardımcı oldu. Olay, uzun yıllar önceki Setif katliamından farkı olmayan bir tür katalizör etkisi yaptı. Başkan Ben Cedid, bağımsızlık savaşı öncesindeki Fransız otoritelerinden farklı olarak, reform baskısıyla yüzyüze buldu kendini. Ordu 1992'deki seçimlerin ikinci turunu iptal edince (ki birinci tur, FIS'in kazanacağını gösteriyordu), bu bastırma, en az Fransızların Cezayir'deki seçimlere hile karıştırması kadar alçakça bir hareket olarak addedildi. Şadli generaller tarafından görevinden alındı. FIS yasaklandı ve giderek yoğunlaşan bir gerilla savaşı başladı.</p>

  <p>1992'nin yeni çetecileri başta, Buyali ile dağlarda savaşan kişilerden oluşuyordu ve FLN'nin Fransızlara karşı kullandığı yöntemleri kullandı onlar da. Telefon ve telgraf hatlarını kestiler, posta, havaalanı ve devlet dairelerine bomba koydular. Polisleri öldürdüler. Hükümetin buna verdiği karşılık (aynı Fransızların FLN'ye yaptığı gibi) düşmanlarına 'teröristler' demek oldu. Binlerce Cezayir askeri, paraşütçüler de dahil (birçoğu Fransa'da, eski sömürgeci efendileri tarafından eğitilmişti), Lahdarya, Cemila, Sidi Bel-Abbes ve Cicel'de Buyali'nin eski yoldaşlarının ve genç yandaşlarının peşine düştü; Fransız Paraşütçü Birliği de otuz yılı aşkın bir süre önce aynı bölgelerde FLN üyelerinin izini sürmüştü. Bu operasyonlar sırasında (ki bunlar hakkında Cezayir içinde veya dışında kamuoyunun pek bilgisi yoktu), onlarca asker silahlarıyla birlikte İslami 'direnişin' saflarına katıldı, tıpkı Fransız ordusundaki Cezayirlilerin FLN saflarına katılması gibi.</p>

  <p>Böylece Fransa'ya karşı gerçekleştirilen devrime ihanet, tarihin tekerrürüne yol açtı. FLN diktatörleri ülkelerini yozlaştırırken, başta kazandıkları zafer giderek bir ihanet olarak görülmeye başlandı; Frankofon, Batılı (aslında Sovyet tarzı) klikleri, Fransız sömürge rejiminin zavallı bir kopyası olup çıktı. Edindikleri Fransız kültürü (Cezayirliler buna 'lanetli miras' diyorlardı), hiçbir şeyin değişmediğini varsayıyordu. Cezayir'in işsiz gençleri, bağımsızlık savaşının yalan yanlış vaatlerinden, devrime dair lafazanlıklardan, kendilerine sefalet ve evsizlikten başka bir şey getirmeyen ölü kahramanların durmadan hatırlatılmasından yorgun düşüp yaka silkti. 1992'ye gelindiğinde Cezayir nüfusunun yüzde 75'inden fazlasını, bağımsızlık savaşından sonra doğanlar oluşturuyordu. Bu yüzden İslamcıların ilk hedefleri arasında, savaştan sağ çıkan yaşlılar olması şaşırtıcı sayılabilir miydi? Cezayir basınında her gün 1954-62'nin yaşlı mücahitleri için ölüm ilanları çıkıyordu; kasabalar ve köylerde boğazları kesilmiş halde bulunan <i>anciens combattants</i> (eski savaşçılar) idi bunlar; on yıllar boyu yaşadıkları kasaba ve köylerde eski askerler sıfatıyla onurlandırılmış insanlardı. Gençlerin infiali yaşlı savaşçıların mezarlarından bile hıncını çıkartıyordu; FLN 'şehitlerinin' mezarlarının tahrip edilmesi karşısında Cezayir hükümeti şoktaydı. Bu insanların on yıllar önce Fransız kurşunlarıyla kırılan kemikleri, şimdi onları şükranla anacağı düşünülen Cezayirliler tarafından taşlarla eziliyordu.</p>

  <p>Gelecekteki Cezayir hükümetlerinin, artık karşı karşıya oldukları tehdidin boyutunu kabul etmek zorunda kalması da şaşırtıcı değildi. Cezayir Başbakanı Mukdad Şifi 1995'te bana Buyali'nin kim olduğunu bilip bilmediğimi sorduğunda, bu bir dönüm noktasıydı; zira Buyali'nin tarihsel rolünün, onun bugünle geçmiş arasında oluşturduğu bağın idrakiydi bu. 1954-62 çatışması, Fransızlara karşı verilen bir bağımsızlık savaşı olduğu kadar bir iç savaştı da; akabinde Cezayir, savaş sonrası diktatörlüğün çelik haznesine kapatıldı yıllarca, aynı Tito'nun İkinci Dünya Savaşı sonrası Yugoslavya'yı demir yumruğuyla yönetmesi gibi. Demir paslandığında, tarih kaldığı yerden devam eder. Böylece hem Cezayir hükümeti hem de onun silahlı muhalifleri, yüzlerini geleceğe değil, geçmişe çevirdi. Otoriteler gelecekteki refaha, demokrasiye ve halk desteğine dair Boumediene'vari vaatlerde bulundular. İslamcılar kültüre ve sanata saldırıp Halife'den söz ettiler. Cezayir hükümetinin İslamcıları en ciddi şekilde etkilediğini iddia ettiği, Sudanlı dini lider Hasan Turabi bile, 1992'de konuştuğumuzda, Cezayir'deki Müslüman önderliği anlayamadığını itiraf ediyordu. "Gelecekten konuşmuyorlar," diye serzenişte bulunuyordu. "Seçimlerden önce Abbas Medani ile konuştum... Ona sordum: 'Programınız nedir? Seçimlerden sonra ne yapacaksınız? Fransızlarla diyalog başlattınız mı?' Cevabı, 'Hayır, hayır, sadece seçimleri kazanmak istiyoruz' oldu."</p>

  <p>Son isyanın patlak vermesinden sonraki aylar boyunca Cezayir hükümeti (fiilen, imtiyazlı ve son derece güçlü ordu subaylarından oluşan bir zümre tarafından yönetiliyordu), 'köktendinci terörizmle' mücadelelerinde ilham almak için Ortadoğu'yu karış karış dolaştı. İslami dirilişin kökenleri hakkında kitaplar ve broşürler yayımladılar; diplomattan ve yabancı gazetecileri, Cezayir'deki 'terörizmin' köklerinin Mısırlı Müslüman Kardeşler'de, Pakistan'da, Suudi Arabistan'da olduğuna ikna etmeye çalışıyorlardı. Hattâ 1995'te içişleri bakanı, Lübnan Hizbullah'ı, İranlılar ve Filistinli Hamas hareketinin, Lübnan Trablus'unda yapılan bir toplantıda Cezayirli GIA ile bağlantı kurduğunu iddia ediyordu. Hikâye aslında bir Fransız romancının (kaynağının 'Suriye istihbaratı' olduğunu öne sürüyordu) fantazisiydi, ama hikâye Paris'ten çıkıp kendine <i>New York Times</i>'ın sayfalarında haber mahiyetinde yer buldu. Cezayir hükümeti, Cezayir'deki isyanın Cezayirli olmadığını bir şekilde kanıtlamak için çalmadık kapı bırakmadı. On yıl sonra Amerikalıların Irak'ta yapacağı gibi, düşmanları illa ki yabancı, kökü dışarda, karanlık şahsiyetler olmalıydı; bunlar, demokrasi güçleriyle savaşmak için sınırdan sızıyorlardı.</p>

  <p>Her iki tarafın da birbirini tamamlayan yanılsamaları vardı. Birçok Fransız, Cezayir'de komünizmle mücadele ettiklerini sanmıştı, aslında milliyetçilikle veya (Buyali'nin yoldaşlarına ve dönemin Fransız propagandacılarına inanılacak olursa) İslamla savaşıyorlardı. İslami 'direniş' ise şimdi bağımsızlık savaşının kısmen dinsel bir cihat olduğuna inanıyordu, ki bağımsızlık savaşına katılanların birçoğu için bu hiç de böyle değildi (belgelere dayalı kanıtlar tersini gösteriyordu). Buyali'nin eski destekçilerinin (Buyali'yle birlikte dağa çıkmayanların) inancı hâlâ şu: Sonraki Cezayir hükümetleri hapsetmek yerine muhalifleriyle konuşmayı tercih etseydi, kriz çözümlenebilirdi. Bunun yerine, silahlı mücadeleyi tercih edenler, Mustafa Buyali'nin hatırasını, mücadeleyi yükseltmek için bir ilham kaynağına dönüştürdü. Kardeşi Muhammed'de, Mustafa'nın bir başka fotoğrafı var. Buyali'yi hayatının son aylarında gösteren renkli bir fotoğraf bu, dağda bir mağarada bağdaş kurmuş oturuyor, önünde açık duran Kuran'ı okuyor, sağındaki duvara Fransız yapımı bir hafif makineli tüfek dayalı. Ve elbette bugün ben, bir mağarada oturmuş, yanındaki silahıyla Kuran okuyan bir başka İslamcıyı hatırlamadan edemiyorum.</p>

  <p>Buyali halkını, 1962'de sona eren acılı bir savaşı tekrar yaşamaya mı mahkum etmişti? Temmuz 1992'de Buyali'nin eski yoldaşı Abdülkadir Cibuti (1990'da ölüm cezası Şadli Ben Cedid tarafından affedilmiş ve serbest bırakılmıştı), Aşhur'da girdiği bir silahlı çatışma sonrası, bir başka Buyali destekçisi Mansuri Melyani ile birlikte tekrar yakalandı. Buyali'nin taşsız mezarının sadece birkaç yüz metre uzağında ele geçirildiler.</p>

  <p>'Demokrasi' ('Filistin'de olduğu gibi, Cezayir bağlamında da bu kelimeyi daima tırnak işaretleri arasında kullanmak gerekir) 12 Ocak 1992'de, hükümet fiilen sıkıyönetim ilan edip dört gün sonra yapılacak olan ikinci tur seçimleri iptal ederek FIS'in demokratik seçim zaferini elinden alınca sona erdi. Cezayir'e, artık yapılmayacak olan seçimleri izlemek üzere gazeteci vizesiyle girmiştim. Ben heyecanla Cezayir'in 'demokrasi deneyimine' tanıklık yapmayı beklerken, Fransız Saint Georges Oteli'nin (vaktiyle General Dwight D. Eisenhower'a İkinci Dünya Savaşı'nda karargahlık yapan otelin ismi artık Cezayir Oteliydi) barındaki eski ve titrek bir televizyonda Şadli Ben Cedid'in istifasını ilan eden konuşmasını dinlemekle yetindim. Bize Cezayir 'demokrasisinin' harikalarını göklere çıkararak anlatsınlar diye görevlendirilen hükümet 'rehberleri', aniden 'demokrasi'nin nasıl ancak 'demokrasiyi' askıya alarak korunabileceğini açıklamak üzere programlanacaklardı. Zor bir işti bu. Bir Vietnam köyünü, onu korumak için yerle bir etmek bir şeydir. Demokrasiyi onu korumak için yerle bir etmek ise başka bir şey.</p>

  <p>Ordu Şadli Ben Cedid'i devlet başkanlığından uzaklaştırmıştı ve (Cezayir'in en güçlü generali Halid El-Nizzar'ın içinde bulunduğu) beş kişilik 'Devlet Konseyi' ülke yönetiminin kendisinde olduğunu ilan etti. Görünürde hiçbir anayasal meşruluğu olmayan bu 'Konseyin tahta oturması için sembolik bir figüre ihtiyacı vardı; yetkililer çaresizce geçmişten kalma bir kahraman, tam ihtiyacı olduğu anda sürgünden dönüp Cezayir'in imdadına yetişen bir kader adamı aramaya giriştiler. Tıpkı de Gaulle'ün Colombey-les-Deux-Eglises'den dönüşü gibi, 1954-62 savaşının emektarlarından ve FLN'nin kurucularından Muhammed Budiaf da acilen Cezayir'e dönmeliydi. Aynı de Gaulle'ün Cezayir'deki Fransızları anladığını söylediği gibi, Budiaf da gelir gelmez halkına ihtiyaçlarının ne olduğunu anladığını söyledi. Cezayir asla bir İslam cumhuriyeti olmayacaktı.</p>

  <p>Cezayir'in İslamcı liderleri (ülkeyi yöneteceklerini sanırken ordunun kontrolü ele geçiriverdiğini görünce ne olduklarını şaşırmışlardı), seçimlerin ikinci turunu iptal etme yönündeki hiçbir teşebbüsü hoş görmeyecekleri uyarısında bulundular. Fakat sessiz sedasız bir askeri darbe, ordunun denetimini siyasetçilerden alıp tümüyle generallere bırakmıştı ve şimdi başkentin bütün anacaddeleri paramiliter polisin kontrol noktalarıyla dolmuştu. Hükümet binalarının (başbakanlık konutu, dışişleri bakanlığı, postane, hazine ve radyo istasyonu) etrafına askeri birlikler ve zırhlı araçlar konuşlandırıldı; süngülerini takmış Cezayirli komandolar başkentin güneyindeki sokaklarda devriye geziyordu. FIS'in vekil lideri Şeyh Abdülkadir Haçani, yeni muktedirleri 'Cezayir halkının özgürlüğünü çalan' hırsızlar olarak kınadı. "Ordu halkın yanında saf tutmalıdır," diyordu. Ilımlı tavrı sayesinde geçmişte pek dokunulmayan Şeyh Nahna bile, 'bir devlet kendi halkına saldırdığında bu en büyük şiddettir' demek zorunda hissetmişti kendini. "Yeni rejim bir 'diktokrasi'dir," diyordu o da.</p>

  <p>'Diktokrasi'nin o ilk sabahında, başkent Cezayir'in merkezinde sarı boyalı taksilerden birine atlayıp Larbi Ben M'hidi Bulvarı'ndaki tek katlı, döküntü bir eve gittim; tıka basa dolu bu evde, her yönüyle en az 'Şehitler Müzesi' kadar sarsıcı bir sergi vardı. Burada Beethoven ve Brahms'ın yerini, acayip gür bir sesle okunan Kuran ayetleri almıştı. Ancak FIS tarafından sergilenen bu çok daha yakın tarihe ait sahne, tepedeki diğer müzeyle bazı ürkütücü paralellikler içeriyordu. Burada da ölmüş ve dövülmüş erkeklerin dağılmış yüzleri vardı (bu kez renkliydi fotoğraflar), fakat bunlar 1954-62 savaşının kurbanları değil, 1988'deki gösterilerde Cezayirli askerler tarafından başkentin sokaklarında vurulan onlarca insanın fotoğraflarıydı. Hattâ Cezayir ordusunun ateşlediği kurşunların ve kurşun haznelerinin konduğu bir bavul (ironik şekilde, 'Şehitler Müzesi'ndekiyle aynı ebat ve tarzdaydı) bile vardı. Kurşun haznelerinden birinde açıkça şu ibare göze çarpıyordu: "Federal Laboratories Inc. Saltsburg, Pennsylvania 15681 ABD."</p>

  <p>Önemli olan bu silahların Batı menşeli olması değil (her ne kadar FIS içindeki Batı karşıtı hissiyat gün be gün artıyor olsa da), temsil ettikleri zulmün biçimiydi. Sanki Fransız sömürge yönetimi Cezayirlilere özgürlük değil, askeri iktidar miras bırakmıştı. FLN'nin bağımsızlık sonrası diktatörlüğü altında Cezayir güvenlik birimleri, Fransız seleflerinden farksız işkenceler (kurbanlardan birinin bana anlattığı haliyle, 'Doğulu ustalığıyla elektrik vermek' sözgelimi) uygulamıştı; bizzat Fransızlar da, İkinci Dünya Savaşı sırasında Gestapo zindanlarında erkek ve kadınları nasıl konuşturacaklarını öğrenmişlerdi. Bir korku zinciriydi bu, Cezayir İslamcı bir ayaklanmayla yüzleştiğinde kat be kat artacak olan bir korku.</p>

  <p>FIS taraftarları öfkelerinin nedenini gayet basitçe izah edebiliyordu. Bu seçime katılmaya teşvik edilmişlerdi. Batı sürekli olarak iktidarın, İslamcı veya başka türde bir devrimden değil oy sandığından gelmesi gerektiğini söylemişti ve FIS canı gönülden demokrasi kartını oynamıştı. FIS kurallara bağlıydı ve seçimi kazanmakla hata yapmıştı. <i>Pouvoir</i> (iktidardakiler) veya onların Batılı destekçilerinin niyet ettiği şey ise bu değildi. Fransa, Akdeniz'in güney kıyısında İslami bir 'felaket' kâbusundan kurtulduğu için mutluydu. Amerikalılar, İran tarzı bir İslam devrimi daha istemiyorlardı. Demokrasi için bu kadarı da fazlaydı.</p>

  <p>Elbette mesele bu kadar basit değildi. FIS sorumsuzca bir iktidar arayışına girmişti. Durmaksızın İslam cumhuriyeti talebini öne sürmeleri, iktidara geldiklerinde temsil etmek zorunda kalacakları 26 milyon Cezayirliden bir kısmını yabancılaştırmıştı. Ve 'mutlak doğruluk' iddiaları (bütün sosyal şeriat yasalarıyla birlikte kendi İslami çizgilerine duydukları sorgulanamaz inanç), olağandışı boyutlara varabiliyordu. Tarihe bakışları da aynı olagandışılıktaydı. "Fransa'ya karşı verdiğimiz bütün şehitler İslam için öldü," diyordu bana, genç bir FIS üyesi, Bab El-Oued Camisi'nin dışında. "Bağımsızlık savaşı İslami bir mücadeleydi." Buyali'nin doktriniydi bu.</p>

  <p>Aslında Cezayir'in siyasi yapısı, Şadli Ben Cedid'in acıklı televizyon konuşmasında öne sürdüğü kadar tehlikede değildi. Cezayir anayasası öyle zekice tasarlanmıştı ki, FIS parlamentoda çoğunluğu elde etse bile hükümete gelmiş olmayacaktı. Zira bakanları seçen devlet başkanı, siyasi programı hazırlayan ise bakanlardı. Program parlamento tarafından iki kez reddedildiği takdirde, genel seçimler yenilenmek zorundaydı. Diğer bir deyişle hükümet (ordu olarak da okuyabilirsiniz) Cezayir'i kontrol etmeyi sürdürecekti. Ancak otoriteler muhaliflerle konuşmayı bir kez daha reddetti. Zafer kazanan taraf olamadıkları sürece demokrasi falan istemiyorlardı. Muhaliflerin defterini dürmek istiyorlardı. Ve FIS sıkıyönetimin ilanından sonraki üç gün içinde, elli üç üyesinin (aralarında seçimin ilk turunda parlamentoya girmeye hak kazanan üç aday da vardı) ordu tarafından gözaltına alındığını açıkladı.</p>

  <p>Haçani kurnazca bir anayasacı rolüne bürünerek, seçimin Aralık'taki birinci turunda seçilen toplam 231 milletvekilinin (188 FIS üyesi de dahil) 'paralel' bir parlamento oluşturması gerektiğini öne sürdü. "Siyasi bir süreç benimsenmeli," diyordu. Fakat Haçani'nin basın toplantısında sarf ettiği bu sözler, Cezayir milli atletizm takımının koçu Amar Bramya toplantıda çıkıp 13 Ocak'ta ordu tarafından gözaltına alındığına ve kötü muamele gördüğüne dair tatsız bir hikâye anlatmasıyla ezilip gitti. Bir FIS mitinginde teşhis edildiği için başkent Cezayir'deki savunma bakanlığına götürüldüğünü, acımasızca dövülmeden önce pantolonunu çıkarmaya zorlandığını anlatıyordu. "Eğer olanları başkasına anlatırsam eşime tecavüz etmekle tehdit ettiler beni," diyordu. "Bunu... basına söylüyorum, çünkü Cezayir halkı ne tür insanların iktidarda olduğunu görmeli."</p>

  <p>Peki FIS'i ne tür insanlar destekliyordu? Dışarıdan bakıldığında Bab ül-Oued'deki apartmanlar güvercin yuvalarına benziyordu; kurutulan çarşaflar ve döşeklerle dolu küçük dikdörtgen pencereleriyle sekiz katlı, otuz daireli bu apartmanların dış duvarları kir tutmuştu, üç bin beş yüz kişilik bu semtte insanlar evlerde onar onar uyuyordu. İçeri girdiğinizde gri koridorlar, sağır edici çocuk çığlıkları karşılıyordu sizi ve odalarda yerden tavana kadar yataklar yığılıydı, sanki evlerin sakinleri kışlada yaşıyordu. Bir bakıma yaşıyorlardı da. Bab ül-Oued'in yukarısındaki yollara modern polis karakolları dikilmişti, güvenlik güçleri, sabit bir işgal ordusu gibiydi. Cezayir Demokratik Halk Cumhuriyeti'nin halkçı veya demokratik olup olmadığı oradaki insanların umurunda bile değildi haliyle. Bu yüzden de 1992'nin o buz gibi Ocak ayında bütün duvarlar 'FIS' kısaltmasıyla doluydu.</p>

  <p>"Siz yabancılar FIS'e oy vermemize niye şaşırıyorsunuz ki?" Tıraşsız, eski gri bir süveter ve partal ayakkabılar giymiş 39 yaşındaki bir esnaf (o korkutucu sıkıyönetim günlerinde hep olduğu gibi adını vermemişti) böyle soruyordu. Ve sonra doğuyu, bağımsızlık savaşının büyük yaşlı adamı Muhammed Budiaf'ın yirmi sekiz yıllık sürgünden sonra ineceği Cezayir Havaalanı'nın bulunduğu istikameti işaret etti. "Havalaanında olsaydım ve bir silahım olsaydı Budiaf'ı vururdum. Seçim zaferimizden sonra bize bu ihtiyar adamı dayatmaya nasıl cüret edebilirler? Bizim için ne yaptı ki o? Cezayir'in yeni lideri olacağını söylemelerine dek adını bile duymamıştım." Zaten esnafın Budiaf'ın ismini bilmesi de mümkün değildi. Fransızlar Cezayir'i terk edip Budiaf'ı hapisten bıraktığında o sadece dokuz yaşındaydı. Cezayir'in 26 milyonluk nüfusunun yüzde 70'i otuz beş, yüzde 44'ü on dört yaşın altındaydı ve halkın sadece dörtte biri Fransa'ya karşı verilen gerilla savaşını hatırlıyordu.</p>

  <p>Fakat Cezayir'in İslama 'dönüşü' birçok yoruma açıktı. Cezayir bayrağının üzerinde İslamın hilâli vardı. Kuran'ın ilk kelimeleri, Cezayir anayasasının Birinci Maddesi'nin de üzerinde yazılıydı. İkinci Madde, 'devlet dininin İslam olduğunu' ilan ediyordu. Fakat milyonlarca Cezayirlinin son on yılda yaşadığı teolojik rönesansın, iktidardaki FLN'nin dine resmi bağlılığıyla uzaktan yakından alakası yoktu. FIS üyeleri, İslamı içtenlikle takip etmeye yaklaşık on yıl önce, 1982'de, Buyali'nin kaçıp gerilla mücadelesine giriştiğinde başladıklarını söylüyordu. İşte o dönem başkent Cezayir'deki camilerde yeni bir genç mümin topluluğu ortaya çıkmıştı, hükümetin ekonomiyi batırması karşısında siyasi hoşgörüyü sürdürmeyi reddeden gençlerdi bunlar. Geriye dönüp bakıldığında, petrol fiyatlarının dibe vurması ve Cezayir gençliğinin daha da yoksullaşması, köktendinciliğin (her ne kadar FIS 'köktendincilik' kelimesini, Batı icadı diyerek reddetse de) yükselmesini garanti altına almıştı.</p>

  <p>Sözgelimi Akli, Belcourt'taki Kabil Camisi'nde (camiye gidip gelen ve Afganistan'da Sovyetlere karşı savaşmış eski gerillalar vermişti bu ismi) ibadet ediyor ve dinin nasıl hayatına egemen olmaya başladığını hatırlıyordu. "İslam'a dair tartışmalar 70'lerin sonuna doğru başladı, kafelerde, sokaklarda ve evet, hattâ meyhanelerde. Cezayir toplumundaki bir boşluğu doldurdu. Halkımız giderek yoksullaşıyordu. İslam cumhuriyetini hep bir hayal sanırdım, fakat benim için bir gerçeklik haline geldi. Batı bize Üçüncü Dünya'nın sorunlarının ekonomik olduğunu söylüyor, ancak İslam sayesinde bunun doğru olmadığını, aslında değişmesi gerekenin halk olduğunu idrak ettim."</p>

  <p>Akli bir biyologtu ve bilime dair duyduğu heyecan FIS'in düşünce biçimini de büyük ölçüde karakterize ediyordu. Eğitimli FIS destekçilerinin neredeyse hepsi yetenekli mühendislerden veya iletişim teknisyenlerinden oluşuyordu. Başkent Cezayir'deki istisnasız bütün kitapçılar artık İslam külliyatına özel bir bölüm ayırıyordu. Her bölümün yanında da mutlaka bilimsel kitaplara ait bir raf vardı. FIS'in Aralık'taki parlamento seçimlerindeki yirmi iki adayının hepsi üniversite mezunu, bunların on beşi de bilimadamıydı. Bir Cezayir İslam Cumhuriyeti'nde hükümetin mollalar yerine teknokratlar tarafından yürütülmesi daha güçlü bir ihtimaldi. Partinin destekçileri, İslam ve bilimin sadece uyumlu değil, birbirini tamamlayıcı olduğunu iddia ediyordu; her ikisi de mutlak gerçeği ve idraki içeriyordu.</p>

  <p>Bilim yanlış yönlendirme için de kullanılabiliyordu. Temmuz 1991'de FIS bir Arap büyükelçisinin diplomatik çantasında Cezayir'e gizlice bir lazer aygıtı soktu ve Bab ül-Oued'de düzenlenen bir akşam mitinginde kentin üzerindeki bulutlara Allah kelimesini yazdı. Mitingde bulunan birçok insan bir mucizeye tanık olduğunu iddia ediyordu. Bab ül-Oued'den bir başkası (işsizdi ve yine adını vermedi, gerekçe olarak da gayet doğru bir öngörüde bulundu: ufukta bir iç savaş ve kitlesel tutuklamalar vardı), Boumediene ve Ben Cedid gibi eski başkanların dinsel hissiyatın derinliğini bastırma çabalarına dair öfkesini dizginlemekte zorlanıyordu. "Camiler inşa ederek bizi yanlarında tutabileceklerini sandılar — Cezayir'in dört bir köşesine, hattâ başkentteki ve Oran'daki İslam üniversitelerine onlarca cami diktiler," diyordu. "Ben Cedid'in karısı, ortadan kaybolmadan önce çarşaflı fotoğraflar çektirmeye başlamıştı. Fakat İslamı camiler yaparak sevemezsiniz. Dinimizi hayatlarımıza uygulamalıyız. Seksenlerde bir mümin, militan bir mümin öne çıkıp boyun eğmeyi reddettiğinde, bu hepimize ilham verdi. Adı Mustafa Buyali'ydi. Polis tarafından vuruldu."</p>

  <p>Buyali. Bu konuşma, Buyali'nin ailesiyle tanışmamdan veya onun hayatını araştırmamdan çok önce gerçekleşmişti. Adını ilk defa duyuyordum. FIS askeri bir rolü olduğunu reddediyordu, fakat hareketin etrafında birçok silahlı hücrenin uydu misali toplandığına dair haberler yayılmaya başlamıştı bile. Bu gruplardan birinin, Afganistan'da savaşanların oluşturduğu 'Kabilliler' olduğu söyleniyordu. Bir diğerinin isminin El-Kuds (Kudüs) Tugayları olduğuna inanılıyordu. Fakat bu konuda FIS liderlerinin ağzını bıçak açmıyordu.</p>

  <p>"Kimseyi provoke etmeyin, sakin olun. Asla şiddet yok." Briketten Sünne Camisi'nin etrafındaki dar, delik deşik sokaklarda yaklaşık 30 bin Müslüman ibadet ediyordu ve talimatlara öyle harfi harfine uyuyorlardı ki, Cuma namazını kılmayı bitirenler birbiriyle neredeyse hiç konuşmuyordu. Şeyh Abdülkadir Haçani, cemaatine (binlercesi Bab ül-Oued'in yollarına ve kaldırımlarına serilmiş seccadelerin üzerinde diz çökmüş oturuyordu) polis ve ordunun en az beş yüz genç adamı gözaltına aldığını anlatıyordu. Kasklı, coplu çevik polisler dört saat önce sahil boyunda gösteri yapan gençlere müdahale etmişti.</p>

  <p>Onlardan birini görmüştüm, on beş yaşlarında, tıraşsız bir gençti; güvenlik polisinin karargahı dışındaki otoyolda kendisini yerlerde sürükleyen polisleri bağırarak protesto ediyordu, yüzünde hem yalvaran hem öfkeli bir ifade vardı. Bir polis onu, sakallı genç adamlarla çoktan tıka basa dolmuş bir minibüse soktu iterek. Polis o muazzam kalabalığı kışkırtmak istiyor gibiydi sanki. Fakat Haçani için konuşma yapmaktan vazgeçmek, zaferi Muhammed Budiaf'a teslim etmek anlamına gelecekti. Budiaf ise hâlâ Fas'ta olmasına rağmen, Cezayir 'Devlet Konseyi'nin başına getirilmiş, kimsenin 'İslam'ı ülkeyi ele geçirmek için kullanmasına' izin vermeyeceğini ilan etmişti bile. Haçani miting alanında (sesi onlarca hoparlörden hıncahınç dolu sokaklara yayılıyordu), Budiaf'ın liderliğinin anayasaya aykırı olduğunu yineliyor, ABD Dışişleri Bakanlığı sözcüsünün yeni Cezayir rejimini tanıdığını iddia ediyordu.</p>

  <p>Tarihte ABD Dışişleri Sözcüsü Margaret Tutweiler'ın ismi bir Cezayir camisinde ilk kez yankılanıyor olmalıydı. Haçani'ye göre, George Bush'un Körfez savaşı sonrasındaki 'yeni dünya düzeni', bir İslam cumhuriyetinin kurulmasını önlemek için Budiaf'ın darbesini tasarlamıştı. Kalabalık, kırmızı-mavi seccadeler üzerine bağdaş kurmuş, mutlak bir sessizlikle konuşmayı dinliyordu; insanlar Haçani'ye öyle büyük bir dikkatle kulak kesilmişti ki, diğer camilerde namaz kılanların kentin üzerinde süzülen dualarını duymak mümkündü. Odaklanmış bakışları ve dua ederken gözlerinden akan yaşlarla (gerçek gözyaşları) o binlerce yüzü seyrederken insan, ihtiyar Budiaf'ın bu topyekün, korkutucu kararlılık karşısında durup duramayacağını sorabiliyordu ancak.</p>

  <p>Budiaf birkaç saat önce yurttaşlarına, "Cezayir tehdit altında," demişti. "Cezayir gençliğinin sorunlarını çözebilmek için elimden gelen her şeyi yapacağım... Bu ülkede İslam bir avuç insana değil, herkese aittir... Allah'a bizi birleştirmesi için dua ediyorum, bu krizin üstesinden ancak bu şekilde gelebiliriz." Fakat Sünne Camisi'nde Haçani'nin dinleyicileri aynı ölçüde ateşli dualar mırıldanıyordu. "İslam kazanacak," diye fısıldıyordu bir FIS destekçisi, bir yandan da caddenin aşağısındaki çevik polislere dikkatle bakarken. "Budiaf ve hükümetteki diğer adamlar ölecek — ve cehenneme gidecekler." Sıradan bir söz gibi söylemiyordu bunu, gayet kararlıydı, ölmesini istediklerini bu kadere yöneltmeye gerçekten muktedir gibiydi.</p>

  <p>Bab ül-Oued sokaklarında olanlar FIS destekçilerinden ibaret değildi. Paslı demir parmaklıklı bazı balkonlarda başörtüsüz, uzun saçları omuzlarına dökülen, bilekleri bileziklerle dolu genç kadınlar vardı. Aşağıdaki sokakları dolduran erkeklerin bir İslam cumhuriyetinde kendilerinden talep edeceklerine kuşku olmayan şeyi reddeden cesur kadınlardı bunlar. Binlerce FIS taraftarı erkek, balkonlara hiç bakmıyor, onları görmezden gelmeyi tercih ediyordu; ne de miğferleri ve kalkanları ile önlerinde, demir ejderhanın dişleri misali kontrol noktalarında duran askerlere göz atmaya tenezzül ediyorlardı. Bab ül-Oued, Budiaf'ın askerleri ve polislerince kordona alınmıştı. "Bab ül-Oued kuşatma altında," diyordu Haçani, fakat manzaraya bakıldığında, sanki kuşatma altında olan Budiaf'ın henüz varlığıyla doldurmadığı otoritesiydi.</p>

  <p>Başkent Cezayir. <i>Alger la Blanche.</i> Şu an duvarları kire kesmiş olsa da, kente gidenler üzerinde alışılmadık bir çekim yaratıyordu. Geçmiş bir hayattan bildiğiniz bir yer gibiydi; inişli yokuşlu caddeleri, panjurlu villaları ve ağaçları —hattâ eski Fransız donanma karargahının sonunda <i>la picherie</i>'deki (balıkçılar) balık kokusu— ziyaret etmenizi bekleyerek uzanıyordu. "Haşmetmeapları, Cezayir'le bir savaş var," diye yazıyordu bir Fransız bakanı 14 Ekim 1827'de imparatoruna, Fransız konsolosuna yapılan sineklikli saldırıdan sonra. "Fransa adına yararlı ve şerefli bir şekilde nasıl bitebilir?" Cezayir, ona sahip olmayanlar tarafından daima sevilmekten ziyade ele geçirilmeye çalışılan bir kentti. Ben Bella'nın muzaffer gerilla ordusu 1962'de kentin kontrolünü ele geçirdikten sonra bu yumuşak Akdeniz kentinin kalbine saldırmışlardı; kentin eski kesiminin Haussmanvari bulvarlarına sosyalizm adına kahverengi tuğla anıtlar dikmişler, Fransa'nın 132 yıl boyu serpilip geliştirdiği <i>petit Paris</i>'i (küçük Paris) taklit eden kocaman binalar yapmışlardı.</p>

  <p>Cezayir'i turlarken Bill ve Peggy'yle birlikte 1956'da Fransa'ya yaptığımız ilk ziyareti hatırladım. Hâlâ gururlu ondokuzuncu asır caddeleri, engebeli yolları, külüstür arabaları, köpürerek akan ve kokan bozuk lağımları, kesme taştan duvarları ve keskin eğimli çatılarıyla tren istasyonları, yamulmuş çelikten kenarlarıyla boyasız yük vagonları... 1950'lerin sonundaki Fransız kentlerinin bir aynası gibiydi Cezayir, olsa olsa Dördüncü Cumhuriyet'in savaş sonrası yaptığı kalitesiz konutlarla kıyaslandığında güzel sayılabilirdi. Sanki Cezayir'de zaman, bir milyon <i>pieds noirs</i> otuz yıl önce kendilerini metropolitan Fransa'ya, 'eve' götürecek transatlantik yolcu gemileri aceleyle limandan ayrılırken donmuştu. Saint George Oteli'nde garson her sabah klasik bir Fransız kahvaltısıyla geliyordu; portakal suyu, kruvasan ve gümüş bir kahve demliği. Ancak portakal suyu ülkenin meyve bahçelerinden değil bir İtalyan şirketinin teneke kutularında geliyordu, kruvasanın tadı mukavvaya benziyordu, kahvenin o kadar bile tadı yoktu.</p>

  <p>Belki de bir ülkenin kültürü, artık sahip olmadığı bir kentin enkazı altında fosilleştiğinde olan şeydi bu. Kitapçılar hâlâ Zola, Gide ve Camus'nün (ki o da bir <i>pied noir</i> idi ve başyapıtı <i>Yabancı</i> Cezayir'de geçiyordu) eserleri satılıyordu. En iyi Cezayirli yazarlardan bazıları Fransızca yazmayı sürdürüyordu. Tipik şekilde, ülkenin en sevilen yazarlarından Raşid Mimuni en son romanı <i>Une peine à vivre</i>'yi, gönüllü sürgünde bulunduğu Fransa'da yazmıştı. Diktatörlük, iktidar (güç) aşkı ve aşkın gücü üzerine bir kitaptı bu.</p>

  <p>Burdeau Bulvarındaki Beamais Restoranı'na gittiğinizde müşterilerin teokrasi dehşetine ve Parizyen Fransa'da demokrasinin belinin kırılmasından duydukları korkuya dair tartışmalarını duyabilirdiniz. Mönü Arapça değil Fransızcaydı; <i>plat du jour</i> (günün yemeği) <i>steak au poivre</i> (karabiberli biftek) idi; en iyi şarap bir sek Cezayir kırmızısıydı ve adı da <i>Cuvée du President</i> (Başkan'ın Yılı) idi, ki Ben Cedid'in istifasından beri yeni bir anlam kazanmış olmalıydı. Ülkenin yetmiş üç yeni gazetesinden (hepsi hükümet yanlısıydı ve bu yüzden takip etmesi de kolaydı) <i>Algerie Actualite</i>'den gazeteciler, köşedeki bir masayı tıka basa doldurmuş, sigara içip bira yudumluyordu. FIS tehdidini entelektüellerin heyecanıyla karşılıyorlardı. FIS'in ironilerinden biri, partinin kendi adının kısaltmasını Fransızca yazılışına göre kullanmasıydı: <i>Front İslamique du Salut</i> (İslami Selamet Cephesi).</p>

  <p>"FIS'le ilgili anlamanız gereken bir şey var," diyor gazetenin editörü Suavi Benamadi. "Arap dünyasında var olan hükümet sistemlerini sadece İslami hareketler kırabilir. Peki kim bu insanlar? Giydikleri şu tuhaf giysiler de neyin nesi? FIS'e desteklerini göstermek için sakal bırakıyorlar, beyaz takkeler ve kısaltılmış pantolonlar giyiyorlar. Oysa Cezayir'de güzel milli kıyafetlerimiz var. Bornoz dediğimiz büyük yünlü bir entarimiz var. Bu insanların acayip giyimleri nereden geliyor?" Kocaman gözlüklü, kahverengi saçlı, ufak tefek bir adam olan Benamadi (sinekkaydı tıraşı, spor ceketi ve kıravatıyla bir Fransız sosyalisti gibi görünüyor), restoranın birkaç yüz metre yakınındaki bir ondokuzuncu yüzyıl apartmanında bulunan ofisine dönüyor. Yüksek tavanları, parlak sarı boyası ve kırılmış mozaik zeminiyle bir tür yoksul şıklığını yansıtıyor. Bir yardımcı editör ertesi günün başyazısının prova baskısını getiriyor ve Benamadi yazısını bir rahip konstantrasyonuyla inceliyor. "Kırsal Cezayir'in (yani Berberi olmayan Cezayir) gün geçtikçe Afganistan'a dönüşeceği düşünülüyor," diye yazmış. "... giysilerimiz değişiyor, yeme alışkanlıklarımız değişiyor, âdetlerimiz değişiyor, hattâ ölülerimizi gömme tarzımız bile değişiyor... sonuç: orta sınıfların, yaşam tarzımızın, ulusal hayatımıza en büyük hizmetleri yapmış olanların topyekün terk edilmesi."</p>

  <p>Cuma namazında Küba Camisi'ni ziyaret ettiğimde, Benamadi'nin sorularının bir kısmının cevabını buluyorum. Doğru, FIS alkole karşı, düğünlerde şarkı söylenmesine karşı, yas tutanların ölümün birinci, yedinci ve kırkıncı gününde özel yemekler yemesine karşı, cenazelerde yüksek sesle dua edilmesine karşı. Doğru, FIS sakallardan ve kısaltılmış pantolonlardan oluşan bir 'üniforma' geliştirmiş. Bu pantolonların, iyi bir Müslümanın namazdan önce, su giysilerinin altına dokunmadan abdest almasını mümkün kıldığı düşünülüyor. Fakat eğilip kalkarak namaz kılanların başları arasında yüzlerce Afgan şapkası, mücahit gerillaların giydiği sarıklar göze çarpıyor. Zira Afgan bağlantısı (ki diğer Cezayirlilerin dikkatini çeken, fakat yeterince anlamadıktan bir bağlantı bu) İslamcıları idrak etmek bakımından hayati öneme sahip.</p>

  <p>Bab ül-Oued'de bir taksi tuttuğunuzda bunun önemini açıkça görebiliyorsunuz. Şoför ve arkadaşının sakalları var. Doğaçlama konuşmaları hikâyeyi anlatıyor. "Afganistan'a savaşmaya gitmek istedik," diyor şoför. "Orada çoğunlukla Şii değil, Sünni Müslümanlar var. Komünizmle savaşıyorlar. Daha da önemlisi, bir İslam cumhuriyeti istiyorlar. Hizbi İslami çok iyi. Onlar için savaşmak istiyoruz. Yüzlerce arkadaşımız savaşmak için Afganistan'a gitti. Şimdi hükümetimiz onları durdurmak istiyor. Başkente dönen iki Cezayirli ve üç Filistinli, havaalanına iner inmez gözaltına alındı. Afganistan'a gitmek kolay. Şu binaya giderseniz vize alabilirsiniz." Suidani Budcema Caddesi'ndeyiz, kötü boyalı bir bina, parlatılmamış pirinç bir tabelanın üzerinde, "Pakistan Büyükelçiliği" yazıyor.</p>

  <p>Hizbi İslami'nin lideri Gülbeddin Hikmetyar Cezayir hükümetinin hareketine karşı aniden cephe almasından yakınıyor, fakat FIS'in Afganistan'daki savaşıyla ilgili asıl tehlike dini değil. Esas tehlike, potansiyel İslam cumhuriyeti ile ilgili öğrendikleri. Çok daha ciddi şekilde, genç adamlar nasıl savaşılacağını öğreniyor orada. Afganistan'da onlara nasıl Kalaşnikof, el bombası, hattâ tank kullanacakları öğretiliyor; T-55 ve T-62'leri nasıl süreceklerini öğrenebiliyorlar. Tam da Cezayir ordusunun kullandığı türden tanklar bunlar.</p>

  <p>"Faşistler," diye bağırıyor, yaşlı bir FLN üyesi. Nazik, zarif bir adam ve FIS'in elinden, seçimin birinci turunda büyük çabalarla, net şekilde kazandığı demokratik zaferin alınması gerektiğinden en ufak kuşkusu yok. Bir akşam yemeği masasında oturuyoruz; demokrasinin motorunu kamu düzeni adına durdurmak konusunda hiçbir ahlaki çekinceleri olmayan adamlarla konuşuyorum. Biz kırmızı şarap içiyoruz, onların önünde portakal suyu var. Yemekler (Cezayir çorbası <i>langoustine, ossobuco</i>) özel üniformalı garsonlar tarafından servis ediliyor. Bizi ağırlayanlar kusursuz Fransızca konuşuyor, öfkeleri arttıkça kelimeler de ağızlarından daha yavaş çıkıyor. "Sizler bizimle demokrasi hakkında konuşmak istiyorsunuz," diyor yaşlı FLN üyesi (bağımsızlık savaşı başladığında bir öğrenciymiş). "Fakat bu bizim için bir felsefe dersi falan değil. FIS iktidara gelirse Cezayir'de iç savaş çıkar. Korkunç bir kan banyosu yaşanır. Gerçek bir sorunla başa çıkmak durumundayız. Siz Cezayir'de bir İslam cumhuriyeti olsa ne de güzel olur diye düşünüyor olabilirsiniz. Ne kadar da demokratsınız! Fakat bir iç savaş yaşanmasına izin veremeyiz. Ülkemize karşı, halkımıza karşı sorumluluklarımız var."</p>

  <p>Daha genç yoldaşı, bu ahlaki denklemin derinliklerine giriyor: FIS Aralık 1991'de, 26 milyonluk Cezayir'de sadece 3.2 milyon oy almıştı. Bir milyon seçmen kartı hileliydi, bir milyonu da seçmene ulaştırılamamıştı. 1990 yerel seçimlerinde FIS 4.3 milyon oy toplamıştı. FIS'e desteğin azaldığını göremiyor muyduk? 13 milyon kayıtlı seçmen söz konusu olduğunda, FIS'in Aralık zaferi nüfusun sadece yüzde 23'ünü temsil ediyordu. Seçimlerin ikinci turunu kazanmalarına nasıl göz yumulabilirdi? "Bu insanlar gerçekten bir İslam cumhuriyeti istiyor ve halkımız bunu kabul etmeyecek. FIS diktatör olacak. Nazilerin sistemini kullanıyorlar."</p>

  <p>Arap dünyasının geri kalanında durumun tam tersi olması inanılmaz ve dehşet bir ironiydi. Mısır'da, Ürdün'de, Suriye'de, ülkelerindeki demokrasi eksikliğine verip veriştirenler toplumun seçkin kesimleriydi; perişan haldeki Müslüman kitleler ise bunun sonuçlarına sessizce katlanıyorlardı. 1992'de Cezayir'de demokrasi talep eden taraf İslami bir halk hareketiyken, orta sınıf entelijansiya demokrasinin askıya alınmasını sağlamak için bin dereden su getirmekle meşguldü. Trajedi, Budiaf'ın haklı olma ihtimaliydi. FIS bir İslam cumhuriyeti istemeyen milyonlarca Cezayirliyi, yani birçoğu Arapçayı bile akıcı şekilde konuşamayan Fransız hayranı, orta sınıf mensuplarını, kentlerin özgürleşmiş kadın nüfusunu, Tamazirtçe konuşan ve Arap olmayan Müslüman Berberi toplumunu (ki nüfusun dörtte birini oluşturuyorlardı) tolere etmek yönünde hiçbir çaba göstermemişti.</p>

  <p>23 Ocak'ta Cezayir'in Kanal Üç adlı popüler müzik radyosu, hükümetin politikasının gerçek suretini yansıttı. Saat başı haber bülteninin ilk maddesi, başbakanın uluslararası topluma yönelik, ülkedeki yüzde 20 işsizliği ve temel gıda yetersizliğini ortadan kaldırmak için 8 milyar dolarlık kredi sağlanması çağrısıydı. Ardından, neredeyse bir kehanet gibi, Abdülkadir Haçani'nin tutuklandığına dair kısa bir haber verildi. Hükümetin planı belliydi: halkı ekonomide güzel günlerin geleceği söylemiyle cesaretlendirmek ve FIS'in ezilmesine ikincil önemde bir mesele, yani partinin seçimin ilk turunda 188 sandalye kazanma budalalığının tatsız, ama zaruri bir sonucu gibi muamele etmek. Böylece Haçani, savunma bakanı General Halid Nizzar'ın emriyle, Cezayir ordusuna hükümete isyan etme çağrısı yaptığı gerekçesiyle tutuklanmıştı.</p>

  <p>Haçani tam da bunu yapmıştı. Tutuklanmasından iki gün önce bana 'Ulusal Halk Ordusuna hitaben yazdığı ve kendi elyazısıyla imzaladığı coşkulu çağrının bir kopyası verilmişti. Haliyle polis ve askeri birlikler, firar çağrısını yayımlayan <i>El-Haber</i> gazetesinin bürolarını bastı ve burada çalışan gazetecileri gözaltına aldı. Haçani de arabasını başkent Cezayir'in Belcourt semtine sürerken takım elbiseli polisler tarafından durduruldu ve FIS'in diğer iki lideri Abassi Medani ve Ali Belhac'ın yanına, Blida Cezaevi'ne götürüldü. Aynı saatlerde başbakan Sid-Ahmed Gozali, gelecekte ülkenin camilerinde 'siyasi içerikli' hiçbir konuşmaya ve cami mahallerinde hiçbir gösteriye izin verilmeyeceğini ilan etmekteydi. Haliyle son tutuklamaların tarihsel öncülleri vardı. 1930'da Fransızlar Cezayir'in ilk yirminci yüzyıl bağımsızlık grubunu ('Kuzey Afrika Yıldızı') lağvetmişlerdi; grubun lideri Messali Hac, kendisini 'İslami milliyetçi' diye niteliyor ve 'İslam'ın dirilişini' kutsayan <i>El-Ümmet</i> adlı bir gazete çıkarıyordu. Hac, lağvedilen grubu tekrar kurmaya çalıştığı için tutuklandı ve 'anarşi yaratma niyetiyle askerleri emre itaatsizliğe kışkırttığı' gerekçesiyle bir Fransız cezaevinde bir yıl hapis yattı.</p>

  <p>Cezayir hükümet sözcüleri her gün <i>calme et sérénité</i>'den (huzur ve güven ortamı) dem vuruyordu. Sokaklarda ise esnaflar yaklaşan 'patlamadan' söz ediyordu. Hepimiz bunu hissediyorduk, şiddet yaratmaksızın demokrasiyi hasıraltı edemeyeceğinize dair o değişmez kuralı. 20 Ocak'ta Cezayir jandarmasından bir tuğgeneral vurulup öldürüldü. Kırk üç yaşındaki Ema-ri Aıssa evli ve dört çocuk babasıydı. Gençlerin oluşturduğu kalabalıklar başkent Cezayir'in dışındaki ordu kontrol noktalarını taşa tutmuş ve askerler onları dağıtmak için uyarı ateşi açmak zorunda kalmıştı. "Herkes bir polisi öldürebilir," diyordu, hükümetin olaylar hakkında ne düşündüğünü sorduğum bir yetkili, gayet kaygısızca. "New York'tan Nepal'e kadar insanlar polis öldürüyor. Bu bir suç ve ne olursa olsun, FIS bunun bedelini ağır ödeyecek. Her polis öldürüldüğünde onun bütün köyü cenazeye katılacak ve halk FIS'in karşısına geçecek." Sadece bir suç meselesi miydi? ABD'de her şey yaşanabilirdi. Fakat Amerika'da kimse seçimleri iptal etmeye kalkmıyordu. Ve Tuğgeneral Aîssa'yı mafya öldürmemişti. Üç hafta içinde, polis ve FIS yandaşları arasında çatışmalarla geçen yedi günün sonunda (en az elli kişinin öldüğü, iki yüz kişinin yaralandığı söyleniyordu), Budiaf'ın ordu kontrolündeki 'Konsey'i sıkıyönetim ilan etti. Başkentin varoşlarından, Budiaf'ın yetkililerine karşı gizli 'kutsal savaş' çağrıları yükseliyordu. Neredeyse bütün FIS liderliği çoktan içeri alınmış, partinin başkentteki ana bürosu kapatılmış ve altmış imam tutuklanmıştı.</p>

  <p>Erime beklediğimizden hızlı geliyor. Başkent Cezayir'in Kazba Mahallesi, 15 Şubat 1992. Buznad Hâdi'nin ateşe verilen evinin ortasında (yanmış yatak çarşaflarının, erimiş elektrik kablolarının, kararmış taş merdivenlerin etrafında) bir yerlerde 'gerçek' duruyor. Evin dışındaki dar girişte ağlayan başörtülü Cezayirli kadınlar, elbette ki bütün bunların ne anlama geldiğini biliyor. Buznad Hâdi'nin, sağ elinde bir jeneratör lambası tutan kuzeni de biliyor; Cezayir ordusunun ateşlediği roketin evdeki dört masum insanı nasıl küle çevirdiğini anlatıyor. Cezayir hükümeti de neler olup bittiğini biliyor; yapılan açıklamada, askerlerin eve, ancak binadan ateş açıldıktan sonra saldırdığı belirtiliyor. Aynı sahnelere Belfast'ta veya Batı Şeria'da da tanık olabilirsiniz. Fakat başkent Cezayir'in Kazba Mahallesi'nde bu saldırının etkileri çok daha ciddi. Zira burada gerçekler arasındaki fark, halk ile iç savaştan korkan bir hükümet arasındaki uçurumu simgeliyor. Halk, Buznad Hâdi ve arkadaşlarının 'şehit' mi, yoksa 'terörist' mi olduğuna inanacak?</p>

  <p>Meyve satıcısının evi tam Kazba'nın merkezinde; rüzgarlı taş basamaklar, ahşap ve pişirilmiş çamurdan duvarların arasından yükseliyor. Daha da dar sokaklar, eski döküntü evlere açılıyor; yerleşimin katmanları arasına öyle gömülmüş evler ki bunlar, neredeyse yeraltındalar. Kimse o beş adamın dün sabahın erken saatlerinde evde olduğuna itiraz etmiyor. Ne de Cezayir ordusunun paraşütçülerinin (komşular yan karanlıkta kırmızı berelerini görmüşler) Buznad Hâdi'nin küçük fakirhanesini 2 ila 3 arasında bir saatte kuşattığına itiraz eden var.</p>

  <p>Ancak gerçeğin bir parça kaygan hale geldiği yer de işte burası. Hükümet, askerlere binadan ateş açıldığını söylüyor, fakat kapı girişi en yakın yoldan bile görülemeyecek kadar aşağıda ve askerlerin yürüyor olabileceği tek sokağa bakan hiçbir pencere yok. Kapının yukarısında bir çukur var, bir roketle açılmış olduğu belli ve yetkililer, içeride beş FIS militanının öldürüldüğünün bilinmesinde sakınca görmeyecek kadar kendinden emin.</p>

  <p>Taş merdivenlerin karanlığından içeri doğru süzülüyorsunuz ve yanmış yatakların bulunduğu bir odada Buznad Hâdi'nin kuzenini buluyorsunuz. İsimler hiç önemli değil, sabah eve varacak olan bu sakallı, dalgın genç adam için. "Hepsi masumdu," diyor kuzen. "Ateş falan açılmadı. Adamlar uyuyordu. Kuzenim daha yeni evlenmişti, eşi dört aylık hamile. Cesetleri bulduğumuzda tanınmayacak haldeydiler. Tümüyle yanmışlardı." Fransız bir kadın radyo muhabiri, elindeki mikrofonu kuzenin yüzüne doğru tutuyor. "Gerçeği mi söylüyorsunuz?" diye soruyor pattadanak. Gerçeği söyleyip söylemediğinden emin değilim, fakat yakınlarını yeni kaybetmiş bir adama karşı pek münasip bir davranış da sayılmaz; burada, bu ölüler evinde araştırmacı acar gazetecilik sanatını icra etmenin vakti değil.</p>

  <p>Fakat hamile eş ile diğer kadın akrabaların saldırı sırasında neden evde olmadığını da kimse izah edemiyor. Bir başka adam geliyor, Hâdi'nin kayınbiraderi. "Yetkililer onları sağ ele geçirebilirdi," diyor. "Ev kuşatılmıştı. Fakat askerler eve daldı, içerdekilerden birini koridorda vurup öldürdüler ve sonra bu odaya el bombası attılar. Ölen adamlardan ikisi yerde yatıyordu. Daha önce yaralanmışlardı."</p>

  <p>Daha önce yaralanmak mı? Bu iki adam bir hafta önce Kazba'da altı polisin öldürüldüğü saldırıya katılmış olabilir miydi? İçlerinden biri o saldırıdan sonra kaçarken mi yaralanmıştı? "Kesinlikle hayır!" diyor kayınbirader hiç duraksamadan. "Sokak gösterileri sırasında vuruldular." Fakat askerler yaralı adamların bu evde olduğunu açıkça biliyordu. İhanete uğramışlardı; kayınbirader bile, 'Birilerinin askerlere yaralı adamların burada olduğunu söylediğini' kederle kabul ediyordu. Derken sakallı adam geliyor. "Bu ordunun intikamı," diyor, yumuşak, tehlikeli bir sesle. "Eve girdiklerinde askerlerden biri, 'Bize Gümmar'da yaptığınızı şimdi biz size yapacağız' diye bağırmış." Gümmar, 1991'de silahlı Müslümanların on beş Cezayir askerini vurup öldürdüğü sınır karakolu. Yarı karanlıkta dikilen ve 'intikamı' tekrar tekrar zikreden sakallı adam için mesele gayet açık. "Elbette onları sağ yakalayabilirlerdi. Fakat hepsini, yaralılar da dahil, öldürmek istediler. Yaralı sakallı adamları hastaneye götüremiyoruz, çünkü hemen gözaltına alıp işkence yapıyorlar. Bu yüzden burada saklanıyorlardı."</p>

  <p>Sokakta daha da fazla kadın toplanıyor, sessizce ağlıyorlar, onlarca meraklı genç adam onlara katılıyor. Tarih, Cezayir'de hep olduğu gibi, bize doğru yavaşça ilerliyor. Adamlardan biri bize, aynı klostrofobik sokakta sadece üç yüz metre ileride bulunan bir başka evin önemini bilip bilmediğimizi soruyor; orası da bir 'şehitler' evi. O binada, FLN gerillaları ve bazılarının çocukları, Fransız paraşütçülerine teslim olmak yerine havaya uçmayı tercih etmiş (aralarında Pontecorvo'nun <i>Cezayir</i> Savaşında anlattığı 'kahraman', yani Ali La Pointe de varmış). 14 Şubat 1992'nin erken saatlerinde, farklı bir ulusun 'Paraşütçüleri' Kazba'ya geri döndü ve bir başka efsane doğdu.</p>

  <p>Bir iğnenin ucunda kaç meleğin dans edebildiğini kim bilir. Fakat Budiaf'ın ülkeye geldiği gün daha da ezici bir teolojik soru tüm ağırlığıyla FIS yandaşlarının omuzlarına binmişti: bir adamın sakallarım tıraş etmek ne kadar sürerdi? Ali'nin Rahmuni El-Tayib Caddesi'nin sonundaki kuaföründe, İslami bir sakalı yaklaşık beş dakikada kazıyabiliyorlardı. Fakat 75 yaşındaki yaşlı dükkân sahibinin bize anlattığı kadarıyla, FIS üyeleri bazen bu zaruri tıraş sırasında epeyce gevezelik yapıyordu. Bu gevezelik süreci on dakikaya uzatabiliyor, fakat 15 Cezayir dinarından (sadece 60 ABD senti) ibaret ücret değişmiyor ve bir çırpıda gözaltına alınmaktan ve içeri atılmaktan yakayı sıyırmak düşünüldüğünde bu parayı ödemeye değiyordu. O yüzden artık başkent Cezayir'in sokaklarında, FIS'in simgesi sayılan aleni Müslüman sakalıyla dolaşanlar cesur adamlardan ve aptallardan ibaretti. Ve o yüzden, berberde hasıl olan bu değişimin Cezayir hükümeti açısından hayati (hattâ askeri) etkileri vardı. İslamcılar sakallarını kazıtarak yeraltına çekilmiş oluyordu.</p>

  <p>Kanıt, Ali'nin dükkânının zemininde olduğu gibi duruyordu, kahverengi ve siyah kıllardan oluşan bir yığın, insan tüyünden bir halı; Ali yığını kocaman bir sanayi süpürgesiyle çabuk çabuk süpürüp çöpe yolladı. Ali soyadını vermeyecek kadar korkuyordu, fakat iki cılız gri kedinin güneşin altında mırıldadığı kapı önüne çömelip maharetinin reklamını yapmaya direnemeyecek kadar da kendisiyle gurur duyuyordu. Mesleği Cezayir siyasetinde hiç bu kadar önemli bir rol oynamamıştı. "Sakal tıraşı uçak kullanmak gibidir," dedi. "Ya da..." (bunu söylerken gülüşünden kinizmle muzipliğin bir karışımı okunuyordu) "... bir makale yazmak gibi. Kabiliyet ellerinizdedir. Çatışmalar nedeniyle geçen Cuma dükkânı açamamama rağmen günde ortalama beş sakal tıraş ediyorum. Fakat bu insanların büyük kısmı sakallarını evde tıraş ediyor." Gayet akıllıcaydı. Bununla birlikte Cezayir istihbarat servisleri için sakalların yok oluşu bir başka sorun yaratmıştı; zira sokaklarda dikkat çekmemek için ajanların birçoğu dikkatli suratlarını zavallı gür sakallarla donatmıştı. Daha bir hafta önce böyle sakal bırakmış, uzun <i>hamis</i> entarisi giymiş bir güvenlik elemanının, Bab ül-Oued Camisi'nin yakınında bir imamı yakaladığı biliniyordu. Muhitin polis karakolunda ajan, imamın sakalının sağ kısmını hemen tıraş etmiş ve (imamın anlattığına bakılırsa), "Eninde sonunda hepinizi yakalayacağız," diye de eklemişti. Başkent berberlerinin ekstra kârlarına vesile olan heyecan verici bir yemindi bu.</p>

  <p>Başkent Cezayir halkından, geri dönen mirasyediye muazzam bir hoşgeldin demeleri isteniyordu. Fakat uzun boylu, sakil, ince yüz hatlı ve ihtiyar Muhammed Budiaf, nefret ettiği merhum rakibi Houari Boumediene'in adını taşıyan havaalanına vardığında, onu birkaç taksi şoförü, hamallar, gazeteciler ve FLN üyelerinden başkası karşılamadı. Yegâne coşku emaresi, varış salonunun yanında geleneksel kahverengi cübbelerini giymiş, gizli polisin bakışları altında bezgin bezgin davul gümbürdetip kulak tırmalayan bir grup Berberiydi. Budiaf boş caddelerden geçirilip boşaltılmış başkanlık konutuna getirildi ve burada Kuran'a el basıp 'Devlet Konseyi'nin anayasal olmayan liderlik görevini kabul etti. 'Demokratik süreç' dediği şeyi devam ettirmeye söz verdi, fakat devlet başkanı ve parlamento ile birlikte artık demokratik sürecin yerinde yeller eserken bunu nasıl yapabileceğini açıklamadı.</p>

  <p>Bir ay öncesine kadar Fas'ta bir tuğla fabrikası sahibi olan 72 yaşındaki bir emekliyle basının karşılaşması, Cezayir'i kurtuluşa götüreceği söylenen bu adam açısından bir mahkeme gibi olmalıydı. Fakat iki saat boyunca Muhammed Budiaf sıkı, neredeyse kartal gibi biri olduğunu kanıtladı; kamera flaşlarını güneş ışığı gibi bünyesinde eritti, 'baskıdan' söz etmeye cüret eden gazetecileri azarladı, Batı ülkelerine bu müşkül zamanında Cezayir'e yardım eli uzatmaları çağrısı yaptı. Hükümetteki seleflerini suçladı. Hukuka itaat talep etti. En az 6 bin genç Cezayirlinin çöldeki gözaltı kamplarına kapatıldığını (Fransız sömürge günlerinden kopya edilmiş bir başka eylemdi bu da) kabul etti ve 'demokrasiye saygının demokrasinin yok edilmesine yol açmaması gerektiğini' iddia etti.<sup><a href="../Text/dipnot.xhtml#bookmark144" id="footnote144">[4]</a></sup></p>

  <p>Sadece dört gün içinde elli Müslüman gösterici daha Cezayir kentlerinde polis tarafından öldürüldü. Aralık'ta seçilmek üzere olan en önemli FIS adayı ve siyasi yapı içine tekrar konumlanabilecek (hattâ hükümetle görüşebilecek) tek isim olan Abdülkadir Mogni hapse atıldı. Zaten Budiaf FIS'le görüşmek istemiyordu. 'Devlet Konseyi'nin FIS'i silahlı ayaklanmaya kışkırtmayı tercih edeceğine dair Cezayir'de giderek artan bir şüphe vardı; böylece partinin derdinin hiçbir zaman anayasal siyaset olmadığı, Ocak seçimlerinin iptal edilmesinin ordunun değil, İslamcıların askeri darbesini engellediği 'kanıtlanacaktı'. Silahlı adamlardan oluşan grupçukların ortaya çıkmaya başladığı kesindi. Kendisine 'Yemine Sadakat' adını veren bir örgüt, Buyali'nin bağımsızlık savaşını sürdürdüğü iddiasıyla, cihat çağrısı yapıyordu. Budiaf ise öfkesini iki hedefe odaklamıştı: FIS ve birçok Cezayirlinin kendilerine vaat edilen demokrasiden umudunu kesmesine yol açan yolsuzluk. Hedeflerinden ilki Budiaf'ı hiç ciddiye almayacak, ikincisi ise öldürecekti.</p>

  <p>Ve 29 Haziran 1992'de Budiaf öldüğünde hepimiz durumu yanlış anladık. Ben Moskova'daydım; Ermenistan'ın kıyısında patlak veren Dağlık Karabağ savaşından dönmüş, Kremlin duvarına tepeden bakan bir otel odasındaydım. Telefonum çaldı; hâlâ dış haber editörüm olan Harvey Morris Londra'dan arıyordu. "Budiaf'ı tepelediler," dedi, her zamanki hassasiyetiyle. "Görünen o ki işini İslamcı ahbaplar bitirdi." Morris'e inanıyordum. Gerçekten de, Cezayir'in doğusundaki Annaba kentindeki bir mitingde konuşurken Budiaf'ın üç kurşunla öldürüldüğünü duyduğumuzda, hepimiz FIS'in (veya harekete sempati duyan silahlı bir grubun) birçok İslamcı'nın dile getirdiği ölüm tehdidini hayata geçirdiğini düşünmüştük. En az bir örgüt, İslami Cihad, Cezayir hükümetine karşı 30 Haziran'da 'topyekün' savaş başlatma sözü vermişti. 'Bin' polis ve asker öldürmeye yemin etmişler, fakat <i>(Independent</i>'ta uğursuzca ilan ettiğim üzere) 'bir gün önce harekete geçmiş ve kendilerini imha etmek için kurulan hükümetin bütün yapısını ortadan kaldırmışlardı.'</p>

  <p>'Onların' kim olduğundan en ufak bir kuşkum yoktu, Lübnan ve işgal altındaki Batı Şeria ve Gazze'de kullanılıyor olsa da, daha önce Cezayir İslami Cihad'ının ismini niye duymamış olduğumu sormadım kendime. Geri dönüp Cezayir'le ilgili haber defterlerime bakamazdım, zira onlar Beyrut'ta, bense Moskova'daydım. Belki o defterlere bakabilseydim, Budiaf'a yönelik düşmanlığın sadece FIS'ten değil, yönetici elitin yolsuzluk karşıtı kampanyadan korkan zengin üyelerinden, hattâ ordu içinden kaynaklandığına dair bir ipucu bulabilirdim. Yaşlı devlet başkanının İslamcılar tarafından öldürülmemiş olabileceğine dair giderek artan kanıtları, ancak iki hafta sonra Cezayir'e döndüğümde keşfedecektim. Ölümünden hemen önceki haftalarda Budiaf Cezayir içinde güçlü laik düşmanlar kazanmıştı (bunlardan en az birinin, eski devlet başkanı Şadli Ben Cedid'le bağlantılı olduğu söyleniyordu) ve Budiaf'ın dul eşi bile şimdi cinayeti FIS'in işlediğine inanmadığını söylüyordu. Cinayetin üzerinden üç hafta geçmemişken, İçişleri Bakanı General Larbi Belheyr (General Nizar ile birlikte Budiaf'ın 'Konseyi'ndeki en güçlü ikiliyi teşkil ediyorlardı) yeni başbakan Belaid Abdüsselam tarafından, güvenlik 'zaafı' gerekçesiyle görevinden alındı. Ciddi bir zaaftı gerçekten de.</p>

  <p>Budiaf, korumalarından biri olan Asteğmen Lembarek Bumerafi tarafından öldürüldü. Devlet televizyonu kameraları başkanın konuşmasını ölüm ânıyla birlikte saniye saniye kaydetti ve Belheyr, Bumerafi'nin eylemi tek başına gerçekleştirdiğini açıkladı. Budiaf'ın başına iki, sırtına bir kurşun sıkmıştı. O günlerde bilinmeyen şey, başkanın yolsuzlukla mücadele kampanyasının Cezayir ordusundan emekli bir tümgeneral ile güney kenti Tamanrasset'te Şadli Ben Cedid'in ortağı olan ünlü bir işadamını ağına düşürmüş olduğuydu. Ve Budiaf suikastından sadece birkaç gün önce, yolsuzluk soruşturmasından sorumlu olan yüksek rütbeli bir subay da esrarengiz şekilde öldürülmüştü. Ayrıca Budiaf'ın (de Gaulle'ün FLN ile masaya oturması örneğini takip ederek), ılımlı FIS yetkilileriyle şahsi bir diyalog başlatma çabası içinde olduğuna dair söylentiler de eksik değildi.</p>

  <p>Cezayir devlet televizyonundan bir görevliye yaptığım sessiz sedasız bir ziyaret, Budiaf cinayetiyle ilgili video kayıtlarının bir kısmının yetkililer tarafından gizlendiğini de ortaya koymuştu. Annaba'daki tanıklar suikast ânının en az dört ayrı kamera tarafından çekildiğini iddia ediyordu. Dünyaya gösterilen görüntüler (Budiaf son sözlerini söylerken ve ardından göğsünde kanla yerde cansız yatarken görülebiliyordu) sansürlenmişti. Devlet televizyonundaki kaynağım ise bu konuda kesin konuşuyordu:</p>

  <blockquote class="">
    <p>Kameralar gerçek ölüm ânını kaydetti ve kurşunların Budiaf'a isabet ettiği sahneyi sansürlediler. Kayıtta başından vurulduktan sonra Budiaf'ın beyninin patladığı görülüyordu; bu kadar korkunç bir şeyi televizyonda gösteremezsiniz. Bumerafi'nin gözaltına alınışını gösteren bir başka kayıt daha var. Orada Bumerafi kameraya bakıp şunları söylüyordu: "Budiaf'ı kahramanca geçmişini ve iyi bir adam olduğunu bilerek öldürdüm. Fakat mafyaya karşı yeterince şey yapmadı. Ve halkın tercihine karşı çıktı. Hiçbir siyasi partiye üye değilim, fakat İslami harekete bağlıyım." Bumerafi kendinden öyle emindi, öyle özgüvenliydi ki (çok iyi konuşuyordu ve çok karizmatikti), yetkililer kaydı televizyonda gösterirlerse onun kahraman haline geleceğinden korktular.</p>
  </blockquote>

  <p>Eğer bu anlatılanlar doğruysa, Budiaf cinayetinde gerçekten de İslamcıların dahli olabilirdi. Fakat Bumerafi'nin yakalanışını kuşatan olaylar, bilhassa da yetkililer gerçekten onun köktendinci bir katil olduğuna inandıysa, son derece kafa karıştırıcıydı. Bir rivayete göre Bumerafi Annaba'daki konferans salonundan kaçabilecek durumdaydı, fakat sonradan polise sakin sakin teslim olmuştu. Bir başka tuhaflık (iki hafta sonra FIS liderlerini Blida'da cümle aleme göstere göstere yargılayan) ordunun, Bumerafi'nin sorumluluğunu üstlenmeyi reddederek, sivil mahkemede yargılanması gerektiğini öne sürmesiydi. Bumerafi şimdi Annaba'daki (şu şansa bakın ki, Şadli Ben Cedid'in de memleketiydi burası) bir sivil hapishanede tutuluyordu ve yerel gazeteciler asteğmenin hayatı hakkında pek az bilgiye ulaşabilmişti. Yirmi altı yaşındaydı ve söylentilere bakılırsa, daha önce de Başkan Ben Cedid'in korumalığını yapmıştı. Başkanlık koruma birimindeki görevi için İtalyan Carabinieri tarafından eğitilmişti.</p>

  <p>Bununla birlikte suikasttan önceki aylarda Budiaf'ın attığı adımlar, sevilmeyen bir lider olmaktan hiç korkmadığını gösteriyordu. Budiaf, muhtemelen onu başta destekleyen eski FLN ve ordu mensuplarını şaşırtarak, Mayıs'ta emekli Tümgeneral Mustafa Belucif'in tutuklanması emri vermişti. Belucif Blida'da çıkarıldığı askeri mahkemede devlet fonlarını usulsüz kullandığı suçlamasıyla yargılandı. Budiaf önde gelen bir işadamının yolsuzluk suçlamalarıyla tutuklanmasını emretmişti; yasadışı temel gıda maddesi satışı ve kaçakçılığı ile itham ediliyordu. Bu soruşturmayı yürütmekle görevlendirilen yetkililerden biri ordu mensubu bir teğmendi; Budiaf'ın öldürülmesinden sadece birkaç gün önce başkent Cezayir'deki bir caddede suikasta kurban gitmişti.</p>

  <p>Cezayirli bir köşe yazarı Budiaf suikastına 'Cezayir-gate' adını takmış ve cinayetin ayrıntılarının, FLN muhalifi Muhammed Kider'in 1967'de Madrid'de bir caddede vurulması ve Krim Belkacem'in 1970'de Frankfurt'ta boğulmasında olduğu gibi, üzerinin örtülebileceğini ima etmişti bile. <i>El-Vatan</i> gazetesinde Laid Zağlani, Cezayir Dışişleri Bakanı Muhammed Ben Yahya'nın öldürülmesine (1982'de beraberindeki bir heyetle savaşı durdurma amacıyla İran-Irak sınırına gittiği sırada vurulmuştu) dair ayrıntıların 'ulusun yüksek çıkarlarını korumak için' gizli tutulduğunu hatırlatıyordu. Bunun Saddam Hüseyin'i korumak için yapılmış olması daha muhtemeldi — lâkin bu başka bir hikâye.</p>

  <p>Artık Cezayir'de Budiaf suikastını 'mafyaya' atfetmek modaydı; Şadli Ben Cedid'in on iki yıllık iktidarında ülkenin kanını emip zenginleşen sosyal ve siyasi sınıfı üstü örtük şekilde ifade etmek için kullanılan bir kavramdı bu. Eski başbakan Abdülhamid Brahimi'nin, on yılda hükümet yetkililerine 28 milyar dolar (Cezayir'in dış borçlarına eşit bir meblağ) rüşvet verildiği iddiası, halk kültürünün popüler konusuydu. Budiaf'ın destekçileri, 'mafya' ile İslamcı hareketler arasında ittifak olduğunu bile iddia ediyordu.</p>

  <p>"Şehidimiz Muhammed Budiaf'ın öldürülmesiyle ilgili bütün gerçeği bilmek istiyoruz — benimle birlikte ellerinizi kaldırın ve gerçeği istediğinizi söyleyin." Kelimeler, öldürülen başkanın kurşun delikli son kalıntılarının altındaki kahverengi çamur ve kurumuş çelenk yığınının üzerine döküldü. Ve Budiaf'ın eski silah arkadaşları (otuz yıl önce ülkelerini Massu'nun paraşütçülerinden kurtaran militanlar, bombacılar ve kuryeler) ellerini mezara doğru kaldırıp, sertçe ve yüksek sesle, "İstiyorum," dedi.</p>

  <p>İhtiyarlık, en acımasız erkek ve kadınlara bile vakar ve incelik bahşeder. Beyaz saçlarla kaplı başını, ölen liderinin yasıyla sallayan Ömer Budavud da sadece bir başka ihtiyar asker gibi görünüyor, herhangi bir Anma Pazar'ında bir İngiliz savaş anıtının önünde görebileceğiniz türden kambur bir siluet. Ancak Budavud Fransa'da faaliyet gösteren FLN'nin lideriydi, akaryakıt pompalarının havaya uçurulmasını, Cagnes-sur-Mer'de bir trenin raydan çıkarılmasını, Lyon'da dört jandarmanın öldürülmesini, Jacques Soustelle'e yönelik suikast teşebbüsünü o örgütlemişti. Bu kadar kanlı bir maziye sahip insanlar gerçeği öğrenmeyi bekleyebilir mi? Sözgelimi Ebubekir Belkayd, bu özgürlük savaşçısı, 1956'da Fresnes Cezaevi'nde Budiaf'ın koğuş arkadaşı olan bu adam, Cezayir'in kaçırdığı fırsatların yasını tutuyordu. "Şimdi işler çok daha ciddi," diyordu. "Başkan Budiaf temizdi — liderimiz olmadan önce sürgündeydi, resmi yapıların uzağındaydı. Buraya ülkemizi modernleştirmek için, bize temiz bir yol sunmak için geldi. Evet, onun şahadetiyle ilgili gerçeği öğreneceğimizi umut ediyorum. Peki mümkün mü? Kennedy'yi kimin öldürdüğünü biliyor muyuz? Ha, biliyor muyuz?"</p>

  <p>Madam Budiaf da oradaydı; kocasını FIS'in öldürdüğünü 'bir an bile olsun' düşünmediğini söylüyordu. Yeşil ve beyaza bürünmüş, yüzünü güneş gözlüklerinin ardına saklamış, toprak yığının önünde duruyordu; derken Belkayd'a sarıldı ve kocasının mezarının yanındaki mermer katafalkı görmezden gelerek, Belkayd'ın kollarının arasında hıçkırmaya başladı. "Houari Boumediene, 1932-1978" diye yazıyordu katafalkın üzerinde. Budiaf, 1962'deki kurtuluşun ardından Boumediene'in devlet başkanlığı teklifini geri çevirmişti, zira kukla bir lider olmak istemiyordu; Fas'ta sürgündeyken Boumediene'e muhalefet etmekten geri kalmamıştı. Budiaf'ın mezarıyla aynı sırada, birbirinin eşi olan başka katafalklar da vardı; her birinde şerefli bir savaşçı yatıyordu, üzerlerine yorumsuz veya şatafatlı sözlerden uzak bir şekilde, sadece isimler kazınmıştı. Bu isimlerin anlamlarını çözebilmek için ya hafızanıza ya da bir tarih kitabına başvurmak zorundaydınız. Larbi Ben M'hidi vardı (1957'de Fransız paraşütçülerce öldürülmüştü). Ferhat Abbas vardı (kendi FLN'si tarafından sürgüne gönderilmişti). Abane Ramdane vardı (Tangiers yakınlarında, FLN'li yoldaşları tarafından acımasızca —muhtemelen boğularak— öldürülmüştü). Frankfurt cinayetinin kurbanı Krim ile Ayt Hamuda Emiruş ve Sid El-Havas (her iki FLN lideri de 1959'da, 4. Vilayet'te —Buyali'nin bölgesi— Fransızlar tarafından öldürülmüştü) vardı. Bu mezarlarda kurşunla parçalanmış bu kadar çok kemik ve kırılmış boyun varken, kim mezarlığın en yeni 'şehidiyle' ilgili gerçeği öğrenmeyi umabilirdi?</p>

  <p>İşte El-Alya'nın nemli mezarlığında böyle bir gerçek, aydınlık ve keşif talebi vardı. Elbette kimse parmağını kaldırıp işaret etmiyordu. Kimse İslamcıları veya 'mafya'yı ya da yaşlı FLN'yi suçlamıyordu. Mezartaşlarının arkasında bir grup asker, birkaç mavi üniformalı polis ve dağınık halde ellerinde yan otomatik tüfekler, bellerinde mermi dizili kemerler taşıyan kotlu tıraşsız genç erkekler dikiliyordu. Güvenlik için elbette. Aynı Muhammed Budiaf'a Annaba'da göz kulak olan korumalar gibi. Onu başından ve sırtından vuran, güvenliği sağlayanların arasından çıkmıştı.</p>

  <p>Budiaf'ın ölümü, Cezayir'deki savaşın vahşete dönüştüğü an oldu. BBC, acımasız saldırılara dair ne zaman görüntü verse, seyircileri 'sinir bozucu' olduğu konusunda uyaracaktı. O yüzden ben de okuyucuları, bu kitabın ilerleyen sayfalarında çok fazla kan bulacakları konusunda uyarmak istiyorum. Zira iki yıl içinde, Cezayir'in dört bir köşesinde büyük oranda bihaber olunan bir trajedi yaşanmaya başladı; bu trajedinin doğası (seçim zaferi ellerinden alınan Müslüman militanların isyanı) çok iyi biliniyordu, fakat her geçen gün boyutlanarak, Fransa'dan bağımsızlığın kazanıldığı yıllardan beri tanık olunmamış bir ölçekte kan dökülmesine yol açtı. 1994'e gelindiğinde resmi kayıtlar, şiddet olaylarında 4 binden fazla insanın öldüğünü gösteriyordu ve Cezayir'in geniş kesimleri her gece, etkinliğini giderek artıran bir askeri örgütün, 'Silahlı İslami Hareket'in kontrolüne geçiyordu. Son iki yıl Cezayir'in Fransa'ya karşı verdiği 'vahşi barış savaşı'nın bir tekrarıysa, şimdi akan kan, İngiltere ve Amerika'nın on yıl sonraki Irak işgalinde yaşanacakların dehşet verici habercisiydi.</p>

  <p>Güvenlik gücü personelinin aileleri (ve bazı durumlarda bizzat subaylar), kendi güvenlikleri için artık her gece hükümet binalarına çekilmek zorunda kalıyordu. İslamcılarla giriştiği büyük çaplı çatışmalara rağmen Cezayir ordusu ve paramiliter polis, oldukça vahşi şekilde kesilen ve sayıları giderek artan kurbanları koruyamıyordu. 'Kesmek', yaşananları tarif etmek bakımından tam da doğru kelimeydi, 'İslamcılar' tarafından öldürülenlerin birçoğu bıçakla parçalanıyor, başları gövdelerinden neredeyse ayrılacak halde çöp yığınlarına veya yol kenarlarına atılıyordu. Profesörler ve gazeteciler, askerler ve Müslüman militanlar, polisler ve yerel hükümet yetkilileri her gün katlediliyordu. Cezayir'e yaptığım korku verici ziyaretlere dair defterlerim bu acımasız ve fütursuz cinayetlerin ayrıntılarıyla dolu. 27 Ocak 1994'te, Kasr El-Buhari köyünden 24 yaşındaki işsiz bir adam, tümüyle parçalanmış ve başı kullanılmayan bir sinemanın merdivenlerine bırakılmıştı. Katillerin köy duvarlarına astığı bildirilerde, "İslam ahlakını ihlal eden herkese ders olsun," diye yazıyordu. Siyasi partilerin katılacağı (FIS'in hariç tutulduğunu söylemeye gerek yok) bir 'ulusal konferansın' hemen öncesinde bir polis, Annaba'da bir grup çocuğun gözleri önünde bıçaklanıp öldürülmüştü. Konferansın sona erdiği akşam İslamcılar Cicel bölgesinde yedi sivili öldürdü; ölenler arasında tarih profesörü Dr. Ferhat Çibut da vardı ve anne-babası, eşi ve iki çocuğunun önünde vurulmuştu.</p>

  <p>Dış dünya her zamanki gibi savaşın yerli değil yabancı kurbanları için kaygılanıyordu, ki katiller tarafından kurnazca fark edilen bir olguydu bu. 'Haçlı devletlerinin' tüm vatandaşlarını 'infaz etme' yeminlerini, Ocak 1994'ün başında Cezayir'de yirmi altı Batılıyı öldürerek hayata geçirdiler. Fransız konsolosluğundan bir kadın görevlinin öldürülmesi, Fransa'nın bütün vize işlemlerini askıya almasına yol açtı. Monique Afri cinayetini, otuz yıldır Cezayir'de yaşayan 62 yaşındaki Tunus doğumlu Yahudi Raymond Fouzoum'un öldürülmesi takip etti. Müslüman bir kadınla evli olan ve Cezayir vatandaşlığına geçmeye çalışan Louzoum, bağımsızlık savaşı hakkındaki birçok filmde Fransız subayı rolleri oynamıştı. Başkent Cezayir'in tam merkezindeki Diduş Murad Caddesi'nde Louzoum'un kafasına iki kurşun sıkıldı.</p>

  <p>Cinayetlerin arkasında sadece Müslüman isyancılar yoktu. 1993'ün sonunda Cezayirli bir insan hakları grubu ilk kez hükümetin İslamcılarla mücadelesinde ölüm timleri kullandığını iddia etti. Cezayir polisinin Müslümanların bir karargahına düzenlediği saldırıya dair Fransız istihbaratının hazırladığı rapor, bir subayın adamlarına esir almamaları emri verdiğini açıkça gösteriyordu. Aralık 1993'te 'İslamcılar' (belki de bu noktada artık kelimeyi tırnak işareti içinde kullanmaya başlamamız gerek), on iki acemi eri Sidi Bel-Abbes yakınlarındaki kamplarında öldürdü. Ocak 1994'ün başında bir asker, başkent Cezayir dışındaki rutin bir polis kontrol noktasında durduruldu. Ordu geçiş kartını gösterir göstermez boğazı kesildi. Kontrol noktası sahteydi; 'polisler' de polis üniforması giymiş militanlardı. Ya da gerçekten öyle miydiler? Bu <i>jaux barrage</i>'lar (sahte kontrol noktaları) giderek sıklaşıyor ve her geçen hafta başkente daha da yaklaşıyordu. Kısa süre sonra Cezayir'de hâlâ seyahat edebilen bir avuç gazeteci, katillerin gerçek polisler olduğunu açıkça anladı; sabahları hükümet, akşamları ise isyancılar için çalışıyorlardı.</p>

  <p>Ordu, Lahdarya Dağları'ndaki 'İslamcı' gruplara karşı tank ve helikopter kullanmaya çoktan başlamıştı. Bundan başka pek az seçeneği vardı, zira isyancılar artık Cezayir'in dört bir köşesinde bölükler halinde hareket ediyordu. Ondan fazla misafir Hırvat işçi Aralık 1993'te boğazları kesilerek öldürüldüğünde, hiçbir kaçma şansları yoktu; işçileri infaz edenler, Oran dışındaki şantiye barakalarına baskın düzenleyen elli silahlı adam arasındaydı. Bazı zamanlar Cezayir kentleri kitlesel paniğin eşiğine kadar geliyordu. Monique Afri'nin öldürülmesi vize bölümünü kapatana dek, ülkeden ayrılma umuduyla gece gündüz Fransız büyükelçiliğinin önünde bekleyen binlerce Cezayirlinin oluşturduğu kuyruklar, başkentteki ekmek kuyruklarını geride bırakıyordu. Öte yandan yetkililer, Cezayirlilerin iç savaşın ne demek olduğunu unutmasına hiç izin vermiyordu. Devlet televizyonunda her gün tekrar tekrar, Kabil'deki Sovyet sonrası katliamlar, Afgan başkentini bombalayan Mig savaş uçakları, sokaklarda yatan kadın ve çocuk cesetleri gösteriliyordu. Dolaylı olarak verilen mesaj belliydi: Eğer hükümetinizin arkasında yek vücut olmazsanız, başkentin, Oran'ın, Konstantin'in ve Cezayir'in diğer tüm kentlerinin başına bunlar gelecek. Peki yetkililer bir hükümeti desteklemeleri için halkı korkutmak konusunda ne kadar ileri gidebilirdi?</p>

  <p>Bir yıl içinde hükümet, Cezayir ordusunun yüksek rütbeli subaylarından oluşan bir heyeti, 'İslamcı' gerilla ordularıyla nasıl savaşılacağını öğrenmek umuduyla, Arap başkentlerini turlamaya, özellikle de Kahire ve Şam'a gönderecekti. (Gerçek İslamcıların devlet başkanı Sedat'ı öldürdüğü) Mısır'da, ordunun, silahlı isyancıların Assiut ve Beni Suf etrafındaki şeker kamışı tarlalarında bulunan sığınaklarına nasıl baskın düzenlediğini, ardından hayatta kalanları nasıl işkenceyle sorguladığını veya askeri mahkemelerde verilen cezalarla astığını öğrendiler. Şam'da, Suriye özel kuvvetlerinin 1982'de isyancı Hama kentinde binlerce Müslümanı top ve tanklarla nasıl öldürdüğünü, eski sokakları ve camileri yerle bir ettiğini birinci elden öğrendiler. 1994 Aralık'ının sonunda Cezayir ordusu, Ayn Defla (neredeyse Hama büyüklüğünde bir kentti) çevresindeki Müslüman mevzilere, top ve tanklarla, tıpatıp bir saldırı düzenledi ve GIA üyesi olduğu iddia edilen 3 bin kişiyi öldürdü. Yine esir alınan kimse olmamıştı.</p>

  <p>Ortadoğu'daki bu çatışmaların sonraki askeri harekatlar için kaç kez ders mahiyetinde kullanıldığını bilmek öğretici olacaktır. Fransızların 1954-62 yılları arasında FLN'ye karşı yürüttüğü Cezayir savaşı, İsrail hükümetinin de beklenmedik bir katılımına sahne olmuştu. Dönemin İsrail Genelkurmay Başkanı İzak Rabin, İsrail'in Paris askeri ataşesi Uzi Narkiss ve dönemin İsrail askeri istihbarat şefi Chaim Herzog, Güney Fransa'daki donanmaya bağlı bir komando birimi üssüne, Korsika'da Fransız komando eğitim merkezine ve bizzat Cezayir'e götürüldü. Herzog'a göre, Cezayir'de, 'FLN'ye karşı verilen amansız mücadeleyi yerinde müşahade etmişlerdi.' Kırk yıl sonra Pentagon, İsrail ordusunun Filistin intifadası sırasındaki taktiklerini talim etmesi için İsrail'e bir heyet gönderdi; bu dersleri, Iraklı asilerle savaşta kullanabilmeyi amaçlıyorlardı. Kullandılar ve tahmin edilebileceği gibi sonuç felaket oldu. Yani Irak'taki Amerikalıların, dolaylı ve bilinçsiz bir şekilde, Fransa'nın Cezayir bağımsızlık savaşındaki içler acısı taktikleri kullandığı pekâlâ söylenebilir.</p>

  <p>Bütün Cezayirlilerin ve bütün Arapların (ve 2001'den itibaren, George W. Bush liderliğindeki ABD yönetiminin) ruhunun ta derinliklerine nüfuz etmiş olan 'Komplo', şimdi rahatsız edici bir biçim kazanıyordu. GIA, Fransızların (özellikle de Cezayir'e burnunu sokmayı seven ve otoriter Fransız İçişleri Bakanı Charles Pasqua'nın) rejime askeri yardım ve siyasi teşvik sağlamasının, Avrupa'nın eski 'Haçlı' devletlerinin Cezayirli Müslümanlara karşı savaş ilanı olduğuna kendisini inandırmıştı. Cezayir hükümeti de ABD'nin şimdi GIA'yı desteklediği inancındaydı. ABD'nin FIS sözcüsü Enver Haddam'ın Washington'da ofis açıp faaliyet göstermesine izin vermesinin başka ne gibi bir açıklaması olabilirdi ki? Amerikalılar, İslamcılarla 'diyalog' çağrısında başka niye bulunsunlardı (ki İsrail'in Müslüman düşmanlarına yönelik hiç yapmadıkları bir şeydi bu)? Washington'un Kuzey Afrika'da, kontrol edemeyeceği demokrasilerden ziyade, 'ılımlı' İslami rejimler yaratmak istediği açıktı. Veya bütün bunları 'Komplo' olarak da okuyabilirsiniz.</p>

  <p>Cezayir'de korku bir hastalık haline geliyordu. "Aralık'ta bir akrabamın Oran'daki cenazesine gittim. Doğal nedenlerle ölmüştü, fakat cenazede bir şeyh, daha geçenlerde Belçikalı kocası ile birlikte öldürülen Cezayirli bir kadından söz etti." Akşam yemeği masasında sessizlik vardı; acı biberler ve domatesleri çatal-bıçaklarımızla didikleme vakti değildi. "Şeyh öldürülen Belçikalıdan hiç söz etmedi; onu bilmezlikten geldi. Fakat kadınla ilgili olarak, 'Eğer bir yabancıyla evlenmeseydi, başına bunlar gelmeyecekti' dedi."</p>

  <p>Anlattıklarının dehşetinin iyice anlaşılması için bir süre durdu. "Böyle insanlarla nasıl bir yere varabiliriz? O şeyh gibi insanların iktidara gelmesine nasıl izin verebiliriz? Buradaki birçok sorunumuz, eğitim sistemimizden kaynaklandı. FLN çocuklara tarihin 1962'de, bağımsızlık savaşından sonra başladığını öğretti. Abdülkadir, Fransızlara karşı mücadele eden savaşçımız öğretilmedi onlara. Fakat insanlar FLN'yi ve onların tarih versiyonunu reddetti. Onlara tek doğru gelen şey Kuran'dı ve bu da köktendinci liderlerin gücünü artırdı. Onlar da Oran Camisi'ndeki şeyh gibiydiler; Kuran'dan herhangi bir ayeti alıp onunla büyük ateşler yakabiliyorlardı."</p>

  <p>Büyük ateşler her yerde. Ev sahibimize, Belçikalı adamla öldürülen eşinin cesetlerinin fotoğraflarını gördüğümü söylemiyorum. Cezayir hükümeti, morglardaki parçalanmış cesetlere, kesilmiş boğazlara ve kurşunlarla delik deşik olmuş cesetlere ait sayısız renkli fotoğrafı içeren tüyler ürpertici bir dosya yayınladı. Kır saçlı kadın bir morgun zemininde yatıyor, ağzının sağ tarafında bir kurşun deliği var, gözleri yarı yarıya açık, sağ göğsü beyaz örtünün üzerine fırlamış. Üzerinde sadece iç çamaşırları olan kocasının göğsünde, omzunda ve yüzünde kurşun delikleri var. Gözleri kameraya bakıyor; 29 Aralık 1993'te Buira'daki evlerine gelen katillere de böyle bakmış olmalı. Onların karşısında genç bir Fransız yatıyor, 23 Mart 1994'te Bir Hadem'de öldürülmüş, kısa siyah saçları hâlâ düzgünce taralı, aşağıya, göğsündeki iki kurşun deliğine doğru bakıyor. Öldüğü sırada da böyle mi bakıyordu, diye soruyorum kendime. Metalin göğsüne girdiğini hissedip, kalbini parçalayan şeyin ne olduğunu anlamak için şaşkınlıkla aşağıya mı baktı?</p>

  <p>Sayfaları çevirdikçe daha da kötüsü çıkıyor karşıma. Oran dışında baskına uğrayan Yugoslav misafir işçilerin hepsinin boğazları kesilmiş. Düzgün küçük kesikler değil boyunlarındaki, ölümü ansızın ve acımasızca uygulayabilen görünmez bir jilet değil. Boğazları açılmış, sanki testereyle kesilmiş gibi, kan göğüslerine doğru oluk oluk akmış. İçlerinden biri, genç bir adam, acıyla buruşturmuş yüzünü, çektiği ızdırap ölü yüzünün her yanına kazılı, acıyla başa çıkmaya çalışırken dudakları büzülmüş. Boğazını kesen kimse, omurgasına ulaşıncaya kadar bastırmış bıçağı. Ensesinin arkasındaki kemiğin beyazlığını görebiliyorsunuz.</p>

  <p>Diğer cesetler sanki kan ve etle dolu bir kasap dükkânından çıkmış gibi, yüzleri lime lime olmuş, kollarındaki etler sıyrılmış. Bazı fotoğraflarda sadece gövdelerinden ayrılmış başlar var. 28 Ağustos 1994'te Ayn Defla'da öldürülen Cilali Nuri'nin sol gözü faltaşı gibi açık, başının üzerine konduğu battaniyeye dehşetle bakıyor, katilin bıçağına da böyle bakmış olmalı. Ve bir süre sonra bu vahşet pornografisi banalleşiyor. 13 Mayıs 1994'te öldürülen Ahmed Haddad'ın başı bir rafta duruyor, kafatasının altından kan damlıyor, biri yere yuvarlanmasına engel olmak için başı iki parmağıyla tutuyor. Halime Menad, 23 Temmuz 1994'te Ayn Defla'da öldürülen genç bir kadın; uzun siyah saçları ve yarı açık gözleri bir güzelliğin hayaletini barındırıyor hâlâ, kakülleri kesilip açılan boynundan akarak pıhtılaşmış kana batmış. 11 Nisan 1994'te Oran yakınlarında paramparça edilen bir başka genç kadın, geceliğiyle evinin zemininde öylece bırakılmış. Cesedi ucuz, turuncu-mavi bir halının üzerinde yatıyor, bir yastıkla kısmen örtülmüş üstü. Başı bir başka halının üzerinde duruyor, boynunun bir parçası çenesinin altından sarkıyor, gözleri kapalı. Diğer fotoğraflarda ise yakılmış fabrikalar, enkaza dönmüş okullar, otobüs ve kamyon iskeletleri var.</p>

  <p>Bu pornografik ölüm pazarına herkes katılıyor. Middlesex'te, FIS'e bağlı cephe örgütü kendi dehşet fotoğraflarını yayınlıyor. Delik deşik olmuş gür sakallı bir 'İslamcı'nın resminin altında, "İşkence kurbanı" deniyor. "Gövdesi ve boynu keskin bir aletle delinmiş. Hayatını ve sevdiği her şeyi feda etti." Adamın gözleri gayet doğal bir tarzda açık, doğruca kameraya bakıyor, sanki çektiği acının ne kadar korkunç olduğunu açıklamaya çalışıyor. Kömürleşmiş cesetler var, yirmilerinde genç bir kız kana batmış, kafatasında bir kurşun deliğiyle kel bir adam. Bu kitapçık fabrika enkazları yerine, çöldeki gözaltı kamplarının renkli fotoğraflarını içeriyor, binlerce genç Cezayirli var o kamplarda, başkentin sokaklarında genç erkekleri sorgulayan Cezayirli polislerin fotoğrafları da eksik değil. Hükümetin kesilen boğazları gösteren el kitabı, 15 bin kadın ve erkeğin öldürüldüğünü iddia ediyor; büyük kısmının başları gövdelerinden ayrılmış. FIS kitapçığı ise, "Cunta'nın askeri darbesinden bu yana 60 bin Müslüman öldürüldü" diyor. Bir kan haresinin ortasında yatan genç bir adamın fotoğrafının altında şu yazıyor: "Allah yolunda öldürülenlere gelince, Allah onların yaptıklarını başa çıkarmaz... Kuran, 47, 4."</p>

  <p>Bu tür bir katliama on yıl sonra tekrar tanık olacaktım. Bütün bu fotoğraflar 2003 ve sonrasında Irak morglarında da çekilebilirdi. Aynı şekilde yakılmış kamyonlar ve yıkılmış fabrikaların fotoğrafları da.</p>

  <p>Ve elbette, insanlığa karşı bu suçları kimin işlediğini sormaya başlamadan önce (zira bütün bunlar sadece GIA veya isyancı FIS üyelerinin işi olamaz), kendime daha basit, daha açık, daha korkunç bir soru soruyorum. Ne tür bir adam (zira katillerin hepsi erkek), kısa kıvırcık saç, düğme burunlu ve güzel yüzlü Nebile Rezki'yi 23 Temmuz 1994'te Ayn Defla'daki evinde yakalayıp, adeta bir koyun veya tavukmuş gibi boğazını kesebilir? Ya bıçak ete girmeden önce evi sarmış olması gereken korku feryatları, ızdırap gözyaşları, bağışlanmak için sarf edilen çaresiz, umutsuz yalvarışlar? Ya 'kız ve çocuk ve aşk'?</p>

  <p>Ve birkaç dakika sonra, karşımda duran dehşete gösterdiğim dikkatin, fotoğraflarda yakaladığım ayrıntıların, beni bu suçlara ortak kıldığını fark ediyorum. İran devrim muhafızlarının, 1988'de Bandar Abbas'taki soğuk hava deposunda ölen Airbus yolcularının fotoğraflarını nasıl elden ele dolaştırdıklarını hatırlıyorum, acının detaylarını, cesetlerin üzerindeki karınca izine benzer kan lekelerini, hâlâ bir meçhule bakan o gözleri inceleyişimi. Bir kez daha ortaçağ resimlerini hatırlıyorum; Hieronymus Bosch'un resmettiği parçalanmış cesetleri, Goya'nın Fransız gaddarlığının tecavüze uğramış ve karnı deşilmiş kurbanlarını, sırtlarına saplı oklarla dua eden azizleri. Bir keresinde, Kosova'da bir tarlada, otların arasında Arnavut bir erkeğin başını bulmuştum, Amerikan hava kuvvetlerinin mülteci konvoyuna attığı bombayla ayrılmıştı baş gövdeden, gökyüzüne bakıyordu ve kendi kendime, gayet soğuk bir biçimde, bunun Tudor İngilteresi'nde veya onbeşinci yüzyıl Avrupası'nın herhangi bir yerinde görülebilecek bir manzara olduğunu düşünmüştüm. Sonra başı bulan ve otların üzerine koyan genç kadınla tanıştım; onu oraya koymuştu, çünkü kopmuş başa ait olan yüzün gökyüzüne bakabilmesinin, ölen adamın anısını şereflendireceğini düşünmüştü.</p>

  <p>Şimdi Cezayir'de, bir avuç gazeteci, korkuyla yolculuk yapıyoruz. <i>Time</i> dergisinden Lara Marlowe'la uyguladığımız bir rutin var. Bir dükkâna girdiğimizde, meyve veya sallama çay ya da kitapları dört dakika içinde alıp çıkmak zorundayız. Beş dakika, birilerine katilleri çağırması için yeterli zamanı verebilir. Şehir trafiğinde sıkıştığımızda yüzlerimizi gazetelerin arkasına gizliyoruz. Araba ile bir aile evinin önkapısı arasından manik bir Monty Python hızıyla yürüyoruz, aptalca gezinen gazeteciler, eski bir sessiz filmdeki karakterler gibi, korkumuz bizi yüksek hızda bir normalliğe zorluyor. Kapı zilini çal, sokağı kaçamak bakışlarla tetkik et, zile cevap vermeyen ev sakinlerine küfret. Akşam yemeğinde saatlerimize bakıp duruyoruz. Sokağa çıkma yasağı 11.30'da. Yelkovan on biri geçince gülüşlerimiz de silinmeye, çekip gitme arzusu her şeye baskın gelmeye başlıyor. Bazen sorguçlu şapkalar giyen polisler kent sokakları boyunca bize eşlik etmek istiyor. "Sizin emniyetiniz için," diyorlar. Evet, fakat şapkasını (<i>cagoule</i>) giymiş bir polisle kim yan yana seyahat etmeyi; genç Cezayirlileri gözaltına alan ve (kanıtları giderek daha korkunç bir şekilde ortalığa dökülmeye başlamış) işkenceler uygulayan, hattâ sık sık işkence ederek öldüren adamlarla birlikte görülmeyi kim ister?</p>

  <p>Blida'ya gidiyoruz, bu eski Fransız kasabasını kısa süre sonra 'ölüm üçgeni' diye anacağız. Evet, bu afili isimleri seviyoruz. On yıl sonra da Irak'ta, 'Sünni üçgeni'nden (ki ne tamamı Sünni ne de bir üçgenle alakası var) söz etmeye başlayacağız ve sonra, kaçınılmaz olarak, sayfalarımızda Iraklı bir 'ölüm üçgeni' yaratacağız. Üçgenin Blida versiyonuna ulaşmak sadece yarım saat alıyor. 30 Haziran 1994, Blida'daki polisler sorguçlu şapka giyip otomatik tüfekler taşıyor. Duvarlara sprey boyayla 'FIS' yazılı. Ve Şeyh Muhammed Büslimani'nin gövdesi (cesedi keşfedilmeden önce bir dağ mezarında iki ay kalmış), sömürge kasabasının Atlas Dağları'nın altında uzanan merkezinde, kahverengi-sarı bir battaniyeye sarılı halde yatarken, etrafa formaldehit kokusu saçıyor.</p>

  <p>Mitiça Ovası'nın yukarısına uzanan tepenin eteklerindeki tek katlı aile evinde, yerde Büslimani'nin 84 yaşındaki annesi Zühre oturuyor, eski gözlüklerinin ardındaki buruşuk yanakları gözyaşlarıyla ıslanmış ve oğlunun neden öldürüldüğünü anlamaya çalışıyor. "Allah'a şükür onu hastanede görebildim ve öpebildim," diyor. "Umudum o ki, onu cennette göreceğiz. Uslu bir çocuktu. Onu bize yüce Allah verdi ve bizden yine yüce Allah aldı. Onun hikmetinden sual olunmaz."</p>

  <p>Cezayir'de Tanrı'nın hikmetinden sual etmemek (adam kaçırmayı, cinayeti, baş kesmeyi, ölümü tevekkülle karşılamak), artık bir yaşam tarzı. Fakat hakikaten de Büslimani'yi kim öldürdü? Cezayir'in 'Rehberlik ve Yenilenme' adlı yardım kuruluşunun başkanı olan, daha bir yıl önce Saraybosna'ya gidip onlarca Bosnalı Müslümanı tedavi için Cezayir'e getiren bir Arapça profesörünü kaçırıp öldürmeyi kim ister? "Onu hainlerin eli alıp götürdü." Büslimani'nin kurucuları arasında olduğu Hamas partisinin lideri olan ve şimdi bu küçük sömürge merkezinde dua edip yas tutan sekiz bin insanın önünde ağlayan Şeyh Mahfuz Nahna'nın açıklaması bu.</p>

  <p>Peki buradaki 'hainler' kimdi? Katiller belliydi: Dört adam, 25 Kasım 1993'te, saçları dökülmüş, sakallı şeyhi tek katlı evinden almış ve birkaç gün sonra, onu sonsuza dek susturmadan önce ailesiyle tek bir kısa telefon konuşması yapmasına izin vermişti. Evini gezerken, önkapıya çağrıldığı sırada okuduğu dini kitapları ve dört adamın şeyhi kendi döküntü Renault'suna atıp götürmeden önce kestiği telefon hattını görebiliyorduk (kablo şimdi siyah bantla tekrar bağlanmıştı). Sadece birkaç kelime konuşmuşlar, eşi Güssem'e endişelenecek bir şey olmadığını söylemişlerdi. Kısa süre sonra döneceğini. Yani bildik hikâye.</p>

  <p>Okaliptüs ağaçlarının ve Şeyh Büslimani'nin yaşadığı dökük gecekondunun altında oturmuş yüzlerce beyaz başörtülü kadının arasındaki eski bir arkadaş kaçınılmaz olanı hatırlıyordu: "Tek bir telefon görüşmesi yapmasına izin vermişler. Ailesi sormuş: 'Seni kim kaçırdı?' Susmuş. Arka taraftan, 'Onlara GIA olduğunu söyle' diyen bir ses duymuşlar. Sonra Büslimani, 'Duydunuz' demiş. Ailesi şeyhe nasıl olduğunu sormuş ve o şu yanıtı vermiş: 'Bazen, en kötü durumda bile, Allah'a şükretmelisiniz.' Ve ondan duydukları son sözler bu olmuş."</p>

  <p>Fakat bu kadarla kalmamıştı. Cezayir'e dair, ülkenin içinde bulunduğu krizi çözeceği umulan umutsuz bir 'ulusal konferans'tan on gün önce, şeyhin cesedinin dağlarda bulunduğuna, Et-Afrun'daki bir mezarlığın yakınındaki ağaçların dibine gömülmüş olduğuna ilişkin bir söylenti yayılmıştı. Hamas'ın kısa süreliğine katıldığı, fakat bütün büyük siyasi partilerin boykot ettiği konferans sona erene kadar bundan daha fazlası söylenmedi. Tam sona erdiğinde ise Cezayirli yetkililer birdenbire, şeyhin kalıntılarının gerçekten de dağda bulunduğunu açıkladı. Ve neredeyse aynı anda, kaçırılmasından sorumlu olduğundan şüphelenilen iki adam (Guytun Nacer ve Rayid Zerani) tutuklandı. Denildiğine göre, Nacer ve Zerani, emri GIA içinde önemli bir rol oynadığı iddia edilen bir FIS üyesinden, Cafer El-Afgani'den almıştı; şeyhi kaçırmalarının nedeni ise, Hamas'ı konferansı boykot etmeye ikna etmekti.</p>

  <p>Hükümet, ülkenin çektiği acıların sorumluluğunu tümüyle FIS'in sırtına yüklemekten memnundu. On binlerce İslamcı militan (ve <i>pouvoir</i> ile savaşan silahlı grupların mensupları) Blida'da yaşıyordu. Kent duvarlarının FIS sloganlarıyla kaplı olmasının ve genç adamların gelen yabancıları derin bir kuşkuyla izlemesinin nedeni buydu. Kirli hakilere bürünmüş ve parmakları her daim Kalaşnikof'larının tetiğinde olan paramiliter polisin, üzerinde gözetlemeye ve bağırarak emir vermeye yetecek genişlikte deliklerin açılmış olduğu yün maskeleriyle, caddelerde etrafımızda dikilip durmasının nedeni de buydu.</p>

  <p>Fakat şeyhin, bu hikâyeyi kuşkuyla karşılayan dostları (Blida lisesinde Arapça dersi verdiği günlerden ahbapları) vardı. "Hükümet, konferans bittikten sonra cesedi ve suçluları aniden buluverdi," diyordu bir Hamas üyesi. "Buna dair ne düşünmemi beklersiniz? Hamas FIS'ten daha ılımlı, fakat partimiz içinde FIS'e sempati duyanlar da var. Öyleyse onu niye FIS öldürmüş olsun? Bilmiyorum — yine de FIS'in bu cinayeti kınadığını duymayı isterim; bundan kendilerinin sorumlu olmadığını açıklamalarını. Fakat hükümetin, ordu ile FIS arasında açık bir savaş olabilmesi için Hamas'ı bitirmek istediğini — Büslimani öldürülen ikinci Hamas lideri — söyleyenler var. Ve Hamas gibi hiçbir partiyi görmek istemeyen Kültür ve Demokrasi Partisi gibi odaklar var; bizi istemiyorlar, çünkü Hamas İslamın insancıl ve ılımlı olabileceğini gösteriyor. Benim kuşkum basit: Herkes şeyhin öldürüldüğünü görmeye hazırdı." İnsanlar, herkes onların ölmesinin kendi çıkarına olduğunu düşündüğünde ölüyordu. FIS ılımlı bir muhalif kaybetmişti, yetkililer FIS'i suçlama fırsatı elde etmişti, öte yandan Cezayir siyasetinde dinle alışverişi olmayanlar da artık rahatsız edici derecede popüler olan Büslimani'yle uğraşmak zorunda değildi.</p>

  <p>Ve şeyh, Blida'da popüler <i>biriydi.</i> Buzla kaplı dağların gölgesinde yapılan cenaze töreni, hazin ve vakurdu. Şeyh Nahna, Büslimani'nin 'Cezayir toprağı için her şeyi yaptığını ve şimdi o toprağın onu geri aldığını' söylerken, meydandaki birçok insan ağlamaktan bayıldı ve arkadaşlarının kollarına yığılıp kaldı. Büslimani'nin çocuğu yoktu (erkek kardeşi Fransızlarla savaşta ölmüş, şeyhin kendisi de beş yıl hapiste yatmıştı), fakat o ve Güssem kızkardeşlerinden birinin kızını yanlarına alıp büyütmüştü. Esma, manevi annesinin önünde kendini yere atmış ağlıyor, şeyhin naaşı evlerinin bulunduğu yoksul Sidi El-Kebir Mahallesi'nin aşağısındaki kasabaya defnedilmek üzere götürülürken yumruklarını acı içinde sıkıyordu. Bu mahalleye, onaltıncı asırda Blida'yı kuran Ahmed El-Kebir'in adı verilmişti. El-Kebir, İspanya'daki Endülüs Araplarını (tarlalarda ve meyve bahçelerinde çalışan ırgatlardı bunlar), Fransızlar, trajedisi hâlâ sona ermemiş olan bir ulusu sömürgeleştirmek üzere Cezayir'e gelmeden çok önce, kendisiyle birlikte Blida'ya getirmişti.</p>

  <p>Cezayir'in sonraki devlet başkanı, bu son savaşın çok öncesinde de anarşinin ne olduğunu bilen, renksiz bir eski generaldi. General Liamin Zerul, Romanya büyükelçisi olarak, Devlet Başkanı Çavuşesku'nun devrilmesini takip eden kaosa tanık olmuştu. Sidi Bel-Abbes'te topçu kumandanı, Tamanrasset'de 6. Motorize Tümeni'nin komutanı, Çerçel askeri akademisi müdürü, eski savunma bakanı ve şimdi ülkenin bağımsızlık sonrası altıncı devlet başkanı olan Zerul, Cezayir'in en son 'son şansı' olacaktı. Gri ceketi ve siyah kravatı içinde 'Club des Pins'e uygun adım yürüdü, FLN nomenklaturasını, kızıl-yeşil üniformalı Sipahi savaşçılarının saflarını geçti; yüzündeki donuk gülüşle, altın çapraz kılıçları ve palmiye yaprağı armaları televizyon ışıklarının altında parıldayan generaller ve amiraller güruhunu başıyla selamladı. Bu enstelasyonu canlı yayınlayan kamera yoktu görünürde. Budiaf'ın canlı yayında ölümünden sonra artık buna kalkışmıyorlardı demek. Böylece 31 Haziran 1994'te biz, Zerul'un elini Kuran'ın üzerine koyup 'ülkenin içinde bulunduğu krizi diyalog yoluyla aşma' sözü vermesini, zifiri bir sessizlik içinde dinledik.</p>

  <p>Bu söze inanan var mıydı peki? Zerul tören salonuna girerken, az önce neler olup bittiğini biliyor olmalıydı. Sadece üç buçuk saat önce, bir başka siyasetçi, başkentteki evinin önkapısından çıkarken karşısına biri dikilmiş ve adamın ölümcül bir isabetle savurduğu bıçak onun boğazını kesmişti. Siyasetçi evinin girişine cansız bir şekilde yığılırken, saldırgan (Cezayir'deki neredeyse bütün katiller gibi) kaçmayı başarmıştı. Uzun süredir orduya darbe çağrıları yapan küçük bir sağcı partinin lideri olan Raşid Tzigani, katiliyle yüzyüze geldiğinde, Badcera'daki evinden çıkıp kamu işleri bakanlığındaki bürosuna gitmek üzereydi. Elbette ortada tanık falan da yoktu.</p>

  <p>Bir gün sonra, Fransız televizyoncu Olivier Quemener Kazba'da çekim yaparken, silahlı biri tarafından öldürüldü ve yanında gözyaşları içinde yatan yaralı muhabiriyle birlikte bulundu. Zerul'un enstelasyonunda, Quemener'in kamera ayaklarını taşımasına yardım etmiştim. Birlikte aynı otobüse binip başkente geri dönmüş, yolda bu 'demokratik' polis devletinde çalışmanın zorluklarından, bizi bekleyen tehlikelerden konuşmuştuk. Ve şimdi öldürülen yabancılar listesine o da eklenmişti. Bir polis, "Yanına koruma istemedi," diyordu Saint George Hastanesi'nde, neredeyse hor görerek. Elbette istemiyordu, Quemener cesaretle ve Cezayir'deki savaşın tam ortasında korumasız bir şekilde işini yapmaya çalışıyordu.</p>

  <p>Agence France-Presse'in (Fransız Haber Ajansı), eski Cezayir'in merkezindeki çelik parmaklıklarla çevrili bürosunda, istatistikler duvara iğnelenmiş. Son toplam, 243 güvenlik gücü mensubu, 881 'İslamcı' ve 335 sivilin öldüğünü gösteriyor. Savaşın başından itibaren resmi ölü sayısı 3 bin olarak veriliyor, fakat hükümet 'rehberleri' dışında kimse inanmıyor buna.<sup><a href="../Text/dipnot.xhtml#bookmark145" id="footnote145">[5]</a></sup> Mahkemeler yüzlerce 'İslamcı'yı ölüme mahkum etmiş durumda: 212 kişi başkentte, 64 kişi Oran'da, 37 kişi de Konstantin'de. Ajanstaki muhabirler, bireysel cinayetlerin çetelesini tutuyor, <i>assasinat</i>'lar (suikastlar) her gün kırmızı kalemle kayda geçiriyorlar. "16 Mart 1993, eski eğitim bakanı Cilali Liabes... Küba'daki evinin dışında vuruldu; 17 Mart 1993... Ladi Hici, doktor, yazar, ulusal danışma konseyi üyesi... 28 Aralık 1993... Yusuf Septi, şair, yazar, Frankofon, profesör, kimliği belirsiz kişilerce öldürüldü..." Cezayir Judo Federasyonu'nun başkan yardımcı bile, gazetelerin 'vahşi bir suikast' diye tanımladığı saldırının kurbanı.</p>

  <p>Akşam yemeğinde bir kadın arkadaşımız masanın altından bize bir mektup uzatıyor, pornografik materyal veren biri gibi. Aslında tanık olduklarımız biraz da öyle sayılmaz mı? Kimliği belirsiz kişi, ince uçlu bir tükenmez kalemle, "Esirgeyen ve bağışlayan Allah'ın adıyla," diye yazmış arkadaşımıza. "Artık çalışmak yok. Sen bir fahişesin. Esirgeyen ve bağışlayan Allah'ın adıyla, artık Polis de yok... Allahuekber." Arkadaşımız bir dişçi ve hastaları arasında polisler de var. "Ne yapabilirim?" diye soruyor bize. "Çalışmaya devam etmek zorundayım. Belki de Cezayir'i terk ederim." Tehdit Fransızca, Kuran'dan alınan ayet ise Arapça yazılmış. Mektubu gönderenin Fransızcasının Arapçasından daha iyi olduğuna dikkat etmeden duramıyorum, 'İslamcılar' tarafından sıklıkla dile getirilen Batı nefretine dair ilginç bir ayrıntı — tabii mektubu <i>gerçekten</i> onlar göndermişse. Zarf, başkentin tren istasyonundan, 2 dinara postalanmış. Yani 14 sente mektupla terör.</p>

  <p>Eski bir eğitim bakanı, bir judo uzmanı, bir şair, bir dişçi, bir gazeteci. 'İslamcı' bir broşürde, 'ölüme mahkum edilen' otuz Frankofon gazetecinin listesi veriliyor; dokuzu çoktan öldürülmüş bile. 1993'te ödüllü romancı ve editör, Fransız edebiyatı hayranı Tahar Cavut evinin dışında başından vuruldu ve komaya girdikten sonra öldü. 1994'te, Cezayir'in belki de en iyi gazetecisi olan ve köşesi <i>Mesmar J'ha</i> (Paslı Çivi) <i>Le Matin</i> gazetesinde yayımlanan Said Mekbel, öğle yemeği yediği pizzacıya giren iyi giyimli genç bir adam tarafından, başına iki el ateş edilerek öldürüldü. Kimse katilin yolunu kesmedi, zira sıradan bir müşteriydi. Koşarak pizzacıya giren gazete çalışanlarından biri olayı şöyle anlatıyordu:</p>

  <blockquote class="">
    <p>Said restoranın arkasındaki bir masada oturuyordu, çatal ve bıçağı hâlâ elindeydi, başı hafifçe öne düşmüştü, sanki tabağındaki yemeğe bakıyordu. Hâlâ nefes alıyordu. "Said, kalk. Seni hastaneye götürüyoruz," dedim ona. Saçlarını okşamaya yeltendim, fakat hemen çektim elimi. Elim kana batmıştı.</p>
  </blockquote>

  <p>Baba tarafından dedesi, hem Birinci hem İkinci Dünya Savaşı'nda Fransa için savaşmış olan Mekbel, bürosunda bitmemiş bir makale bırakmıştı. "Beni kimin öldüreceğini gerçekten bilmek isterdim" diyordu makalede.</p>

  <p>En masumlar bile 'cezalandırılıyordu'. Yirmi yaşındaki Kerime Belhac, başkent Cezayir'deki polis sosyal yardımlaşma derneğinde sekreterlik yapıyordu. Bir otobüs şoförüyle daha yeni nişanlanan bu güzel kadın, kendisi gibi Okaliptüs Mahallesi'ndeki gecekondularda yaşayan bir oğlan tarafından, sadece 18 dolar için ihanete uğradı. Bir akşam evine giderken bir adam onu saçlarından yakaladı, yere devirdi ve karnına bir kurşun sıktı. Acıyla iki büklüm olmuşken, bir kurşun da beynine sıkıldı. Erkek kardeşi silah seslerini duymuştu. Genç kadının kardeşine son sözleri, "Beni hastaneye götür, yaşamak istiyorum," oldu. Ve öldü.</p>

  <p>Ordu ve polisin verdiği karşılığın gaddarlığını bilmeden, bu korkunç eylemleri de yeterince anlamış olmayız. Ne zaman bir güvenlik görevlisi öldürülse, polisin başkentin Belcourt ve Küba bölgelerinde eski mahkumları seçip infaz ettiğine dair güçlü kanıtlar vardı şimdi. Başkentteki üç ayrı polis karakolunda işkence artık rutindi. İşkence tezgahları, hava saldırılarına karşı yapılmış yeraltı sığınaklarına kuruluyordu; 1942'de Müttefik orduları tarafından, Fransız polis karakollarının altına kazılmış sığınaklardı bunlar. Bu binalardan sokağa çıkma yasağı saatlerinde çıkarılan naylona sarılmış cesetlerin gizlice gömüldüğüne dair daimi söylentiler vardı. Sekarji Cezaevi'nin eski mahkumları, fare dolu hücrelerde, zifiri karanlıkta aylarca tek başlarına tutulduklarını anlatıyorlardı. Tanıştığım eski bir mahkum, mahkemeye götürülen bir arkadaşının, omuzlarına dek uzanan saçları, çapa misali tırnakları, üzerindeki bitler ve kulaklarından sızan kirlerle 'mağara adamı gibi göründüğünü' anlatıyordu. Sekarji Cezaevi'ndeki mahkumlar, 1993 Sonbaharı'nda bu koşulları protesto etmek için açlık grevine gittiklerinde, polis içeriye gözyaşartıcı bomba atmış, mahkumlardan biri boğularak ölmüştü.</p>

  <p>Cezayir'deki insan hakları savunucularının hazırladığı daha korkunç raporlar vardı. 15 Ocak 1994'te Larba kasabasındaki bir ordu baskınının, askerlerin yedi kişilik bir liste okuması (Tayyib Belarussi, Mahfud Selami, Halim Jaydui, Azedin Güname, Muhammed Kadir ve Mejadni soyadlı iki erkek kardeş) ve hepsini bir duvarın önüne dizip vurmasıyla sona erdiğini öne sürüyorlardı. Aynı gün kasabaya dönen askerlerin kalabalığa ateş açtığı ve iki yaşında bir kız çocuğu ile büyükannesini öldürdüğü söyleniyordu. Aynı kaynaklara göre 23 Ocak'ta askerler başkentin 35 kilometre yakınındaki Budau kasabasına girmiş, dört kişi seçmiş (Muhammed Said Tigalmanin, Abdullah Lenauni, Ali Burşentuf ve Mesud Butiçe) ve yine bir duvarın önünde infaz etmişti. Bütün bu olanlara bakınca, birçok Cezayirlinin bizzat güvenlik güçlerinin bir terör iklimi yaratmaya çalıştığından kuşku duymasında şaşılacak bir şey var mıydı? Ve 'İslamcılar'ın bu tür söylentilerin yayılmasına yardımcı olmasında?</p>

  <p>Kanlı yıllar geçtikçe, Cezayir güvenlik güçlerinin bu tür saldırılara bizim tasavvur ettiğimizden çok daha fazla bulaştığını öğrenecektik; gerçekten de, suçunu 'İslamcılar'ın üzerine attıkları birçok katliamı bizzat onlar gerçekleştirmişti. Harraş'taki Haddad devriye karakolundan bir paramiliter polis yetkilisiyle yaptığım röportajın notları hâlâ duruyor bende. Haklı olarak isminin gizli kalmasını isteyen yetkili bana umutsuz bir edayla şunları söylemişti:</p>

  <blockquote class="">
    <p>Bunun gibi klasik bir gerilla savaşıyla asla başa çıkılamaz. Fransızlar başa çıkamamıştı. Biz de çıkamayız. Tek çözüm onların arasına sızmak, onlar gibi giyinmek, onlarla yaşamak, <i>onların insanlarını kullanmak.</i></p>
  </blockquote>

  <p>Defterimde son üç kelimenin altını çizmişim, kendi tepkimi de yanına ekleyerek: 'Vay canına!'</p>

  <p>Cezayir'in dört bir tarafında çöküş alametleri vardı. Sadece 1994 Ocak ayının son iki haftasında 116 polisin öldürüldüğü söyleniyordu, resmi açıklamaların çok üzerinde bir sayıydı bu. Ülkenin geniş bölgeleri fiilen isyancıların kontrolündeydi. Hükümetin sadece başkent Cezayir, Oran ve Annaba'da gerçek kontrolü vardı. Konstantin bile, karanlık çöktükten sonra silahlı militanların eline geçiyordu. Kabylie Dağları'nda yaptığım 250 kilometrelik bir yolculuk boyunca, güvenlik güçlerinin yollardan çekildiğini fark etmiştim. Ordu ve polis kontrol noktaları terk edilmişti. Başkent ile Tizi-Uzu arasında gördüğüm tek polis, İsser'de kurşun delikleriyle dolu bir karakolun dışındaki kum torbalarının arkasında makineli tüfeğiyle dikiliyordu. Bizzat Tizi-Uzu'da, her gece çevredeki köylerin 'terörist işgale uğradığından' söz eden korku dolu erkek ve kadınlarla karşılaştım. Başkente geri dönerken sadece bir tane askeri devriyeye rastladım; makineli tüfeklerinin namlularını akan trafiğe doğrultmuş miğferli ve maskeli askerlerle dolu iki zırhlı araçtan ibaretti o da. On yıl sonra Bağdat'ın güneyindeki otoyollarda tam tamına bu sahnelere tanık olacaktım: aynı resmi kontrol kaybı, aynı terk edilmişlik, aynı korku.</p>

  <p>Cezayir'den geçtiğim haberler artık bir ölüler evini çağrıştırıyordu: başörtüsü takmayı reddettiği için vurulup öldürülen genç kızlar, anne-babası polis olduğu için başı kesilen oğlanlar, polis zindanlarında tecavüz edilerek öldürülen kadınlar... Kasım 1994'te Cezayir kırsalından korkunç haberler geldiğinde (Müslüman savaşçılarla 'zevk evliliği' yapmayı kabul etmedikleri için boğazları kesilen iki kadın), Cezayir dışındaki birçok insan buna inanmayı reddetti. Beyrut'taki Hizbullah yetkililerine bundan söz ettiğimde, başlarını inanmaz bir tavırla iki yana salladılar. "Doğrusu bizim en olgun İslami grup olduğumuzu düşünüyorum," diyordu içlerinden biri — kendi içinde Hizbullah'a dair mesajlar taşıyan bir ifadeydi bu.</p>

  <p>Birkaç yıl önce konuşsaydık, bütün Müslüman güçlerin tek bir davada birleştiklerini söylerdi. Cezayir'deki savaş bunu değiştirmişti. Cezayirli yetkililerin 'İslamcıların' gerçekleştirdiği kanlı saldırıları sansürlemeye çalıştığı bir dönem de oldu, fakat masumların yok edildiği pervasız vahşet onları politikalarını değiştirmeye zorladı; artık bu saldırıları her yere duyurmak niyetindeydiler. İki genç kızın gerçekten de boğazı kesilmişti (daha sonra da başları gövdelerinden ayrılmıştı), çünkü 'zevk evliliğini' reddetmişlerdi. Biri yirmi beş, diğeri yirmi bir yaşındaydı ve her ikisi de, ailelerinin diğer üyeleriyle birlikte, Blida'daki evlerinden kaçırılmışlardı. Karşı safa geçen bir Cezayir ordusu subayı, şimdi 'terörle mücadeleye' 50 bin askerin katıldığından ve birçok şüpheli 'İslamcı'nın 'gizlice ortadan kaldırıldığından' söz ediyordu.</p>

  <blockquote class=""/>

  <p>Muhammed eskiden Kuran okuluna, yani medreseye gidiyor ve başkent Cezayir'deki bir camide namazını kılıyordu. Başkentteki 'güvenli' evlerden birinde, bir kanepede oturuyor şimdi; Time'dan Lara Marlowe ile birlikte davet edilmişiz. 3 Şubat 1994; sabaha karşı ikide, otuz kar maskeli komandonun Muhammed'in evine gelişinden sadece dört ay sonrası. On dokuz yaşında, fakat çok daha büyük gösteriyor. Konuşurken masanın bakır yüzeyine bakıyor:</p>

  <blockquote class="">
    <p>48 yaşındaki anneme vurdular. Gözlerimi bağladılar ve doğruca işkence odasına götürdüler. Yerin dört-beş kat altındaydı ve çok soğuktu. Çırılçıplak soydular. Yerde bir tuvalet deliği vardı ve kafamı pisliğe sokup çıkardılar. Tekrar tekrar, "Silahlar nerede?" diye sordular. Bilmediğimi söyledim. Israr ettiler, nedeni cuma namazlarına gitmemdi. Gözlerimi açtıklarında hepsinin mavi polis üniforması ve yün maskeler giydiklerini gördüm. On sekiz kişi kadar vardılar. Diğer insanların feryatlarını duyabiliyordum. Çok parlak ışıklar ve duvarlarda kan izleri vardı. Beni beton bir banka bağladılar, burun deliklerimi sıkıştırıp kapattılar, sonra su ve çamaşır suyunda ıslatılmış bir çaputu ağzıma soktular. Bezden ağzıma o sıvıyı akıttılar durmadan, ta ki karnım su ve çamaşır suyuyla dolana kadar, sonra kusana kadar karnımı tekmelediler. Üç saat boyunca böyle sürdü.</p>
  </blockquote>

  <p>Genç adam, El-Biar semtindeki Châteauneuf polis okulunun bodrum katına götürülmüş. Muhammed ayağındaki koyu mor yara izlerini gösteriyor. 'Tabancaya benzeyen bir nesneyle' ayaklarından elektrik verildiğini anlatıyor. On gün sonra bu kez, başkentin merkezindeki Air France binasının yanındaki levazım karargahına götürülmüş:</p>

  <blockquote class="">
    <p>Levazımdaki işkenceyle görevli subayların ismi Kraa ve Abdüssamed'di... psikolojik etkiyi artırmak için bize birbirimizin gözü önünde işkence yapıyorlardı. Kelepçelerle tavana asılmış ölü insanlar gösterdiler. İşkenceden ve açlıktan ölen insanlardı bunlar. Cesetlerle aynı hücredeydim. Belcourt'tandılar... Levazımda ölmüş beş kişi gördüm. İkisi tavana asılmıştı. Diğer üçü işkenceden geçirilmiş ve meşalelerle yakılarak öldürülmüştü. Gerçeği söylemezsem karımı getirmekle tehdit ettiler. Baraki'den Sid-Ahmed Şabla diye bir adam da benimle birlikteydi. Bana karısına işkence yaptıklarını anlattı. Daha sonra annesini de getirip işkenceye yatırmışlar ve gözlerinin önünde ona tecavüz etmişlerdi. Bunu yaptıkları sırada hücrenin dışındaydım. Annesi çıplak ve kana bulanmış bir halde çıktı içeriden. Bize cesur olmamızı, dayanmamızı söyledi. Sid-Ahmed idam cezasına çarptırıldı. Levazımda o kadar kötü işkence gördüm ki, kendi erkek kardeşimi direniş üyesi olmakla suçladım. Ellerimi ve ayaklarımı bağladılar ve beni yere, karnımın üzerine yatırdılar. Dişlerim kırılıp ağzımdan dökülene kadar başımı yere vurdular.</p>
  </blockquote>

  <p>Muhammed sözlerinin bu yerinde gözyaşlarına boğuluyor. Tekrar konuşmak isteyene dek oturup bekliyoruz:</p>

  <blockquote class="">
    <p>Kardeşimi levazıma getirdiler ve bir odada bizi yüzyüze oturttular. "Bu doğru değil, öyle söyledim, çünkü işkence yaptılar," dedim ona. Kardeşim ağlıyordu. "Allah seni affetsin," dedi. Kaburgalarını kırdılar ve gitmesine izin verdiler... İşkence altında direniş için ilaç ve para topladığımı söylemiştim. Doğru değildi. Sadece yaptıkları işkencenin sona ermesini istiyordum... Mahkemeye, yargıcın karşısına çıplak ayakla çıkarıldım, vücudum hâlâ morluklarla kaplıydı. Yargıcın karşısında feryat ettim ve işkence gördüğümü söyledim. "Evet, biliyorum. Yapabileceğim bir şey yok," dedi... Sekarji'de beni kırk beş gün boyu ıslak, dar bir yeraltı hücresine kapattılar... Işık yoktu ve bir sürü fare vardı. Orada işkence yaptılar, falakaya yatırıldım. Günde sadece bir küçük kap hamamböceği dolu çorba ve bir parça ekmek veriyorlardı.</p>
  </blockquote>

  <p>Kendisine işkence yapanların ismini Teğmen Buamra ve Said Haddad olarak veriyor; mahkumlar ikincisine bıyığından dolayı 'Hitler' diyorlarmış. Muhammed tekrar mahkemeye çıkarılmış ve bu kez beraat etmiş. Gardiyanların kendisine, "Geri gelirsen, işini bitiririz," dediğini anlatıyor. Şimdi saklanıyor, 'çünkü ölüm timleri cezaevinden çıkan herkesin peşine takılıp öldürüyor.'</p>

  <blockquote class=""/>

  <p>Şimdi bu kardeş kavgasına dair, (güvenliği için) haberimde sadece Lyes diye andığım bir adamın anlattıkları:</p>

  <blockquote class="">
    <p>Duc des Cars Tepesi'nin yukarısında, aynı okula giden ve aynı binada yaşayan iki genç vardı. Biri köktendinci, diğeri polisti. Köktendinci olan güneydeki bir kampa gönderildi. Kamptan çıktığında intikam almak istedi ve okul arkadaşını, yani polisi öldürdü. Bunun üzerine polisin babası da 'İslamcı'yı öldürdü. Mahallemizdeki herkes onları tanıyordu. Polisin cenazesine gitseniz, FIS hükümet yanlısı olduğunuzu söyleyecekti. Bir 'İslamcı'nın cenazesine gitseniz, polis peşinize takılacaktı. Bu yüzden binamızdaki insanlar her iki aileye de taziyelerini sundu.</p>
  </blockquote>

  <p>Emekli general Jacques Massu bile zor durumdaki Cezayir hükümetine öğüt vermekten alıkoyamıyordu kendini. Acımasız Fransız paraşütçülerinin eski komutanı, "Güvenlik güçlerinin ülkelerinin geleceğine karşı büyük bir sorumluluğu vardır," diyordu gösterişli bir edayla ve ekliyordu: "Batı'nın da yardımıyla, Cezayir'deki iktidarın başarısı kaçınılmaz olacaktır."<sup><a href="../Text/dipnot.xhtml#bookmark146" id="footnote146">[6]</a></sup> Cezayirliler Massu'dan öğüt falan istememişti, fakat Massu, Cezayir ordusunun 'yok edici' kanadının lideri, muhafız birliği komutanı General Muhammed Lemari'nin terfi ettirilmesini herhalde canı gönülden onaylardı. Ve Abdurrahman Mezyan-Şerif'in Cezayir içişleri bakanlığına atanmasına da hiç itiraz etmezdi. Bütün Cezayirlilerin dilinde olan, Cezayir'e barışı sadece askeri yöntemlerin getirebileceğine inanan bu adam, Cezayirli kabadayıların nadir bir cinsiydi. Bu yüzden, Hükümet Sarayı'nın ikinci katındaki bürosuna (şık kesimli mavi takım elbisesi, kırmızı kravatı, keçi sakalı ve kocaman Havana purosuyla) girdiğinde, bitirici soruyu sordum. 'Yok ediciler' kimdi? Ve kendisi de onlardan biri miydi?</p>

  <p>Meyzan-Şerif, cevap vermeden önce uzun müddet (gerçekten de çok uzun bir müddet) susup purosundan derin nefesler aldı. Ve ardından şunları söyledi:</p>

  <blockquote class="">
    <p>Bir çiftçi, tarlasından ekinleri kaldırdığında bir yok edici olabilir, bazen bir adam suyu arıtmak ve onu böceklerle mikroplardan temizlemek zorunda kalır. Cezayir'de terörizm ve şiddetin yarattığı olağanüstü bir durum var. Yasaları uygulayan bir yetkiliye, görevini yaptığı için yok edici diyebilir misiniz?... İnsanlar genellikle, vatana ihanet edenlere ve 'uzlaştırıcılardan' kaçanlara yok edici der. Eğer ikisi arasında bir seçim yapmak zorunda kalırsam, Cezayir'in modern bir toplum olarak devamı için elimden geleni yaparım.</p>
  </blockquote>

  <p>Diğer bir deyişle Mezyan-Şerif bir 'yok ediciydi', ülkeyi tehdit eden 'teröristlere', 'suçlulara', 'virüse' (Saddam'ın 'böcekleri'ni andıran bu kelime kendisine ait) karşı sonuna kadar savaşmaya hazırdı. Bağımsızlık savaşında Fransızlar tarafından ölüm cezasına çarptırılan sert ve sıkı adamlardan biriydi o da; Celfa, Nicaya, Gelba, Ayn Defla ve başkent Cezayir'in eski valisi olarak, kuracağı cezaevlerinin havalandırması olmayacaktı elbet. Roma'da Batılılar tarafından başlatılan ve Cezayirlilerin (FIS de dahil) barış çağrısı yapıp şiddeti lanetlediği son inisiyatifi kınamanın doğru olup olmadığını sorduğumda, bakanın yardımcısı, fırça saçlı ve insanın elini bir ıstakoz kıskacı kadar sert sıkan adam, homurdanarak lafa girdi: "Şiddeti felsefi bir tarzda kınıyorlar." Uzlaşma için bu kadarı da fazlaydı yani.</p>

  <p>Cezayir savaşı, her saldırının intikamının dört kat ağır alındığı bir kendi kendini kışkırtma sistemine oturmuştu. Ocak 1995'te, FIS'in askeri kanadı olduğu yaygın kabul gören 'İslami Kurtuluş Ordusu', Ramazan'la birlikte 'kafirlere ve onların uşaklarına' karşı saldırıların yoğunlaşacağı kanlı bir taarruz başlatacağını ilan etti. Birkaç gün önce 'İslami Kurtuluş Ordusu'nun yayın organı <i>El-Feth El-Mubin</i>'in (Parlak Zafer) 33. sayısında, grubun operasyonlarının 'başkenti sarsacağı' sözü veriliyordu. Söz tutuldu ve başkentin merkezinde bomba yüklü bir aracın infilak etmesi sonucu 38 kişi öldü, 256 kişi de yaralandı. Iraklı isyancıların on yıl sonra, Ramazan'ı askeri saldırı ayı ilan ederek yapacağı şey tam da bu olacak, Amerikalı işgalcilere ve onların safındaki Iraklı polislere, masumların ölmesine dair en ufak bir endişe taşımaksızın saldıracaklardı. Başkent Cezayir'deki bomba, Amruş Caddesi'ndeki polis karargahının (birçok İslamcının zindanlarında işkence gördüğünü iddia ettiği çıplak, dört katlı bir bina) dışına konulmuş ve Cezayirlilerin oruç ayının başlamasından önce yiyecek satın aldığı sırada infilak etmişti. 256 yaralının birçoğu kol ve bacaklarını kaybetmişti.</p>

  <p>Masumların en savunmasız olanları, giderek en acımasız saldırıların da kurbanları haline geliyordu. Ocak 1995'te silahlı adamlar, bağımsızlık savaşı gazisi Selah Zubar'ın evine geldiler, 24 yaşındaki kızıyla üç oğlunu kaçırdılar (en genci sadece 13 yaşındaydı) ve hepsini başlarından vurup öldürdüler. Şubat'ta İslamcılar', Cezayir ulusal tiyatrosunun direktörü İzzeddin Mecubi'yi katletti. Komik sarkık bıyıklarıyla popüler bir film aktörü de olan Mecubi (başkent Cezayir'de, Tennesse Williams'ın <i>Arzu Tramvayı</i> oyununu uyarlayarak sahneye koymasıyla ün kazanmıştı), bir çocuk oyunu sahneledikten sonra tiyatrosundan çıkarken, yirmilerinde iki adam tarafından, başına sıkılan kurşunlarla öldürüldü.<sup><a href="../Text/dipnot.xhtml#bookmark147" id="footnote147">[7]</a></sup></p>

  <p>Cezayir'de olaylar artık o kadar hızlı ilerliyordu ki, ülkeyi düzenli olarak turlayan bizler bile ipin ucunu iyice kaçırmıştık. Şubat'ta Sekarji Cezaevi'ndeki (başkentin merkezindeki eski Fransız Barberousse Cezaevi, ki burada vaktiyle giyotin FLN esirlerinin boyunlarına inerdi) bir isyan, aralarında FIS'in iki üst düzey yetkilisinin de bulunduğu, 99 mahkumun ölümüyle sonuçlandı. Yetkililere göre, Cezayir paramiliter polisi, dört gardiyanın boğazlarının kesilmesinin ardından cezaevini kuşatmıştı. Kimse mahkumların (bir önceki yıl 900 'İslamcı'nın Ta-zult-Lambese Cezaevinde yaptığı gibi) kaçmaya çalışıp çalışmadığını veya (FIS'in daha sonra iddia edeceği üzere) kan banyosunun yetkililerin giriştiği aleni bir katliam olup olmadığını bilmiyordu. İki Cezayir gazetesi, mahkumlardan on dördünün kendi arkadaşları tarafından öldürüldüğünü bildiriyordu. Başta, ölenler arasında Lembarek Bumarafi'nin de (Budiaf'ın katili) olduğu söylendi. Fakat sonra birdenbire televizyon ekranlarında arzı endam etti, dizindeki yaradan başka bir şeyi yoktu. Bıyık bırakmıştı, hafifçe gülüyordu ve kendisini izleyenlere şunları söylüyordu: "Benim, Bumarafi ve yaşıyorum." Ardından görüntüdeki kişinin Bumarafi olmadığı söylentileri yayıldı.</p>

  <p>Cezayir savaşı gölgeler içinde veriliyordu. Savaşın sonuçları daima tüyler ürpertici bir şekilde ortalığa dökülse de, her iki taraf da bu karanlığın mücadelelerini gizlemesini istiyordu. Devamlılık sağlanması için paramiliter birimlere dönüştürülen Cezayir devriyeleriyle, yün maskeli polislerin genç adamları sorgulamak için gecekondulardan apar topar almasını seyrederek günler geçirdim. Yeşil-beyaz Land Cruiser'larla, Kalaşnikof'lar kasalı araçların kapılarına doğrultulmuş halde, başkentin yoksulluğunun içinden; Chateau Rouge, Çerarba, Geyd Gasim, Okaliptüs, Huara boyunca uzanan yollara saçılmış dışkı ve çöp yığınlarının ortasında dikilmiş erkek kalabalığının arasından geçerdik. Bazen kırlara vururduk kendimizi; yeşil üniformalarının içindeki jandarmalar, Blida çevresindeki portakal bahçelerine dalıp gençleri arardı. Ardından kollarını kaldırmış, yüzleri dehşetle dolu gençler, Kalaşnikof namluları enselerine dayalı şekilde bir bir toplanırdı. Biz gazeteciler polisin yanında yokken kimbilir neler oluyordur, diye sorup duruyordum kendime.</p>

  <p>Kumandan Muhammed (soyadını biliyordum, fakat asla açığa vurmayacağıma söz vermiştim), tehlikeli cazibeye sahip yerleri gösteren, tersinden bir turist rehberi haline gelecekti: iki dağılmış süpermarket, yanmış bir gaz tesisi, bir devlet işletmesine ait kömürleşmiş kamyonlardan oluşan bir sıra, pencereleri tuzla buz olmuş yıkıntı halinde bir okul, gümüş renkli vagonlarının tümü yanmış ve yana yatmış koca bir tren. Başkent halkı, polislerin yün berelerine ve kar maskelerine baka baka, lakaplarını da çoktan takmıştı: <i>Ninjalar.</i> Polislerin memnuniyetle benimsediği bir isimdi bu. Ne zaman bir yoldan geçsek, yolun diğer ucunda, saklanmak için dükkânlara ve dar sokak aralarına kaçan gençleri görebiliyorduk. Kaçmayan gençler ise bizi öyle nefret dolu gözlerle izliyorlardı ki, bakışları adeta içimizi delip geçiyordu; Kumandan Muhammed'in adamlarının temsil ettiği hükümeti sanki çoktan mağlup etmişlerdi. Fakat Muhammed gerçekleri bir bir sayıp döküyordu. Silahlı 'İslamcıların' neredeyse hepsi Çek veya İsrail silahları ('Skorpion veya Uzi' diyordu) taşıyordu. Silahlar muhtemelen Cezayir'in Fas, Libya, Tunus veya Mali sınırlarından kaçak sokuluyordu. Patlayıcı, cam, asetilen, sülfür ve demir parçalarıyla dolu bütan gazı şişeleriyle yaptıkları bombaları yollara gömüyorlar ve pille patlatıyorlardı.</p>

  <p>"Örgütlüler," diyordu Muhammed. "Arkalarında bir 'beyin' var. Her duruma ayak uyduran insanlar bunlar. Değişiyorlar. Çalıntı av tüfekleri kullanırlardı eskiden. Şimdi otomatik silahlar ve patlayıcılar kullanıyorlar. Nereyi isterlerse vuruyorlar ve inisiyatif onların elinde. 'Hedef gösteren' insanları ve bir yöntemleri var. Liderleri birbirlerini tanıyor, fakat saldırıları düzenleyenler birbirlerini tanımıyor. Bu bir piramit yapı." İslamcılar sakallarını kesmiş, cellaba cübbeleri giymişti; bazen meyve toplama numarası yapıyor, portakal bahçelerinde çalışırken tüfeklerini yanlarında taşıyorlardı; akşamları barakalarda dinleniyor, şafakla beraber gecekonduların kanalizasyon vadilerinden geçip ortaya çıkıyorlardı. "Başkent Cezayir'de GIA üyelerinin sayısı, FIS'in silahlı kanadından çok daha fazla," diyordu Kumandan Muhammed, Haraş'taki ofisinde, 33'lük Rolling Stones plağında 'I'm a Street-Fighting Man' (Ben Bir Sokak Savaşçısıyım) şarkısını dinleyip yorgunluk atarken. "Onlarla savaştığınızda, sonuna kadar savaşıyorlar. Asla teslim olmuyorlar." Altı yıl sonra ABD Özel Kuvvetlerinden bir subay, Afganistan'ın batısında savaştıkları El-Kaide üyeleriyle ilgili olarak tam da bunu söyleyecekti.</p>

  <p>Bütün Cezayir kentlerindeki en güçlü 'İslamcı' kale konumundaki Bab ül-Oued'de Kumandan Muhammed ve 15 adamı, belki bin genç adamın bakışları altında, fotoğraf çekebilmem için bir kaldırıma sıralanmışlardı. "Burası 'hedef gösterici' kaynıyor," diye mırıldandı Muhammed. "Bize nasıl baktıklarını görüyor musun?" Kalabalığın hacmi ve huzursuzluğu giderek artarken, polisler tüfeklerinin namlularını çatılara ve balkonlara doğrulttu. Derken Muhammed aniden orayı terk etmek istediğini söyledi. "Gitmemiz lazım," dedi telaşla. "Şimdi." Bu adamlar kaç yeni GIA gönüllüsü yaratmışlardı acaba? Otoriteye destek, enseye dayanan tüfekle sağlanmıyordu. Hükümet, geçtiğimiz caddelerin neredeyse hepsinde kontrolü fiilen yitirmişti. Elbette Cezayir'de 'gidilemez' bölgeler yoktu. Fakat güvenli bölgeler de yoktu.</p>

  <p>Bu adamlarla yolculuk etmeyi seviyordum, onlar da Batılıların kendilerine eşlik etmesinin verdiği korunma duygusundan memnundu. Ama öyle bir korunma yoktu. Onların yanında yeterince uzun süre dolaşırsam, savaşı göreceğimi biliyordum; günler geçerken, saatler veya günler sonra olay yerine varıp haberini yazmak yerine, kendi gözlerimle göreceğim bir çatışma, bir pusu olacağını biliyordum. Fakat bu kadar çabuk olacağına hayatta inanmazdım.</p>

  <blockquote class=""/>

  <p>Sabah erken saatlerde çam ağaçları hışırdıyor, portakal bahçeleri sapsarı parlıyor, sarı kolza tarlaları dağlardan oluşan gri bir perdeyle buluşuyordu. Akşam yağan sağanağın oluşturduğu derelerle birlikte, servi ağaçları boyunca uzanan bu manzaradan daha sakin başka şey bulamazdınız. Çocuk kitaplarında tasvir edilen cennet buydu sanki.</p>

  <p>Çaybiye, birkaç harap eski Fransız villası ve sıra sıra ucuz beton evleriyle, tek caddesi olan bir kasabaydı. Panjurlar, sadece onlar değil, pencereler de bu sert, soğuk sabah vaktinde açıktı. Sokaklarda kimse yoktu. Ve aklımın bir köşesinde (Kumandan Muhammed'in Land Cruiser'ının içinde, sıcak sıcak oturuyordum), beynimin bir yarısı diğer yarısına bir soru soruyordu. Dışarısı soğuk olmalı. İnsanlar da evlerinde. Peki niye hepsi pencerelerini açmışlar? Böyle saçma şey mi olur...</p>

  <p>İşte tam o an pusuya düşürüldük. 'Biz'i pek sevdiğim söylenemezdi. Fakat Cezayir polisine ait bir aracın tepesine bir gazeteci bayrağı da dikemiyorsunuz; dahası, bombacılar hedeflerinin arasında on altı jandarmayla birlikte bir de yabancı olduğunu bilseler daha da mutlu olurdu. Ve birinci bomba patladığında, en önde giden zırhlı aracımızın içinde sanki arkamızda bir lastik patlamış gibi bir ses duyuldu. Kar maskeli polisler bunun ne olduğu biliyordu ve ikinci bomba 100 metre ötemizde infilak ederken, ben arka kapıyı açtım. İkinci polis aracının arkasında sesten bir duvar ve betonla dumandan oluşan bir tabaka vardı.</p>

  <p>Fotoğraf kameramı kaptığım gibi ikinci arabaya doğrulttum ve arkasından yükselen dumanları çekmeye koyuldum. Tam o sırada üçüncü bomba patladı; sanki birisi kulaklarımın üzerinde gürültüyle alkış tutuyordu ve telefoto objektifimden, asfalt, ot, demir ve çamurdan oluşan bir perdenin yavaş çekimde havaya yükseldiğini gördüm. Bir polis koşarak geçti önümden, soldaki sarı çiçeklerle kaplı tarlaya doğru ateş açtı, bir kadın yıkılmış bir evden (eski bir <i>pied noir</i> villası, diye düşündüğümü hatırlıyorum) feryat ederek çıktı, gürültüyü durdurması için Tanrı'ya ve polise yakarıyordu. Çevremizdeki yola bir anda taş ve tuğla yağmaya başladı ve üçüncü polis aracının benzinliğinin kapağı yerinden yüzümü yalayarak fırlayıp yola yuvarlandı. Dördüncü bomba da o zaman patladı.</p>

  <p>"İn aşağı, in aşağı, başka bomba olabilir," diye bağırdı Kumandan Muhammed. Etrafa baktım. Yanımda bir lağım kanalı vardı, yolun diğer tarafında da camdan kapısına kaba saba harflerle <i>Coiffeur des Jeunes</i> (Gençlik Kuaförü) yazılı, terk edilmiş bir berber dükkânı. Üzerimize tekrar şarapnel parçaları yağmaya başladığında yerde öylece yatıyorduk, cennetteki bu güzel bahar sabahında, çılgın bir yağmur gibiydi. Sadece korkmuş kadının feryatları, adamların nefesleri ve öksürükleri, telsizde yaralanan olup olmadığını soran bir ses ve bir polisin hafifçe mırıldandığı, 'Allah Büyüktür' sözüyle kesilen bir sessizlik vardı. Belli bir noktada jandarmalar ağaçları taramaya başladı, mermiler yaprakları tıslayarak deliyordu; ardından tekrar tarlalara ateş açtılar, mermileri yeni yeşermeye başlamış ekinlerin arasından geçip bir demiryolu setine çarpıyordu. Cezayir'deki savaşı o güne kadar ikinci elden takip etmiştim; artık öyle değildi.</p>

  <p>Kusursuz bir pusuydu. Bombaları yol kenarına 50 metre arayla döşemişlerdi (saldırıyı GIA'nın düzenlediğine kuşku yoktu, Blida vilayetindeki üyelerin başına yeni bir <i>emir,</i> Said Mahlufi geçmişti) ve dördü, devriyenin dört aracını vurmuştu. "Çok profesyonellerdi," diyordu Muhammed. "Dördüncü bombayı patlatmak için biz araçlardan çıkıncaya dek beklediler, fakat araçlarımız dağınık haldeydi. Sonra kaçtılar. Orada olabilirler..." Ve gayet masum görünen Çaybiye köyünü işaret etti, yine terk edilmiş gibiydi, sokaklarda kimse yoktu. Köy ahalisinin hepsi GIA tarafından önceden uyarılmış, bu yüzden bombaların camlarını kırmaması için o soğuk bahar sabahında pencerelerini açmışlardı (evet, o zaman beynim bunun önemini zerre kadar kavrayamamıştı). Muhammed, "Veya şurada olabilir, şurada da olabilirler," derken, parmağı, güneş ışığının ağaçların arkasında neredeyse kaybolmuş evlerin duvarlarında neşeyle parladığı ufuk çizgisi boyunca geziniyordu.</p>

  <p>Telaşla tarlalara daldık, polisler ateş ediyor, gür çalılıkların ve bodur meyve ağaçlarının arasından geçen kablolar arıyorlardı. Blida'dan Cezayir'e giden dizel lokomotifli tren önümüzden geçip gitti, yolcular başlarını sabah gazetelerinden kaldırıp vagon pencerelerinden bize baktı, sanki delice bir tarla egzersizi yapıyorduk. Tam o sırada fünyeye bağlı elektrik tellerini bulduk; yoldaki kocaman kraterlerin yanında toprakla kaplanmış dört araba aküsü, fünyeler için hazırlanmış bir miktar kırılmış ampul vardı. Polis araçlarından birinin ön camı paramparça olmuş, kapı kanatları yerlerinden fırlamış, gövdesine şarapnel parçaları girmişti; yaralanan yoktu.</p>

  <p>Elektrik telleri tarlalar boyunca uzanıyordu ve polisler telleri takip ederek çamur ve suyun içinden çıkardı; <i>Kwai Köprüsü</i> filminin, Alec Guiness'in birilerinin köprüyü havaya uçurmayı planladığını keşfettiği sahnesindeydik adeta. Çamurdan çıkan kablolar, üzerine bağlanmış tek bir yeşil sicimin demiryoluna doğru ilerlediği bir dikenli tele sıkı sıkıya düğümlenmişti. Bu kablo ve tel silsilesi raylarda sona eriyordu. Üç veya dört kişinin bizi beklediği yer burasıydı; (Kumandan Muhammed'e bakılırsa) polis telsizlerini tarayıcıları sayesinde dinlemişlerdi. Tarlaların bir köşesinde yaşlı bir adam ot biçiyordu. "Burada bu sabah av tüfekleriyle bazı adamlar vardı," dedi. "Kuş vuruyorlardı." Fakat aslında Çaybiye'deki herkes neyin olup biteceğini biliyor olmalıydı. Patlayıcı bütan gazı şişelerini, elektrik tellerini, aküleri ve fünyeleri döşemek saatler sürmüş olmalıydı. Orada uzanıp günlerce sadece bizi beklemişlerdi muhtemelen.</p>

  <p>Çaybiye'yi terk ederken insanlar bize bakmadı, bombayla hasar alan Toyota kamyonete bir kez bile göz atmadılar; sanki yokmuş gibiydik, GIA'nın bize çizmek istediği kader işte buydu. Yanlış olan tek şey, bombalar arasındaki mesafeydi. Kumandan Muhammed, "Mesafe — aranızdaki mesafeyi koruyun," çağrısı yaptı telsizden. Ve sonra tekrar Allahuekber dedi. Ve yanımdaki polis Arapça bir dua ve 'Muhammed Allah'ın Elçisidir' cümlesini mırıldandı. Bütün polisler cümleyi tekrarladı. Bu dua, ilk başta idrak edemediğim bir şekilde şaşırttı beni. Pusudan sonra dakikalarca, neredeyse bir saat sürdü. Polisler, kendilerini esirgediği için Tanrı'ya şükrediyordu. Ve demiryolunun diğer tarafında bombacıların, hepimizi öldürme çabaları adına, aynı kelimelerle Tanrı'nın lütfuna sığınıp Peygamberim ismini zikrettiklerinden hiç kuşkum yoktu. Başkent Cezayir'e dönüş yolunda Kumandan Muhammed bana dönüp, "Bugün şansımız yaver gitti," dedi.</p>

  <p>Benim de şansım yaver gitmişti. Savaşı görmek istemiştim ve şimdi cebimde birinci elden haberimle, Saint George Oteli'ne sağ salim dönüyordum. Fakat ertesi sabah 5.38'de (ne zaman bomba patlasa, saatime bakmak gibi bir alışkanlık geliştirmiştim) gökgürültüsü gibi bir patlama duyuldu ve polis lojmanlarının bulunduğu Küba semtinin üzerini devasa bir siyah duman tabakası kapladı. Bombacılar patlamadan hemen önce olay yerinden (İslam'ın birliği adına elbette) Allahuekber (Tanrı Büyüktür) nidalarıyla kaçmıştı. Ve polisler Tanrı'nın büyük olduğuna iki kat inanacaktı, zira bütün binayı ailelerin başına yıkacağı düşünülen patlama, sadece ön duvarı alaşağı edebilmişti. Yirmi bir yaralının büyük kısmı kadın ve çocuktu; en küçük yaralı bir yaşında bir bebekti. Daha önce binanın dışında daima iki polis nöbet bekliyordu. "Fakat geçen yıl ikisi de öldürüldü," diye anlattı, mesaisini bitirip yanıma gelen bir jandarma. "O zamandan beri binalarımızı kimse beklemiyor."</p>

  <p>Cezayir güvenlik güçlerinin bomba mahallindeki hallerini izlemek öğreticiydi. Yeşil üniformaları ve kar maskeleriyle jandarmalar, mavi üniformaları ve beyaz şeritleriyle trafik polisleri ve kırmızı palaskaları, göz ve ağız yerleri delik yün maskeleriyle siyahlara bürünmüş, nadiren ortalıkta görünen bir tür vardı. Kalabalığın dışında aylak aylak dolaşıp bizi izliyorlardı. Peki kimdi bunlar?</p>

  <blockquote class=""/>

  <p>"Bizi duymamaları için bunu açacağım," diyor genç adam ve küçük bir transistörü pencerenin kenarına yerleştiriyor; transistörden yayılan tiz müzik sesi, güvenlik güçlerinin evin yanına gizlemiş olabileceği bütün dinleme aygıtlarını bastırıyor. Gizlilik ve korkuya, yargısız infaza, hükümetin gizli ölüm timlerine, 'kaçmaya çalışırken vurulup öldürülen' bir İslamcı lidere, toplu mezarlara ve plastik torbalardaki numaralandırılmış cesetlere dair bir hikâye dinliyoruz. Odadaki adama bakılırsa, FIS Sekarji Cezaevi'ndeki katliamda 223 'kadrosunu' kaybetmiş; hepsi, başkent Cezayir'deki emniyet merkezi bombalamasının intikamını almak için 'öldürülmüş'.</p>

  <p>Bu adamlar arasında anlattıkları hikâyeye dair en ufak bir kuşku emaresi, bir anlık tereddüt yok. Onlar için GIA 'terörist' değil, 'silahlı muhalefet'. GIA'nın kadınlara tecavüz ettiğine dair iddialar (ki son derece detaylı kanıtlarla desteklenen iddialar bunlar) sorulduğunda, adamlardan biri şu karşılığı veriyor: "Bu, direnişin itibarını zedeleme çabasından başka bir şey değil." Bu karşılıkla ilgili kuşku belirttiğinizde cevap yumuşuyor, hükümetlerin hesap vermeleri istendiğinde kullandığı türden hin bir ifadeye dönüşüyor: "Elbette GIA'nın bazı aşırılıkları var." GIA'nın kadınlara tecavüz ettiğini söylemenin bir başka yolu.</p>

  <p>Fakat konuşmak istedikleri, hükümetin acımasız ve sürekli aşırılıkları; iddialarına göre, bu eylemler başkentteki Châteauneuf polis karakolunda üslenmiş özel bir 'anti-terör birliği'nin yardımıyla gerçekleştiriliyor. Yine iddia ettiklerine göre, işkence merkezi olan karakola hâlâ götürülen kadınlar, sistemli tecavüz ve infaza tabi tutuluyor. FIS adına hareket eden avukatlar, birçok durumda Cezayir polisinin artık mahkumlara mahkeme öncesinde itiraf ettirmek için işkence yapmaya bile tenezzül etmediğini söylüyor. Onları sadece infaz ediyorlar.</p>

  <p>Başkentte çalışan bir avukat durumu izah etmeye çalışıyor: "Bir buçuk ay içinde başkentte tek bir duruşma yapılmadı, mahkeme falan olmadı, fakat binlerce gözaltı yaşandı. Hükümet Eylül 1992'de Oran, Cezayir ve Konstantin'de özel mahkemeler kurdu, fakat bu mahkemeler işlemedi, çünkü avukatlar işbirliği yapmadı. Hükümet özel mahkemeleri bu yıl kapattı ve bunun iyi, liberal bir karar olduğu söylendi. Fakat o zamandan beri duruşma yapılmıyor, sadece gözaltına alıyorlar."</p>

  <p>Blidalı iki 'İslamcı' fizik öğretmeninin, Dr. Fuad Buçlagim ve Dr. Ahmed Nulaaresi'nin davalarından söz ediyor. "İkisi de başkent polisi tarafından gözaltına alındı. Biri Toulouse Üniversitesi'nde doktora yapmıştı, diğeri ise MIT mezunuydu. Gözaltına alınmalarından kısa süre sonra polis, 'kaçmaya çalışırken vurulduklarını' söyledi sadece. Bundan ne gibi bir sonuç çıkarmamızı beklersiniz?" Başkentteki Haraş Hastanesi'nin Ortopedi Bölüm Başkanı Dr. Nureddin Amur ve Konstantin Üniversitesi'nin Romatoloji (romatizma bilimi) Bölüm Başkanı Dr. Şerif Belahraçe'nin başına gelenler daha da korkutucu. Çalıştıkları hastanelerden silahlı polislerce alınmışlar ve ortadan kayboluvermişler.</p>

  <p>Millileştirilen su şirketi SEDAC'ta muhasebeci olan Azedin Alvani'nin hikâyesi de aşağı kalır gibi değil. "Geçen yıl bir polis öldürüldü ve cinayetten müvekkilim sorumlu tutuldu," diyor bir başka avukat. "Alvani'nin babası bir mücahitti, Fransa'ya karşı bağımsızlık savaşının kahramanlarından biriydi. Fakat içeride Alvani'ye çok kötü işkence yaptılar ve onu hadım ettiler. Babası duruma müdahale ederek oğlunu içeriden çıkarmaya çalıştı ve nihayet mahkemede aklandık — mahkeme salonundaki diğer polisler, Alvani'ye ne yaptıklarını işitince ağladı... Babası İçişleri Bakanı Mezyan-Şerif'e bile gitti ve yardımını istedi, fakat bakan ona yardım edemeyeceğini, çünkü sorumlu kişilerin emri altında olmadığını söylemiş."</p>

  <p>Puro tüttüren 'yok edici' Mezyan-Şerif'le röportaj yaptığımda, bir 'anti-terör biriminin' varlığını reddetmiş, fakat 'terörizmle' mücadele için 'ordu, polis ve jandarma içinde gruplar örgütlediklerini' kabul etmişti. Odadaki adamlara göre, şimdi 6 bin kişiden oluşan bu 'gruplar', Châteauneuf'ün yanı sıra, başkentin Hüseyin Dey, Küba, Ben Aknun ve Fontaine Fraice gibi semtlerinde faaliyet gösteriyordu. İçlerinden biri, Sekarji Cezaevi'ndeki bir doktorun kendilerine 230 mahkumun öldürüldüğünü anlattığını söylüyor. "Bu bir yok etme harekatıydı. Öldürülen kadrolarımız arasında, bir İmam ve küçük bir Kuran okulunda profesör olan İhlef Şerati... ve eğitim profesörü Nureddin Harik de vardı..." Kurbanların tamamı El-Alya kabristanındaki toplu mezarlara gömülmüştü. Otuzu veya kırkı tek bir çukura konmuş, mezarlar da numaralanmıştı. Cezayir hükümeti, skandalla ilgili bir soruşturma açtığını ilan etti. Ve soruşturmanın başına kim getirildi? Mezyan-Şerif tabii ki.</p>

  <p>Ve bütün bunlar olurken, savaştan haber geçmek daha berbat, daha zor hale geliyor; bunun nedeni sadece fiziksel tehlikeler değil, öğrendiğimiz korkunç detaylar, vahşetin kaydını tutmak zorunda olan bizlerin bile midesini bulandırıyor. Cezayir gazeteleri (hükümetin de teşvikiyle elbette), okuyucuları insanlığa karşı işlenen bu suçların fotoğraflarıyla korkutmak için ellerinden geleni yapıyor. Sadece on beş yaşındaki bir kız öğrenci, boğazı parçalanmış halde Blida'daki bir morg tezgahında yatıyor, açık gözleri suçlar gibi okuyucuya dikilmiş. Bir başka fotoğraf, kana batmış cesedini gösteriyor, okul üniforması üzerinde, elleri arkasından telle bağlanmış. Başka bir Cezayir gazetesindeki fotoğraflar, bir diğer genç kadının parçalanmış cesedini gösteriyor. Her sabah gazeteleri açtığım an, beni seyreden birisi olup olmadığını görmek için başımı çevirmek zorunda hissediyorum kendimi. Sadece bu korkunç görüntülere bakmak bile bir suç eylemi. Cezayir bundan daha kötüsünü üretebilir mi?</p>

  <p>Üretebilir. Fatima Godbani, Mart 1995'te tabancalı ve av tüfekli altı adam kendisini almaya geldiğinde Muhammed Lazar Okulu'ndaki sınıfında başörtüsüyle oturuyordu. Sınıf arkadaşlarına göre kendisini okulun giriş kapısına götüren adamlara ağlayarak yalvarıyordu, fakat adamların başörtüsünü yırtıp ellerini bağlamasına ve yüzünü bıçaklayıp boğazını kesmesine engel olamadı. Tanıklardan biri, silahlı adamların Fatima'nın kopmuş başını sınıf kapısının dışına koyduklarını anlatıyordu; diğer çocukların birçoğu histeri krizi geçirmişti. Cezayir polisi bazılarını korkudan bilincini yitirmiş halde buldu. Adamlar, Fatima'nın ellerinden birine 'GIA' harflerini kazımıştı. Fatima Godbani'nin babası emekli bir devlet müfettişiydi, ki hükümetin ajanı olduğuna dair hiçbir bilgi yoktu. <i>El-Vatan</i> gazetesi ise, Fatima'nın suçunun güzelliği olduğu sonucuna varmıştı.</p>

  <p>Fatima'nın ölümünden iki gün önce silahlı adamlar Rehaya'da, sabah saat beşte bir çiftçinin evini basmış, en küçük kızını banyoya kilitlemiş ve diğer iki kızını (on sekiz yaşındaki Emel ve yirmi bir yaşındaki Kerime Gudceli) babalarının karşısına dizmişti. Ardından Emel'i iki kurşunla kafasından, Kerime'yi de tek kurşunla kalbinden vurmuşlardı. Emel Cezayirli bir polis memuruyla nişanlıydı. Aynı gece daha fazla sayıda silahlı adam, Blida yakınlarındaki Tessala El-Merca'da bir evi basarak, kocası evde olmayan 26 yaşındaki Yemina Emrani'yi öldürdü; Emrani dokuz aylık hamileydi. Aynı hafta Blida yakınlarında üç kadın daha öldürüldü (ikisi yirmili yaşlarındaydı). Birkaç gün sonra 16 ve 17 yaşlarında iki kızkardeş Aures Dağları'ndaki evlerinden silahlı adamlarca alındı ve sokak kapılarının 200 metre ilerisinde boğazları kesildi.</p>

  <p>Böyle bir sadizmi hangi ilkel enerji üretiyor? Vahim bedeller ödeseler de, Cezayirliler Fransızlara karşı savaşı kazandı. Hepsi Müslüman, hepsi Sünni mezhebinden. Uçsuz bucaksız topraklarının altında milyarlarca dolar değerinde petrol ve doğalgaz kaynakları var. Cezayir dünyanın en büyük on sekizinci petrol, yedinci doğalgaz ihracatçısı. Fransa ve Kanada'nın ardından, Fransızca konuşulan en büyük üçüncü ülke. En az Arap Körfezi'ndeki ülkeler kadar zengin olması gerekir; halkı, Suudiler ve Kuveytliler gibi, Avrupa ve Amerika'da mülk edinebiliyor ve yatırım yapabiliyor. Ancak işsizlik oranı yüzde 25, okuma yazma bilmeyenlerin oranı yüzde 47 ve dünyanın en vahşi iç savaşlarından birinin pençesinde. İçişleri bakanlığında şimdi katliamların video kayıtlarını üretiyorlar; hükümetin ölümü yansıtan porno resim kitaplarından daha isyan ettirici, daha banal görüntüler. Başkent Cezayir'in çevresindeki kasabalarda artık her hafta 200'den fazla erkek ve kadın ölüyor; Cezayirli gazeteciler, özel konuşmalarda ölü sayısının 100 bini aştığına dair kuşkularını dile getiriyor.</p>

  <p>Görünen o ki GIA son katliamların birçoğunda, kendisiyle savaşmak için hükümet destekli milis güçleri oluşturan köylerden intikam alıyordu — Mezyan-Şerif'in ufak girişimlerinden biriydi bu da. Kamyonlar ve otobüsler, bu köylerin dışında kurulan korkutucu sahte kontrol noktalarında durduruluyor, içlerinde kim varsa (bazen otuz-kırk insan oluyordu) boğazları kesiliyordu. Kasım 1996'da Laghut yakınlarında, hasta bir kadınla kocasını, ayrıca bir hastabakıcıyı taşıyan ambulans, bir 'polis' kontrol noktasında, bir otobüsün arkasında durduruldu. <i>Liberte</i>'ye göre, ki bu savaşta kalan belki de tek güvenilir gazeteydi, 'polis'/militanlar hastabakıcı, şoför ve kocanın boğazını kesmiş, hasta kadını aracın içinde tek başına bırakıp gitmişti. Öndeki otobüste bulunan yolcuların tamamı da aynı şekilde öldürülmüştü. Neler olup bittiği anlaşılana kadar ambulansın arkasında birçok araba birikmişti; gerisin geri dönen şoförler, canlarını kurtarmak için arabalarını Laghut'a sürmüştü.</p>

  <p>Sidi El-Kebir'de kaçma fırsatı bulamıyorlar. Köyün erkekleri 6 Kasım'da evlerinin yukarısında uzanan tepelere çıkmışlar, 'teröristleri' arıyorlar; hükümet 'teröristlerle' savaşsınlar diye silahlandırmış onları. Onların arkasından otuz GIA üyesi Sidi El-Kebir'e girip ilerliyor ve yine sistemli şekilde, köyde buldukları herkesi öldürüyorlar. Köye girenlerin çocukları öldürmenin ahlaki olup olmadığına dair aralarında tartıştıktan sonra bir bebeğin boğazını kestikleri söyleniyor. Öldürülen kadınların en az onu hamile. Yeni evlenen bir çift evlerinde 'infaz edilmiş'; erkek yatakta, kadın ise, söylendiğine göre (ve açıklanamaz bir şekilde) gelinliğini sandıktan çıkarıp yere sermesi emredildikten sonra yatak odasının eşiğinde öldürülmüş. Küçük bebekleri aynı odada kundakta bırakılmış.</p>

  <p>Silahlı adamlar daha sonra Cezayir dağlarının yükseklerine, Tibherine Manastırı'na varıyor. Binadan yedi rahip alıyorlar. Fransızlar afallıyor. Halbuki bu nazik, ruhani adamlar, yaralı GIA üyelerine bile yardım ediyor. Yedi ay sonra, başkentteki Hydra semtinde bulunan küçük bir Fransız Katolik şapelinde, Mösyö Henri Teissier'nin gözlüklü siluetiyle yan yana oturuyorum; başkent başpiskoposu ve aynı zamanda Arapça profesörü olan 67 yaşındaki bu Fransız, bağımsızlıktan sonra Cezayir uyruğuna geçmiş. 21 Mayıs 1996'da bir telefon aldığını anlatıyor; yedi rahibin parçalara ayrıldığını söylüyor telefondaki ses:</p>

  <blockquote class="">
    <p>Sadece başlarını bulduğumuz doğru. Üçünün başı, bir petrol istasyonunun yanındaki bir ağaçtan sarkıyordu. Diğer dördünün başları, aşağıdaki otların üzerindeydi. Fakat ne kadar harika ki, bu rahiplerin aileleri bizimle ve tüm Cezayirlilerle dostluklarını sürdürdü. Manastırı ziyaret ettiler. Oğullarının kaybını kabul edebildiler. Bunu yapanların Cezayirliler olmadığını biliyorlardı.</p>
  </blockquote>

  <p>Peki ya 'bu şeyi' kim yaptı? Cezayir hükümeti, Seyah Attia adlı bir adamın liderliğindeki GIA üyelerinin yaptığını söylüyordu; Tibherine'deki rahiplerden biri (manastır kapısını açarken) onu tanımıştı. Manastır yakınlarında boğazları kesilen Yugoslavların katili olduğu iddiasıyla bir gazetede yayımlanan fotoğraflarını görmüştü.</p>

  <p>Peki başpiskopos, bıçaklarını ellerine aldıklarında katillerin zihninde neler olup bittiğini anlayabiliyor muydu?</p>

  <blockquote class="">
    <p>İki yaşındaki bir erkek çocuğunu da, seksen beş yaşındaki ihtiyar bir adamı da öldüreceklerdir. Vicdanlarını yitirdiklerini düşünüyorum. İslam hukukuna dair bir anlayışları var, ona göre iş görüyorlar, ('Tanrı'nın düşmanlarını öldürmeliyiz.') ve o noktada her şey bitiyor. Sadece kendi hayatlarımızdan değil, Cezayir'deki bütün insanların hayatlarından endişe ediyoruz... En zor şey, her gün bazı insanların öldüğünü, annelerin oğulları ve kızları için gözyaşı döktüğünü bilmek. Bizler, krizden öncekiyle aynı durumda değiliz. Kutsal ekmek ve şarap ayinini yapmaya başladığınızda, İsa'nın insanların şiddeti sonucu ve din adına öldürüldüğünü hatırlamadan edemezsiniz. Şimdi bu toplumda var olan riski anlamak zorundayız, İsa'nın yürüdüğü yoldan gittiğimizi. İsa'nın çarmıhına daha önce baktığımız gibi bakamayız. Daha önce soyut bir şeydi o. Şimdiyse gündelik bir gerçek.</p>
  </blockquote>

  <p>Başpiskopos, başkentteki altı rahibe ve rahip için kutsanma ayinini daha yeni yapmış, St. Matthew'den 25. bölüm, 13. ayeti okumuştu: "Bu yüzden izleyin, zira Tanrı'nın Oğlu'nun ya bir günde ya da bir saatte vasıl olacağını biliyorsunuz." Fransa'nın Cezayir'deki ilk din şehitlerinden birini hatırlıyorlardı; askerken rahip olan Vicomte Charles de Foucauld, 1916'da Tamanrasset'te bir İslamcı tarafından öldürülmüş, onun ölümü Cezayir'den ayrılmayı hâlâ reddeden rahibeler ve rahipler için vahim bir örnek teşkil etmişti. 1996 başında Oran Piskoposu Pierre Claverie, Fransa Dışişleri Bakanı Herve de Charette ile görüştüğü gün, bombalı bir saldırıda öldü. "Bomba caddede infilak etti," diyordu Başpiskopos Teissier. "Şapelin kapısına vardığında paramparça oldu ve beyin parçaları şapelin zemininde bulundu. Saçma, aptalca, vicdansızca bir eylemdi bu."</p>

  <blockquote class=""/>

  <p>Gençti, iyi giyimliydi, omuzlarının üzerinde pahalı bir deri ceket vardı. Britanya'dan görüşme öneren bir telefon almıştım, fakat Cezayir'in 'İslamcı' gerilla gücünün bir temsilcisinin, ağır silahlı muhafızlar, lobideki polisler, dış kapıdaki milislerle sıkı şekilde korunan başkentteki otelime geleceğini hiç beklemiyordum. "Bana 'Ebu Muhammed' diyebilirsiniz," dedi genç adam. Odamın balkonunda oturuyorduk, palmiyeler arkamızda rüzgarla salınıyordu. FIS'in askeri kanadına üye olduğunu açıkça kabul ettikten sonra, aylarca süren iç çatışmanın ardından kendi İslami Kurtuluş Ordusu'nun GIA ile birleştiğini ifade etti. Ekim başında Çilef'de yapılan ve iki komutanlığı birleştirmek yönünde nihai kararın alındığı üçüncü toplantıda arabulucu olarak görev yaptığını söyledi.</p>

  <p>Fakat Cezayir askeri istihbaratının GIA'nın derinliklerine sızdığını iddia ediyordu. Hattâ savaşın en vahşi saldırılarının (bilhassa dağ köylerinde kadınların ve çocukların katledilmesi), hükümet ajanlarının kışkırtmasıyla gerçekleştirildiğini öne sürüyordu. Sözleri acımasız ve kesindi. Müslüman grupların niye düşmanlarının boğazlarını kestiğini sorduğumda, cevabı şu oldu:</p>

  <blockquote class="">
    <p>Allah'a yakınlaşmanın, bir <i>tağut</i>'u [Tanrı düşmanı] öldürmenin en iyi yolu bu. Eğer karşınızda beş yaşında bir çocuğu öldürebilen biri varsa, ona ne yaparsınız? Mermilerle mi öldürürsünüz? Mermi bizim için kıymetli, çünkü çok pahalı. 9 milimetrelik bir Kalaş[nikof] mermisini ele alın —onu boşa harcayamayız. Kim İslami yok etmek, Allah'ı yok etmek islerse, Allah'ın ismini küfürle anarsa, şeytandır. Şeytanı yok etmek için her şeyi yapabilirsiniz.</p>
  </blockquote>

  <p>Bu döngülerin bir başka örneği gelmekte gecikmedi. 'Ebu Muhammed' çocukları öldürenlerin polis ve hükümet ajanları olduğuna inanıyordu. Polis ve hükümet ise GIA'nın çocuk katili olduğuna inanıyordu. Ya da öyle söylüyorlardı. Peki çocukları kim öldürüyordu? Bir noktada 'Ebu Muhammed' bana İslami bir broşür ve üzerinde 'Halid' yazılı bir anahtarlık verdi. Halid, onun yerel askeri lideri veya emir'iydi. Sürekli olarak, yasal bir İslam devleti kurmak için Cezayir hükümetini 'Tanrı'nın yardımıyla yok etmek' gerektiğinden dem vuruyor, sözlerini Kuran'dan neredeyse vecd halinde yaptığı alıntılarla meşrulaştırıyordu.</p>

  <p>"200 arkadaşımı kaybettim, fakat bunun önemi yok, çünkü günün birinde birbirimizi tekrar göreceğimizi biliyorum," dedi. "Öldürülen 200 kişi, 600-700 kişinin daha mücahit olmasını sağladı." Ocak 1996'da nasıl gözaltına alındığını (şimdi aynı yılın Aralık ayındaydık) ve güvenlik güçlerinin kendisine nasıl elektrikle işkence yaptığını anlattı:</p>

  <blockquote class="">
    <p>Allah'a şükür hiçbir bilgi vermedim. Bir parça bilgi verdiğiniz an bitersiniz, çünkü daha fazla bilgi için öldürene kadar işkence yapacaklardır... Gizlice İslamcılar için çalışan çok sayıda kadın vardı... Bazen mücahitlerle bağlantı kurar ve kocalarının devlet için çalıştığını bildirirlerdi. Buna ben de tanık oldum, bir kadın bir yıl önce bana gelip kocasını lanetledi ve askeri güvenlik için çalıştığını söyledi. Kanıt bulmak için onu takip etmeliydik. Onu GIA öldürdü — gerçek GIA öldürdü, içine sızmış ajanlar değil. Askeri güvenlik kadını yakaladı, işkenceden geçirdi, tecavüz etti ve en son hapse attı. Kadınların bizden ne istediğini biliyor musun? Kendi hapishanelerine bomba koymamızı istiyorlar. Niye olduğunu biliyor musun? Çünkü çok fazla acı çektiler. Bir kâbusun ortasında yaşıyorlar. Hepsi hamile.</p>
  </blockquote>

  <p>Anlattıkları, insan hakları gruplarıyla <i>Independent</i>'ın, Cezayir'deki hapishanelerde kadın mahkumlara tecavüz edildiğine dair topladığı pek çok bilgiyle tutarlılık gösteriyordu.</p>

  <p>'Ebu Muhammed', diğer Arap devletlerine ilişkin görüşlerinde de aynı ölçüde katıydı. "Müslümanlar her yerde, fakat başkanlarının hepsi şeytan. Bütün Müslümanlar devletle savaş halinde — Mısır'da, Tunus'ta, Libya'da. Sudan'ın Müslüman bir ülke olduğunu söylüyorlar, fakat orada da yanlışlar var. İran ise Şii — gerçek Müslüman değiller." 'Ebu Muhammed' az önce Paris Metrosu'nda bir bombanın patladığını bilmiyordu, fakat yanıtını hemen verdi: "Meşru bir eylem bu. Bugün Cezayir'de olup biten her şeyin sebebi Fransa. Cezayir devletine yardım ediyor... Niye özellikle Fransa'yı seçtiklerini sanıyorsun ki? Kendine bu soruyu sormalısın." 'Ebu Muhammed', deri ceketi, sinekkaydı tıraşı ve kokusu bana dek ulaşan tıraş losyonuyla bir İslamcı'dan çok bir playboy'a benziyor. Bu yüzden şahadet üzerine düşünceleri iyice tuhaf görünüyor. "Kuran bize zafer veya şahadet vaat eder. Gerçek şehitlerden çok fazla kan akmadığını söyler. Öldüklerinde, misk kokarlar. Bu doğru. Bir şehit öldüğünde, cennette yetmiş iki güzel kadın karşılar onu."</p>

  <p>Fakat bütün güzel kadınların öldürülüp öldürülmediğini, o yetmiş iki kadının boyunlarının etrafında kanlı yaralar olup olmayacağını merak etmeye başlıyorum. 1997'nin kutsal Ramazan ayına yine kesilen boğazlardan, koparılan kafalardan, bomba yüklü arabalardan ve hattâ boğazlanan bebeklerden müteşekkil kolektif bir kan banyosu damgasını vuruyor. Üç yüz kişi ölüyor ve başbakan bile, iç savaşta o güne dek 80 bin Cezayirlinin hayatını kaybettiğini kabul ediyor. Başkente 50 kilometre uzaklıktaki Benaçur'da, köylülerin hükümet yanlısı milislere yardım etmesinin intikamı mahiyetinde, aileler topyekün ortadan kaldırılıyor. Ölenler arasında altı yaşında bir çocuk, on üçer yaşında iki kız öğrenci ve başı kesilmeden önce karnı deşilen hamile bir kadın var. Haraç Trab'da, on sivilin (yedisi kadın, biri on yaşında bir erkek çocuğu) boğazı kesilmiş. 25 yaşındaki bir kadının başı sonradan kesilmiş, saçıyla bir kargıya bağlanmış ve milis devriyesinden döndüğünde kocasını 'karşılasın' diye yol kenarına dikilmiş. "Savaşa karşı savaş ve yıkıma karşı yıkım. Kuka geri dönecek," diye yazmış katiller köydeki duvarlardan birine. 'Kuka', geçen yıl milislerin oluşturduğu 'komünal muhafız gücü' tarafından öldürülen yerel GIA liderinin lakabı (gerçek ismi Halilat Kuk).</p>

  <p>Tanıdığımız genç bir kadın bize korkuyla, arkadaşının başkentte otobüsle işe giderken bir polisin başının bir kapının üzerindeki direğe bağlandığını gördüğünü anlatıyor. Başka bir başkent sakini, yeni bir GIA makinesinden bahsediyor; Madame Giyotin'in ilkel bir versiyonu olan bu demir bıçaklı taşınabilen kafa kesiciyi, evlerinden aldıkları kurbanların üzerinde tatbik ediyorlar. Anlatılanlara göre, giyotin bir kamyonun üzerine dikiliyor. GIA tarafından ölüme mahkum edilenler, ağızlarına gazete parçaları doldurulup evlerinden alınıyor ve kamyonun üzerinde giyotine yatırılıyor.</p>

  <blockquote class=""/>

  <p>Rays ve Bentalha. İki perişan köy daha. Fakat bu kez saldırıların boyutunun yanında sergilenen sadizm, yeni bir vahşet derinliğini açık ediyor; daha önce hiç görmediğimiz bir şey, köylerin tamamı bıçakla ortadan kaldırılıyor; iki köyün nüfusu, hayvanlar gibi kesilerek, baltayla doğranarak, parçalanarak, topyekün katlediliyor. Bu düz damlı, yoksul viranelere götürüldüğümüzde (Bosna'yı hatırlatan, duvarları yıkılmış, damları çökmüş hayalet köyler), polisler ve askerler bile susup kalıyor. Utançtan mı, yoksa suçluluktan mı?</p>

  <p>Ali'nin Rays'taki evinin damından, tarlaların sadece yarım kilometre ötesindeki sarıya boyalı ordu barakalarını görebiliyorum; yeşil-beyaz bir Cezayir bayrağı neşeyle dalgalanıyor. Hayır, diyor Ali, (Afgan entarileri ve başlıkları giymiş) katiller ailesinin boğazlarını kesmek için geldiğinde askerlerin neden müdahale etmediğini bilmiyor. Ali'nin boğazının etrafında dehşet verici mor bir yara var, etini derinden yarmış, üstünkörü dikilmiş — çünkü onun da boğazını kesmişler.</p>

  <p>"Yüzden fazla adam, üç ayrı istikametten köyümüze geldiler — en az üç saat burada kaldılar," diye anlatıyor, başı tuhaf, sabit bir açıyla sağa eğik. "Silah sesleri ve çığlıklar vardı. Kimse bize yardım etmedi." Ali'nin çevresinde, ucuz briket evlerin, tavuk kümeslerinin ve yanmış ağılların arasında, kurumuş kanın keskin kokusu duruyor hâlâ; 29 Ağustos 1997'de, gece geç vakitte katledilen (çoğu kadın ve çocuk) 349 Cezayirlinin yaşadığı köyden geriye kalan işte bu. Ali'den o geceyi anlatmasını istediğimde sessizce yüzüme bakıyor, bileğindeki bir başka korkutucu yarayı gizlemeye yetmeyen sargılarla kaplı sol kolunu okşuyor parmaklarıyla. Bir komşusu eğilip kulağıma fısıldıyor: "Karısını gözü önünde bıçakladılar." Ve Ali'yi konuşmaya zorlayan bu fısıltı oluyor:</p>

  <blockquote class="">
    <p>Ailemin büyük bölümü burada yaşıyordu. Karım, üç oğlum, erkek kardeşim, onun karısı, oğulları ve kızları, ayrıca birçok kuzenim. Evde saklandık, fakat pencerelerden bomba attılar ve kapıları baltalarla kırdılar.</p>
  </blockquote>

  <p>Ali bunları anlatırken balkon duvarına sırtını yaslıyor. Evin kömüre dönmüş içine daha önce girdim ve balkondaki begonyaların ve asma dallarının arkasında, üzerinde 'Tanrı'dan başka Tanrı yoktur ve Muhammed onun elçisidir' yazan eski bir tepsi buldum. Tepsinin de arkasında, sanki duvarın üzerine bütün dini savunmak için boyanmış gibi görünen, siyah bir kan deresi vardı. Ali zor nefes alıyor. Bir acılar okyanusunun derinlerine dalmak üzere:</p>

  <blockquote class="">
    <p>Küçük oğlum Muhammed beş yaşındaydı, boğazını kesip yukarıdaki pencereden aşağı attılar. Ardından en büyük oğlum Rabih'in, sonra da erkek kardeşimin boğazım kestiler. Kardeşim karısını kaçırdıklarını görünce onları durdurmaya çalışmıştı. Diğer kızların bazılarını da alıp götürdüler.</p>
  </blockquote>

  <p>Ve Ali elini yukarı kaldırıp, "Kan," diyor. İkinci katta daha çok kan var, en son Ali'nin boğazını kestikleri oturma odasının zemininde geniş, kahverengi bir leke halinde kurumuş:</p>

  <blockquote class="">
    <p>Boğazımı kestiler ve bıçağı boynumda hissettim, fakat kendimi korumaya çalışınca adam kolumu doğradı. Karım çok cesur bir kadındı. Bana yardım etmeye, onlarla mücadele etmeye, beni kurtarmaya çalıştı. Onu kapıya, yattığım yere doğru fırlattılar ve gözümün önünde boğazını kestiler. Başka bir bebek vardı, annesi onu tuğlaların arkasına saklamaya çalışıyordu, fakat kadının boğazını kestiler, sonra bebeği tuğlaların üzerine koyup onun da boğazını kestiler. Beni bıçaklayan adamı tanıyordum. Onu köyümüzün sokaklarında görmüştüm.</p>
  </blockquote>

  <p>Bu vahşet ülkesinde, olup bitenlerin çıplak dehşetinin insana en bariz soruları bile unutturduğu zamanlar vardı. Tarlaların hemen yanındaki ordu neden müdahale <i>etmemişti</i>? Anayoldaki binalardan yükselen feryatları duymuş olmaları gerekirdi. Çatıların yandığını görmüş olmaları gerekirdi. Ve bu akıl almaz kasaplık eylemini düzenleyen sözde 'İslamcılar' kimdi? 'İslamcılar' FIS'e ezici oranda oy vermiş ve geleneksel olarak Cezayir hükümetine muhalif olan bu köylüleri niye öldürsündü?</p>

  <p>Komşu köy Bentalha'da (orada da yaklaşık 240 ölü vardı) FIS'in eski seçim afişleri hâlâ duvarlarda ve elektrik direklerinde duruyordu. Burada da, ismini sadece Said olarak veren 54 yaşındaki bir adam, köydeki erkeklerin, kadınları ve çocukları arkalarında bırakıp orduyu uyarmak için gittiğini iddia ediyordu. Bu ıssız sokaklarda dolaştıkça daha fazla şey hatırlıyordum. İki yıl önce gezici devriyeden Kumandan Muhammed beni bu köylerde gezdirmişti. Emrindeki polis ekibi, kendilerinden kaçmaya çalışan iki adamı gözaltına almıştı — şu anda köyü bir uçtan bir uca kat ederken, olayın lağım kanalının hemen yanında gerçekleştiğini hatırlıyordum. Adamlar oracıkta infaz edilmekten korkuyordu. Halkın tamamı 'İslamcıları' destekliyordu. Kumandan geri dönerken Land Cruiser'ında bana köylülerin 'teröristlerle birlikte' olduğunu söylemişti. 'Terörist bir bölgeydi' burası. Öyleyse 'teröristler' kendilerini desteklediği söylenen bu insanları niye öldürmek istesinlerdi? Siyasetle içli dışlı sivillerin köyü olan Bentalha, daima FIS'in kalesi olmuştu.</p>

  <p>Büyük evler yakılmış (zira yoksullar, silahlı ve baltalı adamlar gelince, korunmak için daha büyük evlere kaçmıştı), arka bahçeleri kanla sulanmıştı. "Erkekler kaçtılar — bu hataydı," diyordu pişmanlık dolu bir çaresizlikle. "Ne olacağını biliyorlardı. Bazıları evlerin çatılarından briket ve tuğla atmaya çalıştı. Adamlarımızdan biri tüfeğini kaptı ve o yabanilerden birini öldürdü. Ölen adamın bu köyden olduğu ortaya çıktı." Burada da çığlıklar uzun süre karanlıkta yankılanmıştı. Ve yine, bölgedeki barakalarda bulunan askerler, ancak katiller kaçtıktan sonra köye gelmişti, 'İslamcılar'ın, kaldırımsız caddede türbanları ve cübbeleriyle koşarken küfürler bile savurduğunu hatırlıyordu Said. "Durmadan, 'Siz öleceksiniz ve cehenneme gideceksiniz — biz sizi öldüreceğiz ve cennete gideceğiz' diye bağırıyorlardı."</p>

  <p>Bentalha'dakilerin büyük kısmı katliamdan sonra köyden kaçmıştı. Şimdi sabah vakti birkaçı ağır ağır geri dönüyordu. Dönenlerden ikisinin evlerinin siyaha kesmiş içini tamir etmeye çalıştığını gördüm; yarı yanmış ampul yuvalarını tekrar duvara vidalıyorlardı. Bir grup çocuk (katliam sırasında çatıya gizlenerek kurtulmuşlardı) onları sessizce izlerken, adamlar sorduğum soruları duymazdan geldiler. Bir başka adam öldürülen karısının ismini söylemeyi reddetti. "İsmi bana ait," dedi ve ağlamaya başladı.</p>

  <p>Ailelerden geriye kalanların dokunaklı hali, acımadan daha fazlasını uyandırıyordu. Geçmişten olduğu kadar gelecekten de korku duyuyorlardı. Her mutfakta ucuz metal tepsiler bükülüp tanınmaz hale getiriliyor, çaydanlıklar çarpılıyor, ilaçlar yere atılıyordu. Evin birinde, kuş kafesine bomba atılmış, kafesin sakinlerinden geriye odanın her yanına saçılmış kapkara tüy yığınları kalmıştı. Ne tür bir insan kuş kafesine bomba atardı? Üç büyük pıhtılaşmış kan gölünün yanındaki bir garajda göze çarpan bir yığın okul kitabı, ölen sahibinin (Cezayir'in viran köylerindeki zifiri yoksulluğun arasında) hayatını iyileştirmek için nasıl şevkle çabaladığını gösteriyordu.</p>

  <p>Alıştırma kitabının ilk sayfasında çocuğun adı yazıyordu: Kureyşi. Fiil çekimlerini çalışmış ve gayet düzgün bir şekilde artık hayatta olmayan ailesinin biyografisini yazmıştı. "Abdülkadir benim babam, o bir elektrikçi. Zor annem, giysi yapıyor. Hamid amcam, polis. Salime teyzem, o da hemşire..." Ve aileyi ölüme götürenin Hamid'in mesleği olup olmadığını merak ediyordum. Fakat hayatta kalanlar, ayrım yapılmadığını söylüyordu. Bütün kurbanlara eşit davranılmıştı: hepsi öldürülmüştü. Bir adam, "Silahlı adamların köye, düşmanlarının 'Yahudi' olduğunu haykırarak girdiğini duydum," diye anlatıyordu.</p>

  <p>İsmini yayımlamamamı rica eden bir adam, Bentalha'daki yoksul ailelerin, Hiclali Caddesindeki büyük bir eve sığınmaya çalıştıklarını gördüğünü söylüyordu. "Onlar için iyi olmadı. Burada pencerenin önünde durdum, o zavallı insanların çığlık attığını ve öldüğünü duyabiliyordum. Pencereden dışarı baktığımda, çatıda kadınları baltayla doğradıklarını görebiliyordum." O evde en az on yedi kişi ölmüştü. Evin bir köşesinde, Avrupa resmi hakkında bir kitap buldum (açık duran sayfada Michelangelo'nun Pieta'sının renkli bir fotoğrafı vardı). Bir başka kitapta da, Fransızlara karşı savaşta şehit olanların yüzlerini gösteren fotoğraflar vardı; yüz hatları mermiler ve şarapnellerle dağılmıştı. Cezayir'in çektiği acılar ne kadar az değişmişti. Birkaç gün sonra, kendisine ailesinin öldüğü söylenen çılgına dönmüş bir kadının fotoğrafı, bu Golgotha'nın<sup><a href="../Text/dipnot.xhtml#bookmark148" id="footnote148">[8]</a></sup> görüntüsü haline gelecekti. Resme <i>Pieta</i> diyeceklerdi.</p>

  <p>Peki bütün bu zavallı insanları kim öldürmüştü? 20 Ağustos'ta, Rays'taki katliamdan sadece iki gün önce, Devlet Başkanı Zerul, 'terörizm ülkemizdeki son saatlerini yaşıyor' açıklamasında bulunmuştu. Şiddet eylemleri artık 'terörizmin son demleri' olarak görülüyordu. 1919'da Britanyalı inzibatı öldürdüğü için babama infaz etmesi emri verilen Avustralyalı askerin kaldığı Paris'teki Cezayir Oteli'nin resepsiyonistinin, yok edilmesine ilişkin çalışma yaptığı köy Bentalha'ydı. Katiller gidene dek ordunun köylere girmemesi, o Cezayirlinin de dikkatini çekmişti. O da <i>pouvoir</i> (otoriteler) kelimesini kullanmış ve daha fazla konuşmamayı tercih etmişti.</p>

  <blockquote class=""/>

  <p>Cezayir'de neler olup bittiğini hepimiz biliyorduk. Serbest bırakılan mahkumlar dört yıl boyu bize su işkencesini ve kaba dayakları, çaputlarla boğulanları, sorgucuların çektiği tırnakları, polislerin toplu tecavüzüne uğrayan kadınları, polis karakollarındaki gizli infazları anlatmıştı. Kanıtlar, kendisini Cezayir rejimine düşman ilan edenler veya rejim karşıtı silahlı örgütlerin üyelerinden geldiğinde bile, yeterince ikna ediciydi. 1997 yılının ortalarına doğru, daha köy katliamları gerçekleştirilirken bile (elbette FIS, GIA, 'teröristler', 'barbarlar' sorumlu tutuluyordu), Cezayirli avukatlardan ve insan hakları savunucularından, Cezayir güvenlik güçlerinin 'kayıplardan', işkenceden ve insanlığa karşı işlenen suçlardan sorumlu olduğunu kuşkuya yer bırakmayacak şekilde gösteren yüzlerce sayfalık kanıt toplamıştım. Daha da sansasyonel olanı, haftalarca süren nafile görüşmelerin ardından, Britanya'ya iltica etmeye çalışan Cezayir güvenlik gücü mensuplarını bulmamdı; tanık oldukları terörü kendi ağızlarıyla anlatmaya hazırlardı artık.</p>

  <p><i>Independent</i>'taki yeni dış haberler editörüm Andy Marshall'la konuşmak üzere Londra'ya gittim. Yanımda 'kaybolan' Cezayirli genç kadınların fotoğrafları ve güvenlik güçlerinin uyguladığı işkence ve infazların detayları (sözünü ettiğim eski güvenlik mensuplarıyla yaptığım görüşmelerden elde etmiştim) vardı. Andy, ona verdiğim röportaj dökümlerinde okuduklarının iğrençliği karşısında irkildi. "Bunlara inanıyorum," dedi. "Yayın yönetmenini bunları başsayfaya döşemesi konusunda ikna etmeliyiz." Bunun ne anlama geldiğini biliyordum. Zaten güç bela alınan Cezayir vizesi şansım artık iyice azalacaktı. İnsanlığın yüz karası kanıtları ortaya koymamızdan sonra, tarafsız olduğumuza dair hiçbir izah, <i>pouvoir</i>'nın gözünde beni temize çıkarmayacaktı. Haberim başkent Cezayir'de başlıyordu.</p>

  <p>Hoca Muhammed Tahri 'kaybolanların' sayısını 12 bin olarak veriyor, fakat ben bu tüyler ürpertici rakama itiraz etmek üzereyken, beyaz başörtülü genç bir kadın sessizce kapıdan giriyor ve Hoca Tahri'nin kulağına bir şeyler fısıldıyor. 46 yaşındaki avukat, gözlerini yere dikmiş, kadını hiç renk vermeden dinliyor. Etkileyici ve kahramanca, keskin gözleriyle küçük, bıyıklı bir tarla faresini andırıyor, fakat o gözler bürosuna gelen iriyarı <i>aynasızlara</i> hiç bakmıyor. Bir an görüyorum onları; uzun, zayıf adamlar, önkapıyı süzüyorlar, arkalarında Cezayir varoşu Kuba'nın gürültüsü. Hoca Tahri'nin yukarısında duruşma cübbesi asılı; siyah-beyaz kürk yakaları, vaktiyle Cezayir'i yöneten Napolyon hukukunun kaybolan bir sembolü. Fakat hükümet şimdi birkaç metre ötede.</p>

  <p>"Adamların emniyet merkezinden geldiğini ve beni tekrar görmek istediklerini söylüyor," diye homurdanıyor Tahri. Masasının üzerinde binlerce fotoğraf içeren bir dosya var, hepsi Cezayir polisi, şu an kapının önünde bekleyen aynı <i>aynasızlar</i> tarafından 'kaybedilmiş' erkekler ve kadınlar. Tahri bana vermek için dosyadan renkli vesikalıklar çıkarıyor. İki genç kadın. Biri üzerine kalp şeklinde bir broş taktığı çizgili siyah bir kazak giymiş, kakülü alnına dökülmüş; diğeri uzun kırmızı elbisesiyle fotoğrafçının stüdyosunda oturmuş, kakülü daha ince, fakat aynı açık, güzel yüz.</p>

  <p>Naime ve Necua Buğaba kardeş, yirmi üç ve yirmi dokuz yaşlarında; her ikisi de Cezayir polisince 12 Nisan 1997'de gözaltına alınmış. Her ikisi de mahkeme katibi; talihsizlik bu ya, kızkardeşlerden biri, İsviçre polisinin hazırladığı şüpheli 'İslamcılar' listesini soruşturan bir başkent yargıcı için çalışıyormuş — ve İsviçreli bir polis tarafından Cezayir istihbarat servisine satılmış. Kadınlar hükümet ajanlarınca, mahkeme binasının dışında kaçırılmış. Hayatta oldukları sanılıyor. Tahri bir başka fotoğraf çekiyor dosyadan, güzel bir genç kız, yüzü ışık saçıyor, dağınık saçlarını pembe bir bantla arkasına atmış, fotoğrafçıya hafifçe gülüyor. Emine Büslimani'nin mezarlıkların ve havaya uçurulmuş binaların fotoğraflarını çektiği iddia ediliyor — belki de hükümetin sivillere uyguladığı şiddete dair kanıt toplamak için. 13 Aralık 1994'te güvenlik polisince gözaltına alındığında yirmi sekiz yaşındaymış, onu bir daha gören olmamış. Cezaeviyle bağlantıları olan arkadaşları annesine, kızını tekrar görme umudu beslememesi gerektiğini söylemişler. Cezaevinden gelen haberlere göre, Emine işkencede öldürülmüş.</p>

  <p>Tahri her fotoğraf çıkardığında, göz ucuyla yüzlercesini görüyorum; kel, orta yaşlı adamlar, gür sakallarıyla şüpheli 'İslamcılar' ve genç kızlar ve ihtiyar adamlar. Tahri'nin dosyasındaki en yaşlı 'kayıp' 74 yaşındaki Ahmed Abud, 23 Şubat 1997'de gözaltına alınmış. En genci ise 15 yaşındaki Brahim Mağrui. Bir fotoğrafın fotokopisinde Musa Meddi görülüyor; belden aşağısı felç olduğu için tekerlekli sandalyeye mahkum olan Meddi 3 Mayıs 1997'de gözaltına alınmış. Kimse nedenini bilmiyor. Kırmızı elbiseli, saçları Prenses Diana tarzı yapılmış alımlı bir kadın, Şeyda Herui, 'İslamcı' silahlı gruplardan birinin aranan bir üyesinin kızkardeşi (veya kızkardeşiydi). Fotoğrafı diğerlerinden daha küçük. 7 Mayıs 1997'de istihbarat ajanları tarafından 'kaybedilmiş'. Akıbeti hakkında tek bilinen, sorgusu sırasında polisin ayak kemiklerini kırdığı.</p>

  <p>Muhammed Tahri Ekim 1997'de kendisinin de listeye eklenmek üzere olduğundan korkmuş. 'Kayıp' anneleriyle birlikte başkentin merkez postanesinin önünde bir miting düzenlemiş. Polis gösteriyi dağıtmış. "Bana protestocuların peşinden gitmememi söylediler," diyor belli belirsiz bir sesle, polisin hâlâ kapıda beklediğinin farkında. "Yan caddelerden birine gitmemi söylediler, orada sadece polisler vardı, kaçırılacağımdan korkuyordum. Bu yüzden bağırmaya başladım: 'Ben bir avukatım, insan haklarını savunuyorum — bana nereye gideceğimi emretme hakkınız yok.' Meslek kartımı çıkarttım, fakat oradan ayrılmama engel olmak için beni sürekli itip kakan yüksek rütbeli bir polis vardı." Polisler Tahri'yi kuşatmış. "Avukat olduğumu belirttim tekrar, fakat polis subayı şunları söyledi: 'Sen avukat değilsin, sen bir hainsin, çünkü yabancılarla ve sözde insan hakları örgütleriyle bağlantın var.' Yan caddeye gitmeyi reddettiğimi söylediğimde... subay, 'Alın şunu içeri,' diye emir verdi...</p>

  <p>"Beni Cavignac polis karakolundaki bir büroya götürdüler — o karakolda insanların işkence altında öldüğünü biliyordum. Bana, 'Af Örgütü'ne ve diğer örgütlere bilgi veren sensin... gösterileri düzenleyen, bu ülkede sorun yaratan sensin,' dediler." Tahri bırakılmadan önce Amiruş Caddesi'ndeki levazım merkezine de götürülmüş. Orada da kendisine, "Senin gazetecilerle de bağlantın var..." demişler.</p>

  <p>Tahri'nin kanıtları çok şey anlatıyordu, fakat firar eden Cezayirli polis ve ordu subaylarıyla Londra'da yaptığım görüşmeler, hükümetin insanlığa karşı işlenen suçların bir parçası olduğuna dair daha da sarsıcı kanıtlar sağlamıştı. Bu cesur, korkmuş adamlarla (ve bir kadınla) görüşmelerimin biri dışında hepsi, farklı bir siyasi gezegende gerçekleşti: Başkent Cezayir'in bir varoşunda değil, Londra'nın merkezinde, Knightsbridge'deki Sheraton Belgravia Oteli'nin, vahşetin bu yalnız tanıkları paket paket sigara içtikçe giderek ciğer yakan kesif bir dumanla dolan toplantı odasında bir araya geldik hep.</p>

  <blockquote class=""/>

  <p>Delila kana alışık. Yarı çıplak soyulup Cavignac polis karakolunun bodrumundaki merdivenlere bağlanan mahkumları şaşırtıcı bir nesnellikle tarif ediyor. Fakat vahşet ve ölüme dair gördüklerini bir saatten fazla anlattıktan sonra, dehşetli bir itirafla dönüyor bana: "Psikolojik tedavi altındayım, çünkü kötü rüyalar görüyorum," diyor. "Şimdi en büyük tutkum, korku filmleri izlemeye gitmek — beni ilgilendiren tek şey bu. Kan görmek istiyorum."</p>

  <p>Gür siyah saçlarını arkasında toplamış, Cezayirli bir kadın arkadaşının çocuğunu dizine oturtmuş okşayan, otuzundaki bu çekici kadından beklenmeyecek, olağanüstü sözler bunlar. 1985'te Cezayir özel birimine dedektif olarak katılmış ("on iki yaşımdan beri halkıma polis olarak hizmet etmek istiyordum" diyor, zira babası da bir polismiş), fakat seçimlerin iptal edilmesinden sonra işler epey ters gitmeye başlamış:</p>

  <blockquote class="">
    <p>Postanenin yanındaki Cavignac polis karakoluna atanmıştım ve orada olup bitenlerden nefret ediyordum. insanlara işkence yapıyorlardı — olanları gördüm. Masum insanlara vahşi hayvanlar misali işkence yapıyorlardı. Evet, işkence seanslarını kendi gözlerimle gördüm. Ne yapabilirdim? İnsanları gece 11'de infaz ederlerdi, hiçbir şey yapmamış insanları. Aynı fikirde olmadıkları insanlar tarafından ihbar edilmişlerdi. İnsanların 'Terörist' demesi, o kişinin infaz edilmesi için yeterliydi. Genç insanları merdivene bağlıyorlardı. Yüzüne bir çaput koyuyorlardı. Ardından zorla tuzlu su veriyorlardı. Mahkumun boğazına kadar inen ince hortum takılı bir musluk vardı; mahkumun karnı iyice şişinceye dek suyu kesmiyorlardı. Bunu hatırladığımda, bir insanı böyle görmenin ne kadar acı verici olduğunu düşünüyorum — böyle işkence yapıldığını görmektense onları öldürmek daha iyi.</p>
  </blockquote>

  <p>Delila işkenceyi adeta bir robot gibi anlatıyor, sesi monoton. Aylarca süren bir dönem boyunca, en az bin kişinin işkenceden geçirildiğini, günde ortalama on iki kişinin işkence tezgahlarına yatırıldığını gördüğünü, sorgucu polislerin sabah 10'da başlayıp vardiya halinde gece 11'e kadar çalıştığını söylüyor. Fakat tanık olduklarının detaylarına girdiğinde ağlıyor.</p>

  <blockquote class="">
    <p>İşkenceciler, "Şunu şunu öldürdüğünü itiraf etmek zorundasın" der ve gözleri bağlı durumdaki mahkuma bir ifade imzalatırlardı. Mahkumların imzaladıkları şeyi okuma hakları yoktu. Ağlayarak, "Ben hiçbir şey yapmadım — doktor ve avukat çağırma hakkım var," diyen mahkumlar olurdu. Bunu söyleyen yumruğu ağzına yerdi. Ölenler, su işkencesinde hayatını kaybetti. Karınları fazla suyla dolduğu için. Bazen bu olurken, mahkumların anüsüne süpürge sapı sokarlardı. Bunu yaparken eğlenirlerdi. Bazı mahkumların sakalı vardı, sakalsızlar da vardı. Hepsi yoksul insanlardı. İşkence emrini en tepedeki polis yetkilisi verirdi — sanırım telefonla geliyordu emirler. Fakat işkence kelimesini kullanmazlardı; <i>nakdulu eslah</i> derlerdi, yani 'misafir muamelesi'. Mahkumlar çığlık atar, ağlarlardı. "Allah aşkına ben bir şey yapmadım" diye bağırırlardı. "Hepimiz aynıyız, biz de sizin gibi Müslümanız." Çok fazla bağırıp ağlarlardı. Merdivenin üzerinde böyle bağıra çağıra ölen iki adam gördüm. İki ceset merdivenin üzerinde öylece asılı kaldı. Ölmüşlerdi ve işkenceci, "Bunları hastaneye götürün ve çatışmada öldüklerini söyleyin," dedi. Gece 11'de infaz edilenler için de aynı şeyi yaptılar — infazlar sokağa çıkma yasağından sonra, sokaklarda jandarma ve polisten başka kimse kalmadığında başlardı. Cesetlerin hastaneye götürülebilmesi için ölüm belgelerini ben doldururdum. Ormanda, sıcağın altında çürümüş halde bulunan bir ceset olduğunu yazdıktan sonra imzalamak zorundaydım.</p>
  </blockquote>

  <p>Delila, adını Hamid olarak verdiği yüksek rütbeli bir subaya itiraz etmeye çalıştığını söylüyor:</p>

  <blockquote class="">
    <p>Ona, "Bunları yapmamalısınız, çünkü hepimiz Müslümanız — bu insanları öldürmeden önce en azından aleyhte kanıt olması lazım," dedim. Bana, "Kızım, sen polis gücü için pek uygun değilsin. Eğer birinden şüpheleniyorsan, onu öldürmelisin. İnsanları öldürdüğünde terfi alırsın." Bütün polisler mahkumlara 'Kalaş' dipçiğiyle vururdu. Bazı mahkumlar işkenceden dolayı tamamen delirmişti. Cavignac'a getirilen herkes işkenceden geçirilirdi — oradaki polislerin yüzde 70 kadarı bütün bunlara tanık oldu ve işkencelerde de yer aldı. İşkence adli polisin işiydi, fakat diğerleri de katılırdı. Mahkumlar hücrelere otuzar-kırkar konurdu ve merdivene birer birer getirilirdi, sürekli kaburgalarına vururlardı, insanlık dışıydı.</p>
  </blockquote>

  <p>Delila'nın anlattığına göre, kadın mahkumlar Châteauneuf polis karakolunun 'Suçun Azaltılması İçin Ulusal Organizasyon' denen özel bir bölümüne götürülüyordu; özel geçiş belgeleri olanlar dışında Cezayir güvenliğinden hiç kimse giremiyordu bu bölüme. "Kadınlara yapılan muameleden dolayı oraya girmek için yüksek rütbeli olmanız gerekiyordu. Orada da öldürüyorlardı..." Delila'nın trajedisi kişiseldi. "Karanlıkta uyuyamıyorum, çünkü korkuyorum. Benim kabahatim değil, zira nişanlım 1993'te Ramazan ayında öldürüldü. Bunu yapan adamlar polis gibi giyinmişti — onu polis olduğu için öldürdüler." 'Onların' kim olduklarını soruyorum. "Asıl soru bu işte," diye yanıtlıyor. Fakat Delila'nın hayatını asıl yıkan şey işkenceydi — ve yanlış şeyler olduğunu ona gösteren:</p>

  <blockquote class="">
    <p>İşkence yapılan bir grup yaşlıca insan vardı. Bunu görmeye tahammül edemiyordum, bilhassa birini. Elli beş yaşlarında bir adamdı, kolu çürüyordu. Kangren olmuştu ve çok kötü kokuyordu. Sonunda dayanamadım, gidip ona biraz penisilin getirdim ve koluna koydum, bunun yararı olacağını düşünüyordum. Onun hücresinde işkence gören altı kişi daha vardı — hücrenin içi ölüm kokuyordu. Derken başka bir polis ne yaptığımı gördü; ondan kimseye bir şey söylememesini rica ettim. Bilirsiniz, mahkumlarla konuşmamız yasaktı — sadece vurmamıza izin vardı. Fakat o polis komisere bir rapor yazdı; komiser beni çağırdı... "Teröristlere yardım ettiğin için belki de hapse gireceksin," dedi. Yardım ettiğim adam daha sonra bırakıldı — masum olduğunu gösterdi bu bana.</p>
  </blockquote>

  <p>Bu arada silahlı 'İslamcılar' (annesinin evine giden dört genç adam) Delila'yı gözüne kestirmişti; on beş gün içinde polis tabancasını teslim etmesini istiyorlardı. Polis koruması talebi kabul edilmemişti. Delila geceleri polis karakollarında uyuyordu. Derken bir sabah kimselere görünmeden evden çıkmış ve rüşvet vererek kendini Avrupa'ya giden bir gemiye atmıştı. Yani hem Cezayir güvenlik servislerinden, hem de 'İslamcı' gerillalardan kaçmıştı.</p>

  <blockquote class=""/>

  <p>Reda, cümlelerinin arasında uzun uzun susuyor. Londra'da şimdi güvende olan bu askerin hafızası, başkent Cezayir'in otuz kilometre yakınındaki bir yolda ilerliyor. Askerliğini, Blida dışındaki bir komando birliğinde yapıyormuş:</p>

  <blockquote class="">
    <p>Sırt çantalarımıza aşılar koyuyorlar, baskınlara gitmeden önce o aşıyı birbirimize yapmamızı söylüyorlardı. Soluk beyaz renkli bir sıvıydı, birbirimizin koluna zerk ederdik... Kendimizi Rambo gibi hissetmemizi sağlardı... Bir yol kontrol noktasındaydık, terörist olduğundan şüphelendiğimiz herkesi durduruyorduk. Eğer bir adamın teröriste benzeyen bir yüzü varsa, büyük bir sakalı varsa, vurulurdu. Petrol istasyonundan geçen sakallı bir adam vardı. Ona durmasını söyledim. "Niye duracakmışım?" dedi. Kaba saba bir adamdı, ben de onu öldürdüm. Düş görüyor gibiydim, o adamı öldüren ben değildim. Arkadaşlarım anlatana dek ne yaptığımı hatırlamadım... Kurşunlar göğsüne isabet etmişti. Ölürken, 'Eşhedüenlailaheillallah' diye bağırdı. Allah'ın beni affetmesini, bütün insanlığın affetmesini diliyorum.</p>
  </blockquote>

  <p>Knightsbridge af dilemek için uygun bir yer olmayabilir, fakat Reda zaman zaman ağlıyor; tanık olduğu cinayetler ve işkenceler için, kendi ordusu tarafından öldürüldüğüne inandığı askerler için. Askerlik hizmetine Skikda kasabasında başlamış, sonra silah eğitimi için Biskra'ya gönderilmiş. "Bütün halkın bize karşı olduğunu anlatırlardı. Teröristleri nasıl tanıyacağımızı öğretirlerdi — sakallarından ve <i>hamis</i> cübbelerinden, İslami giyinme tarzlarından."</p>

  <p>12 Mayıs 1997'de Reda, anti-gerilla savaşında aktif görev için Blida'ya kaydırılmış. 27 Mayıs'ta Sidi Musa köyüne yaptıkları ilk baskında o ve arkadaşları, ailelere evlerinden çıkmalarını emretmişler. Evleri ararken bulabildikleri bütün parayı ve altınları çaldıklarını anlatıyor Reda:</p>

  <blockquote class="">
    <p>İşkence yapmak için on altı adamı aldık. Muhbirler bize o köyde teröristlerin olduğunu söylemişti. Bize ne söylerlerse onu yapardık. Aldıklarımızın on altısı da sakallıydı. Blida kışlasında <i>katellah</i> ('öldürme odası') dediğimiz bir yeraltı odası vardı ve sorgucular mahkumlara kendi kafalarından, Zituni gibi isimler takıyorlardı. Adamlar soyularak sandalyeye bağlandılar ve soğuk suyla ıslatıldılar. Her mahkumun önünde iki asker duruyor ve sorular soruyordu. Ardından elektrikli matkaba başladılar.</p>
  </blockquote>

  <p>Reda, korkunç hikâyesini anlatırken, elleriyle de sürekli sinirli hareketler yapıyor. Matkaplar mahkumların bacaklarında kullanılıyormuş. İşkenceci bir askerin bir adamın karnını matkapla deldiğini görmüş. Her mahkumun matkap seansı dört saat sürüyormuş — sağ kalırlarsa, bir hafta sonra bırakılıyorlarmış. Hikâyesinin bir yerinde Reda küçük erkek kardeşinden odayı terk etmesini istiyor; başka nelere tanık olduğunu bilmesini istemiyor ailesinin:</p>

  <blockquote class="">
    <p>Beş santimetre eninde bir hortum vardı; onu mahkumların kulaklarına veya anüslerine sokarlardı. Sonra hortumdan su verirlerdi. Adamlardan ikisi bize küfretmeye başladı... Ve işkenceci Yarabak ('Allah seni kahretsin — gelsin de kurtarsın seni') diye bağırdı. İşkence günde yirmi dört saat sürerdi. Ben sadece bir erdim. Seyrettim, fakat katılmadım. Karnı delinen adama bunu yaptılar, çünkü yüzde yüz terörist olduğundan şüpheleniliyordu.</p>
  </blockquote>

  <p>Haziran 1997'de Reda'dan, düzenli birliklerin bir baskını sırasında Sidi Musa çevresindeki koruma gücüne katılması istenmiş. "İşaret fişeği atılırsa köye gitmek zorundaydık — fakat işaret falan verilmedi ve iki saat sonra eve döndük. Ertesi gün... o köyde bir katliam olduğunu ve yirmi sekiz köylünün kafasının kesildiğini duyduk. Ve bu, katliamı kimin düzenlediği konusunda bizi düşünmeye sevk etti. Kendi adamlarımızın katil olduğunu düşünmeye başladım."</p>

  <p>İki gün sonra, Reda ve er arkadaşları kışlayı temizler ve sigara bulmak için düzenli birliklerin giysilerini karıştırırken, takma bir sakal ve dindar Müslümanların süründüğü bir koku olan misk bulmuşlar. "Kendimize askerlerin bu sakalla ne yaptığını sorduk." Reda, Sidi Musa katliamını o askeri birliğin gerçekleştirmiş olması gerektiği sonucuna varmış, fakat yirmi altı er arkadaşı Krea'daki başka bir kışlaya sürülünce alarm çanları daha beter çalmaya başlamış. "Daha sonra hepsinin cesedini getirip, bir pusuda öldürüldüklerini söylediler. Fakat artık güvenilmedikleri için infaz edildiklerinden eminim. 'Pusu'da yaralanan hiç kimse yoktu. Belki çok fazla konuştular. Askerlerimizin hepsi; bu adamların ortadan kaldırıldığını biliyordu — çünkü daha önce, uzaklaştırılmalarından önce, bize onlarla konuşmamamız söylenmişti."</p>

  <p>Reda'nın askerlik kariyerinin sona erişi pek de kahramanca sayılmaz. Silah arkadaşları tarafından dişlerinin kırıldığını anlatıyor ve mahkumlara ekmek verirken görüldüğü için bir hafta hapse atılmış. Derken, Blida yakınında yol denetim görevindeyken pusuya düşürülmüşler ve iki silahlı İslamcı onu tanımış. "Arkadaşımdı ikisi de ve beni paraşütçü üniforması ve yeşil bereyle gördüler. Biri, 'Bu yıl içinde er geç seni yakalayacağız. Kendine, karına ve çocuğuna mukayyet ol,' diye bağırdı. Üç erle birlikte, bize sivil giysiler veren yöre halkının yardımıyla kaçtık. Şimdi iki ateş arasındayım — teröristlerle Cezayir hükümetinin arasında kaldım."</p>

  <p>Reda birkaç hafta sonra Londra'nın Heathrow havaalanında ortaya çıkıp koruma talep etti. Cezayirli yetkililer onu tanıdıklarını ve ordunun zalimliklerine dair hikâyeleri, Britanya'dan sığınma elde etmek için uydurduğunu iddia ettiler. Peki Reda, Cezayir güvenlik servislerinin onlarca başka üyesiyle birlikte, neden ilk önce Britanya'ya sığınmaya çalışıyordu? Benimle konuştuğu sırada Reda'nın Cezayir'den aldığı son haberler yeterince dehşet vericiydi: Bufarik Mahallesi'ndeki (Blida'dan çok uzakta değildi) sekiz akrabasının kısa süre önce boğazları kesilmişti.</p>

  <p>Diğer eski Cezayir güvenlik personeliyle <i>Independent</i> için röportaj yapıldı. Başkent Cezayir Havaalanı'nın yanındaki Dar ül-Beyda polis karakolunda teçhizattan sorumlu müfettiş Abdüsselam da, işkenceciler tarafından sorgulanan 'İslamcı' şüphelileri izlediğini anlattı bana; işkencecilerin bir kısmının isimlerini de verdi, ki bunların özel güvenlik elemanı olduğu ortaya çıkacaktı. "Bazen mahkumlar asit içmeye zorlanırdı veya ağızlarına tıkılan bir bezden aşağı asit akıtılırdı," diye anlatıyordu. "Ayrıca zorla ayağa dikilip hayaları da bir masanın üzerine konurdu; hayalarına vururlardı... Çok az sayıda mahkum bilgi verdi. Bazıları öldürülmeyi tercih etti. Bazıları da su işkencesinde öldü."</p>

  <p>Haberlerimizi ön sayfada yepyeni bir tasarım kullanarak yayımlayan <i>Independent</i>, dört kayıp genç kadının (Emine Büslimani, Naime ve Necua Buğeba, Şeyda Herui) fotoğrafını, yüzlerine 'KAYBEDİLDİ' damgası vurarak bastı. Haber dizimiz 30 Ekim 1997'de, şu başlık altında başladı: 'Cezayir gecesinin kayıp ruhları: şimdi işkencecileri gerçeği anlatıyor.' Cezayir hükümetinin insanlığa karşı işlenen suçlardaki rolünü açığa çıkarmaya çalışan tek gazete biz değildik (birçok Fransız gazeteci, yıllardır bu iddialar üzerinde çalışıyordu), fakat haberlerimiz, tıpkı Saddam'ın 1980'lerdeki işkencelerinde, aynı dönemde İsrail'in işlediği cinayetlerde, Irak'taki gizli uranyum mühimmatlarına dair araştırmalarımızda ve tekrar gündeme getirdiğimiz 1915 Ermeni Soykırımı'nda olduğu gibi, hükümetler tarafından küçümsemeyle karşılandı.</p>

  <p>Cezayir'in Londra büyükelçisi, <i>Independent</i> editörüne kin ve hakaret dolu bir mektup yazdı; ayakları işkencede kırılan Şeyda Herui adlı genç kadının 'Prenses Diana tarzı saçına' atıfta bulunmamla alay ediyor ve 'kaybolan' binlerce insanın (işkencede ölen diğer genç kadınlar da dahil) 'büyük bölümünün terörist çetelere katıldığını' öne sürüyordu.</p>

  <p>Büyükelçilerden ülkeleri adına yalan söylemeleri beklenir. Ancak Batılı ülkelerin Cezayir hükümetinin bu savaşta yaşanan dehşet verici olaylardaki suç ortaklığına dair giderek çoğalan kanıtlara verdiği tepki, utanç verici olduğu kadar acınasıydı. Mayıs 1998'de, <i>Independent</i>'ın eski Cezayir güvenlik gücü üyelerinin ve insan hakları avukatlarının tanıklıklarına hatırı sayılır bir yer ve kaynak seferber etmesinden altı ay sonra, Britanya Dışişleri Bakanlığı Cezayir'e dair bir açıklama yayımladı. Cezayir hükümetinin katliamlara iştirak ettiğine dair haberler olsa da, 'bu iddiaları destekleyecek hiçbir güvenilir, sağlam kanıt olmadığı' belirtiliyordu bu açıklamada. Cezayir'deki 'korkunç olayların kaynağının' (demokratik seçimlerin iptal edilmesi değil), 'geniş ölçekli ve acımasız şiddet' olduğu iddia ediliyordu.</p>

  <p>Britanya, kendi ülkelerinin işlediği suçları ihbar eden bu eski polislerin cesaretini tanımak yerine, 1997 başında bir başka eski polisin sığınma talebini reddetmiş ve onu kelepçeleyip zorla Cezayir'e teslim etmişti. Polis başkent havaalanında gözaltına alındı, eski silah arkadaşlarınca Londra'daki Cezayirlilerle bağlantılarına dair acımasızca sorgulandı ve ardından güvenlik polisi tarafından öldürüldü. Londra'dan gönderildikten iki hafta sonra cesedi annesine teslim edildi. Britanya'daki adresini değiştirmiş ve bu yüzden sığınma talebinin ilk başta reddedilmesine karşı başvurmasını sağlayacak terk belgesini alamamıştı. Skandalı daha da derinleştiren şey, Britanyalı yetkililerin Cezayir hükümetine onun eski bir polis memuru olduğunu gösteren ayrıntıları vermesiydi — elbette, ölüm fermanını imzalamak demekti bu.<sup><a href="../Text/dipnot.xhtml#bookmark149" id="footnote149">[9]</a></sup></p>

  <p>BM İnsan Hakları Komisyonu Başkanı Mary Robinson, Cezayir'deki şiddet eylemlerinden ziyade bunların sebeplerini dile getirmeye çalıştığında, ülkenin Dışişleri Bakanı Ahmed Attaf onu azarladı. "Hangi sebep kadınların ve çocukların öldürülmesini meşru kılabilir ki?" diye soruyordu Attaf. Bayan Robinson bunun ardından dilini yuttu. Daha da iğrenç olan, 1998 Sonbaharı'nda, Cezayir'e 'bilgi toplama' görevi için gönderilen ve liderliğini eski Portekiz başbakanı Mario Soares'in yaptığı BM heyetiydi. Heyetten çıka çıka, ancak Cezayir hükümetinin yazabileceği türden bir rapor çıktı. Akıl almaz bir ahlaki alçaklık mahiyetinde, Soares yayımlanmadan önce Cezayirli yetkililere raporu okuma izni verdi; rapor hükümetin 'terörizmle savaştığı' iddiasını tümüyle kabul ediyor ve 'Cezayir bu fenomenle mücadele gayretlerinde uluslararası toplumun desteğini hak ediyor' sonucuna varıyordu. Rapor, sadece on dokuz sayfada, 'terörizm' veya 'terör' kelimelerini doksan bir kere kullanıyor, bu 'teröristlerin' kimler olduğu veya hükümete niye karşı koydukları üzerine tek bir soru sormuyordu. Görüşülen kişilerden, güvenlik güçlerinin 'aşırı' eylemlerinin, 'İslamcılar'ın insanlığa karşı işlediği suçlarla kıyaslanamayacağını söyleyenlere yer veriyor ve bu söylenenleri doğru kabul ediyordu. BM heyeti, 20 bine yakın Cezayirli 'terörizm' suçlamasıyla hâlâ içeride tutulmasına karşın, BM heyeti onlardan sadece biriyle görüşmüştü. Attaf'ın Soares raporunu yayımlanması için Cezayir basınına dağıtmasında da şaşılacak bir şey yoktu bu yüzden. Uluslararası Af Örgütü, BM raporunu 'örtbas etme çabası' diyerek kınadığında, Attaf bu suçlamayı kaba bir tavırla reddetti.</p>

  <p>Daha önceki bir Avrupa Birliği heyeti, resmi makamların işkence ve cinayetlerine dair kanıtlara kulak asmamıştı bile. Başkent Cezayir'de sadece 18 saat kalan heyet, Cezayirli yetkililerin villalarından ve hükümet dairelerinden hiç çıkmadı. Avrupa Komisyonu Başkan Yardımcısı Manuel Marin, Avrupalılarından 'yumuşak yaklaşmalarını' istedi; işkenceye veya katliamlara dair uluslararası bir soruşturma başlatılmasına dair tek bir soru bile sorulmadı. Cezayirli otoritelerin arayıp da bulamadığı bir politikaydı bu. İç savaşta kullanmak için Fransız silahlarını ve askeri teçhizatını gayet güzel kabul ediyorlar, fakat soruşturma yönündeki bütün taleplere, içişlerine müdahale olduğu gerekçesiyle karşı çıkıyorlardı. Fransa'nın en sıkıcı entelektüeli Bernard-Henri Levy bile, bir süre için Cezayir hükümetinin çizgisini benimsedi. Cezayir'de kimin kimi öldürdüğünü sormanın 'terbiyesizlik' ve 'katliamlarda ölenlerin anısına hakaret' olduğunu söylüyordu — zira suçlanması gereken tarafın Müslüman köktendinciler olduğu gayet açıktı. İşte Levy, hükümet işkencesinin binlerce kurbanım böyle terbiyesizce ve utanç verici biçimde görmezden geldi. Medea'da otuz bir akrabasının katledilmesinden dolayı orduyu suçlayan eski Cezayir Başbakanı Abdülhamid Brahimi, (uluslararası bir soruşturmayı gereksiz gören) Levy ve diğer Fransız entelektüellerinin, <i>'cuntanın</i> katliamlardaki sorumluluğunu reddederek rejimi savunduğunu' iddia edecekti.</p>

  <p>ABD Cezayir'de olan bitenlere neredeyse hiç karışmadı; istisnası, başkentteki bazı Amerikalı diplomatların, teveccühleri karşılığında genç Cezayirli kadınlara vize vermesiydi. Cezayir, İsrail'in 1982 Lübnan işgali sırasında FKÖ'ye maddi destek vermiş olsa da (Sovyetler Birliği üzerinden 20 milyon dolarlık silah göndermişti), Amerika'ya daima sempatiyle bakan bir ülkeydi. Küba füze krizi sırasında Ben Bella New York'taydı ve Başkan John Kennedy'den Fidel Castro'ya gizli bir mesaj götürüp, Sovyetlerle karşı karşıya gelmenin ciddiyeti konusunda Küba liderini uyarmıştı. Ben Bella, Fransızlarla savaş sırasında Kennedy'nin ABD Kongresi'nde tek başına Cezayir'e bağımsızlık çağrısı yaptığını unutmamıştı.</p>

  <p>Fakat Cezayirlilerin, FIS'in yanı sıra yabancı 'teröristler'le de savaştıkları iddiasını durmadan tekrarlamaları etkili oldu. ABD Adalet Bakanlığı, (Roma'da düzenlenen bir konferansta barışın ve uzlaşmanın gerekliliğinden söz eden) FIS sözcüsü Enver Haddam'ı, hükümet güdümlü Cezayir basınından onlarca haber ve benim <i>Independent</i>'taki haberlerimden yalan yanlış alıntılar kullanarak sınırdışı etmeye çalıştı. ABD Dışişleri Bakanlığı, 'güvenlik güçlerinin onlarca yargısız infaz gerçekleştirdiği ve mahkumlara sık sık işkence yapıp kötü muamelede bulunduğuna dair ikna edici kanıtlar olduğunu' kabul etmiş olsa da, Adalet Bakanlığı'nın 'insanlığa karşı işlenen suçlar', 'tecavüz' ve 'kafa kesmeler'e ilişkin Haddam aleyhinde öne sürdüğü kanıtlar büyük ölçüde Cezayir hükümeti yandaşlarına dayanıyordu. Oysa bunların hiçbirinde Haddam'ın şahsi sorumluluğu yoktu.<sup><a href="../Text/dipnot.xhtml#bookmark1410" id="footnote1410">[10]</a></sup></p>

  <p>Amerikan basını ya 'Müslüman militanların, son katliamlarla yıkıntıya dönen batı bölgesini tarayan güvenlik güçleri tarafından toplu olarak öldürüldüğünü' bildiriyor (11 Mart 1998'de Associated Press'in geçtiği bu haberde, bu kadar kısa bir zaman aralığında bu kadar çok sayıda militanın nasıl öldürülebildiği asla sorgulanmıyordu), ya da okuyucuları, sivillerin katledilmesinin Cezayirlileri bir şekilde, cinayetlerden kısmen sorumlu tutulabilecek olan hükümeti desteklemeye teşvik ettiğine inanmaya sevk ediyordu. Bu yüzden John Lancaster, 1997'de <i>Washington Post</i>'ta şunu alenen keşfediveriyordu: "Görünen o ki şiddet, militanlara karşı, vaktiyle onların davasını destekleyenler arasında bile tepki doğurmuş durumda." Devlet yetkililerinin katliamlara katılmış olabileceğine dair iddialara ise haberinde sadece dolaylı bir atıfta bulunuyordu.</p>

  <p>1990'ların sonuna gelindiğinde, Cezayir ordusunun cinayetlerin suç ortağı olduğu kuşkusu çoktandır yaygınlık kazanmışken, ABD donanması Akdeniz'de Cezayir savaş gemileriyle birlikte tatbikat düzenledi, bir yandan Amerikan diplomatları da başkent Cezayir'i ziyaret etmeleri için teşvik ediliyordu. 1996'da Cezayir hükümeti Robert Pelletreau'yu ağırladı. 1998'de ABD Dışişleri Bakanlığı Cezayir başkentine daha önemli bir şahsiyeti gönderdi; Başkan Clinton'ın İsrail-Filistin görüşmelerindeki 'barış süreci' ekibinin kilit ismi ve Washington'daki en büyük İsrail lobi grubunun eski başkanı Martin Indyk'ten başkası değildi bu şahsiyet. Cezayir radyosu, Indyk'in ülkeye varışını, Amerikan politikalarının değiştiğini, 'zira Beyaz Saray'ın terörizme karşı mücadeleyi destekleme kararı aldığını ve Kongre'nin de GIA'yı defalarca kınadığını' müjdeleyerek duyuruyordu.</p>

  <p>Katliamların gerçek niteliğine (ve onlardan kimin sorumlu olduğuna) dair bu kayıtsızlığı gören Cezayirli yetkililer, güvenlik güçlerinin zalimliklerini artık pervasızca kabullenebilecek durumda hissediyorlardı kendilerini. Cezayir genelkurmay başkanı ve baş 'yok edici' General Muhammed Lemari, "İçinde bulunduğumuz bu koşullarda, kumandanlarının emirleri dışında hareket eden bazı bireylerin aşırıya kaçmış olabilmesi mümkündür," sözleriyle kabul ediyordu olan bitenleri. Duygusuzluğun derinliklerine daha vahim bir dalış, Cezayir eski yüksek eğitim bakanı Abdülhak Bererhi'den geldi. Bererhi 1998'de, 'bir polis karakolundaki tecavüzle, bir GIA teröristinin tecavüzünü kıyaslamanın terbiyesizlik olduğunu' ilan ediveriyordu. Levy bile bu kadarıyla boy ölçüşemezdi.</p>

  <p>GIA'nın kendisi Cezayir hükümetinin bir yaratımı olmamakla birlikte, Afgan kökenleri belirsizdir. Binlerce Cezayirli Sovyet karşıtı mücahitlere katılmaya gitse de, bazıları Usame Bin Ladin'e destek verse de (ne de olsa Afganistan'da Bin Ladin'e yaptığım ziyaretlerde Cezayirlilerle karşılaşmış ve 1997'de El-Kaide liderinin kampının yanında o ilahi kuyrukluyıldızı onlarla beraber izlemiştim), son araştırmalar orada bile pouvoir'nın parmağı olduğunu ortaya koymaktadır. Cezayir askeri güvenliğinin, cihada katılmış Cezayirli 'Afganlar'a göz kulak olması için kendi adamlarını Afganistan'a gönderdiği biliniyor artık. Müslüman savaşçı pozuna bürünen bu adamlar, eninde sonunda Cezayir'e dönüp kendi yozlaşmış 'sosyalist' düşmanlarıyla savaşacak olan 'İslamcı' ordunun hedefleri ve yöntemleri konusunda başkenttekilere rapor veriyordu. Yani Cezayir'in hasımlarının içine askeri olarak sızması, çok erken bir dönemde gerçekleşmişti.</p>

  <p>GIA lideri Camel Zituni, Cezayir ordusunun düzenlediği söylenen bir pusuda öldürüldüğünde, yetkililer kibirli bir edayla 'terörist' düşmanlarına karşı taktik bir zafer kazandıklarını ilan ettiler. Tavuk üreticisi bir çiftçinin 29 yaşındaki oğlu olan ve Mustafa Buyali'nin etkisi altına girmeden önce başkentte babasının dükkânında çalışan Zituni, 1991'de yeraltına geçti ve iddialara göre, GIA'nın 'Ölüm Falanjistleri' timinin komutanlığına getirildi. Önceki lider Şerif Gusmi 1994'te ölünce, örgütün emir'i oldu. Zituni, 1995'te Air France uçağının kaçırılması ve Fransa'daki bombalı saldırı furyasının sorumluğunu şahsen üstlendi, hattâ 'mücahitlerin görevleri' üzerine 62 sayfalık bir kitap yazdı (muhtemelen silah arkadaşlarından biri tarafından kaleme alınmıştı). Fakat bizzat GIA'ya göre Zituni 15 Temmuz 1996'da hareketten atılmıştı ve eylemleri nedeniyle yargılanacaktı. GIA'nın <i>meclis-i şura</i> konseyinden yapılan bu açıklamadan bir gün sonra Zituni'nin öldüğü ve liderliği Entar Zubri'nin devraldığı belirtildi. Peki Zituni'yi ordu mu öldürmüştü, yoksa GIA mı infaz etmişti? Veya bu iki olasılık aslında tek ve aynı şey anlamına mı geliyordu?</p>

  <p>Sözgelimi Cezayir hükümeti Zituni'yi uzun süredir, 1996'da Tibherine Manastırı'ndaki yedi Fransız rahibin başlarının kesilmesinden sorumlu tutuyordu. Fakat iki yıl sonra Le Monde'da yayımlanan uzun bir araştırma, Fransız gizli servis elemanlarının ikili oynamasının ardından gerçekleştirilen infazlarda rolü olduğunu ortaya koyuyordu — daha ziyade Zituni'nin, Cezayir askeri güvenlik aygıtının eski subaylarından olan yaverine atfedilen bir eylemdi bu. Aynı yazıda, Fransız diplomatların, Oran Başpiskoposu Pierre Claverie'yi öldüren bombanın Cezayirli yetkililer tarafından konmuş olabileceğine inandığı iddia ediliyordu; zira Claverie, Fransa ve Cezayir hükümetleri arasında kaçırılan rahiplere dair yapılan gizli görüşmeleri biliyor olabilirdi. 2002'ye gelindiğinde (savaşta ölen Cezayirlilerin sayısı 200 bini geçmişti artık) ordu Zituni'nin halefi Entar Zubri'yi öldürdü ve bu kez cesedini (kafası kurşunlarla parçalanmıştı) kanıt olarak teşhir etti.</p>

  <p>Fakat şimdi, BM ve AB'nin (ve elbette ABD ve Batı ülkelerinin) utanç verici şekilde kaçındığı görevi uluslararası insan hakları grupları yerine getiriyordu: aktif şekilde, savaşın efsane haline gelen 'kayıplarına' dair yanıtlar talep ediyorlardı. İnsan Hakları İzleme Örgütü, yetkilileri adam kaçırma, işkence ve yargısız infazla suçluyordu. Bir yıl sonra Uluslararası Af Örgütü alenen devlet tarafından öldürülen 3 bin kişinin (<i>Independent</i>'ın araştırmasında adları çoktan verilmiş olanların küçük bir kısmıydı bu, aralarında hastane çalışanları, memurlar, öğrenciler, sekreterler, çiftçiler, avukatlar vardı) listesini yayınlayarak aynı suçlamada bulundu. 1992 askeri darbesinin liderlerinden biri ve eski Cezayir savunma bakanı olan General Halid Nizar 2001'de, Cezayir hakkındaki yeni kitabını tanıtmak için Fransa'ya gittiğinde, bir Fransız mahkemesi hakkında tutuklulara işkence yaptığı gerekçesiyle (ve kurbanların yakınlarının başvurusu üzerine) soruşturma açtı. Soruşturmanın kapatılmasının ardından Nizar Fransa'yı apar topar terk etti.<sup><a href="../Text/dipnot.xhtml#bookmark1411" id="footnote1411">[11]</a></sup></p>

  <p>Cezayir'deki müteakip seçimler sadece, ordunun kontrolüne rağmen ülkenin hâlâ 'demokratik' olduğu izlenimini vermek için tasarlandı; ve 1999'da FLN nomenklaturasının bir başka ismi olan Abdülaziz Buteflika devlet başkanlığına seçildi. Buteflika'nın 'iç barış ve uzlaşma için çalışma' siyaseti ona Saddam'ı aratmayan türde, yüzde 98.3'lük bir seçim zaferi getirdi (Batı'da bu acayip orana laf söyleyen kimse olmadı). Tizi-Uzu'daki bir Berberi isyanının yoksulluğa ve yolsuzluğa karşı toplumsal bir ayaklanmaya dönüşmesiyle patlak veren yaygın gösterilerden yara almadan çıktı. Cezayirlilerden geçmişte birbirlerine yaptıklarını (ve dolaylı olarak, hükümetin onlara yaptıklarını) unutmalarını ve 1992'den beri yedi başbakan ve beş devlet başkanı eskiten ordunun sağladığı refahın keyfini çıkarmalarını istedi. Fakat Cezayir'deki 'kirli savaşın' kanıtları, rejimin karşısında olduğu gibi duruyordu.</p>

  <p>Cezayir Özel Kuvvetleri'nin eski yüzbaşılarından Habib Sueyda <i>La Sale Guerre</i> ('Kirli Savaş') adlı kitabını 2001'de Paris'te yayımladığında, ortalığın yıkılması gerekirdi. İlk kez bir subay tam ismini (ve fotoğrafını) vererek basında arzı endam ediyordu. "Arkadaşlarımın 15 yaşındaki bir çocuğu diri diri yaktıklarını gördüm," diyordu yüzbaşı Sueyda. "Askerlerin sivilleri katlettiğini ve suçu teröristlere attığını gördüm. Şüphelileri soğukkanlılıkla öldüren albaylar gördüm. Subayların İslamcıları işkenceyle öldürdüklerini gördüm." Günün birinde sorumluların savaş suçlarından yargılanabileceğine dair küçücük bir umutla, isimleri, tarihleri ve yerleri sayıp döküyordu. İtalyan yargıç Ferdinando Imposimato kitabın önsözünde şunları yazıyordu: "Cezayir'de daima gizli bir güç merkezi olmuştur... Toplumu zincire vurup karşıtlarını ortadan kaldırmıştır..."</p>

  <p>Rejime karşı bundan daha vahim kanıtlar olamazdı. Fransızlar bunların doğru olduğunu biliyordu (aynı <i>Independent</i>'ın Britanyalı okurlarının, bizimle cesurca konuşan Cezayirlilerin doğruyu söylediğini bildiği gibi), fakat 2003 Irak savaşının arkasındaki gerçek gibiydi bu da. Bilmek cesaretini gösterenler, yalanların, yanlış bilgilerin, gülünç abartıların ve aleni çarpıtmaların ne olduğunu gayet iyi anlıyordu (ve en azından Avrupa'da bu insanlar çoğunluktaydı), fakat 'resmi' dünya kanıtları görmezden geldi. 'Resmi' Fransa, Yüzbaşı Sueyda'nın ifşaatlarına tepki bile vermedi. 'Resmi' Fransa Cezayir rejimini desteklemeyi sürdürdü; aynı ABD'nin, aynı AB'nin yaptığı gibi. 'Resmi' Britanya katliamlara ordunun dahli olduğuna ilişkin hiçbir 'güvenilir veya sağlam kanıt' görmedi.</p>

  <p>2004'te Uluslararası Af Örgütü, 1998'den beri Cezayir'de bulunan (sonuncusu 29 Temmuz 2004'te bulunmuştu) en az on iki toplu mezara dair, 'bu cinayetlerle ilgili gerçeğin saptanması' için soruşturma açılmasını istedi. Dünya, Af Örgütü'nün başvurusunu görmezden geldi. Aynı zamanda ABD Özel Kuvvetleri, Cezayir'in güneyindeki çöllerde, Cezayirli muadilleriyle birlikte Kaide'ye yönelik operasyonlara başladı. İnsanlığa karşı suçlardan sorumlu tutulan adamlar, şimdi insanlığa karşı suçlardan sorumlu adamları avlamak için Amerikalılarla birlikte çalışıyordu. Pentagon ise, bu askeri işbirliğinin 'terörle savaşın' bir parçası olduğunu ilan ediyordu.</p>
</body>
</html>