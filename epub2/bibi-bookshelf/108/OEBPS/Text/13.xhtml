<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/main.css" rel="stylesheet" type="text/css"/>
</head>

<body>
  <h3>ON ÜÇ<br/>
  <br/>
  Genç Kız ve Çocuk ve Aşk</h3>

  <blockquote class="ilk">
    <p>Kan ve facia görmeyi kanıksayacak herkes.</p>

    <p>Savaş sırasında çocukları doğransa</p>

    <p>Gülüp geçecek anneler sadece.</p>

    <p>Dehşet göre göre, merhameti unutacak insanlar.</p>

    <p class="r mt1"><span style="font-variant:small-caps;">Shakespeare</span>, <i>Julius Caesar,</i> III i,<br/>
    çev. Bülent Bozkurt, Remzi Kitabevi. 4. Basım</p>
  </blockquote>

  <p>Amira Hass İsrailli bir gazeteci olarak (hiçbir milliyeti olmayan bir gazeteci olarak) işini ne zaman izah etmeye çalışsa, annesinin hayatında dönüm noktası olan bir ânı yâd ediyor. Hannah Hass, 1944'te bir yaz günü, bir sığır treninden indirilmiş, Bergen-Belsen'deki toplama kampına doğru yürütülmektedir. "Yugoslavya'dan bindirilen o ve diğer kadınlar, on gündür trendeydiler. Hastaydılar ve bazıları yolda ölmüştü. Derken annem esirlere bakan, sadece bakan Alman kadınları gördü. İşte bu görüntü, o küçümseyerek 'kenardan bakma' durumu, benim yetişmemde çok önemli bir rol oynadı. Sanki orada olan bendim ve o kadınları kendi gözlerimle görmüştüm." Amira Hass konuşurken, Yahudi Soykırımı'nın hayatında tuttuğu yeri anlayıp anlamadığımı görmek için, tel çerçeveli gözlüklerinin ardından beni süzüyor.</p>

  <p><i>Drinking the Sea at Gaza</i> (Gazze'de Denizi İçmek) adlı çarpıcı kitabında Hass, neden kendisinin, bir İsrailli gazetecinin, Yaser Arafat'ın çöplükten farksız devletçiğinde yaşamaya gittiğini belagatle anlatıyor:</p>

  <blockquote class="">
    <p>Neticede Gazze'de yaşama arzum ne maceracılıktan ne de delilikten kaynaklanıyordu; tümüyle İsrail'in yaratımı olan (biraz olsun siyaset ve tarih biliyorsam bu böyleydi) bir dünyayı kenarda öylece durup korkuyla seyretmek istemiyordum, onu en ince ayrıntısına dek anlamak istiyordum. Bana göre Gazze, İsrail-Filistin çatışmasının bütün hikâyesini temsil ediyor; İsrail devletinin ana çelişkisini temsil ediyor: Bazıları için demokrasi, diğerleri için yurtsuzluk; bizim yumuşak karnımız bu.</p>
  </blockquote>

  <p>2001 yazı. Amira Hass, meslektaşım Phil Reeves'in Kudüs'teki evinde, pencerenin kenarında oturuyor, arkasında El-Aksa Camisi'nin güneşin altında parlayan revnaklı kubbesi. Ancak Hass Kudüs'te değil (halkının büyük kısmının 'terörist' saydığı Filistinlilerle birlikte, onların toprak gasp eden, yurtsuzlaştıran, ölüm timleri gönderen ve yerleşim inşa eden 'Yahudilere' yağdırdığı küfürleri dinleyerek) Ramallah'ta yaşıyor; onun kadar cesur bir gazeteci bulmak zor. Ha'aretz'deki köşesi, kendi ülkesine yönelik öfkeli yazılarla dolup taşıyor her gün; çünkü İsrail Filistinlilere kötü muamele ediyor, onları öldürüyor. Bununla birlikte, ancak onu tanıdıktan sonra yaptığı işin yoğunluğunu (ve tutkusunu) idrak ediyorum. "Gazetecilerin objektif olabileceğine dair yanlış bir kanı var," diyor, dinlediğimden emin olmak isteyen aynı keskin bakışlarla. "Filistinliler bana objektif olduğumu söylüyorlar. Bunun önemli olduğunu düşünüyorum, çünkü ben bir İsrailliyim. Fakat dürüst olmakla objektif olmak aynı şey değildir. Gazetecilik aslında, gücün ve güç merkezlerinin üzerinden gözü ayırmamakla ilgili bir iştir."</p>

  <p>Keşke Ortadoğu'dan son derece korkakça ve namertçe haberler geçen Amerikalı gazeteciler de Amira Hass'a kulak verebilseydi, diye düşünüyorum (İsrail'in tepkisinden o kadar korkuyorlar ki, İsraillilerin işlediği cinayetleri 'hedefli saldırılar'a, yasadışı yerleşimleri 'Yahudi mahalleleri'ne çeviriyorlar). Hass her gün yaşanan acıları, çaresizliği yazıyor, kendi hayatından söz ederken bir kenara bırakmadığı kronolojik bir öyküyü. En baştan başlıyor: Annesi Tito'nun Partizanlarına katılan Saraybosnalı bir Yahudi, Naziler Karadağ kasabası Çetince'deki bütün kadınları öldürmekle tehdit edince teslim olmak zorunda kalıyor; babası Avraham Ukrayna'daki Transnistria gettosunda dört yıl kalmış, Yahudilerin yarısından fazlasını öldüren bir tifüs salgınından sağ çıkmış, soğuktan donan ayak parmaklarını kaybetmiş sadece.</p>

  <p>"Savaştan sonra komünist bir aktivist olarak İsrail'e geldiğinde, bir sürü greve ve gösteriye katılmış. Ellilerin başında İsrail polisi onu gözaltına almış ve babam parmakizini vermeyi neden reddettiğini soran bir yargıcın karşısına çıkarılmış. Babam parmakları olmayan ayaklarını Yargıç'ın Yüce Kürsüsü'ne koyup, 'Ben parmakizlerimi çoktan verdim,' demiş." Avraham güçlü bir Yahudi kimliğini laik bir kimlikle birleştirmişti, diyor Amira Hass; sosyalistti, fakat asla bir Siyonist olmadı.</p>

  <p>Hannah ve Avraham'ın hikâyesi, Amira'yı anlamak bakımından kilit öneme sahip. Yahudi diasporasında eşitlik için mücadele etmişler ve toplu mezara dönüşen Avrupa topraklarında kalmak istemişler. "Bu insanların birçoğu savaş sonrasında ülkelerine geri döndüler ve oradakilerin Yahudilerin çektiği acıyı kolayca benimsediklerini gördüler. Annem [Milovan] Djilas'ın [komünist] grubunun bir üyesi olarak döndü Belgrad'a. Yugoslavya'da yeni bir rejim vardı. Fakat Belgrad'da vatandaşlık kaydını yaptırmaya gittiğinde, kadın memur, 'Fakat siz göç etmişsiniz,' dedi. Görüyorsun, Almanlar onu zorla göç ettirmişti ve resmi kayıtlara sürekli 'göç etti' diye yazıyorlardı. Memur da Almanların kaydını doğru kabul ediyordu." Yaygın bir tecrübeydi bu. Topyekûn imhanın ortasında (Naziler aileleri bütün olarak ortadan kaldırmıştı), Yahudi Soykırımı'nın yarattığı boşluk doldurulamayacak kadar büyüktü.</p>

  <p>"Anne-babam İsrail'e gayet naif duygularla gelmişler. Kudüs'te bir ev verilmiş kendilerine. Fakat reddetmişler. 'Başka mültecilerin evini alamayız,' demişler. Filistinlileri kastediyorlar. Yani görüyorsun ki Filistinlilerin arasında yaşıyor olmam o kadar da şaşılacak bir şey değil." Hass gazeteciliğe yazgılıydı. Kötü işlerde çalıştıktan sonra (bir keresinde temizlikçilik yapmıştı) Hollanda'ya gitmiş. "Orada Yahudi varlığının silinmişliği dikkatimi çekti. Ve bu bana çok şey anlattı, bilhassa da İsrail'e yaklaşımıma, Siyonist olmamanın nasıl bir şey olduğuna dair. Burası benim ülkem, İsrail, dili, insanları, kültürü, renkleri bana ait..."</p>

  <p>Hass, Nazizmin tarihi ve Avrupa solunun Yahudi Soykırımı'na yönelik tavrı üzerine çalıştığı İbrani Üniversitesi'ni bırakmış. "Sarsılmıştım. İlk intifada patlak vermişti ve bütün bunlar olurken akademide oturup kalmak istemedim. <i>Ha'aretz</i>'in haber merkezinde 89'da bir düzeltmenlik işi bulmak için <i>vasıta</i> kullandım, bu Arapça kelimenin anlamını biliyor musun?" Biliyorum elbet. <i>Vasıta,</i> 'aracı' veya 'torpil' anlamına geliyor. <i>Ha'aretz</i> liberal, açık görüşlü bir gazete, <i>Independent</i>'a en yakın İsrail gazetesi denebilir onun için. Romanya devrimi patlak verdiğinde Hass oraya gönderilmeyi istemiş (Bükreş'e 1977'de yaptığı bir ziyaretten kalan birçok bağlantısı varmış) ve olumlu yanıt almayı hiç beklemediği halde, hattâ gazetede sadece üç aydır çalışıyor olmasına rağmen <i>Ha'aretz</i> teklifini kabul etmiş.</p>

  <p>"Romanya'ya daha önce gittiğimde, bu sosyalist rejimdeki hayatı tatmak yönünde felsefi bir sorumluluğum olduğunu düşünüyordum. Düşündüğümden bin kat kötüydü. Korkunç bir baskı vardı — İsrail işgali altındaki hayat, Çavuşesku Romanya'sındaki kadar kötü değil. İnanılmaz bir boğuculuktu. Neyse, devrimi iki hafta boyu takip ettim ve gazeteye döndüm. <i>Ha'aretz</i> yazıp yazamayacağımı bilmiyordu — ben yazabileceğimi biliyordum. Fakat aynı zamanda, asla diğer gazetecilerin baktığı şeye bakmamam gerektiğini de biliyordum."</p>

  <p>1990'da anne-babası, Hass'ı 'İşçilerin Hattı' diye bir gruba katılması yönünde teşvik etmiş; grup, İsrailli işverenlerin kandırdığı Filistinlilere destek oluyormuş. "Körfez savaşı sırasında Gazze'ye, sokağa çıkma yasağı varken ulaştım. Filistinlilere İsrailli işverenlerin çeklerini vermek için gitmiştim. Gazze'ye sevgim o zaman başladı. Hiçbir İsrailli gazeteci Gazze'yi bilmiyordu veya haber yapmamıştı. Editörüm çok hoş biriydi. 1993'te 'barış süreci' kesildiğinde <i>Ha'aretz</i> Gazze'den haber geçmemi önerdi. Editörlerden biri, 'Fakat Gazze'de yaşamanı istemiyoruz,' dedi. Ve o an Gazze'de yaşamak istediğimi anladım."</p>

  <p>Hass, başından itibaren 'Filistinlilerin yaklaşımında çok sıcak bir şeyler olduğunu' hatırlıyor: "O sert koşullarda bir sürü mizah ve kendisiyle dalga geçme hali vardı." Bunun, Yahudiler arasında da rastladığı bir ruh hali olup olmadığını sorduğumda, Hass hemen onaylıyor: "Elbette. Ben Doğu Avrupalı bir Yahudiyim ve <i>shtetl</i><sup><a href="../Text/dipnot.xhtml#bookmark131" id="footnote131">[1]</a></sup> hayatı iliklerime işlemiştir. Ve sanırım Gazze'de de bir <i>shtetl</i> buldum. Cebaliye kampındaki mültecilerle ilk karşılaşmamı hatırlıyorum; sahilde oturmuş, dalgaları seyrediyorlardı. Onlara ne yaptıklarını sordum. Ve içlerinden biri, 'kırk yaşına gelmeyi beklediğini' söyledi. Kırkma gelince, İsrail'de çalışma izni alabilecek kadar yaşlı olacaktı. Bu gayet Yahudi bir şakaydı."</p>

  <p>Fakat İsrail'in 'kapatma', yani Filistin kasabalarını ablukaya alıp ekonomisini ve halkı boğma politikasında hiç mizah bulamamış Hass. "Daha 1991'de 'kapatma'nın, İsrail'in işgal sistemi açısından son derece akıllıca bir adım, bir nevi önleyici saldırı olduğunu tespit etmiştim. Filistinlilerin hareketini ve tepkisini zayıflatma tarzı inanılmazdı. 'Kapatma' bir hedefti de: Yahudilerin manda Filistini'nin her köşesine gidebilme hakkına sahip olması anlamına gelen demografik bir taksimdi. 'Kapatma' bunu, gerçek bir mükemmelliğe vardırdı."</p>

  <p>Hass, Filistinli imajıyla gerçeklik arasındaki farkı görünce şaşkına dönmüş. "Yaşadıkları kasabalar İsrail basını tarafından 'eşekarısı kovanı' diye niteleniyordu. Fakat gerçekten işgal altında yaşamanın, sokağa çıkma yasağı altında, bir askerden korkarak yaşamanın ne demek olduğunu tatmak istiyordum." Hass, aynı diktatörlük altındaki Romanya'yı anlatırken yaptığı gibi, 'tatmak' kelimesini ikinci kez kullanıyor. Hâlâ annesinin Belsen'e yaptığı yolculuğu düşündüğünü söylüyor. "Müdahale etmeme, hiçbir şeyi değiştirmeme fikriydi bu. Ve şans eseri, bu fikre karşı çıkış, içimde gazetecilikle birleşti." Hass, değişimin ancak toplumsal hareketler ve onların basınla etkileşimiyle mümkün olabileceği fikrine inanıyor — kulağa biraz mantıksız gelen, tuhaf bir fikir doğrusu.</p>

  <p>Fakat işiyle ilgili fikirlerinde hiçbir muğlaklık yok. "İsrail açıkça, Filistinlilerin hayatını belirleyen gücün merkezi. Bir İsrailli olarak, bir gazeteci olarak görevim gücü gözlemek. Bana 'Filistin muhabiri' diyorlar, fakat bana İsrail işgali uzmanı demek daha doğru olur." İsrail'in kendisine yönelik tepkisinin çok sert olduğunu söylüyor Hass. "İlk reenkarnasyonumda <i>kapo</i> [ölüm kamplarında Naziler hesabına bekçilik yapan Yahudiler] olarak doğmam gerektiğini söyleyen mesajlar alıyorum. Mesajlardan birinde, 'Bravo, büyük bir yazı yazmışsın — Heil Hitler!' diyordu. Bazıları göğüs kanseri olmamı umduğunu yazıyor. 'Biz bütün Filistinlileri kovana dek barış falan olmayacak,' diyor bazıları. Onlara cevap veremiyorum — böyle binlerce mesaj var."</p>

  <p>Fakat birçok İsrailli de Amira Hass'a yazmaya devam etmesini söylüyor. "İnsanlar Oslo'nun bir barış süreci olduğuna inandırıldı, ki yalandı bu — o yüzden Filistinlilere büyük bir öfke duydular. Öfkelerinin bir kısmı bana yönelik. İsrailliler işgal altındaki toprakları anlamıyorlar. Oraları kendi gözleriyle görmüş değiller. Topraklarında bir yerleşimcinin oturduğu bir Filistin köyü görmüyorlar; suyu olmayan, yeni bir okul inşa etmek şöyle dursun, bir ağaç dikmek için hükümetten izin alması gereken köyler bunlar. İnsanlar Yahudi yerleşimlerinin yayılmasının İsrail'in Filistin toprakları üzerindeki kontrolünü nasıl belirlediğini anlamıyor."</p>

  <p>Annesi 2001'de ölüm döşeğindeyken Amira Hass, İsrail'in Ramallah (ki hâlâ orada yaşıyor) kuşatmasında kısılıp kalmaktan korkmuş ve annesinin yanında olmak için yola çıkıp birkaç kilometre uzaklıktaki Kudüs'e saatler sonra varabilmiş. Şimdi yalnız. Amira Hass'a 'kenarda durup seyredenlere' tepki duymayı öğreten kadın, bizim tanışmamızdan iki yıl önce ölmüş. Dünyanın son sömürgeci savaşı hakkında doğrulan anlatmaya çalışan gazeteciler için Amira Hass bir esin kaynağı olmaya devam ediyor. Amerika'da ders veriyor, sayısız radyo programına ve söyleşiye katılıyor, yorulmaz gazeteciliğini her geçen gün daha da sağlam ve tutkulu sürdürüyor. Filistinliler hakkında diğer bütün gazetecilerden daha belagatli yazılar yazan insanın Yahudi bir kadın olması nasıl da tipik bir durum. İsrail'in Güney Lübnan'a yönelik 1996'da gerçekleştirdiği 'Gazap Üzümleri' bombardımanında ölen Lübnanlı siviller adına adalet mücadelesi verebilen insanın (ki Kana katliamına dair araştırması, Arap yazarların kaleme aldığı her şeyden çok daha üstündür) daha yaşlı, fakat aynı ölçüde kararlı bir Yahudi kadın, New Yorklu bir Yahudi olması nasıl da hayranlık uyandırıcı.</p>

  <p>Eva Stem'in büyükbabası Aaron Hersh, 1944'te Auschwitz imha kampında, annesi Hannah ve bu mutaassıp Yahudi ailesinden iki teyzesi ile birlikte vagondan indirildiğinde, dua şalını elinde tutuyormuş. "Polonyalı bir esir, onu teslim etmezse öldürüleceği uyarısında bulunmuş, fakat büyükbabam kabul etmemiş," diyor Eva Stem. "Ardından bir Alman subayı, gaz odalarına kimin gönderileceğinin belirlendiği sırada bekleyen büyükbabama şalı vermesini emretmiş. Büyükbabam yine reddetmiş. Subay onu başından vurmuş. Büyükbabam böyle ölmüş."</p>

  <p>Manhattan'daki bir otel lobisinin sıcaklığında Stem, kısık sesle, ailesinin Çekoslovakya'dan Auschwitz'e uzanan yolculuğuna dair annesinin anlattığı tüyler ürpertici hikâyeyi hatırlayarak, hızlı hızlı konuşuyor: "Sadece on yedi yaşındaymış ve kızkardeşlerinin çocuklarından birini kucaklayarak korumak istemiş. Fakat bir başka esir, çocuğu kucağından kapmış ve annesine geri vermiş; çünkü Mengele her iki kadını çocukla birlikte görürse hepsi ölecekmiş. Böylece kızkardeşi ve çocuklarının hepsi öldürülmek üzere seçilmiş. Ve annem hayatta kalmış. Ailesinin en az yetmiş üyesi öldürülmüş. Annem Ravensbruck toplama kampına gönderilmiş ve nihayetinde Kızılordu tarafından kurtarılmış. Çocukla ilgili olay onun üzerinde derin bir iz bırakmıştı. Şunu dürüstçe söyleyebilirim ki, elli yıl boyu annemin gözüne uyku girmedi." Fakat Eva Stem'in hayatında asıl etkili olan, <i>tallit</i>'ini<sup><a href="../Text/dipnot.xhtml#bookmark132" id="footnote132">[2]</a></sup> vermeyi reddeden Aaron Hersh'in, yirmi gibi genç bir yaşta Talmud<sup><a href="../Text/dipnot.xhtml#bookmark133" id="footnote133">[3]</a></sup> âlimi olan büyükbabasının ölümü.</p>

  <p>Eva Stem, zor bastırdığı bir öfkeyle, yanında duran kalın bir dosyayı açıyor. Dosyanın üzerinde "İsrail'in 'Gazap Üzümleri' Operasyonu ve Kana Katliamı" başlığı okunuyor. Stem'in ünlü çalışması bu, 170'ten fazla sivilin ölümüne yol açan (55'i çocuk olmak üzere, 107'si Kana'da öldü) 1996'daki İsrail bombardımanına dair haberlerin ve fotoğrafların bir derlemesi. Stem parmağını öfkeyle resimlerden birinin üzerine bastırıyor; Lübnan sınırında, tanklarının önünde duran İsrailli askerler görülüyor resimde. Resmin altında da şu yazı: "İsrailli askerler, Soykırım Anması nedeniyle bombardımana kısa süre ara verdiler." Ve Stem, öfkesinin boyutunu görebilmem için bana bakıyor.</p>

  <p>"Büyükbabam bunu görseydi ne derdi?" diye soruyor. "Dua şallarını omuzlarına atarken bu İsrailliler ne <i>düşünüyordu?</i> 'Cennetteki babamız, mümkün olduğu kadar fazla <i>Arabuşim</i> öldürmem için bana yardım et' diye mi dua ediyorlardı? Hiçbir suçluluk duymadan öldürme hakları mı var artık?" <i>Arabuşim</i> (İbranicede Arapları aşağılamak için kullanılan ırkçı bir deyiş) sonradan bir İsrail gazetesine demeç veren ve Kana'daki BM üssüne ateş açanlar arasında bulunan bir topçu tarafından da kullanılmıştı. Stem, <i>Kol Ha'ir</i>'deki bu röportajın İngilizce tercümesini de koymuş dosyaya. Belgelerle dolu dosyayı BM'ye, Lübnan'ın BM heyetine ve New York'taki en tanınmış gazetecilere göndermiş. Belgelerin, BM'yi Kana katliamının birinci yılını anmaya ikna edeceğini ummuş. Duyduğu öfke konusunda cesur olduğu kadar yalnız da; birçok Amerikalı Yahudi aşırı sağcı İsrail hükümetinin davranışından ve İsrail'in Lübnan ve 'Filistin'de giriştiği kanlı maceralardan rahatsızlık duysa da, Stem'in gerçeğin ortaya çıkarılmasına yönelik endişesini pek azı hoş karşılamış. Fakat Stem'in yılmaya hiç niyeti yok:</p>

  <blockquote class="">
    <p>Duygularım yavaş yavaş gelişti. Otoriteye sorgusuz sualsiz itaat etmekle hep bir sorunum vardı — bu yüzden okulda daima sorun yaşadım. Ve İsrailliler tarafından yapılan zulmü öğrendiğimde, Amerikalı bir vergi mükellefi ve Amerikalı bir Yahudi olarak, sesimi yükseltmem gerektiğini hissettim. Eğer topyekün baskı altında yaşayan sıradan Almanlar Nazilerin işlediği suçlardan (seslerini yükseltmedikleri için) sorumlu tutulabiliyorsa, ifade özgürlüğünün olduğu bir ülkede yaşayan bizlerin kat kat fazla sorumluluğu yok mu? Sıradan Almanlar seslerini çıkarmadıkları için suçlularsa, Kana konusunda sessiz kaldığımız için bizim de suçlu olduğumuza şüphe yok. Zira bizler idam mangalarından korkarak yaşamıyoruz. Benim yaptığım şey cesaret değil, dürüst olmanın gereği bu. Eğer yeterince dürüst Alman çıkıp o dönem konuşsaydı, belki Soykırım yaşanmazdı. İsraillilerin yaptığı zulmün Nazilerinkiyle aynı boyutta olduğunu ve onunla kıyaslanabileceğini söylemiyorum. Elbette öyle değil. Fakat bir vergi mükellefi olarak Kana'ya yağdırılan top mermilerinde benim de payım olduğunu biliyorum. Ve bu yüzden, eğer sessiz kalırsam, Almanlardan farkım da kalmaz. İsrail Yahudi halkının temsilcisi olduğunu iddia ediyor. İnsanların, İsrail devletinin kesinlikle dünya Yahudilerinin sözcüsü olmadığını bilmesi önemli. Onlar katiyen benim adıma konuşmuyorlar, öyleyse sesimi yükseltmek benim görevim.</p>
  </blockquote>

  <p>Manhattan'da bir hukuk firmasında sekreterlik yapan Eva Stem (Brooklyn'deki aşırı mutaassıp bir Yahudi kız okulunda eğitim görmüştü), kampanyasında, Amerika'nın en huysuz ve parlak düşünürü-dilbilimcisi Noam Chomsky tarafından teşvik edilmişti. Stem'e destek veren başka biri de, Varşova Gettosu'ndan sağ kurtulanlardan İsrael Şahak'tı. Stem, Şahak'ın İsrail tarihi yorumunu tüm kalbiyle benimsiyor: "Şahak, 'Bir Yahudinin, 'Yahudi devleti' tarafından hakları ihlal edilen gayri-Yahudilere destek vermeden insan haklarından söz etmesi, bir Stalinistin insan haklarından söz etmesi kadar sahtekarca bir tutumdur' diye yazıyordu. Bu beni gerçekten etkiledi."</p>

  <p>Stem'in babası Chaim de toplama kampından sağ kurtulan bir Macaristan Yahudisi. "Annem, babamın kuzeni; 1949'da evlenmişler. Ben yedi yıl sonra doğmuşum. Anne-babam hâlâ hayatta ve İsrail'in zulmü hakkında düşündüklerimi biliyorlar. Bu konuda karışık duyguları var. Zulmü kınamak konusunda haklı olduğuma inanıyorlar. Fakat yaşadıklarından dolayı, bütün dünyanın anti-Semitik olduğuna da inanıyorlar. Bu yüzden İsraillilere yönelik terörist bir saldırı düzenlendiğinde, bunu Arap-İsrail ihtilafı bağlamında göremiyorlar. Bütün terör saldırılarını sert şekilde kınıyorum. Fakat anne-babam meseleyi, 'Araplar anti-Semitik ve bu yüzden terör saldırıları var' diye görüyor. Onları böyle düşündükleri için suçlamıyorum. Sözgelimi bütün Almanları da Nazi olarak görüyorlar; çünkü yaşadıkları tecrübe dahilinde karşılarında sadece Naziler vardı. Ve Filistinlilerin büyük kısmı için de tanıdıkları Yahudiler zalimlerden ibaret. Mülteci kamplarındaki Filistinliler... muhtemelen hayatlarında bir tek dürüst, ahlaklı Yahudi görmediler."</p>

  <p>Fakat Eva Stem'in Amerikalı gazetecileri Kana katliamının yıldönümünü anma konusunda ikna teşebbüsü, neredeyse mutlak bir kayıtsızlıkla karşılandı. Ana-akım Amerikan gazetelerinin hiçbirinde, bu kan banyosunu anmak için, BM'nin de katılımıyla Lübnan'da düzenlenen törene dair tek bir paragraf (tek bir kısa haber bile) yayımlanmadı. Eva Stem'den farklı olarak, Amerikalı gazeteciler sessiz kaldılar. Keza Stem'in patronları da. Manhattan'daki hukuk firması, çalışanlarını, firma içinde yayımlanan dergide şahsi ilgileri ve iş dışındaki zamanlarını nasıl değerlendirdikleri hakkında yazmaya teşvik ediyor. Stem de Kana hakkındaki araştırmalarına, yanı sıra 1982'de Sabra ve Şatila'da katledilen Filistinlilere dair tutkulu bir yazı yazmıştı. Bir firma yetkilisi sonradan, 'hassas' olduğu ve 'yanlış anlaşılabileceği' gerekçesiyle yazıyı yayımlamayı reddetti.</p>

  <p>Eva Stem'le tanışmamdan kısa süre sonra, Beyrut'taki posta kutumda Nizar Hindavi imzalı bir mektup buldum. İsmi hatırladınız mı? Hindavi, 17 Nisan 1986'da, hiçbir şeyden haberi olmayan İrlandalı hamile kız arkadaşına bir bomba verip, Londra Heathrow Havaalanından kalkan bir El Al jetine bindirmeye çalışan Filistinliydi. Başarılı olsaydı, 1.5 kilo Semtex, uçağı havaya uçurup yolcu ve mürettebatın tamamını, bu arada Hindavi'nin birkaç gün sonra İsrail'e gelip kendisiyle evleneceğine içtenlikle inanan genç otel hizmetçisini de öldürecekti. Bir süre Londra'da Suriyeli güvenlikçilerin korumasını elde etmeye çalışan Hindavi, teslim olmaya karar verdi. Altı ay sonra Old Bailey'de kırk beş yıl hapis cezasına çaptırıldı; Britanya hukuk tarihinde verilen en uzun hapis cezasıydı bu.</p>

  <p>O yüzden de bana gelen mektubun üzerinde, Cambridgeshire, Whitemoor Kraliyet Hapishanesi adresi vardı. Nazik, fakat vurgulu bir mesaj içeriyordu mektup: IRA katilleri 'siyasi' suçlardan dolayı salıveriliyorsa, o zaman Nizar Hindavi de bırakılmalıydı. Kötü İngilizcesiyle şöyle yazmıştı: "Sizin de bildiğiniz gibi, benim davam siyasidir, kimse şahsi sebeplerle gidip bir uçağı havaya uçurmaz. İnanıyorum ki, bu bir İsrail uçağı olmasaydı ve Britanya'da olmasaydı, Britanya tarihinin en ağır hapis cezasını almayacaktım." Benim için Hindavi'nin mektubundaki birinci mesele siyasi değildi. Kuzey İrlanda'daki birçok IRA üyesi (ve Protestan paramiliter katiller), hapiste yıllar geçirdikten sonra, işledikleri korkunç suçlardan dolayı derin bir rahatsızlık ve pişmanlık duymuşlardı. 'Kraliyetçilerin' ilk meşum katillerinden ihtiyar Gusty Kesh bile, adını Long Kesh olarak değiştirip iyi bir Hıristiyan olarak yeniden doğduğunu ilan etmişti. Hindavi'nin bana gönderdiği mektupta ise en ufak bir pişmanlık işareti, yapmaya çalıştığından dolayı üzüntü duyduğuna dair en ufak bir ima bulamamıştım. "Kimse şahsi sebeplerle gidip bir uçağı havaya uçurmaz" cümlesi kan dondurucuydu; <i>Independent</i>'ta, Hindavi'nin 'şerri sınıflandırma biçiminin' ayan beyan ortada olduğunu yazacaktım. Onun için bir uçağı 'şahsi' sebeplerle havaya uçurmak affedilemez bir şeydi; fakat göründüğü kadarıyla, siyasi sebepler olduğu sürece, yolcuların, hattâ hamile kız arkadaşı Ann Marie Murphy'nin hayatı umurunda bile değildi.</p>

  <p>Kendi davasını 'tarih'e bağlayan Hindavi, şöyle devam ediyordu:</p>

  <blockquote class="">
    <p>FKÖ ve İsrail, Ürdün'le barış anlaşması yaptı. Hattâ Suriye ve Britanya arasındaki ilişki, birçok bakımdan en iyi dönemini yaşıyor... Kuzey İrlanda'daki barış anlaşmasının ardından ne olduğuna bir bakın: Britanya hükümeti bütün IRA mahkumlarını Kuzey İrlanda'ya nakletti ve birçoğunu da serbest bıraktı... Başbakan Tony Blair, Jack Straw, Robben [böyle yazılmış] Cook, Milletvekili Ken Livingstone, Milletvekili Tony Benn, Milletvekili D. Skinner ve diğerlerine yazıp beni bırakmalarını istedim... Henüz cevap alamadım.</p>
  </blockquote>

  <p>Cevap alamamasına hiç şaşırmamıştım. Zira hem Britanya hem de İrlanda halkının büyük çoğunluğunun desteklediği İrlanda barışıyla, sorunun bütün İrlandalı muhataplarını cezalandırma anlayışı üzerinden ilerleyen eski Thatchercı siyaset terk edilmişti. Bir yanda hapiste kalması gereken çocuk katilleri, eş katilleri, mafya katilleri ve cellatlar, diğer yanda evlerine dönen 'siyasi' katiller ve 'siyasi' cellatlar vardı. Beğenin veya beğenmeyin, savaşların çoğu böyle sona erer. Bir tür, günah ödeşmesidir bu. 'Terörist' denilen adamlar (Jomo Kenyatta, Menahem Begin, Başpiskopos Makaryos, Gerry Adams ve, evet, Yaser Arafat), bu yüzden Downing Street'e gidip görüşmeler yapmak ve Kraliçe Elizabeth ile çay içmek ya da Beyaz Saray'da hoş beş etmek gibi tuhaf alışkanlıklara sahiptir.</p>

  <p>Peki savaşların diğer mahkumlarına ne olur? Teoride FKÖ-İsrail barışının Hindavi üzerinde bazı etkileri olabilirdi. Fakat o barış şimdi ölmüştü ve Hindavi (dolambaçlı şekilde de olsa), Suriyeliler için çalıştığını sandığını yazıyordu.<sup><a href="../Text/dipnot.xhtml#bookmark134" id="footnote134">[4]</a></sup> Ona doğrudan cevap vermedim. Fakat mektubuyla ilgili, 'Nizar Hindavi'nin kimin için çalıştığını sandığına dair biraz daha fazla şey bilmek istediğimi' belirttiğim ve şu soruyu sorduğum bir yazı yazdım: Bir adam, kendisini seven, karnında çocuğunu taşıyan genç bir kadına, onun ve yanındaki herkesin öleceğini bile bile nasıl bomba verebilirdi? Hindavi'ye yazının bir kopyasını gönderdim. Yaklaşık üç ay sonra ondan bir mektup daha aldım. Hem öfkeli hem de ajite olmuş bir mektuptu, tarihsel kinin derinliklerinden yazılmıştı. İngilizcesi zayıf olmasına rağmen Hindavi, Ortadoğu'nun ihanetlerini yeniden kurmak yönünde metaforik bir çaba sergilemişti; kendisini 'terörizmin' bir aracı olarak kırbaçlarken, manda yönetimleri kurup İsrail devletini yaratmaları için Britanya ve Fransa'yı kendisinin davet ettiğini söylüyordu:</p>

  <blockquote class="">
    <p>'Nizar Hindavi hakkında biraz daha fazlasını' bilmenizin sizin için iyi olacağını düşündüm... o 'biraz'ı bulamamışsınız gibi geldi bana... Ben Nizar Hindavi, İngiltere ve Fransa İMPARATORLARINI Arabistan'a (Ortadoğu'ya), PASTAYI bölsünler ve Araplara Kriket oynamayı öğretsinler diye davet eden benim. Fakat bu davetin en önemli noktası, 'Ülkesiz bir halk için halksız bir Ülke'yi' kurmak veya doldurmaktı. Böylece İngiltere İmparatoru, benim isteğim üzerine Avrupa'dan 'halksız bir Ülke için Ülkesiz bir halk getirdi.' O 'halk'a pastanın bir dilimini verdim ve adına da 'İsrail' dedim. Hem de bedavaya. Fakat kriket oyunu hâlâ sürüyor. Çok uzun bir oyun. Bitmesi lazım. Hakem çekip gitmiş. Belki gelip de oyunu bitirir, ha ne dersiniz? İşte o oyunu başlatan da benim. Ben Nizar Hindavi, HAGANAH, İRGUN, STERN ÇETESİ adlı terör örgütlerinin kurucusu ve başkanıyım; doğrudan benim emrimle, alenen sadece sivilleri hedef alan bir terör ve şiddet furyası başlatıldı... Kudüs'teki Kral Davud Oteli'nin havaya uçurulmasını ve bunun sonucunda 90 Britanyalının ölmesini ben emrettim. Lübnan ve Batı Şeria işgalini, Sabra ve Şatila Kampları'ndaki Katliamları da ben... emrettim... Sevgili Robert Fisk, Nizar Hindavi ve şer işleri hakkında biraz daha malumat, sizin için... Şili'de 4 binden fazla insanın öldürülmesi, işkenceden geçirilmesi ve kaybedilmesinin sorumlusu General Augusto Pinoche DEĞİL, benim, yani Nizar Hindavi... Irak'a yönelik yaptırımların devamından ben sorumluyum... Belki şimdi Nizar Hindavi'yi ve şer işlerini anlamışsınızdır...</p>
  </blockquote>

  <p>Benim 'şer' kelimesini (anlamı Ronald 'Şer İmparatorluğu' Reagan ve George W. Bush tarafından kirletilmeden önce) kullanmam, Hindavi'yi küplere bindirmişti. Fakat mektubunun içerdiği anlam kuşkuya yer bırakacak gibi değildi. Hindavi gibi küçük suçlular kırk beş yıl hapse tıkılıyordu. Büyük suçlular ise (Menahem Begin, Pinochet, uzun sömürgecilik tarihleri boyunca Britanya ve Fransa), ellerindeki kanla yürüyüp gidiyorlardı. Elyazısıyla yazılmış mektubunda Hindavi'nin 'Büyük Suriye'yi (Ürdün, Filistin ve bugünkü Suriye'yi kapsayan Osmanlı eyaleti —<i>Eş Şam— Bilâd Eş Şam</i>) övdüğü bir bölüm vardı. "İngiltere ve Fransa İmparatorluğu'nu davet etmemden önce varolan 'Suriye'ye beslediğim 'aşkla' gurur duyuyorum," diye yazıyordu:</p>

  <blockquote class="">
    <p>Suriye'nin, bugün Ürdün denen parçasında doğdum. Peki Ürdün bir devlet eder mi? Gerçekten bir devlet midir Ürdün? O Suriye'nin parçasıdır ve günün birinde Ana'sına, kalbine, Suriye'ye dönecektir. Bu bariz bir gerçektir ve bunu bugün de görebilirsiniz... Gurur duyduğum büyük, parlak bir tarihim var. Şahsi meselelerden söz etmek istemiyorum, bana ait olan tek şey bu; aynı zamanda genç kız ve çocuk ve aşk hakkında yazdıklarınıza cevap vermemek istememin nedeni de bu... Bunları şahsi görüyorum; günün birinde bunlardan söz etme imkânı bulursam, hiç merak etmeyin, ilk dinleyeceklerden biri siz olacaksınız...</p>
  </blockquote>

  <p>Hindavi mektubuna, Suriye Devlet Başkanı Hafız Esad'a duyduğu 'aşkı' ifade ederek son veriyordu.</p>

  <p>Bu davayla ilgili bilmek istediğim daha çok şey var; bilhassa Hindavi'nin savunma avukatı Gilbert Gray'in 1986'daki mahkemede, Hindavi suçlu bulunursa, 'bir başka ülkenin intikam alabileceği' yönünde sarf ettiği söz. Sanığı kırk beş yıl hapse çarptıran Sör William Mars-Jones'un bu sözlere yanıtı, 'böyle bir şeyin asla yapılmaması gerektiği' şeklinde olmuştu. Kastedilen 'ülke' Suriye miydi? Bir psikiyatrist belki Hindavi'nin 'genç kız ve çocuk ve aşk' konusunda konuşmak istememesiyle ilgili, bütün hikâye elbette ki bunun etrafında döndüğü için, çok daha fazla şey söyleyebilir. Hindavi Ortadoğu'nun siyasi trajedisine (ve önemsiz müstakbel katilleri kırk beş yıla mahkum edip, kitlesel katliamlardan sorumlu olanlara göz yuman bir dünyanın ikiyüzlülüğüne) karşı koyacak, fakat kendi ahlaki bilincine dair yakın ve çok daha şahsi meseleyi es geçecektir. Evet, ben Hindavi'nin bana 'genç kız ve çocuk ve aşk'tan bahsetmesini bekliyorum. Ve Heathrow'daki El Al uçağına bir bombayla ve doğmamış çocuğuyla birlikte sokulmaya çalışıldıktan on sekiz yıl sonra ilk röportajını vererek, af kurulunun cezasını gözden geçirmesini talep eden Hindavi'ye hukuki yardım sağlanmasına ateş püsküren Ann Marie Murphy'den de söz etmesini:</p>

  <blockquote class="">
    <p>Bu adam su katılmamış bir şeytandır. Zerre kadar pişmanlık göstermeyen veya bir kez olsun 'özür dilemeyen' birinden söz ediyorsunuz... öldürmeye çalıştığı bütün o uçak yolcularının insan hakları ne olacak? Beni kollarına aldı ve iki yanağımdan öptü. Onu daha sonra gördüğümde evleneceğimizi söyledi. Ondan sonra öylece durup el sallayarak uğurladı beni... O çantayı havaalanına kadar sürekli kendi taşıdı ve sonra uçağa gitmek üzereyken bana verdi. Birinci Terminal'de ayrıldı benden, çünkü kendi uçağının Üçüncü Terminal'den kalkacağını söyledi. Bir güvenlik görevlisi benden bir dakika durmamı istemeden önce polis köpeklerinin ve iki güvenlik kontrol noktasının önünden geçtiğimi hatırlıyorum. Ve onlar çantayı açıp içine baktığında bütün dünya başıma yıkıldı.</p>
  </blockquote>

  <p>Hindavi'nin zihnine girebilseydim (bunu istediğimden emin değilim ve o yüzden Whitemoor Cezaevinden daha fazla mektup beklemekteyim), Rabin'in katili Yigal Amir'in yürüttüğü mantığın ('eğer toprağı fethedeceksem, bebekleri ve çocukları da öldürmek zorunda kalacağım' sözünü meşrulaştırmak için Yuşa'nın Kitabından<sup><a href="../Text/dipnot.xhtml#bookmark135" id="footnote135">[5]</a></sup> alıntı yapabiliyordu) bir benzerini bulmaz mıydım? Düğmeye basıp üzerindeki patlayıcıları infilak ettirmeden önce Filistinli bir intihar bombacısının kurbanlarını görme biçimini belirleyen de bu mantık (veya mantıksızlık) değil mi? İntihar bombacısı onların hayatını yok etmektedir; İsrailli askerlerin veya (dürüst konuşalım) pizzacıdaki İsrailli çocukların veya otobüsteki genç kızların hayatları, az sonra dünyadan silinecektir ve intihar bombacısı, müstakbel ölüme bakmak gibi korkutucu bir imtiyaza sahiptir. İsrailliler ve Beyaz Saray, intihar bombacılarındaki özyıkıcı unsuru, onlara ahmakça 'cani bombacılar' diyerek ortadan kaldırmaya çalışıyor, ki saçmalığın daniskasıdır bu; bütün bombalamalar, intihar olsun olmasın, canicedir. Fark şu: Sadece kurbanlarının hayatını almaz intihar bombacısı, o bir cellattır (ve Filistinli grupların gözünde bu şekilde 'şehit' haline gelir). Ölmek üzere olanları görür. Kısacık bir an da olsa, elinde masumların hayatını ve ölümünü tutar. Düğmeye basıp basmamak onun tercihine kalmıştır. Elbette Hindavi herhangi bir düğmeye basmayı planlamıyordu. Düğme, Ann Marie Murphy olacaktı. Ve fünye de (eğer bana yazdığı mektuplara inanacak olursak) tarihti.</p>

  <blockquote class=""/>

  <p>2001 yılının başında, Han Yunus Filistin mülteci kampının tozu ve yıkıntıları arasında duruyorum. 11 Nisan tarihinin altında defterime şu notu düşmüşüm: "Başka bir yerde olsaydı skandal olurdu, infial yaratırdı." Aynı akşam <i>Independent</i>'a gönderdiğim haberde de şunu yazmışım: Eğer Filistinliler 200 İsraillinin evini bile isteye yıksaydı, bunun adı barbarlık ve 'terörizm' olurdu; Amerika'nın yeni başkanı George W. Bush sert bir uyarıyla Arafat'a 'şiddeti önlemesini' söylerdi. Fakat Gazze'de, 2001'in bir Paskalya Pazar'ının sabahında en az 200 Filistinlinin evlerini yerle bir edenler İsraillilerdi; buldozerlerin Han Yunus'un bir ucundan öbür ucuna dek tuğla tozuna çevirdiği evlerdeki mobilyalar, giysiler, fırınlar, halılar ve döşekler birbirine karışmıştı. Kampı bir deprem vurmuştu sanki. Ve elbette bu 'terörizm' değil, 'güvenlik'ti.</p>

  <p>Yaşlılar, İsraillilerin enkaz yığınına çevirdiği evlerinin arasında heykel gibi oturuyorlardı. 75 yaşındaki Ahmed Hasan Ebu Radvan gibi birçokları, 1948'de Filistin'deki evlerinden (sözgelimi Radvan Berşebaalıydı) sürülmüşlerdi; şimdi elli üç yıl sonra aynı insanlar tarafından, bu kez Ariel Şaron'un emriyle, ikinci defa evsiz bırakılmışlardı. Tarihi ayıplamak mümkün değil belki. Han Yunus'ta yaşananlar ise (İsrailliler vandalizmlerini 'güvenlik' maskesinin ardına gizlemeye çalışsalar da) tam bir rezaletti. Bu, şimdiye kadar görülmemiş ölçekte bir ev yıkımıydı (hayır, 'ocak söndürme' diyelim biz buna); Han Yunus'un, denizin hemen yukarısındaki bu kısmını (İsrail ordusuna göre, buradan işgal askerlerine ateş açılıyordu) yerle bir etmek için bir buldozer ordusu gönderilmişti. Öğleden sonra dev makineler sahilden ilerlemeye başladığında, binlerce Filistinli gecekondularından ve briket kulübelerinden feryat ederek fırlamıştı.</p>

  <p>Birçoğu en yakındaki camiye kaçmış, cami hoparlörlerinden komşularına 'silahlarını alıp direnmeleri' çağrısı yapmıştı. İsrail ordusunu alenen şaşırtacak şekilde, komşularının yaptığı şey de tam buydu. Filistinliler tüfeklerini buldozerlere doğrulturken, aynı yolda en az iki İsrail tankı arzı endam edip en yakındaki apartmanları topa tutmaya başlamıştı. Bir Apache savaş helikopteri karanlıktan çıkıvermiş ve aynı binalara füze fırlatmaya koyulmuştu, ihtiyar Ahmed Hasan Ebu Radvan ve ailesinin gayet iyi hatırladığı üzere, bu kez karanlıktan aniden bir vinç fırlamış ve kepçesine doluşmuş bir manga İsrail askeri (vincin zinciri kepçeyi en yüksek noktaya çıkardığında) ateş açmaya başlamıştı.</p>

  <p>Silahlı çatışma dört saat sürmüş, iki Filistinlinin ölümü ve on üçü ağır olmak üzere, otuz Filistinlinin yaralanmasıyla sonuçlanmıştı: Yaralananlar arasında, yaşananları görüntüleyen Reuters ekibinin bir üyesi de vardı; arkasında durdukları duvara bir tank mermisi isabet etmişti. Buldozerlerin en büyüğü olan Ariel Şaron, Filistinlilere bir ders daha vermişti. Fakat insan otuz beş evin çamur ve tozdan oluşan enkazının önünden geçerken, alınanın hiç de İsrail'in niyet ettiği türden bir ders olmadığını anlamakta zorlanmıyordu. İhtiyar Ahmed'in kuzenlerinden biri, Meryem Ebu Radvan, meseleyi tüm çıplaklığıyla ortaya koyuyordu: "Artık hayatımız yok. Bu bizim hayatımızın yıkımıdır. Bırakın bizi vursunlar, lütfen bizi vursunlar, biz burada ölebiliriz. Ve bırakın İsrailliler de ölsün. Kimsenin umurunda değiliz — ne Arap ülkelerinin, ne yabancı ülkelerin."</p>

  <p>Ölenlerden biri Riyad Elias adlı Filistin güvenlik gücü subayıydı (muhtemelen İsraillilerle çatışırken ölmüştü). Fakat ikincisi, Hani Rizk, bölgedeki Nasır Hastanesi'nde temizlikçiydi ve o Pazar öğleden sonra düzenlenecek cezane töreninden önce cesedi çalıştığı hastaneye kaldırılmıştı. Koşarken bir helikopterden açılan ateşte sırtından ve böğründen makineli tüfek kurşunlarıyla vurulduğunu söyleyen 35 yaşındaki tarım işçisi İbrahim Amir (şimdi kanlar içinde acıdan kıvranarak bir hastane yatağında yatıyordu), Rizk'i de sokakta koşarken gördüğünü, 'derken helikopterden yağmur gibi ateşlenen kurşunların arkasındaki duvarı tarayıp onu vurduğunu' anlatıyordu. Rizk'in cesedinden en az 12 kurşun çıkarılmıştı. Filistinliler o evlerden İsraillilere ateş açıyor muydu peki? Yıkıntılar arasında bu soruyu kime sorsanız, ağız birliği etmişçesine 'hiç kimseyi görmediklerini' söylüyorlardı; kimsenin ateş açmadığını söylemekle aynı şey değildi elbet bu. Fakat ortada olan bir şey varsa, İsrail operasyonunun, ölçüsüz bir güçle, alenen sivillere yönelik olduğuydu.</p>

  <p>Birçok kuzeni gibi Ahmed Hasan Ebu Radvan da, İsrailliler 1948'de, babası Hasan, annesi Şema ve dört erkek kardeşiyle yaşadığı Berşebaa'daki evine yaklaşırken bir Bedevi çiftçisiydi. O zamandan beri Han Yunus'ta yoksul bir hayat sürüyordu; İsrail buldozerlerinin yaklaştığını duyduğunda, eşi Fatma ve yirmi üç çocuğu ve torunu ile birlikte yaşadığı yedi odalı gecekondu silsilesinde uyumaktaydı. "Şimdi başıma gelen, elli yıl önce yaşadığımdan farklı değil," diyordu. "Bir tür delilik bu. Barış hemen şimdi mi? Hiç sanmam. Yahudiler bize birçok söz verdiler, fakat hiçbirini tutmadılar."</p>

  <p>O öğleden sonra düzenlenen iki cenaze töreninde, her zaman olduğu gibi, havaya silahlar sıkıldı. Sadece üç saat önce Filistinli bir askeri doktorun, Veyl Hevatir'in cenazesi kaldırılmıştı; bir önceki gece düzenlenen helikopter saldırısında hayatını yitirmişti. İsrailliler saldırının bir 'Filistin donanma üssüne' yönelik olduğunu açıklamıştı; Filistinlilerin ne donanması ne de gemileri vardı elbette. Yani gün Gazze'de bildik bir tarzda başlamış ve bitmişti: cenazelerle. Söylemeye gerek yok, Bay Bush'un ağzım bıçak açmamıştı.</p>

  <p>O ve Clinton, İsrailliler, Hamas, İslami Cihad ve Batı Şeria ile Gazze'deki İsrail işgaline direnen diğer örgütlerdeki rollerinden dolayı ölmeye layık gördükleri Filistinlilere karşı yargısız infaz sistemini mükemmelleştirmekle meşgulken de sessiz kalmıştı. Bu yargısız infaz furyası yeni bir şey de değildi. İsrailliler 1988'de Tunus'a Arafat'ın sağ kolu Ebu Cihad'ı (Halid El-Vezir) öldürmeye geldiklerinde, suikast için 4 bin adam görevlendirmişlerdi. Operasyona Tunus üzerinde bir AWACS uçağı, Akdeniz'de iki savaş gemisi, bir Boeing 707 yakıt ikmal uçağı da eşlik ediyordu. Kırk adam sahilden gelip FKÖ ikinci komutanının evini kuşatmış, dört adam ve bir subay kurbanı öldürmek üzere eve girmişti.</p>

  <p>Ebu Cihad'ın, ikinci intifada sırasında Gazze'de yaşayan oğlu Cihad El-Vezir, babasının nasıl infaz edildiğine dair ayrıntıları anlattı bana, "İlk önce dışarıda arabanın içinde uyuyan korumayı öldürdüler. Babam ofisinde yazı yazıyordu ve elinde bir tabancayla hole çıktı. Vurulmadan önce bir el ateş etti. Annem dört adamın otomatik silahlarıyla gelip her birinin bütün şarjörü, sanki bir törenmiş gibi, babamın üzerine boşalttığını hatırlıyor. Ardından bir subay babamı başından vurdu, öldüğünden emin olmak için."</p>

  <p>İsrail'in ölüm timleri artık daha ucuza çıkıyor: cep telefonundaki bir bombayı faaliyete geçiren bir bilgisayar çipi, aileden bir işbirlikçi, bir arabanın tepesinde kızılötesi ışın yayan ve İsrailli bir Apache pilotuna Hellfire füzesini Filistin aracına ne zaman atması gerektiğini söyleyen bir aygıt. Bu sonuncusuna uzun menzilli suikast deniyor.</p>

  <p>Geçmişte Filistinlilerin suçlandığı türden acımasız, uluslararası hukuka aykırı bir savaş bu. 1970'lere geri dönersek, İsrailli ve FKÖ'lü ajanlar, bir karşılıklı misilleme politikası çerçevesinde Avrupa'da birbirlerini öldürüyor ve Avrupalı güvenlik güçleri bu işe çok öfkeleniyordu. Beyrut'ta, Filistinli liderlerin öldürülmesine katılan İsraillilerden ikisinin adı Ehud Barak ve Amnon Şahak'tı. Şahak sonradan 1982'de İsrail'in Lübnan başkomutanı olacak, Ehud Barak ise, başbakan sıfatıyla İsrail'in ölüm timlerini tekrar devreye sokacaktı.</p>

  <p>Hamas ve İslami Cihad'ın da kendi katilleri vardır; intihar bombacıları askerlerin yanı sıra sivilleri de katletmiştir. Bugüne kadar tek tek İsrailli istihbarat görevlilerinden ziyade, bilinmeyen kurbanlar seçmişlerdir kendilerine. Fakat İsrail'in katilleri de masum hayatlara kasteder. 2001'de Filistinli bir militana yönelik helikopter saldırısında iki orta yaşlı Filistinli kadın paramparça oldu; İsrailliler özür dilemedi. İsraillilerin Nablus'ta öldürdüğü bir adamın yeğeni, sonradan Filistin Yönetimi'ne amcasının yerini kendisinin bildirdiğini itiraf etti. "Onu sadece gözaltına alacaklarını söylediler," diyordu sorgucularına. "Fakat öldürdüler." Ariel Şaron Gazze'deki bir Hamas yetkilisinin öldürülmesini emrettiğinde, bir İsrail jeti bir apartmanı yıkıp geçti; apartmanda, dokuzu çocuk, 17 sivil öldü. Şaron ise saldırıyı 'terör'e karşı bir zafer olarak niteledi.</p>

  <p>Şu an Gazze'de iktisat uzmanı olarak çalışan El-Vezir, kendilerine dokunulmayacağına inanan insanların artık kendilerini hedef olarak bulduklarını söylüyor. "İsrail'in, ordu, hava kuvvetleri istihbaratı, Mossad ve Şin Bet'in<sup><a href="../Text/dipnot.xhtml#bookmark136" id="footnote136">[6]</a></sup> birlikte çalıştığı, birbirlerini istihbaratla beslediği bir ağı var. İşgal altındaki topraklardaki C ile B Bölgesi arasındaki hattı geçebiliyorlar. Genellikle IDF'nin<sup><a href="../Text/dipnot.xhtml#bookmark137" id="footnote137">[7]</a></sup> morali bozuk olduğu zamanlarda operasyon düzenliyorlar. Babamı öldürdüklerinde IDF birinci intifadadan dolayı sarsılmış durumdaydı. Bu yüzden ne kadar da büyük 'savaşçılar' olduklarını göstermek için harekete geçtiler. Şimdi IDF'nin morali, ikinci intifadadan dolayı yine bozuk..."</p>

  <p>Gazze'deki Filistinli güvenlik yetkilileri, İsrail cinayetlerinin ardındaki mantığa şaşırıyor. "Bizim adamlar onlarınkilerle görüşüyor ve onların subaylarını ve görevlilerini biliyoruz," diyor Filistinli bir yetkili. "Şunu size dürüstçe söyleyebilirim ki, onlar da en az bizim kadar çürümüş ve disiplinsiz haldeler. Ve acımasızlar. Muhammed Dahlan'ın güvenlik görüşmelerinden dönen konvoyunu hedef aldıktan sonra, Dahlan İsrail dışişleri bakanı Peres ile konuştu. 'Bak sizin adamlar bize ne yapıyor,' demiş Peres'e. 'Şaron'un oğlunu alıp Arafat'la görüştüren bendim, unuttun mu?' diye sormuş." El-Vezir, ölüm timlerinin mantığını biraz olsun anlıyor. "Bir yere kadar bizim ataerkil bir toplum olmamızdan kaynaklanıyor. Baba figürüne inanıyoruz. Fakat benim Babamı öldürdüklerinde, intifada sona ermedi. Etkili oldu olmasına, fakat suikastın öngördüğü bütün siyasi hedefler başarısızlığa uğradı. Filistinlilerin moralini bozmak bir yana, intifadayı daha da ateşledi. Şimdi ölüm listelerinde yüz Filistinlinin isminin olduğunu söylüyorlar. Hayır, Filistinlilerin İsrail istihbaratına karşı aynı tipte cinayetleri kabul edeceğini sanmıyorum. Ordu bir kurumdur, bir sistemdir; bir subayı öldürmek, yerine başkasının gelmesinden başka sonuç vermez..." Siyasi veya askeri muhalifleri öldürmek, İsrail'in Lübnan'da da uyguladığı bir yöntemdi; Lübnanlı gerilla liderleri sürekli olarak gizli bombalarla havaya uçuruldu veya Şin Bet'in infaz timleri tarafından, (Bidyas köyünde bir Emel liderinin öldürülmesi örneğinde olduğu gibi) çoğunlukla sorgulandıktan sonra sırtından vuruldu. Ve bunların hepsi 'güvenlik' adına yapıldı.<sup><a href="../Text/dipnot.xhtml#bookmark138" id="footnote138">[8]</a></sup></p>

  <blockquote class=""/>

  <p>Ayuşa kavşağına ve 'çatışmalara' dönüyorum. İsrail ciplerinin üzerine yağıyor taşlar, yola saçılıyor, uzun zaman önce devrilmiş reklam panolarının demir çubuklarına çınlayarak çarpıyor. Genç bir askeri izliyorum bir süredir; birkaç dakikada bir cipin kapısını açıyor, tüfeğiyle dikkatle nişan alıyor, ateş ediyor ve tekrar içeri giriyor. Bunu yarım saat boyu yapıyor, sonra dönüp bana bakıyor. "Nerelisin?" diye soruyor. Bir barda karşılaşmış olabiliriz, sahilde, birinin bürosunda ya da. İngiltere. 21 yaşındaki asker sırıtıyor. "New York, Queens'tenim ve şimdi Ramallah'ta, Ayuşa Kavşağı'ndayım — ne yolculuk! Burası Queens'ten eğlenceli." Eğlence? Doğru mu duyuyorum? Eğlenceli mi? "En azından burada trafik ışığında beklerken vurulmuyorsunuz." Sırıtıyor. "Benim adım İlan."</p>

  <p>Taşlar ciplerin üzerine yağmaya devam ediyor. Gaz bombaları, bir otobüs iskeletinin arkasına gizlenmiş, taşlarını daha hızlı fırlatmak için sapanlarını kullanan gençlere (dumanların arasında onları açıkça görebiliyorum) doğru sıcak gökyüzünde süzülüyor. İsrail ateşi (genellikle plastik kaplı mermi kullanıyorlar) kulaklarımda şarkı söylüyor, Irak toplarının neden olduğu çınlamaya şimdi İsrail tüfekleri karışıyor; Han'ın kendi senaryosunu uydurmuş gibi göründüğü Hollywood filmlerinden daha fazla ses çıkarıyor tüfeklerden ateşlenen mermiler. Trafik ışıklarının oradaki çizgiye geriliyorum. Batı Şeria'daki trafik ışıklarında vurulma ihtimalinin New York'takinden fazla olduğuna kuşku yok.</p>

  <p>"İsrail harika bir yer," diyor İlan. Fakat burası İsrail değil. Ve bu genç adamları soluk zeytin yeşili üniformalarının içerisinde izlerken bana sanki bir ritüeli gerçekleştiriyorlarmış gibi geliyor. İki asker, arkadaşlarının tüfeklerine gaz bombalarını takıyorlar. Bir asker, kendi baktığı istikamete ateş eden arkadaşına koşan bir genci gösteriyor. Az sonra yerde yatan gence doğru bir ambulans ilerliyor. Ve başka bir asker bir başka askerin sırtını pışpışlıyor. 34 yaşındaki Tel Avivli muhasebeci Binbaşı Şai, Ramallah'ta taş atanları izlemediği zamanlarda sigortacılık yapan Ray-Ban gözlüklü şoförünün kullandığı bir başka ciple, bu umutsuz manzaraya bakmak için geliyor. Cipin arkasında, Fas kökenli 21 yaşındaki bir işletme öğrencisi tüfeğini dizlerine koymuş oturuyor; mutlu bir ifadeyle Şai ile politika tartışıyorlar; öğrenci, altı ay sonra kız arkadaşıyla evlenecek olmasıyla, bugün Ayuşa'da yaşanan tiyatrodan daha fazla ilgileniyor. Argümanlar tanıdık. Şai başını sallıyor (bu çatışmanın gerçekten de 'bir ritüel' olduğunu söylüyor), fakat İsrail ordusunun 'olanlara göz yumamayacağını' düşünüyor. Göz yummak? Fakat burası İsrail değil ki. Farklı bir fikir belirtmeye cesaret ediyorum, İsrail'in on yıl içinde 1967 sınırlarının gerisine çekileceğinden söz ediyorum (artık inanmıyorum buna) ve şaşırtıcı şekilde, Şai katılıyor bu fikrime. Cipteki öğrenciyse katılmıyor. "Eğer buradan çekilirsek, zayıf olduğumuzu göstermiş oluruz. Sonra Araplar İsrail'in tamamını ister, Hayfa ve Tel Aviv'i de almaya kalkar."</p>

  <p>Bu bıktırıcı argümanı, Lübnan'daki İsrail askerlerinden de sürekli duyardım. Kalırsak, güçlüyüz. Gidersek, zayıfız. Araplar ancak güçten anlar. Bir noktada Şai başıyla taş atanları gösterip, "Hayvan bunlar," diyor. Nedenini soruyorum. "Ramallah polis karakolunda iki askerimize ne yaptıklarını gördünüz." Evet, o görüntüler bütün İsraillilerin beynine kazınmıştı. Yok edilen çocuklar, İsrail'in kurşun yağmuru altında cansız düşen Muhammed El-Durra değil, iki İsrail askerinin vahşice öldürülmesi kazınmıştı. Tuhaf şekilde çarpılmış yüzlerinin görüntüleri internette geziniyordu. Birçok asker onları görmüştü. "Bize yüklenen imajdan kısmen siz medyadakiler de sorumlusunuz," diye devam ediyor Şai. "Burayı taşlara karşı kurşunların kullanıldığı bir savaş bölgesi gibi gösterdiniz." Fakat bunu yapan Şaron'du, diyorum. Dünyaya durmaksızın İsrail'in 'kuşatma altında' olduğunu, 'uluslararası terörün' saldırısı altında olduğunu söyleyen Şaron'du.</p>

  <p>Şai'nin cep telefonu çalıyor, ailesi. "Sahildeler," diyor. "Ve biz de burada olmak zorundayız." Ve bu askerlerin hayatta birer alternatifleri olduğu dank ediyor kafama. Şai şu an sahilde olabilirdi. Arkadaki asker kız arkadaşıyla birlikte olabilirdi. Fakat ateş hattının öbür tarafındaki Filistinlilerin gidebilecek hiçbir yeri yoktu. Gerçek bir abluka altında kilitlenmişler, kapana kısılmışlardı. Sürekli aşağılandıkları bir hayattı onlarınki ve savaş sadece acı vermekten çıkıp giderek bir kan banyosu halini alıyordu.</p>

  <p>1954-62 yılları arasındaki Cezayir savaşında olan da tam bu değil miydi? Can sıkan bir sızı gibi başlamıştı (yollar kesilen ağaçlarla bloke ediliyor, demiryolları sabotaja uğruyor, Cezayirliler Fransız askerlerine taş atıyordu), patlayan bombalar ve köy katliamlarıyla bitti. Üst rütbeli Fransız subaylarının bizzat yaptıkları yoğun işkencelerle. Ve Cezayirlilerin Cezayirlilere uyguladığı bir infaz furyasıyla. Filistin intifadası da böyle bir anarşiye doğru gidiyor. Taş atanlardan intihar bombacılarına, keskin nişancılardan bombardıman pilotlarına... Filistinliler, Kudüs'teki Rus kalesinde her gün İsrailli subayların işkencesinden geçiyor. Filistinliler sürekli (ve herkesin gözü önünde) işbirlikçi oldukları için vuruluyor.</p>

  <p>2000 Temmuzu'nun sonunda İsrailliler, bir Hamas yetkilisinin Nablus'taki bürosuna füze saldırısı düzenliyor. Füze (elbette Amerikan yapımı) Filistinli iki küçük çocuğu öldürüyor. Cenazelerine katılan yüz bin insan, misilleme çağrıları yapıyor. Kudüs'ten Kiryat Şmona'ya giden Menaşe Nuriel adlı İsrailli bir otobüs şoförü, on yedi yaşında bir Filistinliyi almak için duruyor. Gençten şüpheleniyor, derken çantasından sarkan kablolar dikkatini çekiyor ve kırk altı yolcunun şaşkın bakışları altında onu otobüsten çıkarmak için üzerine atlıyor. Çantada üç adet 81 milimetrelik havan topu mermisi ve otobüsteki bütün yolculan öldürmeye yetecek kadar patlayıcı var. Şam kapısındaki İsrailli polis, "Bugün olmasa yarın olacak," diyor bana. Soruyorum: Eğer Filistin misillemesi bu kadar kesinse, Nablus'taki Hamas yetkilisini öldürmek niye? Omuzlarını silkiyor. "Bu bir savaş ve biz de savaş olduğunu biliyoruz. Endişelenmenize gerek yok. Burası Londra'dan daha güvenli." Ama öyle değil.</p>

  <p>Kudüs bir yanılsamalar kenti. Ariel Şaron halkına burada 'güvenlik' sözü verip savaş getiriyor. Ma'ale Adumim'e giden anayolda, İsrail'in yasadışı 'belediye sınırlarının' dahilinde, İsrailliler saatte 160 kilometre hızla sürüyor arabalarını. Eski kentte İsrail askerleriyle Filistinliler, bir avuç şaşkın Hıristiyan turistin önünde birbirlerine küfür yagdırıyor. İsa'yı sevmek Arap-İsrail ihtilafını idrak etmeye yetmiyor. Gideon Samet <i>Ha'aretz</i>'de meseleyi doğru okuyor: "Kudüs, doğmak üzere olan bir Bosna'ya benziyor... Yeşil Hat'ın dahilindeki ana yollar... ölümcül derecede riskli hale gelmiş durumda... Başkentin mahalleleri, Ramat Rachel bağımsızlık savaşı sırasında nasılsa öyle görünüyor..."<sup><a href="../Text/dipnot.xhtml#bookmark139" id="footnote139">[9]</a></sup> Samet meseleyi biraz zorluyor. Filistinliler için hayat, İsrailliler için olduğundan daha tehlikeli. Terörizm, terörizm, terörizm. "Bu kelimeyi her gün, gün boyunca tekrarlamayı öneriyorum," diyor Şaron bize. "Terörizm, şiddet ve tahrik tamamen terk edilmedikçe Filistinlilerle görüşme olmayacak."</p>

  <p>Fakat bu, İsrail'in ölüm timlerinin bildik dokunulmazlıklarıyla cinayetler işlemeyi veya İsrailli yerleşimcilerin Filistinlileri vurmayı bırakması gerektiği anlamına gelmiyor elbette. Yani sadece Filistinli intihar bombacıları masum İsraillileri öldürmeyi bırakmalı. Filistinli bir avukat <i>Wall Street Journal</i>'ın bir nüshasını yüzüme doğru sallıyor. "Sizin gazeteleriniz bizim acı çekmemizin zeminini hazırlıyor," diye bağırıyor bana. Manhattan aşırı sağının gazetesiyle aramdaki bütün muhtemel bağları reddetmek istiyorum, fakat gazetedeki başyazıyı görünce dehşete düşüyorum. Şaron'un 'maharetini', şu gerekçelerle övüyor: "Kumpas kuran düşman teröristler, aniden ne olduklarını şaşırdı... alacakaranlıkta yürütülen bir savaş bu... kurnaz bir savaş, fakat en az normal savaşlar kadar öldürücü." Düşman mı? Ne olduğunu şaşırmak mı? <i>Wall Street Journal</i>'da, Hamas bürosuna düzenlenen saldırıda 'ne olduğunu şaşıran' iki çocuk hakkında tek satır yok.</p>

  <p>İlk önce hava basıncı değişiyor, ardından tank ateşinin gümbürtüsü duyuluyor. Pencereden dışarı, Kidron Vadisi'nden, eski kentin üzerinde projektörlerin arasında parlayan Kubbet-üs Sahra'ya uzanan bölgeye bakıyorum. Karanlık çökeli çok oldu, fakat tanklar Beyt Jala'ya ateş ederken İsrail-Filistin savaşı Kudüs'te artık tanıdık bir ses haline gelmiş durumda. Daha birkaç saat önce İsrailliler, Ramallah'taki Force 17'nin<sup><a href="../Text/dipnot.xhtml#bookmark1310" id="footnote1310">[10]</a></sup> bir üyesini, Mervan Dirya'yı öldürmeye çalıştı. Begonvil kokulu bir sokakta arabasına iki tane karadan karaya füze fırlattılar; ilkinde ıskaladılar (ve böylece Dirya kendisini arabadan atacak zamanı buldu), ikinci füze hedefi vurdu. Dirya derhal 'önde gelen bir terörist' olarak nitelendi İsrailliler tarafından. Beyt Jala'daki Filistin saldırılarının tekrar başlamasını tetikleyen, Dirya'ya yönelik cinayet teşebbüsü müydü? Eğer öyleyse, İsrail'in Gazze kasabası Refah'taki bir Filistin polis karakoluna düzenlediği helikopter saldırısı ne anlama geliyordu?</p>

  <p>Dirya'nın arabasından geriye kalanları görmek için (İsrailliler büyük bir askeri kışladan ve hemen yanındaki tepede bulunan yasadışı bir yerleşimden rahatça nişan almışlardı) Ramallah'a varmamdan kısa süre sonra bir Filistinli misillemeyi gerçekleştiriyor. Bir Hamas üyesi mi? İslami Cihad'dan mı? Siyah bir araba kullanan genç bir adam, Tel Aviv'in büyük askeri üslerinden birinin yanından hızla geçerken, öğle yemeği için binadan ayrılan bir grup askeri tarıyor. İsrailliler gibi o da düşmanlarını öldürmeye çalışıyor. Genç Filistinli, bir İsrailli kendisini başından vurmadan ve bir sokak lambasına bindirmeden önce 10 askeri yaralıyor. Filistinlilerin son on iki ayda İsrail içinde gerçekleştirdiği ilk silahlı saldırı girişimi, savaşın istatistiklerine eklenen bir başka rakam oluveriyor böylece.</p>

  <p>Bir gün sonra, Tel Aviv otoyolunun kuzeyine doğru sürüyorum arabamı, Ramallah'ın dışındaki İsrail kontrol noktalarında serseme çevrilip zaman kaybetmeden Tulkarim'e ulaşmak isteyenler için en kestirme yol bu. "Sağa dön, 300 metre git, sonra sola dön, kontrol noktasında bir orospu çocuğu karşına çıkacak," diyor, Batı Şeria sınırındaki İsrail askeri. Fakat orospu çocuğu orada değil. Tulkarim kavşağındaki Filistinli polis, Ramallah'taki bir yoldaşı gibi, 'yanlışlıkla kurulan' İsrail pusularında ölmek istemiyor anlaşılan; günortasının boğuculuğu içinde yol, lastikler, taşlar, boş İsrail şarjörleri ve çürümüş kum torbalarıyla dolu. Boş kontrol noktasının üzerinde yırtılmış bir Filistin bayrağı dalgalanıyor. Fakat hemen arkasında güneş gibi kavurucu bir öfke var. Tarih 6 Ağustos 2001. Filistinliler Emir Hasan Hudeyri'yi defnetmeye hazırlanıyor ve kendilerine ihanet eden adamı arıyorlar.</p>

  <p>Emir Hudeyri genç bir Hamas 'aktivisti'ymiş ('gerilla' / 'terörist' / 'aşırılıkçı' / 'militan' veya başka bir şekilde de okuyabilirsiniz); bir İsrail pilotu, Amerikan yapımı bir Apache'nin içinde, İsrail'in devlet cinayeti politikasını sürdürmek amacıyla, Hudeyri'nin arabasına üç Amerikan yapımı füze atmış ve Hudeyri arabasının içinde diri diri yanmış. Füzenin üreticisi konusunda hiçbir kuşku yok. Peki Hudeyri'nin arabasına ne olmuştu? Osmanlı zamanından kalma dükkânların dışında dikilen El-Fetih'in güvenlik elemanı, arabayla füzeden daha fazla ilgileniyor.</p>

  <p>"Ondan geriye hiçbir şey kalmadı — atomlarına ayrıldı, diri diri yandı," diyor. "Sadece külleri kaldı geriye. Fakat edindiğimiz bilgiye göre, arabasının üst tarafında tuhaf bir tür boya varmış." Bu sözleri söylerken kaşlarını kaldırıyor, sanki küçük fakat kritik önemde bir bilgi kırıntısı değil de bir soruymuş gibi. Füzeyi soruyorum. El-Fetih elemanı arabasının kapısını açıyor, arka koltuktan bir şey çıkarıyor ve bana bir demir çubuk uzatıyor (yaklaşık 20 santim uzunluğunda); demir çubuğun üzerine iki metal tüp takılı ve seri numarası da var: 18876-13411923-14064. Bu biçimdeki füze motoru parçasını ve numara konfigürasyonunu Lübnan'da görmüştüm. Bunlar daima Apache'lerden ateşlenen Lockheed füzelerine aittir. Yani Lockheed'in Hudeyri'nin ölümünde payı vardı, her ne kadar bu pay El-Fetih elemanını pek ilgilendirmese de.</p>

  <p>"Hudeyri kendi arabasını kullanmıyordu," diye devam ediyor. "Arabayı ödünç almıştı. Ve sahibi arabayı geçen hafta İsrail'den getirdi. Şimdi adam kayıp. Onu bulmaya çalışıyoruz.<sup><a href="../Text/dipnot.xhtml#bookmark1311" id="footnote1311">[11]</a></sup> Helikopter kasabanın dışından, köprünün üzerinden çıkıp geldi ve üç füze fırlattı. Arabanın üzerinde kızılötesi ışın yayan boya olduğunu sanıyoruz." Mesaj basit: El-Fetih Hudeyri'nin bir işbirlikçinin ihanetine uğradığını düşünüyor, muhtemelen arabanın sahibi, İsraillilerin arabanın üzerine füzeyi yönlendirecek türden kızılötesi boya sürmesine izin vermiş. "Veya belki bir tür 'çağrı aygıtı', bir bilgisayar şifresi vardı."</p>

  <p>Aynı öğlen İsrail polisi, Tel Aviv'de intihar bombacısı olmaya hazırlanan bir Filistinliyi tutukladığını açıklıyor. Bunun için tek ihtiyacı olan şey, Emir Hasan Hudeyri'nin getireceği sanılan patlayıcılar. Yani İsrailliler öyle söylüyor. İsrail'in 'güvenlik' hikâyelerinin, gerçeklerden yana çoğunlukla pek ekonomik olduğu bilinir. Fakat Tulkarim'de yerde yatan birkaç gerçek olduğu kesin. İlki şu: Tek bir cesetten fazlası var. Küçük bir camiden, Filistin bayrağına sarılmış, başı sadece ağzını ve bıyığını açıkta bırakacak şekilde kumaşla örtülmüş halde çıkarıldığını gördüğüm ceset, Hudeyri'ye değil, İsrailliler tarafından vurulup öldürülen 20 yaşındaki El-Fetih üyesi Muhammed Mezyad'a ait. Sadece yirmi dört saat önce gerçekleşen bu olaya dair tek bir haber bulmak mümkün değil. Kalabalığın arasında bir görünüp bir kaybolan ağzı ve bıyığı izliyorum; Hudeyri'den bir şekilde geriye kalanların da defnedilmeyi beklediği ikinci camiye götürülüyor. (Tepeden tırnağa yeşil giysiler içinde, yüzleri gözler haricinde kapalı ve sırtlarına 'şahadet kılıçları asılı) dört Hamas üyesi, tahta bir sedye ile camiden çıkıyor; sedyenin üzerindeki yeşil örtünün pek az bir cismi gizlediği belli.</p>

  <p>Girişte oturan orta yaşlı bir adam titriyor ve terliyor. Kuzeni, "Dün arkadaşına ne olduğunu gördü — küle dönüştüğünü gördü," diye anlatıyor. Bildik bir cenaze töreni. 10 bin kişi var, bir hoparlörden Allahuekber yükseliyor ve genç adamlar otomatik silahlarının tetiklerine basıyor durmadan. Buna tüfeklerin ve tabancaların sesi karışıyor. Tulkarim'in döküntü, viran evlerinin arasından yürüyorlar, satıcıların ve eşeklerin, erik, marul, karnabahar, soğan, domates, patates, armut, elma ve kavun tezgahları arasında kaynaştığı pazaryerinden geçiyorlar. Ölüm içinde yaşam.</p>

  <p>Hudeyri'nin babası Mansur'un (Tulkarim Koleji'nin kıdemli öğretmenlerinden, kısa kırlaşmış sakallarıyla saygın bir şahsiyet) yüzlerce kişiyi kucakladığı mezarlıkta silah sesleri daha da artıyor. Aynı derecede ciddi ve gülmeyen oğlu, yani Emir'in kardeşi de kollarını yaşlı adamların, gençlerin ve silahlı militanların omuzlarına sarıyor; boynunun etrafına yeşil bir kurdele bağlamış. Ceset mezara indiriliyor ve Hamas'ın yerel lideri Abbas Zeyd kısa, ama oldukça manidar bir konuşma yapıyor: "Sevgili oğlumuz ve kardeşimiz Emir anne-babasını severdi. Son kez evden çıkmadan sadece beş dakika önce, Emir onlara şöyle dedi: 'Sevgili annem ve babam, eğer ölürsem benim için ağlamayın.'" Mezarın etrafındaki binlerce insan bu sözler üzerine gözlerini gökyüzüne kaldırıyor ve bir kez daha Allahuekber diye mırıldanıyorlar. Önceden biliyor muydu? Veya Emir Hudeyri, sağ dönmeyi ummadığı ve başkasının arabasında (ölümüne) yerine getireceği bir göreve mi gidiyordu?</p>

  <p>Patlama sesi, yaklaşık bir kilometre öteden, bir şok halinde geliyor. Batı Kudüs'te bir barda yemek yiyorum ve İsrailli kadın garsona dönüp iki kelime sarf ediyorum: İntihar bombacısı.' Başını sallıyor ve sağ eliyle gayri-ihtiyari ağzını kapatıyor. Ona yemeğin tutabileceğinden daha fazla şekeli<sup><a href="../Text/dipnot.xhtml#bookmark1312" id="footnote1312">[12]</a></sup> bahşiş bırakıp Yaffa Caddesi'ne gitmek üzere fırlıyorum yerimden; yükselen kahverengi-gri dumanın oluşturduğu kirli büyük buluta doğru koşuyorum. Tam polis ve askerler ciplerden ve arabalardan sel gibi boşanırken varıyorum oraya. Sbarro restoranının dışında, şişman bir bayan yatıyor, beyni kafasından dışarı akıyor. Üç-beş yaşlarında bir çocuk öylesine parçalanmış ki, gözleri yüzünden dışarı fırlamış. Bütün İsraillilerin her an beklediği bir vahşet bu. Filistinli bir intihar bombacısı, kalabalık, havalandırmalı bir aile pizzacısı, saat ikiye gelmekte, Batı Kudüs'ün fırından farksız bir öğleden sonrası. Sokağın her yanında, Magen Davud<sup><a href="../Text/dipnot.xhtml#bookmark1313" id="footnote1313">[13]</a></sup> ambulanslarının sedyeleri üzerinde, sağ kurtulanların yüzlerinde kan ve cam kırıkları var. Karnına saplanmış bir masa bacağıyla bir başka kadın görene dek iki ölü sayıyorum. Üç ölü var. Sonra beş. Alman <i>Stem</i> dergisinden fotoğrafçı Jens Palme, iki dakikada on ceset sayıyor. Barselona'dan gelen Yahudi bir tatilci, Yehuda (adın anonimliği, İsraillilerle Arapların burada paylaşmak isteyeceği pek az şeyden biri), 'havaya uçan, parçalanarak havaya uçan bir asker' ve 'dumanın içinde uçuşan ceset parçaları' gördüğünü anlatıyor. Cesetlerin birçoğu çok küçük. Ölenlerin yandan fazlası İsrailli çocuklar. Aklıma gelen ilk kelime, affedilemez, oluyor. Gözleri olmayan o çocuk Filistinlilere ne yaptı ki?</p>

  <p>Cep telefonum çalmaya başlıyor. Sokağın her tarafında cep telefonları çalıyor; polis ve askerlerin bellerinde, ağlayan tezgahtarların ellerinde, dükkân girişlerinde, hâlâ kaldırılmamış cesetlerin üzerinde, kulak tırmalayıcı keskin tonlar, eğlenceli cıngıllar, Beethoven'dan parçalar. Radyo Belfast arıyor beni. 'Belfast?' diye soruyorum kendime, bu katliamın ortasında. Belfast. Bir bomba diyarı bir başka bomba diyarını arıyor. Ulster aksanlı bir kız, intihar eyleminin sorumluluğunu İslami Cihad'ın üstlendiğini söylüyor bana. Camlan eze eze bir itfaiye arabası geliyor ve Kudüs'te, hemen yanımdaki bu restoranı havaya uçuranların kimliğini bana Kuzey İrlanda'dan bildirmelerinin ironisine kafa yoramayacak kadar sarsılmış durumdayım. İslami Cihad, Agence France Presse'in Amman bürosuna telefon etmiş. Telefonda konuşuyorum, canlı yayın, gördüklerimi anlatıyorum, alarm zillerinin sesi ve bağrışmalar arasında sesimi yükseltmek zorunda kalıyorum. Yolun kıyısındaki bazı İsraillilerin beni artan bir kızgınlıkla dinlediğini fark ediyorum.</p>

  <p>Yaffa Caddesi'yle Kral George Caddesi'nin kesiştiği köşe, bu dehşetin nedenlerini tartışacak yer değil. Helikopterin füze saldırısında ölen iki Filistinli çocuğu (biri iki, diğeri beş yaşında) veya İsrailli askerlerin, taş atarken vurup öldürdüğü onlarca Filistinli çocuğu ya da savaşın en küçük kurbanını, Yahudi yerleşimcilerin öldürdüğü o Filistinli bebeği hatırlatmak, yangına körükle gitmek olacak. Şimdi Yaffa Caddesi'ndeki butiklerin ve ayakkabı mağazalarının dışında toplanmış İsrailli kalabalığı için bu, 'terörist' Arafat'ın hepsini öldürmek, diri diri yakmak, buharlaştırmak istediğinin bariz (belki de nihai) kanıtı.</p>

  <p>Üstümüzde iki küçük beyaz İsrail helikopteri sıcak havada daireler çiziyor ve kirece dönmüş yüzleriyle bir grup genç bir polis minibüsüne tıkılıyor. Gözaltına mı alınıyorlar? Veya bizzat Arapların korunması için mi yapılıyor bu? Yaffa Caddesi'nde, Yahudi Batı Kudüs'ün, öfkeli, şoka uğramış, açıksözlü otantik sesini duyabiliyorum. "İki yaşındaki çocuğun, paramparça halde yerde yattığını gördüm," diye bağırıyor genç bir adam. Adının Alexander olduğunu söyleyen Yahudi emlakçı, yılın yarısını Antwerp'te geçiriyormuş. "Küçük bir bebekti o. Hayata dair ne biliyordu ki? Hiçbir şey bilmiyordu. Parçalara ayrılmıştı. İnanılmazdı." Siyah şapkaları, beyaz gömlekleri, örgülü saçlarıyla bir grup aşırı dinci Yahudi Alexander'ın çevresinde toplanmış, hızlı hızlı başlarını sallıyor. "Bir-iki Filistinli öldüğünde siz başındakiler dünyanın sonunun geldiğini söylüyorsunuz. Fakat Filistinliler ülkemizin tamamında terör estiriyor. Eğer savaş gerekirse savaşmz. Filistinliler daha ne istiyor? Elimizi uzatsak, kolumuzu kapmak istiyorlar. Onlara toprağın yüzde 98'ini önerdik." 'Onlara' kelimesini not ediyorum. Yüzde 98 değil. Peki neden yüzde 100 değil? O anda saçma bir düşünce bu.</p>

  <p>Kudüs'ten bir işadamı, David, 'barbarlıktan' söz ediyor ve çevresinde dükkân sahiplerinden oluşan kalabalık için bir katalizör rolü oynuyor. "Eğer Arafat kendi halkını kontrol edemiyorsa, oraya gitmemiz, meseleye el koymamız ve temizlememiz lazım demektir... Eğlence sona erdi ve belki tekrar işgal altına alınmaları gerekecek. 1947 savaşını tekrar veriyoruz. Araplar sorumluluklarının sınırlı olduğunu düşünüyor. Fakat kaybettiklerinde, ağlaya ağlaya dünyadan yardım istiyorlar." 'Temizliğin' ne demek olduğunu düşünmek bile istemiyorum. Caddenin yukarısında polis şeritleri, ılık meltemde bir panayırdaki renkli bayraklar gibi dalgalanıyor, güneş ışığı bir milyon cam kırığından yansıyor, muharebe ceketlerinin içindeki askerler bütün askeri yetkililerin kâbusunun, yani ikinci bir intihar eyleminin olup olmayacağının tedirginliği içinde. Fakat intihar bombacıları, bellerinin etrafında sadece bir tek vazife taşıyorlar. Şu sıralar Filistin Yönetimi reaksiyon veriyor ve kaçınılmaz olarak yetersiz (ve ne dediği anlaşılmaz) sözcüler, dünyaya, Filistinlilerin can kayıplarını; Şaron adlı bir 'savaş çığırtırkanının' <i>(açıklamada böyle deniyor</i>) 'barış değil, sadece savaş istediğini' hatırlatmaya çalışıyor. Bu lafları yanlış zamanda, yanlış yerde sarf ediyorlar.</p>

  <p>Sonra sıra yas gününe geliyor. Daha on dört kurbanın cenaze töreni başlamadan, İsrailliler ölenleri, sanki kendi ailelerindenmişçesine iyi tanıyor — bir bakıma öyleler de. Schijveschuurdr ailesinin beş üyesi, Kudüs dışındaki Givat Şaul (vaktiyle adı Deyr Yasin olan bölge) mezarlığına defnedilmeden çok önce, bütün İsrailliler sabah gazetelerinde onların resimlerini görmüş; bir bar mitzvah töreni bu.<sup><a href="../Text/dipnot.xhtml#bookmark1314" id="footnote1314">[14]</a></sup> Törende iki küçük kız çocuğu ile gözlüklü orta yaşlı bir adam göze çarpıyor. Babalan Mordehay ve anneleri Tzirli, Soykırım'dan sağ kurtulan ailelerden geliyormuş; bütün o Nazi dehşetini, bir oğullarıyla kızları Batı Kudüs'te Filistinli bir intihar bombacısı tarafından paramparça edilsin diye yaşamışlar.</p>

  <p>Sbarro pizzacısının dışında İsrailliler yüzlerce mum yakıyor. (Cenaze törenlerinde olduğu gibi) burada da çoğunlukla intikamdan söz ediliyor ve öfke büyüdükçe büyüyor. Şaron'un geceyarısı Kudüs'teki Filistin ofislerine baskın düzenleyip işgal etmesi ve Ramallah polis karargahını bombalaması, İsraillilerin beklediği kadar sert bir misilleme değil. İsrail televizyonlarının, Filistinlilerin Ramallah sokaklarında katliamı kutladığına dair verdiği haberler, öfkeyi daha da ateşliyor. Haberler tümüyle doğru. Lübnan'daki Eyn El-Helve mülteci kampının mezbelelikleri arasında Filistinliler, ölümlerden duydukları memnuniyeti göstermek için geleneksel <i>dabke</i> dansı bile yapıyor.</p>

  <p>Schijveschuurdrlar'ın ağır yaralanan on yaşındaki kızları Leah, ailesinin beş üyesinin cenaze törenine katılıyor. Mezara indirilirken onları görmekte kararlı, bir sedyenin üzerinde getirilirken gözleri parlak öğlen güneşine dönük, bir hemşire kan nakil şişesinin düzgün damlatıp damlatmadığına bakıyor, kız çocuğunun etrafında iki binden fazla İsrailli var. Mordehay ve Tzirli, çocukları iki yaşındaki Çemda, dört yaşındaki Avraham ve on dört yaşındaki Raya... Hepsi çivi doldurulmuş bombayla parçalara ayrılmış. Leah'ın hayatta kalan kızkardeşi Hamda da ağır yaralı. Ölenler arasında New York'tan dört aylık hamile Judith Şoşana Greenbaum, on yaşındaki Yoçeved Şoşan, sekiz yaşındaki Tamara Şimşavily ve annesi Lily de var. En yaşlı kurban, altmış iki yaşındaki Freida Mendelson.</p>

  <p>O sabah erken saatlerde İsrail ordusu Kudüs'teki Doğu Evi'nde<sup><a href="../Text/dipnot.xhtml#bookmark1315" id="footnote1315">[15]</a></sup> bulunan bürolara baskın düzenleyerek, oyma taş pencereleri ve eğimli çatısıyla bu savunmasız eski malikanenin tepesine bayrak çekmişti. Tam da ilk 'barış sürecini' işgal etmekti bu, zira Filistinliler bu binayı, 1991 Madrid barış konferansı uyarınca faaliyete sokmuştu. İsrailliler içeride dosyalar dolusu belge ve harita buldu; Ortadoğu'ya sonsuz barışı getireceği düşünülen 'nihai statü' müzakerelerinin arşivleriydi bunlar. Böylece, askerler önkapıyı kırıp binaya girdiklerinde, bir hayal de ölmüş oluyordu.</p>

  <p>İntihar bombacılarında gerçek bir tehdit gören Şaron'un adamları, bunun ardından dünyanın sempatisini kazanma çabasına girişti: İsrail hükümetinin resmi sözcüsü Dore Gold, Doğu Evi'nin (ihtiyar, ağırbaşlı görevlileri, 'barış süreci' arşivleri ve yabancı diplomatlardan oluşan hiç bitmeyen ziyaretçileriyle) 'aslında bir terörist yatağı' olduğunu iddia ediyordu. Ancak Gold'un o manidar 'aslında' kelimesi, Doğu Evi eğer böylesine bir 'terörist yatağı' idiyse, neden yıllar önce basılmamış, dağıtılmamış, kapatılmamış, işgal edilmemiş veya yıkılmamış olduğunu (gayet mantıklı bir şekilde) soran İsraillileri kandırmaya yetmiyordu. İsrailli bir gazeteci, "Ramallah'ın arka sokaklarındaki teröristleri avlayabiliyoruz, fakat bugüne kadar <i>şabak</i> [Israel gizli servisi] bürolarına bir taş atımlık mesafede bir 'terörist karargahı' olduğunu bilmiyormuşuz," diyordu, müstehzi bir tavırla ve soruyordu: "Bir dahaki sefere neye inanmamızı bekliyorlar?" Kudüs'teki Rus kalesinde bulunan Şin Bet karargahı, Doğu Evi'ne yaklaşık yüz metre uzaklıktaydı. Eğer Gold'a inanılacak olursa (ki inanan yoktu), sekiz yıl boyu binanın dışında nöbet tutan İsrail askerleri, bütün o 'teröristlerin' on yıl boyu 'yatağa' girip çıkmasına imkân veren akıl almaz bir beceriksizlik içinde olmalıydı.</p>

  <p>Bildik ölçüsüzlük hasıl olmakta gecikmedi. Sbarro bombalamasından bir gün sonra Gazze'de İsrail askerleri tarafından öldürülen iki Filistinli, ağıtlar ve öfkeli sloganlar eşliğinde toprağa verildi. İsraillilerin büyük kısmı onların ölümünden bihaberdi. Ancak birçok Batı gazetesi Şaron hükümetine kanlı intikam çağrıları yaparken, İsraillilerin katledilmesine en yüce gönüllü ve düşünceli tepki İsrailli bir gazeteciden geldi. Gideon Levy <i>Ha'aretz</i>'de şu soruları soruyordu:</p>

  <blockquote class="">
    <p>Aanin köyü sakinleri, kendi köylerinden Mustafa Yasin'in eşi ve yeni doğmuş kızının gözleri önünde öldürülmesi hakkında ne düşünmeli? Askerlerin karnından vurduğu ve şu an ölüm kalım mücadelesi veren beş yaşındaki Mecad Celad'ın ailesi ne düşünmeli?... Kapatma ve abluka nedeniyle hayatları cehenneme dönen on binlerce Filistinliden ne haber? İçlerinde nasıl duygular gelişiyor ve o duygularda daha ne felaketler filizlenecek?</p>
  </blockquote>

  <p>Levy, "Gerçeği söylemenin vakti geldi: Bu intifadanın kurbanları, yerleşimcilik macerasının kurbanlarıdır," diye yazıyordu.</p>

  <p>Daha kaç tane Filistinli intihar bombacısı ölmeyi bekliyordu? Sbarro'dan (ve Tel Aviv'deki bir gece kulübünde yirmi bir genç İsraillinin katledilmesinden) sonra, bütün İsrailliler bu soruyu soruyordu. 12 Ağustos 2001'de Muhammed Nasır bir taksiden çıkıp, Hayfa'nın kuzeyindeki Kiryat Motzkin'de bulunan Wall Street Cafe'nin terasındaki bara girdi ve kendisini havaya uçurarak yirmi İsrailli genci yaraladı. Kafe sahibi Aharon Roseman, Nasır'ı terastaki palmiye ağaçlarına doğru yürürken gördüğünü söylüyordu. "Kadın garsona yaklaştı, gömleğini sıyırıp üzerine bağladığı patlayıcıları gösterdi ve 'Bunun ne olduğunu biliyor musun?' diye sordu. Garsonun ağzından tek kelimelik bir çığlık yükseldi: 'Terörist!' Bir sandalye aldım, bombacıya fırlattım ve koşarak bir duvarın arkasına gizlendim. Beni kurtaran bu oldu." İslami Cihad'ın abartılı, fakat korkutucu jargonuyla, örgüt yetkililerinden Şeyh Abdullah Şami'nin yaptığı açıklamada ise, Nasır'ın 'bütün güvenlik önlemlerine rağmen Siyonizmin kalbine sızmayı başardığı' vurgulanıyordu: "Savaşımızı, mücadelemizi, operasyonlarımızı, tam özgürlük hedefimize ulaşıncaya dek sürdüreceğiz."</p>

  <p>İşler göründüğünden daha karmaşık halbuki. Nasır'ın, Arafat dört 'aktivisti' göstermelik şekilde tutukladıktan hemen sonra kendini öldürmesinin bir arkaplanı var. Nasır'ın babası Mahmud'un, Batı Şeria'nın Kabatya kasabasındaki evinde söylediği üzere, oğlu altı hafta öncesine dek bizzat Arafat'ın güvenlik birimleri için çalışıyormuş. Kabatya. Köyü haritada bulmak için neredeyse çeyrek saat harcıyorum (şu an 'bombacı' haritamın üzerinde kırmızıyla işaretli o kadar çok küçük izbe kasaba var ki) ve nihayet Cenin yakınlarında ismi buluyorum. Güneş Kabatya'ya giden yolu kavuruyor; üç genç ve uyuz bir köpek, bir çöp yığınının yanına arabamı park ederken beni kuşkulu gözlerle izliyorlar. Ben daha ağzımı açmadan, "Şehidin evini mi arıyorsun?" diye soruyor gençlerden biri. Ve eliyle, çıplak tuğla duvarlı, tek katlı bir kulübeyi işaret ediyor.</p>

  <p>Bu odalarda daha önce de oturdum; perişan babalar genç oğullarının ölümünden gurur duyduklarını göstermeye çalışırlar hep; bu arada masumların canına kastetmiş ogulların parlak posterleri duvardan sabit bir şekilde bakmakta, akrabalan ise onlar hakkında bildik övgüler sıralamaktadır. Muhammed Nasır hakkında da sürekli ne kadar 'yiğit' olduğunu anlatıyorlar. Babasına, oğlunun Wall Street Cafe'ye doğru yürürken ve belindeki patlayıcıları infilak ettirirken ne düşündüğüne inandığını sorduğumda, çaresiz bir edayla kollarını kaldırıyor sadece. "Bilmiyorum," diye yanıtlıyor. Hepsi bunu söylüyor. Aile, Muhammed'in ölümüne dair en üzücü şeyin doğum zamanı olduğunda hemfikir. "Yedi kızın ardından doğan ilk oğlandı," diyor kuzeni Siham. "Bir düşün. Yedi kızdan sonra Muhammed geldi ve şimdi gitti."</p>

  <p>İhtiyar Hacı Mahmud Nasır bağdaş kurmuş yerde oturuyor, başında beyaz bir örtü, dirseğinin altına desenli bir yastık konmuş. Oğlunun dokuzuncu sınıftan ayrıldığını söylüyor; nazik bir çocuktu, diyor, birkaç koyunu vardı, fakat evlenecek parası yoktu. "Bütün bildiğim birinci intifadada aktif olduğu." Fakat Muhammed Nasır'ın yaşamı ve ölümü, hem Filistinliler hem İsrailliler için bir ders içeriyor. İnce, uzun yüzlü bir genç, kısa sakallı, işgalin ve sefaletin içine doğmuş; 1988'de İsrailli askerlere taş atarken baldırından vurulmuş. Kabatya kayalık bir köy, insanları en az eski taş evleri kadar sert. Köyün erkekleri aralarında bir işbirlikçi bulduklarında evini yakıp adamı bir elektrik direğine asmışlar. Nasır tesadüf eseri Filistin Yönetimi'nde gardiyanlık işi bulmuş (Musa Arafat'ın askeri istihbarat birimine bağlı çalışıyormuş); Musa'nın kuzeni Yaser Arafat'ın, İsrail emirleriyle Cenin'de içeri attığı İslami Cihad ve Hamas üyelerine gardiyanlık yapıyormuş.</p>

  <p>İşte o mahkumlardan biriydi İyad Hardan; İsrail'in suikast timlerinin öldürmek için fırsat kolladığı sıkı, zeki bir Cihad üyesi. Üniversitede okuyor ve derslere girebilmesi için düzenli olarak hapisten çıkarılıyormuş. 5 Temmuz'da, Cenin'deki ankesörlü bir telefondan arama yapacakmış. Ahizeyi kaldırır kaldırmaz kafası havaya uçmuş. Bu Muhammed Nasır'ın hayatında bir dönüm noktası olmuş. Gardiyanlık yaptığı mahkumları sevmeye başlamış. "Hardan'a hayranlık duyuyordu," diyor bir başka kuzeni (onun da adı Muhammed). "Hardan öldükten sonraki günlerde çok üzüntü duydu. Herkes gibi o da öfkeliydi. 'Allah'dan geldik ve tekrar O'na döneceğiz' dediğini hatırlıyorum. Ardından bize şehit olmak istediğinden söz etmeye başladı." Ailenin diğer üyeleri daha da sert sözler hatırlıyor. "Bu cinayetin arkasında kim varsa lanet olsun," diyormuş Muhammed Nasır. Birkaç gün sonra, Temmuz ortasında, bir aydır maaşının ödenmediğinden şikâyet edip işten ayrılmış. İslami Cihad'la ilk teması ondan sonra kurmuş olmalı. Hep dedikleri gibi, o 'seçilmişti', varmak istediğini söylediği 'şahadete' hazırdı artık, ona patlayıcıları beline nasıl saracağı öğretildi. Aile üyeleri ise bu konuda hiçbir şey bilmediklerinde ısrarlı. Bütün söyledikleri bundan ibaret.</p>

  <p>Cenin'in intihar bombacısı okulu yarım yamalak işliyor da olsa, doğruyu söylüyorlar belki de. Yarım yamalak, zira Cenin'deki İslami Cihad hücrelerinin her birinde en az bir köstebek var. Hardan'ın öldürülmesini bir işbirlikçi hazırlamıştı ve İslami Cihad'ın ölüme gönderdiği adamlardan en az biri fikrini değiştirmiş ve İsraillilere teslim olmuştu. Muhammed Nasır ise görevini yapmıştı. "Pazar sabahı kahvaltı yapmadı, fakat öğlen namazını kıldı," diye anlatıyor Siham. "Banyo yaptı, elbiselerini değiştirdi ve babasına, 'Benden bir isteğin var mı?' diye sordu. Ardından küçük yeğenini, İslami görmek istedi."</p>

  <p>İslam sadece dört aylık. Muhammed Nasır çocukta bir miktar hayat sevgisi, kendisinin çoktan terk ettiği bir sevgiyi mi arıyordu? "Çocukları severdi." Konuşan yine Siham. "Onlarla oynamayı severdi. O gün kahve içti, fakat tıraş olmadı. Bej bir gömlek, beyaz pantolon ve siyah botlar giymişti. Nereye gittiğini söylemedi. Evet, cep telefonu vardı. Telefonu yanına aldı."</p>

  <p>Aynı öğlen saat üçü biraz geçe Nasır, Hayfa yakınlarında bir taksi tuttu. İsrailliler kentte yolları çoktan kesmişti (anlaşılan o ki bir başka işbirlikçi, bir intihar bombacısının yola çıktığı konusunda uyarmıştı onları), fakat Nasır'ı bulamadılar. Şoför sonradan, Nasır'ın gideceği istikamet konusunda nasıl tereddüt yaşadığını hatırlayacaktı. "Cep telefonundan üç görüşme yaptı, 'Yeri bulamıyorum' diyordu sürekli."</p>

  <p>Şoför, taksi ücretini istediğinde, Nasır ne kadar tuttuğunun önemli olmadığını söylemişti. Bu söz, Wall Street Cafe'nin yakınında Nasır'ı indiren taksiciyi daha da kuşkulandırmıştı. Nasır o son saniyelerinde, öldürmeye çalıştığı İsrailliler arasında çocukların, belki dört aylık İslam kadar küçük çocukların olabileceğini düşünmüş müydü? Masumların hayatını ortadan kaldırmaya çalışmanın ahlakını sorgulamış mıydı? Dünyada geçirdiği yirmi sekiz yılın sona ermek üzere olduğunu? Kuzeni Muhammed de bu soru üzerine kafa yormuş. "Kendisi hakkında düşünmemiştir," diyor. "Kendisi dışında bir sürü şey düşünmüştür ama — kendi hakkında düşünemezdi, zira ölmek istiyordu. Bu şekilde bir fedakarlığı kabul eden insan, kendisini düşünmez."</p>

  <p>İsrailliler intikamlarını, iki gün sonra Cenin'i basarak ve oradaki polis karakolunu yerle bir ederek aldı; Muhammed Nasır'ı dehşet verici görevine gönderen şeyin, kendilerinin Hardan'ı öldürmesi olduğunun farkında değillerdi (veya idrak edemiyorlardı). Hardan'ın öldürülmesi (ki İsrail'in niyeti İslami Cihad'ın yüreğine korku salmaktı), tam ters bir etki yapmış, Muhammed Nasır'ı bir intihar bombacısına dönüştürmüştü.</p>

  <p>Bir keresinde Lübnan'daki Hizbullah hareketinin liderine, intihar bombacılarının zihninin nasıl çalıştığını izah edip edemeyeceğini sormuştum. Batı televizyonlarına verdiği ilk röportajdı. Seyid Hasan Nasrallah siyah sarığını ve cübbesini giymişti. Daha önce Hizbullah'ın Güney Lübnan'daki askeri komutanlığını yürütmüş ve İsrail'in (işgalden 15 yıl sonra) geri çekilecek işgal ordusunun moralini altüst eden ilk Arap intihar bombacıları onun birliklerinden çıkmıştı. "Ben bir Batılıyım ve bana bir insanın kendini nasıl kurban edebildiğini açıklar mısınız," diye sordum ona. Yanıtı aşağıda:</p>

  <blockquote class="">
    <p>Savaşçılarımızın sahip olduğu vasıflar vardır. Kamyonunu düşmanın askeri üssüne sürüp kendisini havaya uçuran ve şehit olan savaşçı, bunu kalbinde bir umutla, gülerek ve mutlulukla yapar, zira başka bir yere gideceğini bilir. Bizim inancımıza göre ölüm unutuluş değildir. Son değildir. Gerçek bir hayatın başlangıcıdır.</p>

    <p>Bu gerçeği anlamaya çalışan bir Batılı için en iyi metafor, bir saunada uzun süre kalmış bir insanı düşünmektir. Çok susamıştır, yorgundur, ısınmıştır, yüksek ısının etkilerinden dolayı ızdırap çekmektedir. Derken ona denir ki, şu kapıyı açarsan sessiz, rahat bir odaya geçebilir, güzel bir kokteyl içebilir ve klasik müzik dinleyebilirsin. O kapıyı açacak ve arkada bıraktığının pek de değerli bir şey olmadığını, kendisini bekleyen şeyin çok daha değerli olduğunu bilerek, tereddütsüz ilerleyecektir. Bir Batılıya bu fikri izah etmek için bundan daha iyi bir örnek düşünemiyorum.</p>
  </blockquote>

  <p>Nasrallah metaforlardan, mecazlardan hoşlanıyordu; tıpkı Hizbullah'ın, ölen kişiyi çoğunlukla cennette, ırmakların, lâlelerin ve salkımsöğütlerin arasında gösteren 'şehit' posterleri gibi. İntihar bombacılarının gideceklerine gerçekten inandıkları yer orası mıydı? Irmaklara, ballara, ağaçlara ve (evet, tabii ki) bakirelere mi kavuşacaklardı? Veya kokteyl ve klasik müzik bulunan sessiz, rahat bir odaya mı?</p>

  <p>Feda fikri (Kudüs'teki bir pizzacıda çocukları öldürmenin alçaklığını bir an için bir kenara bırakalım), Doğu toplumlarında olduğu kadar Batı'da ortak olan, soylu bir idealdir. Fransa'daki Birinci Dünya Savaşı anıtlarımız, 'hayatlarım feda ettiği' veya ülkeleri için 'canlarını verdiği' söylenen erkeklere (Bill Fisk'in ölü yoldaşları) dair yazıtlarla doludur; büyük kısmı dayanılmaz bir ızdırap içinde, sadece yaşamak için dua ederek ölmüş olsalar da. Yaptığımız söyleşiden yıllar sonra, Nasrallah'ın kendi oğlu da, Güney Lübnan'daki bir İsrail mevzisine düzenlenen intihar eyleminde öldüğünde, Hizbullah lideri ısrarla taziyeleri değil, tebrikleri kabul edeceğini söylemişti. Lübnan televizyonunda gülerek arzı endam etti, telefonda iyi dileklerini bildirenlerle konuşurken yüzünde sevinçli bir tebessüm vardı. Oğlunun nişanlısı da, müstakbel kocasının ölümünden gurur duyduğunu ifade etti. Fakat o gülümsemiyordu.</p>

  <p>Kendini kurban etme fikri bu yüzden anlaşılabilir olsa da, doğal bir fenomen olmadığı da açıktır. Normal bir toplumda, insanların kendilerine eşit ve adil davranıldığını düşündüğü bir toplulukta, intihan trajik bir sapkınlık, (sorgu yargıçlarının belagatli lügatından alıntı yaparsak) 'akli dengenin bozulması sonucu' ortaya çıkan bir ölüm olarak görürüz. Peki bütün bir toplumun akli dengesi bozulduğunda ne olur? 2000 yılında, bir arkadaşımla birlikte Beyrut'taki Sabra ve Şatila mülteci kampının yıkıntılarına doğru yürürken tek merak edebildiğim, burada, tuğla kulübeler ve futbol topu büyüklüğündeki sıçanlar arasında hâlâ yaşayan insanların akli dengesinin ne durumda olduğuydu. Birçoğu elli yedi yıl önceki ilk zorla göç ettirilmelerinden bu yana evsizdi. Eğer orada yaşasaydım, diyorum arkadaşıma, intihar ederdim. Ve zaten mesele de bu.</p>

  <p>Bir topluluk yurtsuzlaştırıldığında, kendisine reva görülen haksızlıklar çözümlenemez göründüğünde, 'düşman' kat kat güçlü olduğunda, ait olduğunuz halk sürüngenler, hamamböcekleri, 'iki ayaklı hayvanlar' diye aşağılandığında, zihin de mantığın ötesine geçer. Zihin iki noktada çakılıp kalır: ölümden sonra yaşam fikri ve bu inancın bir şekilde nükleer silahtan daha güçlü bir silahı yaratma ihtimali. ABD 1983'te Beyrut'u bir NATO üssüne dönüştürürken ve ateş gücünü doğudaki dağlarda bulunan Müslüman gerillalara karşı kullanırken, Baal-bek'teki İran Devrim Muhafızları, Tanrı'nın Lübnan'ı Amerikan varlığından kurtaracağına dair yeminler ediyordu. O günlerde, bunun muhtemelen muazzam bir savaş olacağını yazmıştım: ABD teknolojisine karşı Tanrı (hiç dalga geçmiyordum). Kim kazanacaktı? Derken 23 Ekim 1983'te, bir intihar bombacısı, patlayıcıyla tıka basa dolu bir kamyonu tek başına ABD'nin Beyrut'taki deniz kuvvetleri karargahına sürdü ve altı saniye içinde 241 Amerikan askerini öldürdü. Askeri üsse, Nasrallah'ın tarif ettiği intihar bombacısı gibi, 'gülerek ve mutlulukla' aracını sürdüğünden eminim. Zira sonradan, pek az hayatta kalmış Amerikan denizcisinden, bombacıyı gören biriyle röportaj yaptım. "Bütün hatırladığım şu: Adam gülüyordu," dedi bana.</p>

  <p>Lübnan'daki intihar bombacıları üzerinde aylarca çalıştım. Büyük kısmı bekar erkeklerdi, arada bir kadınlar da görev alıyordu, İsrail işkencesinin kurbanlarıydı veya İsrail'le çatışmalarda öldürülenlerle aynı aileden geliyordu çoğu. Emirlerini Güney Lübnan köylerindeki mescid veya camilerde ibadet ederken alabilirlerdi. İmama vaazında belli ifadeler kullanması söylenirdi — güllere, bahçelere, suya veya cennetteki tuba ağacına göndermede bulunurdu. Din adamı bu kelimelerin amacını anlamazdı, fakat cemaati içindeki genç bir adam, 'şahadet' gününün gelip çattığını bilirdi.</p>

  <p>Daha Oslo Anlaşmasından önce, Gazze'deki modelin de neredeyse aynı olduğunu gördüm. Lübnan'da olduğu gibi, müstakbel 'şehit' son gecesini Kuran okuyarak geçiriyordu. Ebeveynlerine asla açıkça veda etmiyordu. Fakat anne ve babasını kucaklıyor, günün birinde ölürse arkasından ağlamamalarını söylüyordu. Ardından patlayıcılarını teslim almak için ayrılıyordu. Tıpkı Muhammed Nasır'ın Kabatya'da yaptığı gibi.<sup><a href="../Text/dipnot.xhtml#bookmark1316" id="footnote1316">[16]</a></sup></p>

  <p>Ancak Filistinli intihar bombacılarının korkunç bir farkı var. Tüyler ürpertici olsa da, İkinci Dünya Savaşı'nın Japon Kamikaze ('ilahi rüzgar') pilotları, hastanelere değil, savaş gemilerine ve uçak gemilerine saldırıyordu. Lübnanlılar bu önceliği büyük ölçüde uyguladılar: genellikle askeri hedeflere saldırdılar. Lübnanlıların 2001'de Beyrut'ta gösterime giren <i>Pearl Harbor</i> filmini izlemek için neden sinemalara akın ettiğine şaşırmıştım ilk başta — ta ki Lübnanlı gençlerin, kendileri gibi genç Japon pilotlarının başlarına 'şahadet' bantlarını bağladığı film afişlerine uzun uzun baktığını görene dek. Benzer şekilde, çoğunlukla başlarında Kuran ayetleri yazılı bantlarla Hizbullah üyeleri, İsrail ordusunu ve onun milis müttefiklerini hedef alıyordu. Kocaman kışlalan havaya uçuruyor ve çok sayıda askeri öldürüyorlardı. Filistinliler bütün bunlardan çok şey öğrendi. Fakat onların intihar bombacıları (son yıllarda aralarına kadın bombacılar da katıldı) daha ileri gidip İsrailli sivilleri de hedef aldılar. Bir savaş gemisi veya bir İsrail tankıyla, genç annesinin kendisine pizzasını kesip vermesini bekleyen üç yaşındaki bir çocuk birbirinden kesinlikle farklıdır.<sup><a href="../Text/dipnot.xhtml#bookmark1317" id="footnote1317">[17]</a></sup></p>

  <p>Uluslararası Af Örgütü bir raporunun tamamını, Filistinli intihar bombacılarının sivilleri hedef almasına ayırdı. Eylül 2000 ile Temmuz 2002 arasında, büyük bölümü İsrailli en az 350 sivil, Filistinli silahlı grupların veya şahısların düzenlediği 128 saldırıda öldürülmüştü. "Siviller, ne güvenlik adına ne de kurtuluş adına saldırıların odağı olmalıdır," diyordu Af Örgütü. "Bütün Filistinli silahlı grupların liderliklerini, sivillere yönelik saldırıları derhal ve kayıtsız şartsız sona erdirmeye çağırıyoruz." Af Örgütü'ne göre, intihar saldırılarının en yaşlı kurbanı, Canagh Rogan, 27 Mart 2002'de Netanya'da bir otelde hayatını kaybetmişti. Rogan 90 yaşındaydı.<sup><a href="../Text/dipnot.xhtml#bookmark1318" id="footnote1318">[18]</a></sup></p>

  <p>Ramallah'ta yaşayan Filistinli bir kadın arkadaşımı arayıp, genç Filistinlilerin pizzacı katliamından dolayı sokaklarda nasıl sevinç gösterileri yapabildiklerini sordum. Olan bitenlere dair nefretini ifade etti (bu konuda samimiydi), fakat Filistinlilerin birinci intifadadan bu yana çok fazla sivil kayıp verdiğini, o yüzden düşmanlarına verilen zarardan sevinç duyduklarını söyleyerek açıklamaya çalıştı. 'Onlar da acı çekmeli' gibi bir hissiyat var, diyordu; elbette (tarihsel koşutu olmasa da, ilke aynıydı) tam da, Hava Kuvvetleri Başkomutanı Sör Arthur Harris'in, Alman sivilleri topyekün bombalamasının Britanya'daki izah şekliydi bu. Onlar da acı çekmeli... Ve hava saldırılarından çok çeken Britanyalılar, Chichester başpiskoposu gibi birkaç kişi haricinde, Harris'i canı gönülden desteklemişti. Fakat ben bombalanan Sbarro pizzacısına ulaştığımda verdiğim tepkiye geri dönüyorum. Affetmek mümkün değil. Tekrar soruyorum: O gözsüz, ölü İsrailli çocuk Filistinlilere ne yaptı ki? Filistinli bombacı, dünyadaki son anlarında, o çocuğu kendi kızı, kendi bebeği, en küçük kuzeni gibi göremez miydi? Maalesef hayır. Kendi ölümüne doğru çıktığı yolda fazlasıyla ilerlemişti, kendi halkının yaşadığı trajedinin içine fazlasıyla gömülmüştü. Onunkisi, dünyayı ve İsrail halkını aldatmaya çalışan İsrailli sözcülerin dediği gibi, 'şuursuz bir terör eylemi' değildi. Parçalanmış, yurtsuzlaştırılmış, kandırılmış, işkence edilmiş ve inanılmaz sayılarda öldürülmüş bir halkın mantığıydı onunki. Adına Batı Şeria denen kaynar kazandı onun saunası. Ve kapıdan çıkıp gitti.<sup><a href="../Text/dipnot.xhtml#bookmark1319" id="footnote1319">[19]</a></sup></p>

  <p>Keşke (bu kelimeyi Ortadoğu'yla ilgili olarak ne kadar sık kullanıyoruz), keşke ABD yönetimi, enerjisini bölgede yeni bir savaş çıkartmakla heba edeceğine, 2001'deki Arap-İsrail çatışmasını ciddiyetle ele almış olsaydı; kimbilir ne büyük kazanımlar elde edilirdi, ne kadar çok ızdırap hiç yaşanmazdı, gelecek günlerdeki ne kadar çok acıdan kurtulmuş olurduk. Şubat 2001'de Filistinliler ve İsrailliler artık bir iç savaşa tutuşmuştu. Peki ABD ne yaptı? Irak'ı bombaladı. Yeni Dışişleri Bakanı Colin Powell ne yaptı? İsrail ve 'Filistin'deki savaşın kızışmasına karşı durmak için değil, Irak'a yönelik yaptırımlara 'yeni enerji katmak' ve on yılı aşkın bir süre önce kurulup dağılan Irak karşıtı Arap koalisyonunu tekrar toplamak için Ortadoğu'ya geldi. (Muhtemelen uydurma olan) şöyle bir hikâye vardır: Kızılordu 1945'te taarruza kalkıp Berlin'i ele geçirirken, Alman memurlar hâlâ, Üçüncü Reich'ın 1946'da ne kadar kâğıt ataçı tahsis edeceğini hesaplıyorlardı. İşte Powell şimdi ataç memuru olmuştu.</p>

  <p>Bölgedeki ABD elçiliklerine, işgal altındaki Filistin topraklarına artık 'işgal altında' dememelerine yönelik talimatlar göndermişti bile. Bundan böyle söz konusu topraklara 'ihtilaflı' denecekti. Ve Amerikan medyası (ve hatın sayılır miktarda Britanya gazetesi) talimata derhal itaat etti. 2001 yılı başında BBC Dünya Servisiyle yaptığım bir telefon röportajını hatırlıyorum (Doğu Beyrut'ta sıkışık trafikte beklerken cep telefonumdan aramışlardı beni); 'ikili' röportajdı ve diğer telefon hattında Kudüs'teki İsrail hükümet sözcüsü vardı. Ve ben 'İsrail işgali altındaki topraklar' der demez, İsrailli adeta gürledi: "Fakat Sayın Fisk, o topraklar İsrail tarafından işgal edilmiş değil!" Aha, diye karşılık verdim, yani geçen hafta beni Ramallah-Cenin yolunda durduran askerlerin İsviçreli olduğunu söylemek istiyorsunuz! Ya da Burmalı mıydılar? Fakat bu meselenin şakaya gelir yanı yoktu. İşgal altındaki bir bölge, şiddet içerikli direniş sergileyebilir ve uluslararası meşruiyet talebinde bulunabilirdi. Fakat 'ihtilaflı' (yani bir mülkiyet sorunu, mahkemelerde çözülebilecek bir mesele) bir bölgede şiddet kullanmanın gayri-meşru, suç ve şuursuzluk olduğu açıktı; gerçekten de, iyi ambalajlanmış bir ürün markası olarak nitelenebilirdi: 'Şuursuz şiddet.' Powell (ve tabii ki İsrailliler), intifadayı meşruluğundan arındırmak istiyorlardı.</p>

  <p>Ancak bütün bunların arkasında, Arap toplumundaki çok ciddi bir değişim yatıyordu: Ortadoğu'dan haber geçtiğim neredeyse otuz yıl boyu tanık olduğum büyük bir dönüşümdü bu. 1967 savaşından dokuz yıl sonra Batı Şeria'ya yaptığım ilk ziyarette, işgal altındaki topraklarda İsrail'in kontrolündeki bir Filistin polis milisi vardı. Bu işbirlikçi ordusu (siyah bereler bile takıyorlardı), miskin ve aşağılanmış bir halkı 'kontrol' ediyorlardı. İsrail sınırının kuzeyinde, İsrail'in askeri müdahalesinden korkan bir Lübnan nüfusu yaşıyordu. İsrailli birliklerin sadece sınırı geçmesi, çeyrek milyon Lübnanlı sivilin panikle Beyrut'a kaçmasına yetmişti. Doğuda ise milyonlarca Iraklı, Baas Partisi'ne kölece bir itaat halinde yaşıyordu.</p>

  <p>Araplar bugün artık korkmuyor. Arap rejimleri, Washington'a itaat etmek konusunda hiç olmadığı kadar mahçup, sadık ve sözümona 'ılımlı' müttefikler sıfatıyla, ABD'den muazzam yardımlar alıyorlar, saçma sapan seçimler düzenliyorlar, halkları en sonunda (Batı'nın işgalle dayattığı versiyonuyla değil, kendi toplumlarının bağrından çıkacak şekilde) 'rejim değişikliğinin' vakti geldiğine karar verir korkusuyla titriyorlar. (On yıllarca çürümüş diktatörlerin gaddarlığı altında inleyip parçalanan) bir halk olarak Araplar, artık kaçmıyor. Beyrut'taki Lübnanlılar, İsrail kuşatması altında, işgalcilerin emirlerine boyun eğmeyi reddetmeyi öğrendiler. Hizbullah, muazzam bir güce sahip İsrail ordusunun da burnunun sürtülebileceğini kanıtladı. İki Filistin intifadası, İsrail'in korkunç bir bedel ödemeksizin, iradesini işgal altındaki topraklara dayatamayacağını gösterdi. Iraklılar önce Saddam'a, Anglo-Amerikan işgalinin ardından da işgal ordularına karşı ayağa kalktı. Araplar artık kaçmıyor. Amerikan neo-muhafazakarlarının 2003 Irak işgali öncesinde ölümcül şekilde kabul ettiği eski Şaron siyaseti (yani Arapları, diz çöktürene kadar, 'terbiye edene' kadar veya 'kendi halkım kontrol eden' bir Arap lideri bulunana kadar sopalamak) bugün, en az dünyanın yegâne süper gücü için çalışan Arap rejimleri kadar müflis halde.</p>

  <p>Ortadoğu'da gerçekleşmiş toplumsal veya askeri 'halk' devrimlerinin kapıda olduğu anlamına gelmiyor bu. Fakat Lübnan'da, 'Filistin'de ve Irak'ta, intihar bombacısı bu yeni korkusuzluğun simgesi haline gelmiş durumda. İşgal altındaki bir halk bir kez ölüm korkusunu yendiğinde, işgalcinin günleri sayılı demektir. İnsanlar korkmayı bir kez bıraktığında, tekrar korkutulamazlar. Korku, yeniden işgal, daha sert muamele, hava saldırıları, duvarlar veya işkence ile tekrar yerine konabilen bir ürün değildir.</p>

  <p>Oslo Anlaşması'nın enkazı paslanıp çürüdükçe, vaktiyle yaşayabilir sayılan alternatifler de yavaş yavaş silinip gitti. Oslo Anlaşması'nı tenkit edenler yıllarca, BM Güvenlik Konseyi'nin 242 sayılı kararının hayati önemine ve reddedilemezliğine dikkat çekti. Fakat bugün bu alternatif bile cazibesini yitiriyor. Giderek daha fazla Filistinliden, İsraillileri çok korkutan o sözleri duyuyorum. Sadece İsrail'in 1967'de ele geçirdiği topraklara değil, Filistin'in 'tamamına' sahip olmaları gerektiğini söylüyorlar. 2000 Sonbahan'nda Gazze'de bu değişime kendi gözlerimle tanık oldum. Filistinli bir bilgisayar öğrencisi, 242 sayılı BM kararının gerçek müzakere ve barışın tek yolu olduğunu söyleyerek lafa başladı. Fakat giderek öfkeli hale gelen söylevinin sonunda, Hayfa, Akre ve Aşkelon'dan, yani Arafat'ın kabul etmeye hazır olduğu 'Filistin' kavramından değil, İsrail dahilindeki kentlerden söz etmekteydi.</p>

  <p>Ve bu kitabı yazarken kendi haberlerime göz attığımda, korkutucu küçük ifadelere rastlıyorum. 25 Şubat 200 l'de <i>Independent</i>'a gönderdiğim bir yorum yazısında, "Amerikalılar bölgeyi sarmak üzere olan felaketin farkında mı?" diye sormuşum sözgelimi. "Gelecek aylarda dizginlerinden boşanabilecek temel güçlerin ne olduğu konusunda herhangi bir fikri var mı?" Bu satırları yazarken kendime bir kez daha soruyorum. O temel kuvvetlerin patlamasına altı buçuk aydan kısa bir süre kalmışken, ne bekliyordum? Ve bu noktada Ramallah'taki arkadaşımı, Filistinlilerin intihar bombacılarına tepkisini, 'düşmanların da acı çekmesi gerektiği' hissiyatıyla açıklayan arkadaşımı hatırlıyorum.</p>

  <p>Ve böylece, raflardan dosyalarımı, Beyrut, İsrail ve 'Filistin'de tuttuğum not defterlerimi indirirken, saatin 11 Eylül 2001'e doğru tıkladığını duyuyorum, takvim tarihleri silip süpürüyor. Kudüs'ten geçtiğim uzun mu uzun bir haberin tarihi ilişiyor gözüme: 28 Ağustos 2001. Malum güne sadece iki hafta var.</p>

  <blockquote class=""/>

  <p>İnas Ebu Zeyd'den geriye kalan tek bir zerre yok. Daha yedi yaşındaydı ve Han Yunus'u çoktan kaplamış 'şehit' posterlerinde, narin yapılı bir kız olduğu görülüyor. Fakat ne erimiş demir ve naylon parçaları arasında, ne de Gazze'nin yumuşak kahverengi toprağında ona dair bir iz var. Babası Süleyman ve altı yaşındaki erkek kardeşi (ki babasının ismi verilmiş ona da) İnas'la birlikte ölmüş. Çocukların bu kadar rahat öldürüldüğü bir başka savaşa tanık olacağımı sanmıyorum. Kâh Filistinli bir keskin nişancının namlusunun ucundaki İsrailli bebek, kâh İsraillilerin havaya uçurmak için seçtiği bir Hamas bürosunun dışında dikilecek kadar akılsız ve canı sıkılan iki Filistinli çocuk. Kâh öğle yemeklerini pizzacıda yemeye karar veren öğrenciler, kâh (eğer Hamas yalan, İsrail doğru söylüyorsa) babalarının hazırlamakta olduğu bombayla ıslak küle dönüşen İnas ve Küçük Süleyman.</p>

  <p>Filistin Yönetimi Ebu Zeyd'in arka bahçesini tümüyle temizlemiş. Bomba yapıp yapmadığı meçhul, İnas gibi o da buharlaşmış. Bahçedeki katıntıların arasında geziniyorum. Bir İsrail füzesi nasıl diğer evlerin üzerinden uçup, Ebu Zeyd'in arka bahçesinin köşesinden dönüp, bahçe duvarlarım aşıp, bütün aileyi havaya uçuracak şekilde plastik çatıdan düşmüş olabilir? Fakat ya kim, iki küçük çocuğu yanında dururken bomba yapar? Veya belki bahçeye gizlenmiş bir bomba vardı ve İnas ile küçük Süleyman ona dokundu.</p>

  <p>Etrafımıza asık suratlı, kuşkucu bir kalabalık toplanmış. Şu an bu ölümleri araştırmak hiç de kolay değil. "Ben Norveçliyim, fakat Filistinliler sokakta bana bakmaya ve benimle sanki Amerikalıymışım gibi konuşmaya başladılar," diyor Norveçli bir yardım görevlisi, gülerek. "İsraillilerin yaptıklarından dolayı Amerikalıları suçluyorlar. Ve Avrupalıları da suçluyorlar, çünkü onlara yardım etmek için hiçbir şey yapmıyoruz." Lübnan'da olan tam da buydu. Norveçli kadın görevli haklı. Gazze sokaklarında yürürken, Refah'taki gençler tarafından gözetlendiğimi ben de fark ettim. Kalendiya'da (Ramallah yolu üzerinde, Kudüs'ün hemen dışında bir yer), 12 yaşlarında Filistinli bir oğlan arabamdaki İsrail kayıt etiketlerine bakıyor, bir demir çubuk alıyor ve arabanın arka çamurluğuna var gücüyle vuruyor. Bir kamyondaki iki adam (hepimiz İsrail'in aşağılayıcı kontrol noktalarından birinde bekliyoruz) benimle alay ediyor.</p>

  <p>Çöküşün, başlayan anarşinin işaretleri her yerde dikkatini çekiyor insanın. Gazze duvar resimleri Yaser Arafat'ın sevinçle gülen, çirkin mimikleriyle ve El-Aksa Camisi'nin tasvirleriyle dolu olurdu her zaman. Şimdiyse patlayan otobüsler, ölü çocuklar ve başlarından sırtlarına kan akan İsrailli askerlerle dolu. "Artık Arafat'tan konuşmuyorlar bile," diyor Filistinli bir kafe sahibi, üç atın çektiği sucu arabaları tembel tembel önümüzden geçerken. "Ortada onun hakkında dolaşan tek şey bir şaka. Arafat Camp David'deyken İsrailliler ondan 'şiddeti sona erdirmesini' istiyor. Arafat şu karşılığı veriyor: 'Dudaklarımın titremesini durdurabilene dek şiddeti sona erdiremem.'" Arafat'ın ilerleyen yaşı ve mecalsizliği, derin bir endişe kaynağı. El-Halil yakınlarında önde gelen Filistinli şahsiyetlerden biriyle tanışıyorum, ismini açık etmek istemeyecek kadar önemli biri, başını umutsuzca sallıyor: "Arafat şu an ne yapabilir? Evliliği darmadağın —son on ayda karısını sadece üç dakika gördü. Çocuğun bir babaya ihtiyacı var ve Arafat onun yanında değil. Ve bütün ülkenin kamplaşmasına ve çözülmesine izin veriyor. Burada tam bir çözülme yaşanıyor."</p>

  <p>Bu doğru. Nablus'un güneyine giden yolda sarı bir Filistin taksisi bir taşla vuruluyor (karşıdan gelen bir İsrailli sürücü tarafından atıldığı söyleniyor, en azından İsrailli muhafızlar öyle düşünüyor) ve yoldan çıkıyor. Taksici Kemal Musalem oracıkta ölüyor. Fakat cesedi Refidiye Hastanesi'ne konduğunda, ailesi Musalem'in, Ali Frej'in liderliğindeki hasım bir Filistin kabilesi tarafından öldürüldüğüne kanaat getiriyor. Ardından Frej ailesi, yas tutan Musalemlere Kalaşnikof'larla saldırıyor. Ölen dört Filistinli arasında Ali Frej ve Cibril Racub'un o yöredeki 'önleyici güvenlik' biriminin üyesi olan bir El-Fetih yetkilisi de var. Altı kişi de yaralanıyor. Bunlar Arafat'ın insanları. Birbirlerini öldürüyorlar. Ve Arafat sessizliğini koruyor.</p>

  <p>Ama mesele de bu zaten. Ariel Şaron durmadan Arafat'ın bir katil, bir süper-terörist, 'uluslararası terörün' Usame Bin Ladin'le bağlantıda olan lideri, pizzacılardaki çocukları öldürme emirleri veren bir adam olduğunu söylüyor. Ve İsrail kamuoyu bunu benimsiyor, İsrailli gazeteciler önsayfalarına taşıyor, İsrail halkı aynı sözleri sürekli tekrarlıyor. İsraillilerle konuştuğumda (taksilerde, uçaklarda, kafelerde) hep aynı nakaratı dinliyorum. Terör, cinayet, pislik. Takılmış plak gibi. Peki ben bu sözleri daha önce nerede duymuştum?</p>

  <p>Gazze'deyken, 1982 Beyrut'unu hatırlamamak elde değil. Gazze şimdi minyatür bir Beyrut. Gazze İsrail kuşatması altında, F-16'larla, tanklarla ve savaş gemileriyle vuruluyor, aç ve güçsüz (artık her gün altı saatlik elektrik kesintisi var); Arafat ve Şaron, sanki Lübnan'daki kanlı günlerini burada tekrar sahneye koyuyor. Şaron o günlerde Arafat'a sürekli kitle katliamcısı diyordu. Savaşlar sırasında saplantıya kapılmamak önemlidir. Fakat Şaron'un kelimeleri hayalet misali peşimden geliyor. Kudüs'te her sabah <i>Jerusalem Post</i>'u açıyorum ve orada, önsayfada, her zamanki gibi, Şaron'un bir başka yergisi duruyor. FKÖ katilleri. Filistin Yönetimi terörü. Cani teröristler.</p>

  <p>Yeni İsrail saldırılarının yarattığı manzaralara tanık olmak için her gün yollara düşüyorum. İsrailliler Filistin polis karakollarını, Filistin güvenlik binalarını, Filistin asayiş kontrol noktalarını bombalıyor. Niye polisler? Beyrut savaşı zamanlarından tanıdığım eski bir arkadaşımla (kolunda ve karnında, dalağını ve karaciğerini delip geçen bir Lübnan kurşununun yara izini hâlâ taşıyan Avrupalı bir yardım görevlisi) Gazze'yi turluyorum. "Bob, şimdi dönüp sağına bakarsan, İsraillilerin iki hafta önce bombaladığı polis karakolunu göreceksin," diyor. Yanmış odalardan ve darmadağın bürolardan oluşan bir enkaz var karşımda. "Ve tam şu köşeyi dönünce, İsraillilerin geçen hafta vurduğu polis noktası var." Birkaç yıkılmış bina daha. "Ve yolun aşağısında da Temmuz'da vurulan Filistin ofislerini görebilirsin." Daha önceki saldırılarda Filistinliler hemen yeniden inşa ve boyama faaliyetine girişirdi. Artık kimse buna tenezzül etmiyor. Peki İsrailliler bütün polis karakollarını yerle bir ederse, Arafat 'katilleri' nasıl yakalayabilir?</p>

  <p>Şaron'un Sabra ve Şadla katliamındaki sorumluluğunu araştıranlardan birinin bana anlattığı bir hikâye vardı, şöyle ki: O dönemin İsrail savunma bakanı (yani Şaron), emrindeki Falanjist milisleri kamplara göndermeden önce, liderleri (aynı zamanda Lübnan'ın seçilmiş devlet başkanıydı) Beşir Cemayel'i suikastla öldüren 'teröristlerin' Filistinli olduğunu açıklamıştı. Şaron sonradan, Falanj milislerinin Filistinlileri katledeceğini hiç tasavvur etmediğini söyleyecekti. Fakat eğer önceden Falanj liderini Filistinlilerin öldürdüğünü iddia ettiyse, bunu nasıl söyleyebilirdi? Aslında Cemayel'in ölümünde Filistinlilerin hiçbir dahli yoktu. Bu yeni savaşla ilgili konuşurken geçmişte kalan bir vahşetten dem vurmak saçma görünebilir. Beni yerime mıhlayan şey ise kullanılan o dil. Katiller, teröristler. Şaron'un o zamanlar söylediği buydu ve şimdi söylediği de bu. 1982'deki o açıklamayı gerçekten yapmış mıydı? Kudüs'teki çalışmama telefonla devam ediyorum ve on dokuz yıl öncesinin dosyalarını hâlâ saklıyor olabileceğini sandığım <i>Associated Press</i>'in bürosunu arıyorum. Bu konuşmayı (eğer gerçekten o kelimeleri kullandıysa) 15 Eylül 1982 civarında bir tarihte yapmış olması gerekir.</p>

  <p>Kudüs'te bir pazar günü öğleden sonra telefonum çalıyor. Sbarro saldırısının ardından Yaffa Caddesi'nde tanıştığım bir İsrailli. Amerikalı Yahudi bir kadın bana bağıra çağıra küfrederken (yabancı gazeteciler her iki tarafın çok daha ağza alınmaz hakaretlerine maruz kalır) bu adam müdahale edip beni savunmuştu. Güleç, neşeli bir adamdı ve birbirimize telefon numaralarımızı vermiştik. Şimdi telefonda, kısa süre sonra eşiyle birlikte El Al'ın New York uçağına bineceğini söylüyor. Kendisiyle bir çay içmek ister miyim?</p>

  <p>Kral Davud Oteli'nin yanındaki lüks bir apartman dairesinde yaşıyor ve güvenlik panosundaki ismini okuduğumda, haham olduğunu anlıyorum. Kızgın, zira bir komşusu apartmanın altındaki otoparkta bir arkadaşının arabasının lastiklerini indirmiş; komşusunun arabasının camlarını patlatsa ne kadar rahatlayacağından bahsediyor. Bana çay ve kurabiye ikram eden eşi, kocasının (ismini yine gizli tutmam lazım) çok çabuk kızdığını söylüyor. Eler ikisinde de insanın hoşuna giden bir tür yumuşaklık var (birbirlerini hâlâ seven bir çifti hemen fark edersiniz). Fakat haham Filistinliler hakkında konuşmaya giriştiğinde, sesi apartmanın her tarafında yankılanmaya başlıyor. Defalarca Şaron'un iyi dostu olduğunu, düzgün bir adam olduğunu, New York'taki bürosunu ziyarete geleceğini söylüyor.</p>

  <blockquote class="">
    <p>Yapmamız gereken şey, bu haşere yuvasına girip teröristleri ve katilleri çekip çıkarmak. Haşere yuvası, evet, haşere dedim, hayvanlar da diyorum. Size ne yapmamız gerektiğini anlatıyorum. Eğer bir mülteci kampından tek bir taş atılırsa, buldozerleri getirip yola yakın ilk yirmi evi yerle bir etmeliyiz. Bir taş daha atılırsa, bir yirmi ev daha. Çok geçmeden taş atmamaları gerektiğini öğrenirler. Bakın, size bir şey söyleyeyim. Taşlar ölümcüldür. Bana taş atarsanız, sizi vururum. Sizi vurmaya hakkım olur.</p>
  </blockquote>

  <p>Haham şimdi de cömert bir adam. Çok önemli ve (eminim) çok çok pahalı bir tıp merkezini ülkeye bağışlamak için İsrail'e gelmiş. İyi eğitimli. Ve dobra dobra konuşması hoşuma gidiyor (daha zalim düşüncelerini gizlemek için şu 'biz-sadece-barış-istiyoruz' nakaratını tekrarlayıp duran birçok İsrailli ve Filistinli gibi değil en azından). Fakat durum kontrolden çıkıyor. Niye bir hahama taş atayım ki? Yine bağırıyor. "Bana bir taş atarsan, seni vururum." Fakat siz bana taş atarsanız, diyorum, ben sizi vurmam. Çünkü benim de sizi vurmama hakkım var. Suratını asarak konuşuyor: "O zaman aklını kaçırmışsın derim ben de."</p>

  <p>Ne olduğunun birdenbire farkına vardığımda, arabamla eve doğru gidiyorum: Az önce Eski ve Yeni Ahit çarpıştı. Hahamın babası ona 'kısasa kısas'ı (veya bir taşa yirmi evi) öğretmişti, Bill Fisk ise bana diğer yanağımı çevirmemi. Yahudilik, Hıristiyanlık ile kafa kafaya geliyor. Öyleyse Yahudilik ile İslamiyet'in birbirine çarpmasında şaşılacak bir taraf var mı? Hıristiyanların ve Yahudilerin 'kitap indirilmiş halklar' olduğuna dair olanca söylemlerine rağmen, Müslümanlar Yahudiler hakkında hiç olmadığı kadar sert görüşler dile getiriyor artık. Hamas'ın Yahudilere yönelik 'domuzların ve maymunların' çocukları gibi tiksindirici nitelemeleri, yansımasını Filistinlilerden hamamböcekleri veya 'haşerat' diye söz eden İsraillilerde buluyor. (Hahamın da bana söylediği gibi) İsrailliler İslamiyet'in savaşçı bir din, insan hayatına değer vermeyen bir din olduğunu söylüyor. Ve 1993'te, Oslo anlaşmaları imzalanmadan hemen önce Gazze'de bana tekrar tekrar, "Onların Kuran'ını geçerli bir metin olarak kabul etmiyoruz," diyen bir Yahudi yerleşimciyi hatırlıyorum.</p>

  <p><i>Independent</i>'ın Kudüs'ün Ebu Tor Mahallesindeki ofisinden (aynı zamanda misafirhane olarak kullanılıyor) çıkıyorum ve arabamı cam kırıkları arasında buluyorum. Şimdi kızma sırası bende. Ön cam kırılmış, teyp çıkarılmış. Ön camda, silahlı Filistinliler ve İsrail askerleri ateş açmasın umuduyla yapıştırılmış 'TV' çıkartmaları var. Abu Tor'un çoğunluğu Arap. <i>Independent</i>'ın binası ise tam eski yeşil hattın üzerinde, önkapının sağında Araplar, solunda da çoğunlukla Yahudiler yaşıyor. Arabaya biniyorum, cam kırıklarının üzerinde oturup Hertz temsilciliğine doğru yola çıkıyorum. Oradaki genç kız, Hertz sigortasından yararlanabilmem için hırsızlığı polise bildirmem gerektiğini belirtiyor. Bana Rus Kalesi'ne gitmemi söylüyor.</p>

  <p>O güne kadar Rus Kalesi'ni sadece Af Örgütü'nün raporlarından biliyorum. İsrail işkencelerinin büyük kısmı orada yapılıyor, şüpheli Filistinli 'teröristler' orada 'silkeleniyor'. İlginç bir yolculuk olacak. Arabamı park eder etmez, bir hoparlörden bana doğru İbranice bir bağırtı yükseliyor. Bir muhafız, güvenlik nedenleriyle arabayı köşeye park etmem gerektiğini söylüyor. Hiç sorun değil. Camları kapatılmış iki büyük polis minibüsünün güvenlik bariyerinden geçişini izliyorum. Park edip kapıya dönüyorum. "Hırsızlık nerede gerçekleşti?" diye soruyor, bir kadın polis. Abu Tor'da, ofisin hemen dışında, diye yanıtlıyorum. Polis omuzlarını silkiyor. "Ya ne bekliyordunuz?" diyor. Ne demek istediğini anlıyorum. Araplar çaldı, öyle değil mi, onlar araba teyplerini çalarlar, pizzacıları da havaya uçururlar. Bir saat boyu bekliyorum. Birkaç yüz metre ileride, Doğu Evi'nin çevresinde 200 polis nöbet tutuyor, burada ise zabıt tutmaya tek bir polis yok.</p>

  <p>Doğu Evi'nin hemen aşağısındaki yolda her gün gösteri yapılıyor. Televizyon kameraları orada, fakat bu, sınır polisinin Filistinli gençlerin canına okumasına engel değil. Kameraların önünde dövülüyorlar, polisler tek bir gencin üzerine abanıp tekmeler ve yumruklarla girişiyor. Gençlerden biri bir minibüse yatırılmış, polisler sırayla içeri dalıp hayalarına basıyor. Genç bir İsrailli güvenlik görevlisi gözlerini bu utanç verici manzaradan ayıramıyor. Tam önümde, bir sonraki polisin postalının gencin kasıklarının neresine bastığını görmek için eğiliyor. Kameraların önünde bütün bunları nasıl yapabiliyorlar? Kendime sürekli bu soruyu soruyorum. Ve sonra o karanlık düşünce geliyor: İsrail polisi kameraların bunu çekmesini istiyor, İsrail'e karşı çıktıklarında, gösteri yaptıklarında, (bir gencin yaptığı gibi) kâğıttan bir Filistin bayrağı kaldırıp itiraz ettiklerinde başlarına ne geleceğini Filistinlilerin görmesini istiyor.</p>

  <p>Bana kalırsa, şiddetin psikolojik şokudur, insanları ilk önce vuran; insanların birbirlerine zarar verebileceğinin aniden idrak edilmesidir. Gözlerimizin önündeki ihtilafta herkesi sarsan şey de bu. Tulkarim'de bir Hamas üyesinin cenaze törenine katılmışım ve sınırın İsrail tarafına park ettiğim arabama dönüyorum. Batı Şeria ve Gazze haritasının (yerleşimci yolları ve hudutlarından oluşan, kırılmış bir pencereye benzer bu harita) üzerinde Tulkarim Filistin kontrolündeki A Bölgesi'nde görünüyor ve benim arabam İsrail kontrolündeki C Bölgesi'nde. Sabah C'den A'ya geçerken, yol çöp ve taşlarla doluydu. Fakat döndüğümde, çoktan savaşa tutuşmuşlar, çocuklar İsrail mevzilerine taş atıyor, lastikler yakıyor, plastik kaplı çelik mermiler ağaçlara çarpıp yere düşüyor.</p>

  <p>Yorgun ve açım, Kudüs'e dönmek için sabırsızlanıyorum. Bu yüzden yanan lastiklerin yanındaki çocuklara işaret edip gazeteci olduğumu, hattan geçip geri dönmem gerektiğini söylüyorum. Ardından yıkılmış bir otobüs durağında saklanan iki karanlık siluet daha görüyorum. Onlara da aynısını söyleyip yanan lastiklerin arasından, görülmeyen İsraillilere doğru, yavaşça, adeta bir avare gibi yürümeye başlıyorum. Derken ayaklarımın dibine bir taş düşüyor. Çok küçük bir taş, fakat şiddetli bir ses çıkarıyor düşerken. Arkamı döndüğümde bir taş daha yüzümü yalayıp geçiyor. Filistinli çocuklardan biri gülerek bağırmaya başlıyor. Taşlar. Onları daha önce hiç düşman olarak düşünmemiştim. Birkaç ay sonra beni vuracak noktaya gelecekler, üzerime yağdırdıkları taşlarla beni neredeyse öldürecekler. Fakat bu sonra olacak, takvim yaprakları hepimizi bekleyen bir tarihe doğru bir bir düşerken ve ben onu şimdi sadece bir 'patlama' olarak, belli belirsiz idrak edebiliyorum.</p>

  <p>Sanki bir <i>Independent</i> muhabiri için, sıcak bir öğleden sonra Filistinliler tarafından taşlanmak dünyanın en normal şeyiymiş gibi, yavaşça yürümeye devam ediyorum ve iyi nişan alınmış her taştan gövdemi kurtarmam için serinkanlı davranmam gerekeceğinin farkındayım. Yol şimdi A Bölgesi'ne paralel ilerliyor ve sapanlı bir genç ağaçların arasından hızla çıkıyor —şaklayan lastiğin sesini duyabiliyorum. Taş bana doğru o kadar hızlı geliyor ki vaktinde tepki veremiyorum, fakat beni otuz santim yanımdan ıskalayıp bir İsrail imalathanesinin demir duvarına çarpıyor. Çarpma sesiyle dönüp çevreye bakıyorum. Terk edilmiş bir bahçe bitkileri dükkânının ortasındayım, etrafta saksılar, alçıdan kartallar ve geyikler, dev vazolar var. Kartallardan birinin başı kopmuş. Üç taş daha, belki 20 santim çapında. Ne olduğunun farkına varıyorum. Filistinliler yabancı bir gazeteci olduğumu biliyor — Lübnan'dan aldığım basın kartımı gösterdim onlara. Fakat hattı geçer geçmez onlar için İsrailli oldum. Artık yüzümü ayırt edemedikleri an, kim olduğum da umurlarında olmuyor. Ben İsrailliyim, çünkü hattın İsrail tarafındayım. Ve şu an haham dostum burada olsa ne yapacağını merak ediyorum.</p>

  <p>Kudüs'e dönünce telefona sarılıyorum tekrar, bu şaşırtıcı deneyimi aktarmaya çalışıyorum. Eğer insanlara hayvanlar, teröristler, böcekler derseniz, bu kadar şiddetle davranmalarına şaşırabilir misiniz? Bizzat Arafat'ın hâlâ kontrol ettiği harabe kentleri kamplaştırmasında, Nablus'taki Müsriler'le Nabulsiler'i birbirine düşürüp kullanmasında, Nabluslu Şakarlar'la Gazzeli Şavarlar'ı desteklemesinde, hiçbir şey söylemeyerek Hamas ve İslami Cihad'ı teskin etmesinde şaşılacak bir taraf var mı?</p>

  <p><i>Daily Telegraph</i>'tan bir meslektaşımla Cenin yolundayız, İsrailli sınır muhafızları tarafından durduruluyoruz. Kan ter içinde kalmışız, geçiş izni verilmesi için İsrail ordusunun basın bürosunu arıyoruz. Tepenin yukarısında küçük bir Yahudi yerleşimi var, bütün çatılan kırmızı ve yeşillikler içinde. Bu küçük toprak hırsızlıklarına artık doğal bir şeymiş gibi bakmamız ne kadar garip. Sınır muhafızları sıkılmış. İçlerinden biri cipin hoparlörünü açıyor, cep telefonunu bağlıyor ve müzik çalma düğmesine 'basıyor'. 1812 Uvertürü'nden üç satır, Beethoven'in Beşinci Senfonisinden üç satır, Handel'in Su Müziği'nden üç satır; hepsi yüksek desibellerle, çarpık ve keskin bir sesle yükseliyor, dünyanın en büyük bestecilerinin yüksek teknolojiyle canına okunduğu notalar, kertenkeleler, çalılar ve çöplerle dolu bu kavrulan yola dökülüyor.</p>

  <p>Aklıselimi bulmak içini rahatlatıyor insanın. Tel Aviv'e uçarken, hemen yanımda İsrailli bir paraşütçü subay oturuyor. Ona kendi tahminlerimden söz ediyorum; bana göre intifada 2004'e kadar sürecek. 2006'ya kadar kesin sürecektir, diyor. "Ve sonunda 1967 sınırlarına geri döneceğiz ve Doğu Kudüs'ü başkent olarak onlara vereceğiz." Ve ekliyor: "Fakat onlara nasıl muamele ettiğimizi düşünüyorum da, bu kadarla yetinirlerse şaşarım." Refah'ta bir Filistinliye bu konuda ne düşündüğünü soruyorum. "2005 veya 2006, ne fark eder ki? Fakat size bir şey diyeyim. Bu intifada bittikten sonra, Arafat'a karşı bir ayaklanma patlak verecek. Bütün bunların olmasına nasıl izin verdi? Nasıl olup da kazanabileceğini düşündü?" Ayaklanma falan olmayacak elbette. Şaron Arafat'ı Ramallah'ta kıstıracak. Ve Arafat ölecek.</p>

  <p>Yine Gazze'deyim, kenti turluyorum. Yolun kenarında, bir grup orta yaşlı adam yeşil bir tentenin altında oturuyor, bazıları başlarını ellerinin arasına almış, diğerleri sadece toprağa bakıyor. Taş atarken İsrailli bir askerin başından vurduğu Muhammed Ebu Arrar için yas tutuyorlar. 13 yaşındaymış. Bütün duvarlar, ölmüş gençlerin, ölmüş ihtiyar adamların, ölmüş çocukların, ölmüş kadınların, ölmüş intihar bombacılarının posterlerinden oluşan birer mozaiğe dönüşmüş; ölenlerin başlarının arkasında genellikle El-Aksa Camisi'nin, birçoğunun hayatları boyunca görmediği o yapının renkli bir fotoğrafı var.</p>

  <p>Han Yunus'un hemen dışında İsrailliler evleri ve dönümlerce narenciye bahçesini buldozerlerle dümdüz etmiş ('güvenlik' gerekçeleriyle elbette, zira arka tarafta bir Yahudi kolonisi var) ve ay yüzeyini andıran bir 'Filistin' daha bırakmışlar arkalarında. "Bunu 'güvenlik' için yaptıklarını söylüyorlar," diyor Avrupalı bir yetkili bana. "Fakat bir sorum var. Şurada üç ev vardı; biri bitmişti ve içinde insanlar yaşıyordu, diğer ikisinin sadece duvarları ve çatısı vardı, İsrailliler bu evlerin pusu kurmak için kullanılabileceğini söyledi. Böylece bir buldozer geldi ve tamamlanmış evi tamamen yıktı, ardından tamamlanmamış iki evin sadece merdivenlerini yıktılar. Şimdi bunun 'güvenlik' için olduğunu nasıl söyleyebilirsiniz?"</p>

  <p>Refah'ın aşağı tarafına gidince tümüyle gerçeküstü bir manzarayla karşılaşıyorsunuz. Kırklı yaşlarında bir adam, tam sınıra kurulmuş bir çadırdan çıkıyor (arkasındaki Mısır bayrağı, neredeyse İsrail bayrağına dokunacak kadar yakın) ve bana, oyuncak dükkânının yıkıntılarını görmek isteyip istemediğimi soruyor. Ve orada, çadırın arkasında bir tuğla yığını duruyor; tuğlaların arasında cep telefonları, abajurlar, saatler, oyuncak helikopterler ve kocaman bir para kasası var. "İsrailliler dükkânı Mayıs'ta yıktı ve tanklar vardığında ben de şu yoldan koşup geldim, son dakikaya kadar bekledim," diyor. Muhammed El-Şair'in, Mısır pasaportuna sahip bir Filistinli olduğunu öğreniyorum. Sınır duvarını işaret ederek, "Şurada, palmiyenin arkasında bir evim var ve ben, malımı korumak için buradayım," diyor. Çifte vatandaşlığa sahip diğer Refahlılar gibi El-Şair'in de sınırdan girip çıkmasına izin veriliyor; bu hak, Osmanlı İmparatorluğu ile Britanya arasında imzalanan ve şimdi El-Şair'in karmaşık ve sonu gelmez ayrıntılarla anlatmaya giriştiği 1906 tarihli bir anlaşmadan kaynaklanıyor. Arkada çocuklar uçurtma uçuruyor ve uçurtma sınırdaki dikenli telleri her aştığında bir İsrail askeri ateş açıyor. Uçurtma çatırdayarak çamura ve kuma düşüyor, çocuklar neşeyle bağırıyor. Çatırtılar sürüyor. "Sürekli uçurtmalara veya çocuklara ateş ediyorlar," diyor Muhammed El-Şair. Kahire'de bilgisayar programcısı olarak çalışırken öğrenmiş İngilizceyi ve burada kalmasının gerçek sebebini akıcı bir şekilde anlatıyor: Güvenmediği bir akrabası var, Refah'ın Filistin tarafında oturuyor ve Muhammed, Mısır'a dönerse o akrabasının dükkânın arazisini kendi üzerine geçirmesinden korkuyor.</p>

  <p>Filistinliler her gece etraftaki ağaçlardan İsraillilere ateş açıyor — İsraillilerin Muhammed El-Şair'in dükkânını yıkmasının nedeni de bu. "Bunlar geçen geceden kalma kurşun delikleri," diyor, en yakın binanın duvarındaki üç oyuğu göstererek. "Kurşunların çadırımın üzerinden geçtiğini duyabiliyordum." El-Şair'in fotoğrafını çekiyorum ve fotoğrafın altına ne yazabileceğimi düşünüyorum kara kara. 'Akrabasıyla savaş halindeki bir Filistinli, yıkılmış bir oyuncak dükkânının yanındaki bir çadırda oturuyor, uçurtmalara ateş eden İsraillileri seyrediyor' diye yazsam mı?</p>

  <p>New York'a, Eva Stem'e telefon ediyorum. Onun arşivlere ulaşma kabiliyeti, Şaron'un Sabra ve Şahla katliamından önce ne söylediğini bulabilmemi sağlayabilir. Aklımdan geçen tarihi söylüyorum ona: 15 Eylül 1982. Aynı gece cevap geliyor. "Faksını aç," diyor Eva. "Bunu okumak istersin diye düşünüyorum." Kâğıt makineden çıkmaya başlıyor. 15 Eylül 1982 tarihli bir AP haberi. "Bir açıklama yapan Savunma Bakam Ariel Şaron, [Falanjist lider Cemayel'in] öldürülmesinden FKÖ'yü sorumlu tutarak, 'Bu, FKÖ terör örgütlerinin ve onların destekçilerinin terörist caniliğini simgeliyor' diye konuştu."</p>

  <p>Birkaç saat sonra, Şaron silahlı Falanj üyelerim Filistin kamplarına göndermişti. Faksı tekrar tekrar okuyorum, içime bir soğukluk yayılıyor. Bugün Filistinlilere karşı, en az on dokuz yıl önceki Falanjistler kadar öfke duyan İsrailliler var. Ve şimdi, aynı adamdan, aynı insanlar hakkında duyduklarım da aynı kelimeler.</p>

  <blockquote class=""/>

  <p>Peki kim bu insanlar? Tabuların istilası altındaki Batı gazeteciliğinde, onları sadece insanlıklarından değil, kültürlerinden, ulusallıklarından, kimliklerinden arındırmak için her tür çaba gösterilmeye devam ediyor. David Margolick, <i>Vanity Fair</i>'de yazdığı uzun bir makalede, İsrail'in 'hedefli öldürme' (İsraillilerin 'güvenlik' tehdidi addettiği Filistinlileri öldürmesi) politikasını anlatıyor, ancak 'cinayet' kelimesini asla kullanmıyor. İsrail'in 'hedefli öldürme' operasyonlarından bazılarının 'göz kamaştırıcı' olduğunu söylüyor. Ancak yazının hiçbir yerinde, Filistinlilerin nereden geldiği, niye işgal altında olduğu veya topraklarında niye Yahudi kolonileri inşa edildiğine dair açıklama yok. <i>Mail on Sunday</i>'de Steward Steven 'Filistince diye bilinen bir dil olmadığını' yazıyor; ona göre, 'ayrı bir Filistin kültürü, kendine özgü bir Filistin giyimi de' yok. Yani 'Filistinlileri Araplardan ayırt etmek mümkün değil.' 'Muhammed'in Kudüs'e hiç gitmediğini' de ekliyor. Filistinliler Arapça konuşuyor, fakat ayrı bir Filistin aksanı kullanıyorlar. Filistinlilerin bir şiir ve düzyazı kültürü, yanı sıra (bilhassa kadınlar açısından) ulusal bir giyim tarzı <i>var.</i> Fiziksel olarak birçok Filistinli uzun boyları, (eğer güneyden geliyorlarsa) tenlerinin esmerliği ve yüz hatlarıyla ayırt edilebilir. Aynı mantıkla, Amerikanca diye bilinen bir dil olmadığı, Amerikan kültürünün İngiliz kökenli olduğu, belli bir Amerikan giyim tarzı olmadığı, Amerikalıları diğer Batılılardan ayırt etmenin mümkün olmadığı da söylenebilir. Kuran'a değil, efsanelere bakarsanız, Muhammed Kudüs'ü ziyaret etmiştir. Belki de etmemiştir. Fakat Hıristiyanlar, sırf İsa İtalya'ya veya İngiltere'ye gitmedi diye, Vatikan'ın veya Canterbury Katedrali'nin kutsallığını reddetmezler.</p>

  <p>Filistinlilere yönelik bu hakaretlerin çok daha can sıkıcı ve rezil tezahürlerini görebilirsiniz Batı gazetelerinde. Sözgelimi <i>Irish Times</i>'ta Mark Steyn kendinde, dürüstlüğünden zerre kuşku duyulamayacak Hanan Aşravi'yi 'ısmarlamayla terörü mazur gösterenlerden biri' olarak niteleyecek cüreti bulabiliyordu. 2003'te Batı Şeria'ya yaptığı ziyareti anlatan Steyn, "Tüylerim diken diken oldu," diye yazıyordu. 'Tümüyle hastalıklı' bir ortamdı, 'günahkarlığı yücelten bir kültür'dü tanık olduğu; yazar, 'bu zehirli toprakta iyi bir şey yetişmez' sonucuna varıyordu.</p>

  <p>Bir kez Filistinlilerin kimlikleri ortadan kaldırıldığında, toprakları 'işgal' değil 'ihtilaf konusu haline getirildiğinde, Arafat Amerikalılara ve İsraillilere Kudüs, yerleşimler ve 'dönüş hakkı' meselelerini 'nihai statü' görüşmelerine bırakma (ve bu zaman aralığında ağza alınmasını bile barışa yönelik 'tehdit' gibi göstermelerine) izni verdiğinde, Filistin direnişine dair en ufak bir ima 'terörizm' olarak tanımlanabilir. Bu toplumun içinde rahatsızlık vardır — 'hastalık', 'günahkarlık', 'zehirli toprak' vardır. Filistinliler giderilmemiş öfkeleri, huzursuzlukları ve yığınla haksızlıkla aşağılanmaları karşısında bağırlarına (gizlice) taş basıp yerlerinde oturmak zorundadır.<sup><a href="../Text/dipnot.xhtml#bookmark1320" id="footnote1320">[20]</a></sup></p>

  <p>ABD'deki 11 Eylül saldırılarından sonraki birkaç saat içinde Ariel Şaron İsrail'i Amerika'nın 'terörle savaştaki' müttefikine dönüştürdü; Yaser Arafat'ı derhal Bin Ladin'in Filistinli muadili ve intihar bombacılarını da, dört yolcu uçağım kaçıran 19 Arabın (hiçbiri Filistinli değildi) kan kardeşi yapıverdi. Başkan Bush'un Amerikalılar arasında pompaladığı yeni ve kinci ruh hali içinde, İsrail'in ABD'deki destekçileri artık, neredeyse savaş suçlarının savunucusu gibi yansıtılan İsrail karşıtlarının cezalandırılmasını teşvik etmek konusunda kendilerini iyice rahat hissediyorlardı. Önde gelen Washingtonlu avukat ve Yahudi cemaati lideri (yanı sıra federal yargıçlar kurulu için adı sıkça zikredilen bir aday) Nathar Lewin, intihar bombacılarının ailelerine mensup kişilerin idam edilmesi çağrısı yapıyordu. <i>Sh'ma</i> dergisinde şu satırları yazıyordu Lewin: "Eğer bazı intihar bombacılarının ailelerinin idamı, eşit sayıda potansiyel sivil kurbanların hayatını kurtaracaksa, böyle bir takasın etik olarak makul olduğuna inanıyorum."</p>

  <p>Lewin'in planının pratiğe nasıl geçirilebileceğini merak etmemek elde değil. İntihar bombacısının karısı (veya kocası) mı öldürülecekti en önce? Veya ilk doğan mı? Ya da en küçük oğlu mu? Belki de büyükannesi tekerlekli sandalyesinden çekilip alınacak ve ailenin geri kalanının gözleri önünde icabına bakılacaktı. Tahmin edilebileceği gibi, Lewin'in argümanının kutsal dayanakları vardı. "Eski Amalek kabilesinin imha edilmesine dair kutsal kitapta yer alan emirler, Yahudilikte, ölümcül bir tehdit karşısında 'normalde kabul edilemez' olan önlemler almak yönünde bir emsal görevi görmektedir." Bilgi almak için işkencenin sınırlı kullanımından yana olan Harvard Hukuk Fakültesi Profesörü Alan Dershowitz, Lewin'in teklifinin, 'terörizmi' önlemek ile demokrasiyi korumak arasında denge gözettiği takdirde meşru olduğunu söylüyordu. Diğer Amerikalı Yahudi liderler Lewin'in fikrim, utanç verici bir yaklaşım olarak niteleyip sert şekilde kınadılar ve din bilginlerinin, Amalek derslerinin çağdaş olaylara uyarlanamayacağına hükmettiğine dikkat çektiler. 'Gelinen noktayı hiçe sayıp Filistin ulusunun bir bütün olarak Amalek'in akıbetini hak ettiğini söylemek' kabul edilemezdi.</p>

  <p>Bizzat Filistinliler de, kendi insanlarına ölüm cezası kesmek konusunda hevesliydi, hedefleri İsrail işbirlikçileri olsa bile. Sözgelimi 9 Ağustos 2000'de, Münzer Hafnavi hakkında idam kararı vermek, Yargıç Fethi Ebu Surur'un sadece yirmi dakikasını aldı. Hafnavi saat 10'da plastik sandalyesine oturtuldu; ellerini dizlerinin üzerinde birleştirmişti, bakışları Nablus Filistin Mahkemesi'nin salonundaki yaygaracı kalabalığın üzerinde geziniyordu sürekli, vakur kahverengi gözlerini, öldürülmesini ayarlamakla suçlandığı genç Filistinlinin annesinden kaçırıyordu. Avukatı Semir Ebu Avdi (Filistin Yönetimi tarafından atanmıştı) kürsünün aşağısına uysalca oturdu, başım sessiz sedasız eğdi. 10.20'ye gelindiğinde Yargıç Ebu Surur sanığın idamına karar vermişti ve Hafnavi bir hayvan gibi, gardiyanlarının ayaklarına kapanmış, yerde öylece büzülmüştü.</p>

  <p>Bu hoyrat bir adalet değildi. Trajik bir fars bile değildi. Yargıç, 1960 tarihli Ürdün Ceza Yasası'nın (Haşimilerin şık bir hukuki dokunuşuydu bu) 111. maddesi uyarınca 'sanığın idam edileceğini' açıkladığı an, halkın 43 yaşındaki kır sakallı adama bağırıp onu ıslıklamasına izin veren, gürültücü bir mahkemeydi söz konusu olan. Gardiyanlar Hafnavi'yi mahkeme salonunun kapısına doğru sürüklerken, birçok adam bariyerlerden sarkıp kafasına yumruk indiriyordu. "Büyük Başkan," diye haykırıyordu kalabalık (Başkan Arafat oluyordu elbet), "casusu hemen idam et!" Herhalde Nablus mahkemesindeki kimse, savcı 'kurşuna dizilerek idam' talebinde bulunduğunda salondaki erkeklerin yüzüne yayılan gülümsemeyi; ve açık yakalı beyaz gömlek ve bej pantolon giymiş köpeksi, aşağılanmış yaratık gardiyanlarının bacaklarına sarılırken, salondan yükselen alay nidalarını unutamazdı.</p>

  <p>Görünürdeki kanıtlar Hafnavi'nin aleyhindeydi. Mahkemeye Hafnavi'nin Filistin Halk Kurtuluş Örgütü içinde yetiştiği, önce El-Fetih'e, sonra Hamas'a katıldığı ve bütün bu süre boyunca yoldaşlarına İsrailli katiller hesabına ihanet ettiği söylenmişti. Hafnavi de imzalı ifadesinde 1979'dan beri İsrail için çalıştığını itiraf etmişti, fakat onu ele veren, 25 yaşındaki Hamas üyesi Mahmud Medani'nin 19 Şubat 2000 tarihinde öldürülmesi olmuştu. Hafnavi'nin bir kumaş dükkânı vardı ve Medani'yi işe almıştı. Medani, camiden çıkıp Hafnavi'nin dükkânına giderken vurulup öldürülmüştü. Yargıç, on bir sayfalık bir 'itirafnameye' (ki bu itirafların ne kadar büyük bir adalet içinde alındığını tasavvur etmek güç değil) ve Hafnavi'nin, İsraillilerin kendisinden Medani hakkında bilgi toplamasını istediğini kabul edişine atıfta bulunuyordu. Hafnavi, sorgucularına, 'İsraillilerin Medani'yi infaz edeceğini bilmediğini' söylemişti.</p>

  <p>Sanık terlemeye başladı. Gözlerinin etrafında ter damlaları belirdi. Derken kulaklarının arkasından ter boşandı ve boynuna doğru oluk oluk aktı. İki polis kollarına girdi. O ölü bir adamdı. Yargıç, sanığın bir şey söylemesine fırsat vermeden, gayet ciddi bir şekilde, Medani'nin İsrailliler tarafından öldürülmüş olamayacağını ilan etti. "Sanığın suç mahallinde bulunmadığı için sorumlu olmadığını söylemek mantıksız," dedi yargıç, öfkeli izleyiciler topluluğuna ve Medani'nin annesine. "İsrailliler ile ilişkileri nedeniyle suçun işlenmesinde başrolü oynamıştır..." Tanık ifadeleri ve güvenlik güçlerinin sunduğu kanıtlar da cabasıydı (Hafnavi, cinayetten birkaç saat sonra polis evine geldiğinde, eşine cep telefonundaki aranan numaraları silmesini söylemişti) ve bu, mahkemenin üçüncü ve son duruşmasıydı.</p>

  <p>Kararı açıklama ânı yaklaşırken, kalabalık adeta taş kesildi. "Ülkemizin bir yurttaşı olan, fakat ülkesine sadakat göstermeyen bu sanık, kendisini (gözlerini ve kulaklarını), vatanını gasp edenlere satmıştır." Yargıç Ebu Surur burada bir an durup devam etti: "Ne tür bir insan bunu yapabilir? Nereye ait olduğunu hiç mi düşünmedi?" Bu soruların ardından kalabalık kendini kaybetti. Yargıç ve iki meslektaşı (biri albay, diğeri yüzbaşıydı) salondan çıkarken artık 'mahkeme sessizliğinin' yerinde yeller esiyordu. Dışarıdaki parlak güneşin altında, Medani'nin annesi Nihad verilen cezadan dolayı 'çok mutlu' olduğunu, fakat cezanın bir an önce infaz edilmesini istediğini anlatıyordu bana. "Oğlum bir kahramandı," diyordu. "Tel Aviv'de iki şahadet eylemini o hazırladı ve altı saldırı daha planlıyordu. Hamas İzzeddin Tugayları'nda yüzbaşıydı. Allah'a şükür. İçim ferah artık." Bir komşusu, katile hakaret etmek için sözünü kesti Nihad'ın. "Onu yavaş yavaş öldürmek lazım," diyerek lanet okudu. Bayan Medani komşusuna dönüp, "Onu kendi ellerimle öldürmeyi yeğlerdim," dedi. Söylenenlere bakılırsa, Hafnavi ve Medani, İsrailliler tarafından birlikte hapse atılmıştı. Gammaz. İşbirlikçi. Hain. Hafnavi'nin ailesinin mahkemeye gelmediğini söylüyorlardı. Fakat bu hukuk tiyatroları daha devam edecekti. Ne de olsa, Oslo Anlaşması'nın son kırıntıları da kaybolup gitmişken, 'adalete' karar veren Filistin avamı olacaktı.</p>

  <p>Dört ay sonrası, El-Halil. Bir yerleşimci yolunda arabayla gidiyorum (İsrail'in izin kaydı çıkartmalarıyla birlikte elbette), sonra terk edilmiş bir İsrail kontrol noktasına doğru tırmanıyorum ve kente doğru dalga dalga ilerleyen Filistinli erkeklerin, kadınların ve çocukların peşine takılıp yürüyorum. İlk ceset baş aşağı asılmış, gri ayaklarından biri elektrik direğine kabloyla bağlanmış, sağ bacağı müstehcen bir açı yaparak sarkıyor, başı, üzerindeki siyah gömlek kalıntısından aşağı düşmüş. Dura köyünden Musa Arcub. İkinci ceset çok daha korkunç durumda, bir kasap çengeline, sol bacağından asılmış o da, fakat neredeyse çıplak gövde bu kez bıçak yaralarıyla delik deşik; on-on iki yaşındaki Filistinli çocuklar, neşeyle bağırarak sigara söndürüyorlar üzerinde. Bu da Züheyr El-Muhtasib. Başı gövdesinden ayrılmış neredeyse, rüzgarda hafif hafif sallanıyor, yüzü korkuyla çarpılmış.</p>

  <p>Bana, oklar ve açık yaralarla dolu korkutucu Saint Sebastian portrelerini hatırlatıyor. Fakat Züheyr El-Muhtasib şereflendirilmemiş, tahkir edilmiş; çığlık atan çocuklar ve orta yaşlı Filistinli erkekler, fırlatılan taşlar işbirlikçinin kanlı cesedine çarparken sevinçle haykırıyor. "Herkes için bir ders bu." Arkamı döndüğümde, büyük kahverengi gözlü şişman bir adam buluyorum karşımda, arkamdaki bir başka tiksindirici et torbasını işaret ediyor. "Adı Muhammed Debebsi'ydi. Bu, insanlar için bir ders. Herkesin bunu görmesi lazım." Ben izlerken, bir grup sırıtkan genç cesedi bir çöp kamyonuna atıyor.</p>

  <p>Bir halk böylesine bir vahşetten zevk alacak kadar delirmişse ne yaparsınız? İlk başta tanık olduğum şeyin tarifini gazeteci defterime yazamıyorum ve onun yerine bana gördüklerimi hatırlatacak eskizler çiziyorum. Allahuekber, diye gürlüyor bu korkunç kalabalık. Evlerin damlarında kızlar var, cesetleri sadece üç metre uzaktan süzen takım elbiseli ve kıravatlı genç adamlar, oğlan çocukları, Züheyr El-Muhtasib'in kellesini koparma işlemini tamamlayan taşlar fırlatıyorlar. Ve bütün bunlar (ismini koyalım bunun ve pornografi diyelim) nerede gerçekleşiyor? Şeria Selam'da. Yani Barış Caddesi'nde.</p>

  <p>Üç adam, İsrail işgal güçleriyle işbirliği yaptıkları için bölge hapishanesine atılmıştı (cezaları o kadar uzun süre önce verilmişti ki, kalabalığın büyük kısmı tarihini hatırlamıyordu bile). Birkaç saat önce, bir İsrail Apache helikopterinin fırlattığı dört füzenin, birkaç yüz metre ilerideki Filistin Yönetimi hapishanesine dek ulaşan patlama seslerini duyduklarında kendilerini ne gibi bir akıbetin beklediğini biliyorlar mıydı?</p>

  <p>İsrailliler, El-Aksa Tugayları'nın El-Halil'deki liderlerinden biri olan Mervan Zalum'u ortadan kaldırmak için helikopterli bir ölüm timi göndermişlerdi; ateşlenen dört füze (bulduğum parçalara bakılırsa, Florida'daki Lockheed Martin'den bir hediye daha) Zalum'un Mitsubishi arabasını ateş topuna çevirmişti. Kırk üç yaşında, evli ve Seja adlı bir kız çocuğu olan Zalum, oracıkta ölmüş, İsrail ordusundan ise bir sevinç korosu yükselmişti. Dediklerine göre, 'bütün bir silahlı milis grubuna bedel' biriydi Zalum (saçma bir abartıydı bu); emrindeki adamlar tarafından hazırlanan intihar eylemlerine ve 'yüzlerce silahlı saldırıya' atıfta bulunuyorlardı. Bu saldırılar arasında, Mart 2001'de Şalhevet Pas adlı yeni doğmuş Yahudi bebeğin Filistinli bir keskin nişancı tarafından katledilmesi, üç ay önce İsrailli bir sivilin (bir yerleşimci) öldürülmesi de vardı. İsrail ordusunun ölüm timinde görev alanlar ise yaptıkları açıklamada, üç kez 'Yahudi topluluklarından' dem vurmuştu; Arap topraklarındaki Yahudi yerleşimlerini kastediyorlardı. Ve tam da bu tür açıklamalarda âdet olduğu üzere, İsrail'in Amerikan yapımı füzelerinin Zalum'un bir arkadaşını, Semir Ebu-Receb'i de öldürdüğüne hiç değinilmiyordu.</p>

  <p>9.30'a doğru, El-Aksa Tugayları, muhtemelen Hamas ve kuşkusuz büyük bir Filistinli genç kitlesi, hapishanede çaresizce oturan İsrail işbirlikçisi üç Filistinliyi boğazlayarak intikamlarını kendi elleriyle almaya karar verdi. Kalabalığı izleyen bir mühendis, üç mahkumun arabanın yandığı yere sürüklendiğini, acımasızca dövüldüğünü ve silahlı militanlarca vurulduğunu anlatıyordu.</p>

  <p>Ardından El-Halil'in Eyn Sara Mahallesi sakinleri kutlama yapmak için gelip, bu korkunç sahneye dahil olmuştu. Bazıları cesetleri dürtüklemiş, diğerleri yolun kenarında durup taş atmıştı. Bir kasap dükkânının önündeydiler, çocuklar elektrik direklerine tırmanmış, el kameralarıyla bu kasapça faaliyeti çeken arkadaşlarına poz vermişlerdi. Ve çöp kamyonu, Almanya'nın bağışladığı itfaiye arabasının önüne doğru ilerlerken kalabalık çılgın gibi bağırıyordu. Debebsi'nin kanlı kalımdan kasasına konduktan sonra kamyon Muhtasib'in asılı olduğu elektrik direğine hareket etmişti. Cesedi, kalabalıktan yükselen bir başka sevinç çığlığı eşliğinde gri boyalı araca atılırken, başı gövdesinden kopmak üzereydi.</p>

  <p>Yani yeni doğan Filistin ülkesinin vatandaşları, İsrail'in Zalum ve Ebu-Receb'i öldürmesinin intikamını, öfke, infial ve tüyler ürpertici bir neşeyle almıştı. Ve Kudüs'e dönüş yolunda, Efrat, Neve Daniel ve Guş Etzion'daki kırmızı çatılı, fıskiyeli ve yasadışı Yahudi yerleşimlerinin sakinlerinin buna nasıl tepki verdiğini tasavvur etmek zor değildi elbet. Vahşet, barbarlık, canavarca davranan hayvanlar. Ve Filistinlilerin ne düşündüğü de açıktı. O üç adam İsrail için, topraklarını otuz beş yıldır işgal altında tutan bir ülke için çalışmıştı. "Bunu muhtemelen para için yaptılar," diye mırıldanıyordu Filistinli bir şoför. Bütün bu işbirlikçiler evliydi. El-Halil'de, onlara bir Müslüman mezarı verilmeyeceği söyleniyordu. Ve insan, bir devlet sahibi olmadan önce Filistinlilerin nasıl olup da bu kadar vahşileştiğini merak ediyordu.</p>

  <p>Peki orada nasıl bir devlet kurulacaktı? 29 Mart 2002'de İsrailliler Batı Şeria'ya, basının 'Savunma Kalkanı Operasyonu' diye andığı bir saldırı başlattı.<sup><a href="../Text/dipnot.xhtml#bookmark1321" id="footnote1321">[21]</a></sup> Bundan iki gün önce, Hamas üyesi bir intihar bombacısı, İsrail'in sahil kenti Netanya'da bir otele girmiş ve Yahudi Hamursuz Bayramı'nı kutlayan bir salon dolusu insanı havaya uçurmuştu. Birçoğunu Yahudi Soykırımı'ndan sağ kurtulan ihtiyarların oluşturduğu yirmi sekiz sivil öldü, İntifadanın başlangıcından geri, İsrailli sivillere yönelik kitlesel cinayetlerin en ağınydı bu. 1 Mart-1 Nisan 2002 arasında toplam 40 İsrailli sivil katledilmişti. Bu yüzden İsrail saldırısının İsrail ordusu tarafından açıklanan amacı, 'terörizm' altyapısının yok edilmesiydi. Haliyle ilk saldırıları bizzat Arafat'a yöneldi; Arafat Ramallah'ın merkezindeki eski Britanya kalesinde yalnız ve çaresiz bir haldeydi. Kudüs'ten Ramallah'a giden otoyolun üzerindeki İsrail engellerini aşıp geçemediğim için, Psagot adlı yasadışı bir İsrail kolonisine gittim ve oradan, Filistin Yönetimi'ni yıkmak için başlatılan bu yeni savaşa İsraillilerin nasıl baktığını gördüm. Yine bir aynanın içindeydim yani. 31 Mart 2002'de, ağır şekilde silahlandırılan ve askerlerle dolu (tavırları dostçaydı, yiyeceklerini bölüşmeyi teklif ettiler bana) bir yerleşimin ortasında, aşağıya, 'Filistin'in son trajedisine bakıyordum. Arafat'ın karargahından perde perde gri dumanlar, iki minare boyunda yükseliyor ve sonra Ramallah'ın güneyindeki ufka doğru yayılıp dağılıyordu.</p>

  <p>"Sanırım kendisini havaya uçurdu," dedi İsrailli bir paraşütçü, aşağılayıcı bir tavırla. "Bu herifin işi bitti." Merkava tanklarıyla, Magah zırhlı araçlarıyla, ciplerle, kamyonlarla ve kamyonlarının kasasındaki battaniyeleri, döşekleri ve silahları çekiştirip duran yüzlerce askerle kuşatılmış yerleşimin en ucunda (bir kez daha işgal edilen Filistin kentinin ilk evlerinin sadece 400 metre uzağında) duruyorduk. "Bu sadece başlangıç, biliyor musun?" diye sordu paraşütçü. "Orada aptallar var. Terörizmlerinin sona erdiğini bilmeleri lazım. Hiçbir zaman 1967 sınırlarına çekilmeyeceğiz. Asla, çünkü onlar Tel Aviv'i istiyor." Bir gümbürtüyle uğuldadı kulaklarımız, tepenin, Ramallah'ın uzandığı öbür tarafında bir top mermisi patladı. Fulyalar ve koyu mor çiçeklerle dolu bir bahçeden geçerek kente doğru yavaşça yürüdüm, çok genç bir İsrail askerinin beklediği noktaya kadar ilerledim.</p>

  <p>"Eve gitmek istiyorum," dedi kupkuru bir sesle. Yirmi yaşında bir asker için çok genç göründüğünü söyledim. "Annem de öyle söylüyor." Salamlı hamursuz bayramı ekmeği yiyor, bir yandan da Ramallah'ın boş sokaklarını süzüyordu. "Kendilerini evlerine kilitlediler," dedi. "Kim onları suçlayabilir?" Ben suçlayamazdım. Fakat tuhaf bir sabahtı, Ramallah'ın yukarısında İsrailli bir askerle oturmuştum. Generallerin Napolyonvari savaşlarda konukları için hazırladığı, onlar savaşın gidişatını izlerken şarap ve yiyecek servisi yapıldığı o korkunç seyir platformlarını andırıyordu biraz. Zira az ötede yerleşimci bir çift, askerlere neşeyle sıcak yemek ve kahve ikram ediyordu. Kadın bana da bir kase meyve ve peynir getirdi. "Kızım Cambridge Üniversitesi'nde okuyor," dedi coşkuyla. "Haçlı Savaşları tarihi üzerine çalışıyor." Kanlı bir iş, diye yorum yaptım ve kocası mutlulukla onayladı beni. Din savaşları kanlıydı gerçekten. Dört Filistinliyi de işte tam o sırada gördüm.</p>

  <p>Hemen aşağımızda, fulya ve mor çiçekli bahçenin yanında, üçü bir grup İsrailli subayın önünde, otların arasına diz çöktürülmüştü. Hepsinin gözleri siyah bezle kapatılmış, elleri plastik ve çelik kelepçelerle arkadan bağlanmıştı; birinin ceketi sırtından aşağı doğru, ellerini hareket ettiremeyeceği şekilde sıyrılmıştı. İsrailliler onlarla sakin sakin konuşuyorlardı; subaylardan biri bir dizinin üzerine çökmüştü konuşurken, sanki bir esirin değil de, bir sunağın karşısında duruyordu. Derken dördüncü adamı gördüm, orta yaşlıydı, bir tavuk gibi bağlanmış, otların üzerine yatırılmıştı; gözleri kapatılmış yüzü bir çiçek demetinin arasındaydı. Paraşütçü omzunu silkti. "Hepsi de hiçbir şey yapmadıklarını, masum olduklarını, bizim evlerine gelip sebepsiz yere onları aldığımızı söylüyor. Evet, bunları söylüyorlar."</p>

  <p>Esirleri dost canlısı yerleşimci çifte gösterdim. Başlarını salladılar, sanki bahçede elleri kolları bağlanmış ve gözleri kapatılmış dört adamın bulunması gayet normalmiş gibi. Yirmi yaşındaki askere dört Filistinli hakkında ne düşündüğünü sorduğumda, o da paraşütçü gibi omuzlarını silkti. "Onlar benim esirlerim değil," dedi ve ben Amira Hass'ı, onun 'kenarda durup bakanlara' duyduğu nefreti düşündüm. Yakındaki bir binanın köşesinden dönüp, Filistinlilerin sorgulandığı açıklığa doğru yürüdüm. Bir başka esir bir kapının önünde sürekli kafasını sallıyordu ve omuzları ağlıyormuşçasına titriyordu.</p>

  <p>Hiçbiri askerlerin umurunda değildi. Kendilerine özgü 'terörle savaş'larında, bu esirler 'teröristti'. Bir tabak salata atıştıran bir başka asker, 'aşağıda yaşayan bütün insanların terörist olduğunu' düşündüğünü belirtti. Teröristler, teröristler, teröristler. Önümüzden bir Merkava geçti, tepenin aşağısına doğru mavi dumanlar arasında kükreyerek ilerledi, namlusu bir aşağı bir yukarı hareket ediyordu. Kamyonlarla ilave birlikler getirilmişti, askerlerin ellerinde taarruz tüfekleri vardı. Telsiz barakalan kuruldu, zırhlı araçlar Ramallah'ın yukarısına mevzilendi.</p>

  <p>Kudüs'e dönüş yolundayım, Ma'ale Adumim yerleşiminin karşısında, pencereleri telle kapatılmış tozlu bir eski otobüsün yanından geçiyorum. Tellere yapışmış eller var ve ellerin arkasında acıyla kasılmış yirmi-otuz yüz görülebiliyor. Filistinli esirler sessizce pencerelerden dışarı, bu devasa Yahudi kolonisine ve bana bakıyorlar, esmer yüzleri gölgelere gömülmüş; bir cip dolusu İsrailli asker eşlik ediyor otobüse.</p>

  <p>Birkaç dakika sonra, Doğu Kudüs'te, Filistinlilere ait büyük bir markette ekmek ve çikolata almak için duruyorum. Markette çalışanlar (büyük kısmı erkek, iki de başörtülü kadın var) televizyonun altında durmuş, başlarının üzerinden yiyecek torbaları sarkıyor. İsrail televizyonu can kayıpları konusunda doğruyu söylemekten çekinmiyor. "Şu âna kadar on dört can kaybı var," diyor spiker. Kudüslü Filistinliler İbranice anlıyor. Helikopterdeki bir kamera Hayfa'daki bir restoranın çatısını çekiyor, Hamaslı bir intihar bombacısının patlayıcılarıyla, bir sardalye konservesi gibi açılmış. Marketteki bir erkek çocuğu onaylamaz bir tavırla başını sallıyor, fakat yaşlıca bir adam onu durduruyor. "Hayır," diyor, ekranı göstererek. "Bundan başka yolu yok."</p>

  <p>Ve Cambridge'de Haçlı Savaşları çalışan kızı düşünüyorum ve bunun ne kadar kanlı bir iş olduğuna dair hemfikir oluşumuzu. Ve din savaşlarının nasıl daima tüm savaşların en kanlısı olduğunu.</p>

  <p>İsrail ordusu, yaptıklarını görmek isteyen bizleri ne zaman durdursa, yürürlükteki askeri yasasının en saçma uygulamasını gerekçe gösteriyordu: 'Kapalı Askeri Bölge'. 1982'de Lübnan'da, 1993'te Gazze'de, yani İsrail'in bütün işgal harekatlarında olduğu gibi, 2002'de de aynı gerekçe vardı. Ve her zamanki gibi, verilecek en iyi tepki, İsraillilerin bizim görmemizi istemediği şeyi bir yolunu bulup görmekti. Ramallah'ta, etraftaki gazetecilerin görmesini istemedikleri şeyi görebilmiştim. Bir İsrail kontrol noktasının yakınından çakıl kaplı tepenin eteğine zahmetli bir yürüyüş, ardından kayalar ve çamurlar üzerinden bir tırmanış ve Ramallah'ın kıyısındaki El-Amari mülteci kampına düşe kalka bir koşu... Kamptakiler, korkmuş sivillere, kükreyen tanklara, İsrail ciplerine taş atan çocuklara dair hikâyeler anlatıyorlardı; aynı Oslo'dan önce, Amerikalıların, İsraillilerin ve Arafat'ın bölgeye taşıdığı onca yalan yanlış umuttan önce olduğu gibi.</p>

  <p>Şaron'un terörle savaşı için gri, ıslak bir gündü ve bir doktorun beni çekip aldığı ambulansla, yan yollardan yavaş yavaş ilerleyerek, apartmanların arasında dolaşan bir tank namlusu göründüğünde durup bekleyerek, kentin üzerinde turlayan yarasaya benzer Apache'lerden gözü hiç ayırmayarak, Ramallah'ın merkezine vardım. Kentin merkezi hızla oradan oraya hareket eden tanklardan, kapakları indirilmiş zırhlı araçlardan ve İsraillilerle Filistinliler arasındaki şiddetli çatışmalardan oluşan bir kanyondu. Mermiler sokaklar boyunca patlarken, İsrail ordusu APC ve Merkava tanklarını (eğer gözlerim beni yanıltmadıysa, Britanya yapımı birkaç eski Centurion tankını da) o sokaklarda öyle bir hızla sürüyordu ki, muhitteki süpermarketin önünde durup el sallasa bile bir 'teröristi' görmeleri mümkün değildi. Oslo işte buna dönüşmüştü.</p>

  <p>Ramallahlı Filistinliler ne zaman bir Batılı, bir gazeteci veya bir 'barış aktivisti' (bu sonuncu grup bir sürü küpesinden, Filistin kefiyelerinden ve arada sırada, burun hızmalarından ayırt edilebiliyordu) görseler, sürünerek önkapılarına çıkıyor, bize el sallıyor ve kahve ikram ediyorlardı. Bir çocuk bir atın peşinden tarlada koşuyordu ve yaşlı bir adam, yüzünde geniş bir gülümsemeyle yan yoldan bir eşekle gidiyordu. Ve o anda fark ettim sanırım: İsraillilere gerçek direniş bu sıradan insanlarda (aileler, o yaşlı adam, o atlı çocuk), El-Fetih'in ve El-Aksa Tugayları'nın cakalı elemanlarının tersine, gayet sıradan hayatlarından vazgeçmeyi reddeden insanlarda yaşıyordu.</p>

  <p>Filistinliler, İsrail askerlerinin vandallığı ve hırsızlığına dair sayısız kanıt öne sürüyorlardı. "Filistin Yönetimi tarafından uydurulmuş, temelsiz suçlamalar," şeklinde geldi İsrail'in yanıtı, fakat anlatılanların neredeyse tamamı doğruydu. İsrailli askerler ofislerin yerlerine dışkılarını yapmış, Filistin bakanlıkları ve okullarındaki binlerce dolarlık faks ve fotokopi makinelerini tahrip etmiş ve (daha da vahim olanı) Filistinlilerin evlerinden on binlerce dolar değerinde mücevherat ve para çalmıştı. Ramallah bir orta sınıf kentiydi; ve İsrail ordusu için ne talihsizlik ki, paralarını aldıkları Filistinli ailelerin birçoğu aynı zamanda Amerikan vatandaşlığına sahipti. Fakat 'silahların masumiyetine' sahip olduğu söylenen bir ordunun kalkıştığı bu yağmayı haberleştirdiğimde, 'yalancı' ve 'anti-Semitik' denilerek sözümona İsrail dostlarının saldırısına uğradım. Ancak birkaç gün sonra, bizzat İsrail ordusu 'gerçekten de geniş çaplı bir vandalizm fenomeni yaşandığını... yağmanın boyutunun, beklenebileceğinden çok öte olduğunu...' açıklayacaktı. Ramallah'taki bu fenomene, bilgisayarların 'sistematik bir biçimde tahrip edilmesi' de dahildi. İsrailli gazeteciler de (bu kez ırkçı hakaretlere başvurmadan) benzer haberler yayımladılar.</p>

  <p>İlerleyen günlerde ben bölgeden ayrılırken, İsrail güçleri Tulkarim, Nablus ve başka kentlere de girecekti.<sup><a href="../Text/dipnot.xhtml#bookmark1322" id="footnote1322">[22]</a></sup> Fakat İsrail'in en şiddetli direnişle karşılaştığı ve tek tek savaş suçları olarak nitelenebilecek eylemlere giriştiği yer Cenin oldu. İsrail askerleri, kent merkezini oluşturan antik çarşıya ve mülteci kampına ezici bir güçle taarruz ederken, bir tek gazetecinin Cenin'e girmesine izin verilmedi, Cenin'in intihar bombacılarının odağı olduğuna (o bölgede bombacıların aileleriyle birçok röportaj yapmıştım) ve İsrail'in hatırı sayılır bir direnişle karşılaştığına kuşku yoktu.<sup><a href="../Text/dipnot.xhtml#bookmark1323" id="footnote1323">[23]</a></sup> 9 Nisan'a gelindiğinde İsrailliler çatışmada 23 asker kaybetmişti. Ve kentin içinde bir sivil katliamı olacağına dair ilk ipucunu veren de bu oldu.</p>

  <p>IDF sözcüsü Tuğgeneral Ron Kitrey, savaşın daha ilk günlerinde, "Yüzlerce ölü olduğunu sanıyoruz," diyordu. İsrailli 'askeri kaynaklar' (anonim bir perdedir o; arkasında İsrailli albaylar, İsrail gazetelerinin ordu muhabirlerine brifingler verir) cesetleri kamptan çıkarmak ve 'özel bir mezarlığa' gömmek üzere bir plan yaptıklarını söylüyordu. Cenin'e soğutuculu kamyonlar getirilmişti. Bu arada Filistinli iki insan hakları grubu İsrail Yüksek Mahkemesi'ne, Ürdün Vadisindeki toplu bir mezara ölülere saygısızlık edecek şekilde gömüleceklerinden dolayı cesetlerin çıkarılmasının engellenmesi yönünde başvuruda bulundu; mahkeme, başvuruyu haklı bulan geçici bir karar aldı. Bütün bu süreçte gazeteciler, insani yardım görevlileri ve Uluslararası Kızılhaç ile beraber Cenin'in dışında tutuldu.<sup><a href="../Text/dipnot.xhtml#bookmark1324" id="footnote1324">[24]</a></sup> İsrail genelkurmayından Tuğgeneral Rafi Lederman bir basın toplantısı düzenleyerek, (gazete haberlerinin tersine) İsrail silahlı kuvvetlerinin Amerikan yapımı Cobra helikopterlerinden füze ateşlemediğini söyledi. Külliyen yalandı bu. Gazeteciler nihayet kente girdiğinde Cenin'deki yıkıntıların, havadan karaya füzelerin (elbette onlar da ABD'de imal edilmişti) parçalarıyla dolu olduğunu gördü ve olay yerini ziyaret eden Batılı askeri ataşeler İsraillilerin Cobra'lar konusunda doğruyu söylemediğini açıkladı. Ardından, Kudüs muhabirimiz Phil Reeves'in yazdığı gibi, "Filistin liderliği... derhal ve kanıt olmaksızın, Cenin'de bir katliam yaşandığını ve en az 500 kişinin öldüğünü ilan etti. Filistinli insan hakları grupları, vahşi ve gerçekdışı olduğu belli hikâyeler yayarak işleri daha da kötü hale getirdi."</p>

  <p>Derken bu, İsrail'in Cenin'deki ölümlere dair tek önemli teması haline geliverdi. "Katliam falan yok," diye bağırıyordu Binyamin Netahyahu, Trafalgar Meydanı'nda düzenlenen İsrail yanlısı bir mitingde. Ve o vakitten sonra, İsrail'in muazzam, acımasız Cenin saldırısının hikâyesi, Filistin-İsrail tarihinin bu korkunç bölümünde gerçekten ne olduğuna değil, katliam 'yalanı' denen şeye odaklandı. Hikâye haline gelen, gerçekler değil, 'yalan'dı. Gazeteciler 'yalan' söylemişti. O günlerde Los Angeles'ta olmama, cinayetlere tanık olmamama ve 'katliam' kelimesini asla kullanmamama rağmen, ben de 'yalan' söylemiştim (2002 İlkbaharı'nın sonunda ABD çapında verdiğim bir dizi seminer sırasında sürekli olarak Cenin'deki 'katliam' ile ilgili yalan söylemekle suçlandım). İsrail'in işlediği yeterince gerçek katliam vardı, bir yenisini icat etmenin ne alemi vardı?</p>

  <p>Fakat <i>Independent</i>'taki meslektaşlarım Justin Huggler ve Reeves, Cenin cinayetlerine dair kendi kılı kırk yaran araştırmalarını yapmışlardı. Katliam tanımını kullanmadılar, fakat öldürüldüğü tespit edilen elli Filistinlinin yaklaşık yarısının sivil olduğu, aralarında kadın, çocuk ve ihtiyarların bulunduğu sonucuna vardılar. <i>Independent</i>'ta yayımlanan yazıda, bireysel zalimliklerin yaşandığı ve İsrail'in 'muazzam bir propaganda harekatıyla' bunları örtbas etmeye çalıştığı vurgulanıyordu:</p>

  <blockquote class="">
    <p>... Hani Rumele, 19 yaşındaki bir sivil, önkapısından dışarı bakmaya çalışırken vurulmuştu. Fedva Cemma, yandaki evde kızkardeşiyle birlikte oturmakta olan bir hemşire, Hani'nin feryadını duydu ve yardım etmek istedi. Kızkardeşi Rüfeyda Damaj da yardıma koşarken vuruldu, fakat sadece yaralandı ve hayatta kaldı. Bize olanları, Cenin Hastanesi'ndeki yatağında anlattı:</p>

    <p>"Sabah 3.30'da büyük bir patlamayla uyandık. Evimizin dışında birinin yaralı olduğunu duydum. Kızkardeşimle birlikte görevimizi yapmak ve yaralıya yardım etmek üzere dışarı çıktık ve ilk müdahaleyi yaptık. Dışarıda direniş üyesi başkaları da vardı ve bir yere hareket etmeden önce onlara sormalıydık... Ben daha direniştekilerle konuşmayı bitirmeden, İsrailliler ateş etmeye başladı. Bacağıma bir kurşun isabet etti, yere düştüm ve dizim kırıldı. Kızkardeşim yanıma gelip bana yardım etmeye çalışıyordu. Ona yaralandığımı söyledim. 'Ben de yaralandım,' dedi. Karnından vurulmuştu. Derken tekrar vurdular, bu kez kalbinden... korkunç bir ses çıkardı ve üç kere soluk alıp vermeye çalıştı."</p>

    <p>Bayan Cemma, askerler ona ateş ettiğinde, üzerinde Filistin tıbbi yardım kuruluşu kızılayın armasının açıkça görüldüğü beyaz bir hemşire üniforması giyiyordu. Bayan Damaj, askerlerin kızkardeşini rahatça görebileceğini, çünkü parlak bir ışığın altında durduklarını söyledi. Ayrıca askerler, yardım çığlıklarını duyabilecek kadar da 'yakındaydı'. Bayan Damaj Filistinli savaşçılara yardım etmeleri için bağırdığında, İsrail askerleri yine ateş açmıştı: Bir ikinci kurşun Damaj'ın bacağından girip göğsünden çıktı...</p>

    <p>Cemal Feyed, enkazın altında kalarak öldü. Amcası Saib Feyed, 37 yaşındaki Cemal'in zihinsel ve fiziksel engelli olduğunu, yürüyemediğini anlattı... Bay Feyed bir İsrail buldozerinin yeğeninin olduğu eve yaklaştığını gördüğünde, sürücüyü uyarmak için koşmuştu. Fakat buldozer sürücüsü kulak asmadı ve evin duvarını Cemal'in üzerine yıktı...</p>

    <p>Mülteci kampının kıyısındaki ıssız bir yolda, bir tekerlekli sandalyenin ezilmiş kalıntılarını bulduk. Tamamen parçalanmıştı, demir aksam karton gibi yassılmıştı. Enkazın ortasında kırılmış bir beyaz bayrak duruyordu. Durar Hasan, arkadaşı Kemal Züğayir'in, tekerlekli sandalyesiyle yolda ilerlemeye çalışırken nasıl vurulup öldürüldüğünü anlattı bize. İsrail tankları cesedin üzerinden geçmiş olmalı, zira Hasan onu bulduğunda bir bacağı ve her iki kolu kayıptı ve yüzü ikiye ayrılmıştı.</p>

    <p>58 yaşındaki Zügayir birinci intifadada vurulup yaralanmıştı. Yürüyemiyordu ve işsizdi. Hasan bize, arkadaşının yaşadığı yoksul bekar odasını da gösterdi, odadaki tek eşya yerdeki kirli bir döşekti... Onu Hasan yıkıyordu; Zügayir'in tekerlekli sandalyesine beyaz bayrak takan da Hasan'dı.</p>

    <p>"Saat 4'ten sonra, her zamanki gibi onu sokağa çıkardım," diyordu Hasan. "Derken tankların gelmekte olduğunu duydum, dört-beş tank vardı. Ateş ettiklerini duydum ve bunların sadece, yolun ortasından çekilmemiz için uyarı atışları olduğunu düşündüm." Hasan, ne olduğuna bakmak için ancak ertesi sabah olay yerine gidebilmişti. Yolda ezilmiş tekerlekli sandalyeyi ve biraz ötede, otların arasında da Züğayir'in parçalanmış cesedini buldu.</p>
  </blockquote>

  <p>Peki bir kan banyosu ne zaman bir vahşet haline gelir? Bir vahşet ne zaman bir katliam haline gelir? Soykırım niteliği kazanması için bir katliamın ne kadar büyük olması gerekir? Her ölüm tarlasında eski sorular yeni sorular haline geliyor. İsrailli gazeteci Arie Caspi, Nisan sonunda Cenin cinayetlerine dair acı verici bir doğrulukla, keskin bir yazı yazıyordu:</p>

  <blockquote class="">
    <p>Tamam, diyelim ki orada bir katliam olmadı. İsrail bazı çocukları öldürdü, bir evi ihtiyar bir adamın üzerine yıktı, vaktinde dışarı çıkamayan bir engellinin üzerine tuğla yağdırdı, kampta yaşayanları bombalara karşı canlı kalkan olarak kullandı ve hastalarla yaralılara yardım gitmesini engelledi. Bu gerçekten de bir katliam değil ve bir soruşturma komisyonuna (ister biz kuralım isterse <i>goyim</i><sup><a href="../Text/dipnot.xhtml#bookmark1325" id="footnote1325">[25]</a></sup> göndermiş olsun) gerçekten ihtiyaç yok.</p>

    <p>İsrail'i pençesine alan çılgınlık, artık tüm ahlaki değerlerimizin ötesine geçmiş gibi görünüyor... birçok İsrailli bu sistemli kitlesel cinayetlere devam ettiğimiz sürece, cennetteki yerimizin garantide olduğuna inanıyor. Bazı Filistinli veya İskandinav budalalar ne zaman 'Soykırım!' diye feryat etse, öfkeli bir alınganlıkla karşılık veriyoruz: Bu mu soykırım? Ne de olsa çok az insan, 200-300 insan, bazıları çok genç bazıları çok ihtiyar olan insanlar öldü. Gaz odaları veya krematoryumlar mı var ortada?</p>
  </blockquote>

  <p>Bunlar nafile sorular değil. Alaycı sorular da değil. Şaron'un Hamas ve İslami Cihad'ın intihar bombacılarını durdurmak yönündeki başarısız girişiminden kısa süre sonra, 27 Nisan 2002'de Filistinli silahlı militanlar, Batı Şeria'daki Adora'da, Arap topraklarında inşa edilmiş olan yasadışı bir Yahudi yerleşimine girdiler. Yahudi bebekler uyurken öldürüldü. Beş yaşındaki Danielle Şefi, annesi ve iki erkek kardeşiyle beraber vuruldu. Danielle hayatını kaybetti, annesi ise kurtuldu. Yolun yukarısında Katya Greenberg ve kocası Vladimir, yataklarında yatarken tarandı. Küçük kızın odasında kan lekeleri ve Danielle'in yatağının hemen üstünde üç mermi deliği vardı. Annesi, kızını korumak için koşarken vurulmuştu. Toplam dört İsrailli (militanlarla çatışan iki silahlı yerleşimci de dahil) öldü, sekizi yaralandı.</p>

  <p>Danielle Şefi'nin korkunç akıbetinden etkilenmemek için insanın taş kalpli olması lazım. Sadece beş yaşındaydı. Fakat eğer Cenin'de en az yirmi Filistinlinin öldürülmesi katliam değilse, Adora'da dört İsraillinin öldürülmesini nasıl tanımlayacağız? Evet, İsrail ordu sözcüsü Binbaşı Avner Foxman'ın buna bir yanıtı vardı: "Kendi adıma artık bir katliamın ne olduğunu biliyorum. Bu bir katliamdır." Kanada gazetesi <i>National Post,</i> Filistin saldırısına 'barbarca' diyordu, Filistinli sivillerin öldürülmesiyle ilgili hiç kullanmadığı bir kelimeydi bu. Böyle bir konuda matematiksel kavramlar kullanmaktan hiç hoşlanmıyorum. İki silahlı yerleşimci dahil, dört İsraillinin öldürülmesi katliam. Bunu kabul ederim. Fakat bir hemşire ve bir felçli de dahil, yirmi dört Filistinlinin öldürülmesi katliam değil. (Cenin'de öldürülen otuzun üzerinde silahlı Filistinliyi bir kenara bırakıyorum.) Bu ne anlama geliyor? Gazetecilik hakkında, kendi mesleğim hakkında bize ne söylüyor? Bir kan banyosunun katliam olarak nitelenebilmesi, ölen sivillerin dinsel veya ırksal kimliğine mi bağlı? Hayır, Cenin cinayetlerine katliam demedim ben. Fakat demeliydim.</p>

  <p>Sorumluluğumuz burada sona ermiyor. Kaçamak sözlerimizin ne kadarı bu saldırılara kapı açıyor? Kaç gazeteci (haber verme tarzları veya bencilce öne sürdükleri saçma sapan tavsiyeleriyle), İsraillileri Filistinlilere yönelik bu acımasız saldırıları düzenlemeye teşvik ediyor? Friedman 1 Nisan 2002'de (yani İsrail'in Cenin saldırısından sadece iki gün önce) <i>New York Times</i>'ta, "İsrail'in, terörün işe yaramayacağını açıkça gösteren askeri bir darbe vurması gerek," diye yazdı. Evet sağol Tom, dedim kendi kendime, birkaç gün sonra bu ölümcül gazetecilik örneğini okuduğumda. İsraillilerin Friedman'ın tavsiyesine riayet ettikleri açıkça ortadaydı.</p>

  <p>Şaron 'Savunma Kalkanı' operasyonuna başladığında, BM Güvenlik Konseyi, ABD'nin de aktif katılımı ve desteğiyle, Batı Şeria'nın İsrail tarafından tekrar işgaline derhal son verilmesini istedi. Başkan George W. Bush, Şaron'un 'İsrail'in Amerikalı dostlarının' (ve Tony Blair o günlerde Bush'la beraber olduğu için 'İsrail'in Britanyalı dostlarının' da) tavsiyesine uyması ve çekilmesi gerektiğinde ısrar ediyordu. Bush üç gün sonra, "Çekilin diyorsam çekilin," diye kükredi. Fakat aslında hiçbir şey demiyordu. Bunun yerine Dışişleri Bakanı Colin Powell'ı 'acil' barış misyonu adı altında İsrail'e ve Batı Şeria'ya gönderdi; muhtemelen Bush, sekiz gün süren bu inanılmaz ziyaretin 'dostu' Şaron'un Batı Şeria'daki en son kanlı macerasını tamamlamasına yeteceğini düşünüyordu. İsrail Genelkurmay Başkanı Şaul Mofaz'ın Şaron'a, Filistinlilerin belini kırmak için 'en az sekiz güne' ihtiyacı olduğunu söylediğinden sözümona habersiz olan Powell, Akdeniz etrafında avare avare dolaştı, en nihayetinde İsrail'e ayak basmadan önce Fas, İspanya, Mısır ve Ürdün'e uğradı. Washingtonlu itfaiyeciler yangınlara ulaşmak için bu kadar oyalamaydı, Amerikan başkenti çoktan küle dönmüş olurdu. Fakat elbette Powell'ın avareliğinin amacı, Cenin'in küle çevrilmesi için gereken zamanı tanımaktı. Bence misyon tamamlanmıştı.</p>

  <p>En sonunda Kudüs'e varır varmaz Powell'ın yapması gereken ilk şey, Cenin'e bir ziyaret talebinde bulunmak olmalıydı. Fakat bunun yerine, Şaron'la da şakalaştıktan sonra, oyuna girişti, Arafat'ın Kudüs'teki son intihar saldırısını (altı İsrailli ölmüş, altmış beşi yaralanmıştı) kınamasını istedi; Cenin hakkında ise ağzından 'endişeliyiz'in ötesinde tek bir kelime çıkmadı. Powell İsraillilerden korkuyor muydu? Kendini bu şekilde rezil etmek zorunda mıydı gerçekten? Zira bu Arap-İsrail ihtilafı oyununun sonu, tam da Birleşmiş Milletler'in artık Ortadoğu'da kaale alınır bir arabulucu olmadığının kanıtı gibi görünüyordu. Fakat hayır, bu durum asıl 2004'te, Bush BM Güvenlik Konseyi'nin 242 sayılı kararını fiilen yok ettikten sonra hasıl olacaktı.</p>

  <p>Görünen o ki, yıkılamayacak engel yoktu. Eğer bu bir terörle savaş idiyse, diye yazıyordum o korkunç ilkbaharda gazetemde, o zaman İsa Beytüllahim'de doğmamış demekti. Bir grup Filistinli savaşçı Doğuş Kilisesi'ne sığınıp barikat kurduklarında, İsrailliler onları kuşattı ve Beytüllahim savaş alanına döndü. İlk ölen seksen yaşındaki Filistinli bir adamdı, ki cesedi hiçbir zaman morga götürülemedi. Ardından bir kadın ve oğlu İsrail'in açtığı ateşte ağır yaralandı. Tapınaktan yükselen siyah duman bulutu Manger Meydanı'nın diğer tarafına doğru savruldu, ancak üzerimize yağan mermilerden canımızı kurtarmak için koşarken durup da dumana bakacak halimiz yoktu. Harvey Morris (şimdi editörüm değil, <i>Financial Times</i> muhabiri olarak zuhur etmişti ve dilindeki küfürlerin bini bir paraydı) de yanımdaydı; taştan Osmanlı evlerinin arasında, arabaları ezip dükkân kepenklerini parçalayarak ilerleyen İsrail tanklarının üzerine dalga dalga yağan yağmurun altında büzüşmüştük.</p>

  <p>İsrailliler yine 'Kapalı Askeri Bölge' ilan etmişti. İsa da kapalı askeri bölgelerin Romalı bir versiyonunun üstesinden gelmek zorunda kalmış olmalı, diye düşünüyorduk, fakat Tanrı onun tarafındaydı. Beytüllahim halkının ise kimsesi yoktu. Papa'dan, Vatikan'dan, Avrupa Birliği'nden küçük bir açıklama gelsin diye bekliyorlardı. Ve ellerine geçen, zırhlılardan müteşekkil bir istila olmuştu. "Siktimminin ordusunun tamamını göndermiş yahu bunlar," diyordu Harvey, övülesi bir abartıyla. Bütün sabah eski sokaklarda, Şaron'un dünyaya söylediği üzere, 'terörist canavarları' arayarak gezinen Merkava'ları ve APC'leri izlemişti. Filistinli Hıristiyan bir kadının, Norma Hezbun'un evinde oturup etrafımızdaki 'Filistin'in yerle bir olmasını seyrettik televizyonda. Filistin istihbarat yetkilileri Ramallah'ta saldırıya uğramıştı. Deheyşi kampına top mermileri yağmaya başlamıştı. Bunu biliyorduk, zira Deheyşi kampı, pencereleri titretecek kadar yakımızdaydı. Ekranda Şaron vardı, Avrupalılara Arafat'ı Ramallah'tan dışarı çıkarmalarını teklif ediyordu, 'Filistin' dediği topraklara bir daha asla dönmemesi şartıyla. Teklif reddedildi.</p>

  <p>Penceremizin dışındaki silah sesleri artmıştı şimdi. Yolun aşağısına doğru bir tank geldi, namlusu bir dükkânın yeşil tentesine değiyordu ve derken yukarı dönüp doğruca bizim pencereye nişan aldı. Can havliyle merdivenlere koştuk. Kendilerini izlediğimizi mi görmüşlerdi? Soğuk, ıslak merdivenlerde durduk, ardından çevreyi kolaçan ettik. Bir başka tank yerleri titretip küçük bir arabayı paletlerinin altında ezerken ve zırhının arka tarafıyla parçalara ayırırken, iki İsrail askeri koşarak evin yanından geçti. Bütün bu tankları iyi biliyorduk, azami hızlarını, devasa motorlarının sesini, ateş güçlerini. Onlara saygı duyduğumuz kadar onlardan nefret de ediyorduk. 'Kapalı Askeri Bölge'den kaçınmak için arka sokaklarda yaklaşık bir saat yürüdük; kirli, boş, siyah sokaklar ve yan yollarda öfkeli tanklar... Biz, üzerinde kocaman harflerle 'TV yazan mavi-siyah ceketlerimizle dikilirken ve silahımız olmadığını göstermek için kollarımızı ördekler gibi açarken, tanklardan biri hızla bir kavşağı geçti.</p>

  <p>Norma Hezbun'un gaz sobasının karşısında mayışmış oturuyorduk şimdi, Beytüllahim Üniversitesi'nde görevli bir sosyal bilimler profesörünün evinde kısılıp kalmıştık. Haber bültenlerindeki pespayeliğe diyecek yoktu. İran ve Irak, Amerikalıları İsrail'in Batı Şeria'dan çekilmesini talep etmeye zorlamak için petrol ihracatını durdurabilirdi. Harvey'le birlikte alaycı kahkahalara boğulduk; İran ve Irak böyle bir şey yapmazlardı. Arafat'ın Ramallah'taki karargahı yanıyordu. İsrailli bir asker Manger Meydanı'nın diğer tarafında, roketle vurulan bir APC'de ölmüştü. Muhtemelen bir saat önce gördüğümüz yanan araçtı bu. Colin Powell Amerikalıların, Avrupa'da olsaydı bile Arafat'ı yine Filistin lideri olarak kabul edeceğini söylüyordu. Harvey yine patladı: "Yahu Avrupa'da olsa, nasıl kahrolası Filistin lideri olacak, ha?"</p>

  <p>Evin dışında, bir grup limon ağacının yanında iki İsrail zırhlı aracı yan yana duruyordu; mürettebat iki araç arasına hortum çekmiş, Filistinli keskin nişancılara yakalanmadan telaşla yakıt ikmali yapmaya çalışıyordu. Birkaç saniye sonra kurşunlar yağmaya başladı ve korkuya kapılan iki asker kendilerini araçların tepesinden bir dükkânın verandasının altına attı. Derken cep telefonum çaldı. İngilizce konuşan bir ses, Kent'teki Wateringbury'den bir kadındı (Peggy ve Bill, Doğu Farleigh'in yanındaki köyde yaşamıştı, Paddock Wood-Maidstone West demiryolu hattının aşağısındaki duraklardan biriydi burası). Fakat Liz Yates şu an Kent'te değil, Ayda mülteci kampındaydı. Yanındaki dokuz Batılı ile birlikte, 4 bin Filistinli mülteciye yardım etmeye çalışıyorlar, konsolosluklarından İsrail'in çekilmesi yönünde baskı yapmalarını istiyorlardı. Bir umutla. Sonunda konsolosluklar Batılıları oradan kurtarmak zorunda kaldı.</p>

  <p>Şimdi Doğuş Kilisesi'ne en az yüz Filistinli sivil sığınmıştı, yirmi silahlı militanla birlikte hayatta kalmaya çalışıyorlardı.<sup><a href="../Text/dipnot.xhtml#bookmark1326" id="footnote1326">[26]</a></sup> Bir telefon daha geldi, bu kez Sami Abda'dan. İsrailli askerlerin salı günü Beytüllahim'in merkezindeki evine geldiklerini ve (bir komşusunun evin kadın ve çocuklarla dolu olduğu uyarısına rağmen) binada 'teröristler' olduğunu iddia edip ateş açtıklarını anlatıyordu. Sami Abda benimle konuşurken ağlıyordu ve harfi harfine şunları söyledi:</p>

  <blockquote class="">
    <p>Önkapımıza on sekiz kurşun sıktılar. Annem Sümeyye'yi ve kardeşim Yakub'u vurdular. Annem altmış dört, kardeşim otuz yedi yaşındaydı. İkisi de yere yığıldı. Onları hastaneye götürebilmek için bulabildiğim herkesi aradım. Fakat bize yardım edecek kimse yoktu. Ölüyorlardı. Ambulans geldiğinde, İsrailli bir subay sokağımıza girmesine izin vermedi. Otuz saat boyu onların cesetleriyle birlikte kaldık. Ölüleri görmemeleri için çocukları banyoya koyduk. Lütfen bize yardım edin.</p>
  </blockquote>

  <p>O 2002 Baharı'nda Kutsal Topraklar'da bulunan ve <i>Jerusalem Post</i>'u okuyan herkes, şu inatçı soruyu sorabilirdi: Kutsal olan nedir? Gazete bir tam sayfasını, sadece bir ay içinde Filistinli intihar bombacıları tarafından parçalara ayrılan onlarca İsraillinin küçük resimlerine ayırmıştı. Genç bir İsrailli kız, hayatını yok eden Filistinli kızla aynı yaştaydı. Bir dehşet ve ızdırap sayfasıydı bu. Evet, Filistinlilerin intihar saldırısı furyası gayri-ahlakiydi, (Kudüs'teki pizzacının dışındayken aklıma gelen kelimeyle) affedilmezdi, savunulamazdı. Günün birinde Araplar (kendi işledikleri suçlara gelince aynaya asla yakından bakmayan Araplar), uyguladıkları taktiklerin çıplak vahşetini kabul etmek zorunda kalacaklar. Fakat İsrailliler taş atan çocukları vurup öldürmenin gayri-ahlakiliğiyle veya ölüm listelerindeki Filistinlileri (onlarla birlikte, oradan geçmekte olan kadınlarla çocukları) öldürmek için gönderdikleri pervasız ölüm timlerinin kötülüğüyle yüzleşmeyi reddettikçe, bütün bu olup bitenlere şaşırmak mümkün mü?</p>

  <p>Ve tekrar Gazze'deyim, bir başka yas çadırında oturuyorum, bu kez iki on dört yaşında çocuk ve onların on beş yaşındaki arkadaşı için kurulan bir çadır; yaşarken internet kafede sörf yapıyorlardı, biri boş zamanlarında çocuklar için çizgiromanlar çiziyordu, hepsi futbola meraklıydı. Babalan üç gencin cesetlerini, Netzarim Yahudi kolonisinin yakınında İsrail ordusu tarafından öldürüldükten saatler sonra alabilmiş. Hepsi vurulmuş. Ve dediklerine göre, İsrailliler zırhlı bir araçla üzerlerinden geçtikleri için (İsmail Ebu-Nadi'nin durumunda olduğu gibi) cesetleri ikiye bölünmüş.</p>

  <p>İsrail ordusuna ve (elbette) <i>New York Times</i>'a göre, ellerinde bıçaklarla Yahudi yerleşimine yaklaşan intihar bombacıları onlar. Fakat insafsız intihar saldırısı furyasının yaratıcısı Hamas bile, üç okul çocuğunun (hepsi Gazze'deki Selahaddin Ortaokulu'nda dokuzuncu sınıf öğrencisi) yerleşime saldırıyı kendi başlarına, naifçe planladıklarını ve ellerinde sadece bıçak olduğunu söylüyor. Müminlerden ve öğretmenlerden, çocukları böyle başıboş planlar yapmaması konusunda uyarmalarını istiyor.</p>

  <p>Ve üç çocuğun babasıyla konuştuğumda, bana İsrail'in Cenin mülteci kampına kanlı müdahalesine dair bir infial, trajedi ve çocukça öfke hikâyesi anlatıyorlar. "Bütün geceyi oğlumun bunu neden yaptığını düşünerek geçirdim," diyor Muhammed Ebu-Nadi, orta-sınıf evinin dışında toplanmış yas tutanların arasında otururken. "İsmail'in parası mı yoktu? Hayır. Okulda başarısız mıydı? Hayır. Sınıfının birincisiydi. Ailesiyle veya arkadaşlarıyla sorunu mu vardı? Hayır. Aynı soruyu kendime tekrar tekrar sordum. Niye? Sebebini söyleyebilir misiniz bana?"</p>

  <p>Perişan olmuş bir babanın sorduğu iç paralayan bir soru. İsmail ölmeyi mi istedi? Babası, 'üç-dört ay öncesine' dek bunun imkânsız olduğunu söylüyor. Dört-beş ay önce, Abu Dabi'de doğan ve mükemmel İngilizce konuşan oğlu babasına, Filistinlilere devlet kurma mücadelesinde niye dışarıdan yardım edilmediğini sormaya başlamış. "Durmadan soruyordu bana: 'Bir devlete sahip olamayanlar neden sadece Filistinlilerdi? Amerika niye yardım etmiyordu? Diğer Arap devletleri niye yardım etmiyordu?"' On beş yaşındaki Yusuf'un babası Besim Zakut da (üç çocuk aynı okula gidiyordu, fakat babaları birbirleriyle tanışmıyordu), Cenin saldırısının oğlunu etkilediğini düşünüyor. "Resim ve karikatür çizerdi, Arapça hatla da uğraşırdı. Bunun olabileceğini hiç düşünmezdim. Fakat İsrail işgaliyle ilgili bütün haberleri izliyordu, Filistin televizyonunu, Katar kanalı El-Cezire'yi, CNN'i, hepsini... Ve belki bir şeyler gördü... Salı günü akşam namazından döndüğümde o evden ayrılmıştı. Niye gittiğine dair hiçbir fikrim yoktu. Şimdi çocukların Yahudi yerleşimlerine yürüdüğünü, oradaki İsraillilere saldırmak gibi bir fikre kapıldıklarını düşünüyorum. Yusuf bir silaha hiç dokunmamıştı. Dün cesedini geri aldığımızda korkunç bir durumdaydı. Gece karanlığında köpekler saldırmıştı ve yüzü tanınmayacak haldeydi, çünkü ağır bir araç üzerinden geçmişti."</p>

  <p>Adil Hamduna'nın on dört yaşındaki oğlu Enver de aynı durumda verilmiş. Babası, soğukkanlı ve duygudan arınmış bir edayla anlatıyor: "Yüzü yoktu. Bacakları kopmuştu. Defalarca geçilmişti üzerinden ve tam anlamıyla içi dışına çıkmıştı." Enver'in cesedi de köpekler tarafından kemirilmiş. "Sadece bir çocuktu. Onun okulunda öğretmenim ben. Akşam beşte annesine internet kafeye gideceğini söylemiş. Dokuza kadar eve gelmeyince bir şeylerin ters gittiğini hissettim. Sonra Netzarim tarafından silah sesleri duyduk..."</p>

  <p>Ve Adil Hamduna'nın 'bir şeylerin ters gittiğini' hissetmesine sebep ipuçları da varmış. Zira Enver, ailesiyle 'şahadet' hakkında konuşmaya başlamış. "Burada yaşananlar çocuğu etkiliyordu. İntihar operasyonları, şehitler ve şahadet kavramıyla ilgili konuşurdu. Şehit olmak istiyordu. Birkaç yıl sonra, büyüdüğünde bunu yapabileceğinden kuşku duyuyordum, fakat şimdi değil." İsmail Ebu-Nadi'nin ailesine bir veda notu bıraktığı ortaya çıkmış sonradan. "Arkadaşlarından biri onun yazdığı bir kâğıt getirdi," diye anlatıyor babası. "İsmail şunları yazmıştı: 'Babacığım, anneciğim, lütfen benim için dua edin. Netzarim'e girmeyi, İsrail askerlerini öldürmeyi ve onları ülkemizden atmayı başarmam için dua edin.' Buna inanamadım. Onun yaşındaki bir çocuk, ki ben İngiltere'de, ABD'de, Hindistan'da, Pakistan'da bulundum, evet, onun yaşındaki bütün çocuklar okulda okumak ister, mutlu olmak ister, para kazanmak, huzurlu olmak ister. Fakat bizim çocuklarımız burada huzur bulamıyor."</p>

  <p>Babaların hiçbiri, cesetlerin nasıl bu hale geldiği konusunda yorum yapmak istemiyor. İsrailliler onları kasten mi parçalamıştı? Pek mümkün görünmüyor. Veya üç çocuğu vurduktan sonra üzerlerinden geçerek, sağ kalmaları (ve üzerlerinde olması muhtemel bombanın patlaması) riskini ortadan kaldırmak mı istemişlerdi? Ve cesetleri ne zaman ezilmişti, hepsi öldükten sonra mı? İsmail Ebu-Nadi'nin babası, çocukların ölümüyle ilgili (tahminimce Tom Friedman için zerre anlam taşımayan) bir mesaj veriyor: "Eğer gelecek yoksa, umut da yok demektir. Öyleyse bir çocuğun başka ne yapmasını beklersiniz?"</p>

  <p>Fakat Hamas'ın Gazze lideri Abdül-Aziz Rantisi bile, açıklamasında o kendine has kan dondurucu mesajlarından birini vermekten geri durmasa da, hareketini çocukların ölümünden ayrı tutma çabasında: "Bana kalırsa İsrail'in işlediği suçlar çocukları bilinçsiz bir intikam eylemine sürükledi. Yaşları çok küçüktü, yerleşimde hiçbir şey yapamayacaklarını bilmiyorlardı... Camilerdeki müminlere, okullardaki öğretmenlere çağrı yaparak, çocuklara bütün bu yaşananlarda rol almak için henüz çok erken olduğunu izah etmelerini istedim..."</p>

  <p>Rantisi sakalını sıvazlayıp duruyor. Onunla Güney Lübnan'daki Çiçek Tarlası'nda çok konuşmuşluğum var, fakat şimdi İsrail'in ölüm timlerinden kaçıyor, Gazze'deki bir ofiste otururken çalan telefonla sık sık yarım kalıyor lafı, genç koruması Kalaşnikof'u dizlerine koymuş, ona büyük, iki kanallı bir ordu telsizi alıcısı uzatıyor. Sanırım bu Hamas liderini korumak için alınan bir önlem (bu düşüncemi söylemiyorum). Cep telefonları birkaç metre mesafeden takip edilebiliyor. İsrail'in ölüm timleri analog ve dijital teknoloji ustası. Bir Apache helikopterini mi kolluyorum? İsrail'in kurbanları kendilerine doğru gelen füzeleri görebiliyor mu?</p>

  <p>Rantisi bu konuda gayet gerçekçi. "Bizim gibi insanlar için her an beklenebilecek bir şey bu. Fakat size ancak şunu söyleyebilirim ki, bunu sadece benim tarzımda İslami inanca sahip biri anlayabilir. Biz ecelimiz gelince öleceğimize, ölüm vaktimizin Allah tarafından belirlendiğine ve bunun değişemeyeceğine inanırız. Bir insanın hayatını sona erdiren birçok farklı sebep vardır; trafik kazası, kanser, kalp krizi... O yüzden ömrümü kısaltacak bir tercih yapmış olduğumu söylemiyorum. Fakat hayatımı sona erdirmek için seçtiğim yol şahadettir." Rantisi arzu ettiği gibi ölecekti.</p>

  <p>Bakışlarımı tekrar pencereye çeviriyorum. Rantisi elli beş yıllık hayatının yirmi altı yılını hapiste veya Lübnan Dağları'nda sürgünde geçirdi. O günlerde hâlâ Hamas'ı nasıl idare edeceğini öğreniyordu. Şimdiyse intihar bombacıları ve ölüm hakkında serinkanlı (ve ürperten, ürküten) bir edayla konuşuyor. "Bugüne kadar bu iki intifadada İsrailliler 2 binden fazla Filistinli öldürdü. Nablus ve Cenin cinayetlerinin ardından ölen çocuk sayısı 350'yi geçti. Bu da İsrail tarafının sivillere karşı bile isteye katliam yaptığını kanıtlıyor." Bu sözleri daha önce de duymuştum. Ne zaman bir Hamas liderinden sivillere yönelik intihar saldırılarının kötülüğüyle yüzleşmesini isteseniz, sizi istatistiklerin içine çekecektir. Peki ya pizzacıdaki çocuklar, Hamursuz Bayramı yemeğindeki yaşlılar ne olacak?</p>

  <p>"Toprağımızı gasp eden insanlarla mücadele ediyoruz," diye yanıtlıyor bekletmeden. "Onlar asker veya yedek asker. Cenin'de sivilleri öldürenler yedek askerlerdi; normal hayatta doktor ve avukat olan insanlar bunlar. Cenin'e gönderilmelerinden sadece birkaç saat önce birer sivildiler. Fakat elbette savaşçılarımız sivilleri, özellikle de çocukları öldürmemek yönünde emir almıştır."</p>

  <p>Çocukları öldürmekten kaçınma emirleri mi? Veya bu sadece bir rakam oyunu mu? Askeri telefon yine bipliyor ve Rantisi dakikalarca konuşuyor. Batı Şeria'daki Hamas liderleriyle teması var mı? Kederle gülüyor. "Evet, Batı Şeria'daki liderlerle siyasi düzeyde iletişim halindeyiz. Fakat aranan adamlar bunlar, kuşatılmış durumdalar ve yeraltındalar." Defterimin kenarına not ediyorum: Hamas'ın, İsrail'in yeniden işgalinin etkilerini ilk kabullenişi bu. "Hasan Yusuf mesela, Ramallah'taki siyasi liderimiz — beni arayıp neler olup bittiği hakkında bilgi istiyor. Fakat ne olursa olsun, Şaron direnişi sona erdirmeyi başaramayacak. İsrailliler 1993'te 460'ımızı sınırdışı edip aynı gün 1500 Hamas üyesini tutukladığında, direnişi ve Hamas'ı 'bitirdiklerini' söylemişlerdi. Bunun ardından Yahya Ayaş (sonradan İsrail'in düzenlediği suikastla öldürülen Hamas üyesi bomba uzmanı) direnişi yükseltti."</p>

  <p>Merc El-Zahur, Çiçek Tarlası, İslam Üniversitesi çok geride kalmışa benziyor. Rantisi benimle aynı fikirde değil. "Filistin mücadelesini değiştiren bir safhaydı o. Hamas'ın tarihini sonsuza dek değiştirdi. Ondan önce Hamas yerel bir hareketti. Lübnan tepelerinde geçirdiğimiz sürgün yıllarından sonra, bütün dünyanın tanıdığı uluslararası bir örgüt haline geldik. İsrail'in hatalarından yararlandık." Rantisi dikkat çekici bir özgüvenle konuşuyor. Ve en büyük düşmanının kim olduğuna kuşku yok. "Şaron Oslo belgelerini yırtıp atmak istiyordu. Bütün gücüyle yükleniyor Filistin halkına, yok ediyor veya acımasızca öldürüyor, Filistinlileri kaçmaya zorlamak istiyor. Bu aşağılayıcı şartları kabul etmemiz için irademizi kırmaya çalışıyor. Ayrıca Filistin Yönetimi ile halkın arasında husumet yaratmaya çalışıyor." Ya Gazze? Rantisi gülüyor. "Vaktiyle Rabin'in dediği bir şeyi hatırlatmak isterim size — bir sabah kalktığında Gazze'yi denizin yuttuğunu görmek istediğini söylemişti."</p>

  <p>Arafat muhaliflerinin Rabin'i (ki Arafat onunla 'cesurların barışına' imza attığını düşünüyordu) ve Arafat'ın ölüm meleği Şaron'u aynı cümlede bu kadar sık anması tuhaf. Rabin, Temmuz 1948'de Lod (Lidda) ve Ramleh'i ele geçiren İsrail birliklerinin komutanıydı ve çoğu kadın ve çocuklardan oluşan 60 binden fazla Filistinli Arabın sürülmesi emrini vermişti. Bu sürgün sırasında çok sayıda insan hayatım kaybetti. Rabin, yayımlanan anılarında İsrail'in Lod fethini şöyle anlatıyordu:</p>

  <blockquote class="">
    <p>Dışarı yürüdük. Ben Gurion [iki ay önce İsrail başbakanlığına getirilmişti] bize eşlik ediyordu. [Haganah komutanı Yigal] Allon sorusunu yineledi: "Bu nüfusla ne yapılacak?" B. G., 'Hepsini sürün gitsin!' anlamına gelen bir el hareketi yaptı.</p>

    <p>Allon ile durum değerlendirmesi yaptık. Bölgedeki halkı sürmek gerektiğine katılıyordum. Onları yayan olarak Ber Horon yoluna götürdük; [Arap] lejyonunun onlarla ilgilenmek, böylece savaşma kapasitesini zayıflatacak şekilde lojistik zorluklara göğüs germek zorunda kalacağını varsayıyorduk; bu da bizim işimizi kolaylaştıracaktı... Lod halkı kendi gönlüyle gitmedi. Güç kullanmaktan ve halkı 15-20 kilometre uzaklıktaki Lejyonla buluşacağı noktaya yürütmek için uyarı ateşi açmaktan kaçınmanın hiçbir yolu yoktu.</p>
  </blockquote>

  <p>Her ne kadar Şaron'un tavrına daha yakın gibi görünüyor olsa da, Rantisi'nin İsrailli liderin Oslo'ya yönelik nefretini doğru değerlendirdiğine kuşku yoktu. 2001'de seçildiğinden beri Şaron'un Batı'daki destekçileri onu bir pragmatist, bir başka de Gaulle gibi göstermeye çalışmışlardı; 2004'te İsrail'in Gazze'deki Yahudi yerleşimlerini boşaltması gerektiğini söylediğinde de aynı oyun sahneye kondu. Halbuki kendi sözcüsü manidar bir şekilde, bunun Filistin devletine yönelik bütün planları 'formaldehit'<sup><a href="../Text/dipnot.xhtml#bookmark1327" id="footnote1327">[27]</a></sup> içine koyacak bir adım olduğunu itiraf ediyordu. Aslında Şaron, Cezayir'deki komplocu generallere daha çok benziyordu. Onlar da işkenceyi kullanmış ve Arap karşıtlarını katletmişti. Şaron'un kariyerinde barıştan başka her şey bulunabilirdi. 1979'da Mısır'la barış anlaşmasının aleyhinde oy verdi. 1985'te Güney Lübnan'dan çekilme teklifine karşı çıktı. İsrail'in 1991'deki Madrid barış konferansına katılmasına muhalefet etti. 1994'te Ürdün'le barış yapılmasına yönelik toplantıya katılmadı. 1997'de El-Halil Anlaşması'na karşı oy kullandı. İsrail'in 2000 yılında Lübnan'dan çekilme tarzını kınadı. Sadece 2004'te Filistin toprakları üzerinde otuz dört yeni Yahudi kolonisi inşa etti.</p>

  <p>1982 Sabra ve Şahla katliamlarının kanı hâlâ Şaron'un elindedir; İsrail'in 1993'te kurduğu Kahan Komisyonu, İsrailli liderin Falanjist katliamda 'şahsi sorumluluğu' olduğunu tespit etmiştir. İsrailli yetkililer liderlerinin savaş suçuyla yargılanacağından öyle korkuyorlardı ki, dava açabilecek ülkelerin bir listesini çıkardılar (ve bunu engellemek için ellerinden geleni yaptılar); zira Avrupa ülkeleri yasalarını, savaş suçu işlemiş yabancıların da yargılanmasına imkân tanıyacak şekilde genişletiyorlardı. Belçikalı yargıçlar, Sabra ve Şatila katliamlarından kurtulanların (içlerinden biri tecavüz kurbanı bir kadındı) açtığı davayı görüşmeye başlamıştı bile, bu arada yurtdışında, söz konusu suçlarla bağlantısı olan diğer İsrailli şahsiyetlerle ilgili de bir kampanya başlatılmıştı. Eva Stem de, General Amos Yaron'un Washington'a İsrail askeri ataşesi olarak atanmasını engellemek için kampanya yürütenler arasındaydı. Zira Yaron 16 Eylül 1982'de Lübnanlı Falanj milislerinin kamplara girmesine izin vermişti ve (Kahan raporuna göre) kadın ve çocukların öldürülmekte olduğunu biliyordu. Katliamı ancak iki gün sonra durdurdu. Kanada Yaron'u askeri ataşe olarak reddetti. Yaron'a karşı dava açan Eva Stem, daha sonra insan hakları gruplarıyla beraber (Başbakan Ehud Barak'ın) Yaron'u İsrail savunma bakanlığı müsteşarı olarak atamasını engellemek için de kampanya yürüttü, fakat sonuç alamadı.<sup><a href="../Text/dipnot.xhtml#bookmark1328" id="footnote1328">[28]</a></sup> Belçika hükümeti, ABD savunma bakanı Donald Rumsfeld'in Brüksel'e yaptığı ziyaretin ardından yasalarını değiştirdi (Şaron'a yönelik muhtemel davaların hepsini düşürdü); o Rumsfeld ki, 6 Ağustos 2002'de İsraillilerin 'sözde işgal altındaki topraklar' üzerindeki kontrolünü, 'kazandıkları bir savaşın sonucu' olarak nitelemişti. Rumsfeld, Belçikalıların Şaron'a yönelik davaları düşürmemesi halinde, NATO karargahının Belçika topraklarından taşınabileceği tehdidi savurmaktan da geri durmamıştı.</p>

  <p>Bütün bunlar olurken bizden, yeni savaştan dolayı suçlanması gerekenin yozlaşmış, Parkinson'un pençesinde kıvranan Yaser Arafat olduğuna inanmamız isteniyordu. Filistin halkı İsrail liderliği tarafından ezilmeye devam ederken, Arafat George Bush'un gazabına uğruyordu. Eski İsrail Genelkurmay Başkanı Rafael Eytan, Filistinlileri 'cam kavanozdaki hamamböcekleri' diye niteliyordu. Menahem Begin onlara 'iki bacaklı hayvanlar' demişti. Aşırı sağcı Şas partisinin lideri Haham Ovedya Şas, Tanrı'nın Filistinli 'karıncaları' cehenneme göndermesi gerektiğini vazediyor, onlara 'sürüngenler' diyordu. Ağustos 2000'de Barak'ın Filistinlilere yakıştırdığı sıfat timsahlardı. İsrail Genelkurmay Başkanı Moşe Yalon da Filistinlileri 'kanser belirtisi' diye niteliyor ve işgal altındaki topraklarda yürütülen askeri harekatı 'kemoterapiyle' bir tutuyordu. Mart 2001'de İsrail Turizm Bakanı Rehavem Zeevi Arafat'a 'akrep' dedi. Şaron, Arafat'a sürekli olarak 'katil' diyor ve onu Bin Ladin'le kıyaslıyordu. 1995'te verdiği bir röportajda ise Filistinlilerin insanlıkdışı imajına, El-Fetih'in Filistinlileri bazen, 'yedi yaşındaki çocukların kol ve bacaklarını ebeveynlerinin gözü önünde doğrayarak' cezalandırdığını söyleyerek katkıda bulunmuştu. El-Fetih ne kadar gaddar olursa olsun, böyle bir vahşete kalkıştıklarına dair hiçbir kayıt yoktu. Fakat bu saçmalığa yeterince insan ikna edilebilirse, bu tür işler yapan Filistinlilere karşı İsrail ölüm timlerinin kullanımı yasadışı olmaktan çıkıp doğal hale gelecekti.<sup><a href="../Text/dipnot.xhtml#bookmark1329" id="footnote1329">[29]</a></sup></p>

  <p>Şaron'un 'terörizme' yönelik nefretinde büyük ölçüde unutulan bir husus, İsrail dışişleri bakanıyken NATO'nun Sırbistan'a karşı 1999'da giriştiği savaşa dair açıksözlü eleştirileriydi. On bir yıl önce, Slobodan Miloseviç'in siyasi hedefine, yani Kosova'da bir Arnavut devleti kurulmasını engelleme hedefine sempati duyduğunu belirtmişti. Bu 'Büyük Amavutluk'a yol açarak, (okuyucular burada nefeslerini tutsun) 'İslami terör' için sığınak sağlar, diyordu Şaron. Bir Belgrad gazetesine verdiği demeçte, 'İslami teröre karşı sizinle birlikteyiz' ifadelerini kullanıyordu. Ancak NATO'nun Sırbistan bombardımanı başladığında, Şaron'un Sırpları desteklemesinin gerçek sebebi de anlaşıldı. "İsrail için NATO ülkelerinin başlattığı böyle bir zor yoluyla müdahaleye meşruiyet atfetmek yanlıştır... Bu, bölgesel ihtilaflara çözümü zorla dayatma yönünde bir girişimdir," diyor ve devam ediyordu: "İsrail, şu an Kosova'da tanık olduğumuz türden bir harekat modeline destek ifade ettiği an, muhtemelen bir sonraki kurban olacaktır. Celile'deki Arapların günün birinde yaşadıkları bölgenin, Filistin Yönetimi'yle bağlantılı, özerk bir bölge olarak tanınmasını talep ettiklerini bir düşünün..." Şaron'a göre, NATO'nun bombardımanı 'acımasız bir müdahalecilikti'. Bu olağanüstü ikiyüzlülük örneğini hemen yakalayan İsrailli gazeteci Uri Avnery, Kosova'da 'İslami terörün' ancak 'Şaron'un ırkçı imgeleminde' var olabileceğini söylüyordu. Avnery, Şaron'un NATO harekatına yönelik antipatisinin arkasında ne olduğunu tercüme etmek konusunda Şaron'un kendisinden çok daha gözüpekti: "Eğer Amerikalılar ve Avrupalılar bugün Kosova meselesine burnunu sokuyorsa, yarın öbür gün aynısını Filistin'de yapmaktan onları ne alıkoyabilir? Şaron, ortada bir benzerlik olduğunu, hattâ Miloseviç'in Kosova'ya yaklaşımıyla Netanyahu ve kendisinin Filistinlilere yaklaşımının tıpatıp aynı olduğunu dünyaya tüm berraklığıyla göstermiştir." Dahası, 1982'de Lübnan'daki 'acımasız müdahaleciliği' oluk oluk kanın aktığı bir Ortadoğu'ya kapı açmış bir adam için, Şaron'un açıklamaları, en hafif tabiriyle, ikiyüzlüceydi.<sup><a href="../Text/dipnot.xhtml#bookmark1330" id="footnote1330">[30]</a></sup></p>

  <p>Şaron, Bush'un birliklerini Batı Şeria'dan çekmesi talebini görmezden gelmeyi sürdürüp Nablus'un yeniden istilası için zırhlı bir tümen gönderirken, Colin Powell yüzünü Arafat'a dönüyor ve liderliğini göstermek hususunda 'son bir şansı' kaldığı uyarısında bulunuyordu. Yasadışı Yahudi yerleşimlerine dair tek bir kelime yoktu. Şaron için 'son şans' diye bir tehdit söz konusu değildi. Hattâ Amerikalılar, Şaron'un işgal altındaki topraklara BM'ye bağlı bir gerçekleri araştırma ekibinin gönderilmesini reddetmesine göz yumdular. Bir intihar bombacısı Tel Aviv'deki bir gece kulübünde en az 15 İsrailli sivili öldürdüğünde Şaron Washington'da Başkan Bush ile görüşmekteydi; ziyaretini yanda kesip hemen İsrail'e döndü. Önde gelen Amerikalı Yahudi liderler (Elie Wiesel ve Alan Dershowitz de dahil), hemen Beyaz Saray'a bir çağrıda bulunup, Şaron üzerinde yeni Ortadoğu barış görüşmelerine katılması yönünde baskı yapmamasını istediler. "Zor bir dönem bu," diyordu Wiesel. "İsrail'e baskı yapacak zaman değil. Her başbakan Şaron gibi davranırdı. O en iyisini yapıyor. Şaron'a güvenmek zorundalar." Wiesel'in endişelenmesine hiç gerek yoktu. Daha bir ay önce Amerikalılar, İsraillilere satılacak ilk S-70A-55 model personel taşıyıcı Black Hawk helikopterlerinin üretimine tam gaz başlamışlardı. İsrail, bir önceki modellerden elinde yirmi dört tane olmasına rağmen, bu yeni makinelerden de yirmi dört adet satın aldı; elbette 211 milyon dolarlık faturanın büyük kısmını yine ABD karşılayacaktı. Yeni helikopterlerin ilk postasına ait şifre kitapçığı İsrail savunma bakanlığı müsteşarına törenle teslim edildi; müsteşar şu ünlü Amon Yaron'dan, teslim edense, Begin'e 1982'de Lübnan işgali için yeşil ışık yakan Alexander Haig'den başkası değildi.</p>

  <p>Belki de bu akıl almaz çatışmanın mantığı üzerine düşünecek zamanı olan yegane şahıs, şimdi Ramallah'taki kuşatılmış, yıkılmış. ışıksız ve sağlıksız ofisinde oturan Filistin lideriydi. Arafat'ın Şaron'la (ilerlemiş yaş ve kocamışlık haricinde) tek ortak noktası, planı ileriye götürmeyi reddetmesiydi. Ne diyeceğine, ne yapacağına, ne önereceğine, ancak harekete geçmek zorunda kaldığında karar veriyordu. Bu kısmen eski gerilla tedrisatından kaynaklanıyordu, Saddam'la paylaştığı bir özellikti bu: Eğer yarın ne yapacağınızı bilmiyorsanız, düşmanlarınızın da bilmediğinden emin olabilirsiniz. Şaron da aynı kafadandı.</p>

  <p>Filistin Yönetimi'nin bürolarını ele geçirdiklerinde İsrail askerleri araç gereci ve arşivleri talan etti. <i>Ha'aretz,</i> onlarca Britanya yapımı Land-Rover ele geçirildikten sonra askerlerin Batı Şeria operasyonlarında 'ganimet için savaştığını' bildiriyordu; araçlar, Genelkurmay Başkanı Şaul Mofaz'ın emriyle, İsrail ordusunun lojistik bölüğüne aktarılmıştı. Araçların parasının AB tarafından verilip verilmediği belirsizdi. İsrailliler, Arafat'ın Batı Şeria'daki Filistinliler arasında serpilip gelişen gerilla örgütleri üzerindeki kontrolü nasıl kaybettiğini gösteren binlerce belgeye de el koymuştu. İsrailliler sonradan ellerindeki belgelerin çevirilerini ve metinlerini kamuoyuna açıkladı; fakat alenen yanlış fikir veren ve bir örnekte de külliyen yalan çevirilerdi bunlar. Gazeteciler ise arşivlerin İsrail versiyonlarını (Arafat'ın 'terörde' parmağı olduğu ve AB parasını 'terörizmi' finanse etmek için kullandığı iddia ediliyordu) aynen yayımlamaya hazır ve nazırdı, fakat <i>Independent</i> belgelerin tam bir çevirisini yayımladığında, İsraillilerin yalanlarla dünyayı yanıltmaya çalıştığı açıkça anlaşıldı.<sup><a href="../Text/dipnot.xhtml#bookmark1331" id="footnote1331">[31]</a></sup></p>

  <p>Ancak ertesi gün Şaron 'Arafat'ın terör dosyasını', Beyaz Saray'da kameralar karşısında kasıla kasıla Bush'a teslim ediyor, Amerikan başkanı ise bu 'kanıttan' dolayı ona minnetle teşekkür ediyordu.</p>

  <p>Filistinli yazar Jean Makdisi'nin isabetli bir şekilde 'teröroloji' dediği (Edward Said'in kız-kardeşi, Stanley Kurtz gibi sağcı akademisyenlerin ABD üniversitelerinde okutmayı pek sevdiği bir şeye, 'Ortadoğu gerçekliğinin saptırılmış versiyonu'na atıfta bulunuyordu bununla) kavram bakımından, İsrailli bir subayın emrindekilere, Batı Şeria'nın yeniden işgalinin öncesinde, Nazilerin İkinci Dünya Savaşı'nda benimsediği taktikleri çalışmalarını tavsiye ettiğini öğrenmek hiç şaşırtıcı değildi. İsrail gazetesi <i>Maariv</i>'e göre, subay şunları söylemişti: "Eğer göreviniz tıklım tıkış bir mülteci kampını ele geçirmek veya Nablus'un eski kent bölgesini almak ise ve bir [İsrail] subayına bu görevi her iki taraftan can kaybı olmaksızın ifa etmesi emredilmişse, o subay her şeyden önce geçmişteki savaşları analiz etmek ve elde edilen dersleri bir araya getirmek zorundadır, hattâ (ne kadar şoke edici görünürse görünsün) Alman ordusunun Varşova gettosunda nasıl çalıştığını da analiz etmelidir,"</p>

  <p>Tanrı aşkına neydi bunun manası? 2002 Martı'nın başlarında Filistinli mahkumların ellerinin içine ve dışına damgalanan sayılar da bu analize dahil miydi? İsrailli askerlerin, aynı Nazilerin 1943'te Varşova gettosunda kısılıp kalmış çaresiz Yahudilere yapıldığı gibi, Filistinlileri artık insan olarak görmediği anlamına mı geliyordu? Amerikalıların bütün bunlar hakkında herhangi bir fikri var mıydı? Altmış iki yıl önce Varşova'daki 'terör' güçleri kimlerdi? Hayatta kalmak için mücadele eden Yahudiler mi, yoksa Tuğgeneral Jürgen Stroop'un SS birlikleri mi?</p>

  <p>İsrail insan hakları grubu B'Tselem'in tahminine göre, 1987 ile Mayıs 2003 arasında toplam 3650 Filistinli, 1142 İsrailli öldü; yani toplam 4792 kişi hayatını kaybetti. Fakat tek başına istatistikler, çocukların çektiği acıları yansıtamıyor. 1993'e gelindiğinde 16 yaş ve altında 232 Filistinli çocuk, birinci intifada sırasında İsrail askerlerince öldürülmüştü. Ancak 30 Eylül 2002 tarihine gelene dek sadece 12 ay içinde en az 250 Filistinli, 72 İsrailli çocuk can vermişti. İsrail-Filistin savaşına dair en şok edici raporlarından birinde Af Örgütü, her iki tarafı çocukların hayatına yönelik 'mutlak kayıtsızlığından' dolayı kınıyordu. Af Örgütü'nün sunduğu titizlikle hazırlanmış liste çocuk cinayetlerinin nasıl sıradan bir hal kazandığını gösteriyordu. Listede on ikinci yaşgününün arifesinde İsrail askerlerince başından vurulup öldürülen Sami Cezzar, Gazze'de İsrailli bir keskin nişancı tarafından öldürülen 11 yaşındaki Halil Mugrabi (tahrip gücü yüksek bir mermiyle hayalarından vurulan bir arkadaşı hayatta kalmıştı) ve Cenin'deki okulunun bahçesinde bir İsrail tank mermisiyle öldürülen on yaşındaki Riham El-Vard bulunuyordu. Sonra Kudüs'teki Sbarro pizzacısında Filistinli intihar bombacısı tarafından anne-babasıyla birlikte öldürülen Raaya ve Hemda (on dört ve iki yaşında), El-Halil'de Filistinli bir keskin nişancı tarafından öldürülen (ve sadece on aylık olan) Şalhevet Pas ve Netanya'da arabalara ateş açıp el bombası atan Filistinlilerin öldürdüğü Avia Malka vardı. Malka da sadece dokuz aylıktı.</p>

  <p>Bunlar arasında en dehşet verici olay (ki o dönem Şaron tarafından 'büyük bir başarı' olarak övüldü), Hamas liderlerinden Selah Şehada'ya yönelik İsrail saldırısıydı. Saldırıda sekiz yetişkinin yanı sıra dokuz çocuk katledildi. İsimleri, bu çocuk katliamına dair korkutucu bir gerçekliği de yansıtıyordu: 18 aylık Ayman Metar, üç yaşındaki Muhammed Metar, beş yaşındaki Diana Metar, dört yaşındaki Sobi Heveti, altı yaşındaki Muhammed Heveti, on yaşındaki Ala Metar, on beş yaşındaki İman Şehada, on yedi yaşındaki Meryem Metar. Yeni koca bir aile. Ve iki aylık olan Dina Metar. İsrail hava kuvvetlerinden bir pilot, 22 Temmuz 2002'de Amerikan yapımı bir F-16 uçağından evlerinin üzerine bir tonluk bir bomba atmıştı.<sup><a href="../Text/dipnot.xhtml#bookmark1332" id="footnote1332">[32]</a></sup></p>

  <p>Şaron hangi savaşı verdiğini sanıyordu? Ve ne için savaşıyordu? En son kan banyosu boyunca, çatışmanın bir ayırt edici özelliği (işgal altındaki Arap topraklarındaki yasadışı ve süregiden sömürgeleştirme) bir kez daha tabu bir konu, görmezden gelinen, sadece Yahudi yerleşimciler öldürüldüğünde zikredilen bir mesele haline gelmişti. Halbuki bu, dünyanın son sömürge savaşıydı ve sömürgeciler ABD tarafından destekleniyordu. Bu durum tartışılmaz addedildi, yasaklı bir konu sayıldı. İsrailliler ile Filistinliler arasında, (hatırlamamız gerekir ki) şimdi Amerika'nın 'terörle savaşının' bir parçası mahiyetinde yaşanan vahşetin dışında tutuldu.</p>

  <p>Şaron'un 11 Eylül 2001'den beri ikiyüzlüce iddia edip durduğu işte buydu. Ancak gerçek, Şaron'un aynı yılın Aralık ayında bir Fransız dergisine verdiği manidar röportajda açıkça görüldü. Jacques Chirac'la yaptığı bir telefon konuşmasından söz ediyordu Şaron. Fransa cumhurbaşkanına şunları söylemişti:</p>

  <blockquote class="">
    <p>O günlerde Cezayir savaşına dair korkunç bir kitap okuyordum. İsmi İbraniceye, <i>Vahşi Barış Savaşı</i> diye çevrilmişti. Başkan Chirac'ın bu savaş sırasında subay olarak görev yaptığını biliyordum ve cesaretinden dolayı madalya da almıştı. O yüzden, gayet dostane bir şekilde, ona şunu dedim: "Sayın Başkan, bizi anlamalısınız. Biz burada sanki Cezayir'de gibiyiz. Gidecek yerimiz yok. Kaldı ki, gitmeye de hiç niyetimiz yok."</p>
  </blockquote>
</body>
</html>