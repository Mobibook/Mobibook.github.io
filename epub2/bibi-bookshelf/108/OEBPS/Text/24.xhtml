<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/main.css" rel="stylesheet" type="text/css"/>
</head>

<body>
  <h3>YİRMİ DÖRT<br/>
  <br/>
  Issızlığın Ortasında</h3>

  <blockquote class="ilk">
    <p>Eriyip gidiyor uzaklara çağrılan donanmalarımız</p>

    <p>Gömülüyor ateş kumullarda ve burunlarda</p>

    <p>Bak, tüm ihtişamı dünümüzün</p>

    <p>Bir şimdi Ninova ve Tyre ile!</p>

    <p class="r mt1"><span style="font-variant:small-caps;">Rudyard Kipling</span>, 'Düşüş'</p>
  </blockquote>

  <p>8 Numaralı Otoban Irak'taki en tehlikeli yol. Etraf paramparça olmuş ve yakılmış Amerikan kamyonları ve RPG'lerle havaya uçurulmuş polis arabalarıyla dolu. Bütün kontrol noktaları terk edilmiş. Direnişçiler doğudaki köylere toplanıyor. Bu bir adam kaçırma, boğaz kesme ülkesi. 8 Numaralı Otoban hayallerimizin yıkılışının simgesi. Fakat yolda durup Iraklı bir aileyle konuşurken ve sürücüsü öldürülen Kızılhaç aracının yerini ararken, toprak sarsılmaya başlıyor ve uzun, kulak yırtıcı bir ses ortalığı kaplıyor.</p>

  <p>Güneye doğru uçsuz bucaksız bir mesafede gri bir duman bulutu gökyüzünü kaplıyor, bin araç egzozu güneşi karartıyor, hayatımda gördüğüm en büyük konvoy bu. Amerikalılar birliklerinin yerlerini değiştiriyor, İkinci Dünya Savaşı'ndan bu yana en büyük askeri hareketlilik, zırhlı araçlar ve askerlerden oluşan 80 kilometrelik bir kuyruk 8 Numaralı Otoban'dan bana doğru ilerliyor. Iraklılarla birlikte yolun kenarındaki toz toprak alanda oturuyorum. Bunu kaçırmamalıyım. Bu savaşı anlayacaksam karşımdaki manzaraya olanca dikkatimle bakmalıyım. Abrams tankları ve Bradley muharebe araçları ve Humvee'ler ve savaş üniformaları içinde, kepleri başlarında, tüfeklerini tehlikeli kırsal bölgelere doğrultmuş binlerce zinde genç adamı taşıyan kamyonlar; her kamyonun yan taraflarında kirpi dikenleri, saatlerdir önümden geçiyorlar. Altı Apache helikopteri ağaçların tepesini sıyırarak geliyor, hepsinde ağır makineliler, havada yaşayan kemirgenler misali turluyorlar ve tekrar hızla dönüp otoyola yöneliyorlar. Askerler helikopterlere bakmaya zahmet etmiyor. Birkaçı bize bakıyor; yirminci asrın Haçlıları Dicle üzerindeki büyük beton duvarlı kalelerine, işgal çölünün derinlerine doğru ilerlerken, toz toprağın ortasında oturmuş olan İngilize ve Iraklılara.</p>

  <p>Ve anlamaya başlıyorum. İki bin yıl önce buranın biraz batısında, yine bu yolun kıyısında, toprak bu kez Roma lejyonlarının adımlarıyla sarsılırken oturuyor olacaktık. Bugünse Amerikan İmparatorluğunda yaşıyoruz. Evet, bu savaş petrolle ilgili. Evet, hile, kibir ve yalanlar üzerine kurulu. Fakat neo-muhafazakar fanteziler peşinde, kuşkusuz muazzam bir ölçekte güç gösterme arzusuyla da ilgili, adeta derinlerden gelen bir ihtiyaç bu, durdurulamaz, karşı konulamaz bir ihtiyaç. Ordumuz Bağdat'a gidebilir. Öyleyse Bağdat'a <i>gidecek.</i> Sümer ve Babil ve bütün halifelerin üzerine akacak, medeniyetin beşiği denen topraklarda basılmadık yer bırakmayacak.</p>

  <blockquote class=""/>

  <p>Fakat hiçbir yabancı ordu buraya gelip de cezasını bulmadan gitmiyor. Şimdi 5 Haziran 2003, kavurucu bir gün. Başkan George W. Bush, Saddam Hüseyin'e karşı savaşı 'kotaran' Amerikalıları övdükten sonra tanrısal gözünü antik Mezopotamya'ya dikiyor ve onun çok aşağısında, Bush'un duymak istemeyeceği Felluce adlı kirli bir kasabanın kirli bir sokak köşesinde, Amerikan kanıyla, Amerikan gücüyle ve Iraklıların evlerinin giriş kapılarını tekmeleyip kıran Amerikan postallarıyla bir hikâye yazılıyor. Evinin arka bahçesinde bir Kalaşnikof tutan kadını görür görmez, "Silahı var, silahı var!" diye bağırıyor bir Amerikan askeri. Bana işaret edip, "Yolun diğer tarafına geç, yoksa ateş açtığımızda seni vururuz," diyor. Koşa koşa geçiyorum yolun karşı tarafına ve Kalaşnikof'lu kadını görüyorum. "Bırak! Silahı bırak!" diye bir kez daha bağırıyor asker kadına. Askerler sıcaktan bunalmış, yorgun ve öfkeli. Sabahın üçünden beri dolaşıyorlar, bu süre içinde birilerinin 101. Hava İndirme'den bir kamyon dolusu askerin üzerine el bombası attığını biliyorlar. Bush'ün Irak'a zafer ziyaretleri yapmaktan niye kaçındığını anlayabiliyorsunuz.</p>

  <p>Saldırıdan sağ kurtulan askerler, önceki saatleri ancak askerlerin yapabileceği şekilde hatırlıyordu. "101. Hava İndirme'nin askerleriyle dolu iki buçuk tonluk kamyona el bombası attılar, ardından Kalaşnikof'larla taradılar ve gecenin karanlığında kayboluverdiler," diye anlatıyordu içlerinden biri. "Askerler korkunç bir durumdaydı. Biri beyin parçaları kafasından fırlamış halde ölmüştü ve midesi de dışarı çıkmıştı. Kamyonun arka tarafında bağıran ve şarapnel parçalarını bacaklarından çıkarmaya çalışan sekiz asker daha vardı." Gün doğarken Amerikalılar geri dönmüş ve arkadaşlarının kanını caddeden temizlemişlerdi. Ardından bu defa Baasçıların kalesi olan Felluce'nin bu perişan köşesinde yaşayan insanlarla konuşmak için gelmişlerdi.</p>

  <p>Katar'da (Irak hava sahasında yapacağı bir buçuk saatlik uçuş öncesinde) Bay Bush, Irak savaşının gayet düzgün ve iyimser hikâyesini anlatarak elinden gelenin en iyisini yapmıştı. Irak, Saddam gittiğinden beri daha iyi bir yerdi. "Büyük bir kötülük sona erdi," diyen Bush, 'ABD birliklerinin Irak'taki insani çalışmasını' övmeyi de ihmal etmedi. Kitle imha silahları konusunda ise biraz daha ihtiyatlıydı: "Arıyoruz. Gerçeği ortaya çıkaracağız... Fakat bir tek şey kesin. Hiçbir terörist şebekesi Irak rejiminden kitle imha silahları elde edemeyecek, çünkü artık o rejim yok." Fakat elbette, tek bir kitle imha silahı bile bulunmamıştı. Ne de ilerleyen dönemde bulunacaktı.</p>

  <p>Başkan Bush askerlerinin Irak'ta yaptıklarından gurur duyulması gerektiğini (erkek ve kadın komutanlarına böyle söylemişti) düşünüyordu, fakat Felluce'de endişe ve korkunun hükmü sürüyor, hoparlörlerden sivillere sokağa çıkmamaları talimatı veriliyordu. 'Gecenin karanlığında kayboluveren' silahlı adamlar anayola en yakın evlerde, saldırıyı yaptıkları yerin hemen yanında mı saklanıyordu gerçekten? Deli değillerse bunu yapmazlardı. Fakat 3. Piyade Tümeni'nden birileri Amerikan 115. İnzibat Bölüğü'nü birkaç silah ele geçirmeye ve olağan şüphelileri toplamaya gönderme kararı almıştı. Pek iç açıcı bir manzara olduğu söylenemezdi.</p>

  <p>İşgal derinlere uzandıkça bu askerlerin kafası, daha yeni 'kurtardıkları' insanlarla ilgili fena karışıyordu. Bazıları iyi adamlardı. Vaktiyle İngiliz kenti Northampton'da yaşamış Çavuş Seth Cole mesela; ona göre, Felluce'dekilerin sadece yüzde 10'u Amerikalıları sevmiyorsa 'bu korkunç sayıda insan' demekti. Mesela Çavuş Phil Cummings, Rhode Island'dan bir polis, kaldırımda durmuş kendisine dik dik bakan Iraklılarla konuşan iriyarı, neşeli bir adam: "Bu insanların bazıları onları kurtarmaya gelmemize rağmen bizi sevmiyor. Fakat ben onlara hep gülümsüyorum. Okullarda çocuklar bize taş atıyor, ben onlara şeker veriyorum. Ben onlara şeker veriyorum, onlar bana taş veriyor."</p>

  <p>Fakat çocukların neden taş attıklarını anlamak için öyle çok uzaklara bakmaya gerek yoktu. 40 metre ötede kalbini ve beynini yiyip bitirmekle meşgul bir başka Amerikan askeri vardı. "Söyle onlara siktir olup gitsinler buradan," diye emir veriyordu bir ere, bir grup genci işaret ederek. Ardından kaldırıma koyduğu bir sandalyede oturan orta yaşlı bir adama döndü. "Kalk oradan, yoksa boynunu kırarım," diye bağırdı.</p>

  <p>İşte tam o anda Kalaşnikof'lu kadını gördüler. "Silahı var! Silahlı bir kadın!" Bu çığlık Amerikan askerlerinin arasında dalga dalga yayıldı. Muzaffer oldukları kadar muhtemelen kurban da olacak bu askerlerle birkaç saat geçirdikten sonra, birbirlerine bilgi aktarmak için neden sokak satıcıları gibi bağırmak zorunda kaldıklarını anlıyordunuz. "Silahı var!" "Silahı var!" "Silahı var!" bağrışları bir kez daha caddenin aşağısından yukarısına gidip geldi.</p>

  <p>Üç asker arka kapının demir kafesinden tüfeklerini soktu, hep bir ağızdan "Silahı bırak!" diye bağırıyorlardı. Derken uzun boylu, terleyen bir inzibat postalıyla kapıyı tekmeleyip açtı. "Silahı bıraktı — silah bizde!" Üç asker koşarak bahçeye girdi ve bir Kalaşnikof'la geri döndü. Ardından iki kadın asker kadını dışarı çıkardı, bir lise öğretmeni, tepeden tırnağa siyahlar içinde. Kadın askerlerden biri, "Niye silahın vardı?" diye sordu. İnce bir şeridin ardında açıkta kalan gözleriyle baktı sadece, ellerini meydan okuyan bir edayla kaldırdı ve konuşmayı reddetti.</p>

  <p>"Lütfen efendim, oğlumu götürüyorsunuz — o yanlış bir şey yapmadı." Caddenin aşağısında bir başka kapı kırılmıştı ve son anda iki Amerikan inzibatının arasında bir Humvee'ye doğru sürüklenen kahverengi gömlekli genç bir adam gördüm. "Niye benim oğlum? Niye benim oğlum?" İşler iki metre ötede daha iyi değildi. Massachusettsli (burada, bu sıcaktan kavrulan kentte bu isim kulağa nasıl da esrarengiz geliyordu) uzun boylu bir asker, iyi İngilizce konuşan ve yardım isteyen bir adamı dinliyordu. Yolun üzerinde üç asker bir kepenge çekiçle vuruyordu. "O yaşlı, hasta bir adam, burada yaşıyor, burası onun dükkanı, çocuklara şeker satıyor," diyordu Iraklı askere. Asker cevap vermedi.</p>

  <p>Velhasıl fırından farksız güneşin altında dükkanın kapısı açılana dek dikildik. Üç asker kapıda yavaşça genişleyen çatlağa silahlarını doğrulttu. Ve derken kapının arkasında, büyük, uzun beyaz sakalı ve karmakarışık beyaz saçlarıyla çok yaşlı bir adam gördük; uzun beyaz entarisinin içinde, doğrulabilmek için dondurma dolabına tutunmak zorunda olan narin (defterime yazdığım kelime antikti) bir yaratık. Bir peygamber gibi baktı bize ve Amerikalılar birkaç dakika konuşamadı. Ardından içlerinden biri, "Kusura bakmayın efendim, dükkanınızı aramak zorundayız," dedi. Ve üç asker içeri girdi, yaşlı adam ise öylece dikilip bize ve dükkanına baktı, sonra dönüp karanlığın içinde topallayarak kayboldu.</p>

  <p>Birkaç yüz metre uzaktan silah sesleri duyuldu ve askerler saklanmak için duvarların arkasına ve bahçelere koştu. Ardından siyah ve sarı boyalı bir kapı açıldı ve gri entarili bir adam dışarı çıktı, elleri başının üzerinde eşiğe oturdu. Amerikalılar eve girerken, adamın ailesi begonvilli sundurmanın altında oturuyordu. Bir Kalaşnikof da orada bulundu — Irak'ta neredeyse her ailenin iki-üç silahı vardı. Bu Iraklılar, büyük oranda orta sınıf dediğimiz insanlardı, eğitimliydiler. Çalışmayan cephane fabrikalarıyla ve kökü Saddam'ın kiriyle lekelenmemiş tek bir yetkili bulamayacağınız kadar derine inen Baas partisi aygıtıyla bu yoksul kentte, onların evlerine villa gözüyle bakılıyordu. Yirmi üç yıl önce yine buradaydım ve Körfez savaşının büyük İran savaş esirleri kamplarını görmek için gelmiştim. Burada ve komşu kent Ramadi'deydi kamplar. Bunlar sert insanlardı. Kapılarını kırmanın cezası olacaktı.</p>

  <p>Yani Amerikalılar kaşla göz arasında, 'kurtardıkları' insanların yüz kadarını daha düşman yapıvermişlerdi. Felluce'deki genç bir adam birkaç gece önce bana, silahlı adamların ailesinin evine geldiğini ve kendilerinden yeni bir direniş hareketine katılmalarını istediklerini anlatmıştı. "Kabul etmedik," diyordu. "Ama şimdi tekrar gelirlerse ne derim bilmiyorum."</p>

  <p>Felluce'de Amerikalı inzibatlardan biri, arama operasyonu iptal edildiğinde bana döndü. "Üçüncü Piyade Birliği, burayı hallaç pamuğu gibi atmak için yarın geliyor," dedi. Ve Bağdat'ın doğusuna uzanan otoyolda, kente doğru ilerleyen Amerikan zırhlılarını gördüm. Hepsi yine oradaydı işte, Bradley'ler, Abrams'lar, Humvee'ler, taşıyıcılar ve kamyonlar. Ve askerler araçların zırhlarının ve top namlularının üzerine isimlerini yazmışlardı. "Silahlı Karşılık" yazıyordu birinde, yanında da bir tank mermisinin üzerine ata biner gibi oturmuş çıplak bir kızın resmi vardı. Bir diğerinde "Başka Dayak İsteyen?" yazılıydı. "Ölümcül Anma" ve "Son Sözünü Söyle"den sonra şu inanılmaz ifade göze çarpıyordu: "Tacizci Baba" ve yanında da bir Hıristiyan haçı. Felluce 'hallaç pamuğu gibi atılacaktı'. Ve aylar geçtikçe, bu kent Amerikalılara kendi 'ölümcül anması'nı yaşatacaktı.</p>

  <p>Bugün, yani 2005 yazında, kısa süreliğine döndüğüm canım Beyrut'un güvenli kollarında bu satırları yazarken ve son iki buçuk yılın kaydını düştüğüm defterleri gözden geçirirken, Irak direnişi vahşi, destansı bir nitelik kazanıyor. Şu an Bağdat'ta birçok muhabir 'otel gazeteciliği' yapıyor, odalarından çıkamıyor; güvenlik elemanları onlara yüzme havuzundan uzak durmaları ve Irak'ın giderek bozulan cep telefonu sistemini, Dicle kıyısında, Saddam'ın eski cumhuriyet sarayının etrafına diktikleri beton duvarlar ve makineli tüfek mazgallarının ardındaki kendi kalelerinde dışarıyla temas etmeden yaşayan Amerikalılar ve Britanyalılarla konuşmak için kullanmamaları talimatı veriyor. <i>Independent</i>'tan Patrick Cockburn, ben ve başka bazı gazeteciler hâlâ Bağdat'ta geziniyoruz, hattâ ölümcül havaalanı yolunda bile yolculuk ediyoruz, fakat bunu özel araçlar içindeki Iraklılarla birlikteyken, genellikle Arapça bir gazetenin arkasına saklanarak, pencereden dışarısını kolaçan ederek, intihar bombacılarının ardında bıraktığı katliam manzaralarını görmek için sadece bir dakikalığına durarak yapıyoruz. 'Yeni' Irak'ın askeri ve siyasi muktedirlerinin artık üslerinden havaalanına helikopterle götürülmesi gerekiyor (havaalanı yolu yetkililer tarafından çoktan 'Batılılar için çok tehlikeli' sınıfına alındı bile) ve kalelerinden baktıklarında hükmettikleri ülkeye dair tek görebildikleri, kendi savunmalarının silah doğrultulan ince açıklıkları. Lübnan'daki herhangi bir Haçlı kalesine gidin ve Avrupa'nın bütün Hıristiyan savaşçılarının onikinci asır burçlarından dışarı sadece duvarlara okçular için oyulmuş ince açıklıklardan bakabildiklerini görürsünüz. Evet, biz de bugünün Haçlılarıyız. Fakat gerçeklere kör Haçlılarız. George W. Bush ve Tony Blair hâlâ savaşlarının iyi gittiğini iddia ediyor. On binlerce Iraklı öldürüldü ve öldürülmeye devam ediyor. Kendilerini havaya uçuran Wal-Mart intihar bombacılarının (adeta bir tür gizli montaj bandından çıkar gibiler) sayısı günde ikiye-üçe ulaşmış durumda. Dicle kıyılarına atılmış veya Bağdat'ın çöp tepelerine yığılmış onlarca ceset bulunuyor. Yabancılar kaçırılıyor ve video görüntülerinde başları kesiliyor. Tek bir kitle imha silahı bile bulunmuş değil. Ne de Saddam ile 11 Eylül 2001 katliamları arasında bir bağ.</p>

  <p>Ancak bize savaşın iyi gittiği söyleniyor. Irak'ta şimdi ('terör'e karşı elbette) bir ikinci savaş verildiğini ilan ediyor Blair, karşısındaki şaşkın gazetecilere. Irak, Sünni nüfusun büyük çoğunluğu oy verememiş olsa da, ulusal seçimlerin ardından demokrasi yolunda ilerliyor. Hikâye bu. Saddam içerde ve yargılanmayı bekliyor — aslında Irak artık o kadar güvenli ki, Amerikalılar Saddam'ı Katar emirliğindeki hava üslerinde herkesten gizli tutuyor. Ve ölenleri hatırlıyorum. Margaret Hasan, öleyazan Iraklı çocuklara ilaç dağıtan kibar, dayanıklı bir kadın, kaçırılıyor, ağlarken videoya kaydediliyor, hakaretlere uğruyor ve yüzünden vuruluyor; televizyon ekranları için gerçekleştirilen bir infaz. Hamra Oteli'nin havuz başında oturup işgalden beri öldürülen Iraklıların sayısını çıkarmaya çalışan Marla Ruzicka sonra. Ölü sayısı elli bin mi? Bir raporun iddia ettiği gibi, yüz bin mi? Marla, bir intihar bombacısı havaalanı yolunda Amerikalı askerlerin konvoyunun yanında kendini havaya uçurduğunda diri diri yanıyor. Phil Bigley'in video görüntülerinde yalvaran ve Tony Blair'den kendisini kurtarması için bir şeyler yapmasını isteyen yüzünü seyrediyorum defalarca. Ardından kaçınılmaz kafa kesme geliyor.</p>

  <p>Bağdat'ta her sabah şehir morgunu ziyaret ediyorum. Her gün yirmi (bazen otuz) yeni ceset geliyor, bazen bir ailenin bütün üyeleri kurşuna dizilmiş, intihar bombacıları tarafından paramparça edilmiş, bıçaklanarak öldürülmüş veya Amerikan kontrol noktalarında vurulmuş oluyor. Amerikalılar cesetleri morga getirdiğinde, çalışanlardan otopsi yapmamaları isteniyor. Bu ne anlama geliyor? Dışarıda ölenin akrabaları acıyla feryat ediyor, ağlıyor ve baygınlıklar geçiriyor, sevdikleri aile husumetlerinden veya intikam saldırılarından dolayı öldürülmüş olsa bile Amerikalılara lanet okuyor. Amerikalılar ve Britanyalılar ölen Iraklıların listesini tutmuyor, yası ve kaydı tutulmaya layık olanlar kendi askerlerinden ibaret (2005 yazına gelindiğinde Amerika'nın can kaybı 1700'ün çok üzerinde), böylece 'kendi' fedakarlığımızdan söz edebiliyor ve 'kurtarmaya' geldiğimiz on binlerce insanın akıbetini görmezden gelebiliyoruz.</p>

  <p>Sonun başlangıcı neresiydi? Felluce'de, istilanın işgale dönüşmeye başlamasından sadece günler önce, 82. Hava İndirme'nin askerleri Iraklı Sünni göstericilerin üzerine ateş açtı ve 17'sini öldürdü. Kendilerine ateş açıldığını söylediler. Fakat askerlerin üslendiği okula giden muhabirler hiçbir kurşun deliği bulamadı. Felluce onları hiç affetmedi. Birkaç saat içinde direniş başladı. Kent daha sonra, Ramadi ile birlikte acımasız Irak direnişi tarafından ele geçirildi. Irak'ın bu bölgesi bir bütün olarak direnişçilerin kontrolüne geçecekti. Bu yüzden Amerikalılar Felluce'yi yeniden işgal etti (ve sonra bir ikinci kez) ve yerle bir ettikleri kentin yıkıntıları arasından çarpışa çarpışa ilerlediler. Kazandık. Zafer. Paul Bremer Amerika'nın ilk valisi sıfatıyla Irak'a vardığında (eski CIA ajanı İyad Allavi'yi 'geçici' başbakan olarak atayacak olan da oydu), direnişçileri 'son kalanlar', 'inatla teslim olmayanlar' ve Saddam'ın 'kalıntıları' olarak niteleyecekti. Tek yapılması gereken Şaddam'ın bizzat yakalanmasıydı ve isyan ondan sonra bitecekti.</p>

  <p>Yanılıyordu Bremer. Ramadi'de, ailesi bir Amerikan kontrol noktasında daha yeni vurulan genç, öfkeli bir Iraklıyı hatırlıyorum. "Saddam ve ailesi yakalanmadıkça direnişe katılmayacağım, çünkü Amerikalıları kovarsak Saddam geri dönecek. Fakat Uday, Kusay ve Saddam'ı ortadan kaldırırlarsa, Amerikalıları kendi ellerimle öldüreceğim." Ve Amerikalılar Saddam'ın korkunç oğulları Uday ve Kusay'ı Musul'daki Palladio mimarisini taklit eden bir villada gerçekten de öldürdü (Kusay'ın 14 yaşındaki oğlu da onlarla birlikte öldü, üzerinde konuşmaya çok da gerek görmediler). Görev Gücü 20 tarafından vuruldular. Özel Kuvvetler ve CIA elemanlarının karışımı olan bu birlik, direndiklerinde onları yakalamayı denemeye zahmet etmedi. Ve ardından, haliyle, Saddam'ı da buldular.</p>

  <p>Yerin altına kazılmış bir çukurda. "Bayanlar ve Bayanlar — onu yakaladık!" diye havalara uçuyordu Bremer. "Bu Irak'ın tarihinde büyük bir gün." 13 Aralık 2003'ün direnişin sonu olması gerekiyordu. Bundan sonra kim işgalcilerle savaşmaya zahmet ederdi ki? Saçı başı dağılmış Saddam'ın yorgun gözleri yenilginin ifadesiydi; çukurda bulunan 750 bin dolar bile onun için bir alçalma simgesiydi. Çok geçmeden Saddam zincirlenmiş halde gizli bir yerde gösterilecekti. Amerikalıların servis ettiği bu ilk olağanüstü video kaydında Saddam, bir eski Roma esirine benziyordu, nihayet köşeye sıkıştırılan barbar, elleriyle kırlaşmış sakallarını sıvazlıyordu. Bütün o hayaletler (zehirli gazla öldürülen İranlılar ve Kürtler, kurşuna dizilip Kerbela'nın toplu mezarlarına yığılan Şiiler, Saddam'ın gizli polisinin villalarında akıl almaz işkencelerle öldürülen mahkumlar) bu manzarayı bir şekilde seyrediyor olmalıydı.</p>

  <p>On yıl boyu Batı'nın Ortadoğu'daki en iyi dostlarından biri ve sonraki on iki yılda da Batı'nın Ortadoğu'daki en büyük düşmanı olan bu adamı yakalamak için sadece 60 Amerikan askeri yetmişti. Irak Arap Cumhuriyeti'nin devlet başkanı, Arap Sosyalist Baas Partisi'nin lideri, eski gerilla savaşçısı, iki ülkenin işgalcisi, Jacques Chirac'ın eski dostu ve vaktiyle Başkan Reagan'la kurlaşan Saddam Hüseyin, El-Devr köyünün yanında, bir Dicle çiftliğinin çamurunda kazılmış iki metrelik sefil bir çukurda bulunmuştu. Ve Irak Aslanı'nın (kendisine böyle diyordu) bu fotoğraflarına bakınca, geçmişte kendisine nasıl övgüler düzüldüğünü hatırlamak zorlaşıyordu. Chirac belediye başkanıyken ve Fransızlar onun kanlı rejiminde Jakobenleri görebiliyorken Paris şehrinin onur konuğu olan adam buydu işte. BM Genel Sekreterleri Perez de Cuellar ve Kofi Annan'la pazarlık yapan, sonradan ABD savunma bakanı olacak Donald Rumsfeld'le kahve yudumlayıp hoşbeş eden, Ted Heath, Tony Benn ve bir yığın Avrupalı devlet adamıyla görüşüp konuşan zat buydu.</p>

  <p>Ve Irak'ın kuzeyinde, Dicle üzerindeki El-Devr'e doğru yola çıkmak, Saddam'ın bulunduğu ve çekilip çıkarıldığı kuyuyu kuşatan portakal bahçesine varmak da bir tür haz kaynağıydı. O kuyuya ben de indim. Yedi ay önce, mermer saraylarının en büyüğündeki kırmızı kadifeden başkanlık tahtına da oturmuştum. Şimdi buradaydım işte, rutubetli, karanlık ve gri betondan kuyunun içinde, Saddam'ın nihai inzivasına mekân olan Dicle'nin altına gömülü (üç metreye iki metreden ibaret) cüce sığınaktaydım; kurbanlarının hepsinin tahayyül edebileceği bir yeraltı hapishanesi. Burada avizeler yoktu, sadece bir hava oluğuna tutturulmuş ucuz plastik bir pervane. Percy Bysshe Shelley'in 1818'de yayınlanan ünlü sonesi Ozymandias geliyordu akla. Ne de olsa burası, Saddam'ın bütün umutlarının nihayet tuzla buz olduğu yerdi. Ve soğuktu.</p>

  <blockquote class=""/>

  <p>Saddam'ın son kitaplarını yakınlardaki bir barakada buldum: İbni Haldun'un (Şii yanlısı) felsefi eserleri, Abbasi teorisyen İmam El-Şafi'nin dini doktrinleri ve Arapça şiir kitaplarından oluşan bir yığın. Arapça şarkı kasetleri ve bazı eski püskü resimler de vardı, günbatımına bakan bir koyun ve hayvanlarla dolu Nuh'un gemisi. Fakat burası direniş karargahı değildi; burası bir savaşın yürütüleceği veya direniş başlatılacak yer değildi; SS muhafızları, telefon santralleri ve gelecek kuşaklar için vasiyet yazan sekreterlerin olduğu bir Führer sığınağı da değildi.</p>

  <p>Bütün çukurların bu en ünlüsüne inmek için ağzındaki tahta çıkıntıya oturmak, bacaklarımı dar bir deliğe sallandırmak ve topraktan yapılmış dört basamağı ayaklarımla bulmak zorundaydım. Irak Baas tarihinin bu son kalıntısına inebilmek için kollarınızı kullanıyordunuz. Ardından zeminde oturuyordunuz. Işık yoktu, su yoktu, sadece beton duvarlar, vantilatör ve kerestelerden yapılma bir tavan. Kerestelerin üzerinde toprak vardı ve onun da üzerinde kalın bir beton tabaka; bu tabaka da, sökülen bir çiftlik barakasından devşirilmiş aynı ölçüde kalın betonla kaplıydı. Ancak bu kasvetli yeraltı hücresinin üzerinde bir tür cennet vardı; kalın palmiye yaprakları ve meyveleri altın gibi parlayan portakal ağaçları, uzun sazlıkları, ağaçların tepelerinde gizlenmiş kuşların cıvıltıları. Hattâ bir palmiye dalı yığınının arkasına konmuş mavi boyalı eski bir tekne bile vardı; Amerikalılar yaklaşırsa gri Dicle'nin üzerinden kaçmak için bir son şans.</p>

  <p>Elbette iki yönden yaklaştılar; hem nehirden hem Amerikan 4. Piyade Birliği askerlerinin bana kılavuzluk ettiği çamurlu patikadan. Saddam yemeğini yediği barakadan (gördüğüm kadarıyla, bir tabak fasulye ile Türk Lokumu'nu toprak zemine saçarak) fırlamış ve iri gövdesiyle çukura sincap misali girmiş olmalıydı. Amerikalılar barakayı aradıklarında kuşkulu hiçbir şey bulmamışlardı — tek buldukları, bazı kuru palmiye yapraklarının üzerine tuhaf bir şekilde konmuş bir saksı bitkisiydi. Saksıyı oraya, daha sonra kaçmaya çalışırken yakalanacak olan iki adam koymuştu muhtemelen. İşte o saksının altında, çukurun girişini bulmuşlardı.</p>

  <p>'Mekân'ın (bu kelimeyi kullanıyorlardı, sanki sahte, çamurlu bir Baas oyun bahçesi değil, bir Sümer kentinden bahseder gibi) etrafında leyla gibi dolaşan askerler, yorgunluktan hissizleşmişlerdi. Saddam'ın yatak odasının duvarındaki Arapça yazıyı tercüme etmemi istediler; Kuran'dan bir bölümdü bu, "Rahman ve Rahim olan Allah'ın adıyla..." diye başlıyordu. Ve Saddam'ın mutfağında dolaşabilmem için bana fenerlerini verdiler.</p>

  <p>Peki Saddam'ın Irak'taki bu en son özel ikametgahından ne öğrenebilirdik? Evet, 1959'da Dicle Nehri üzerindeki o meşhur inzivasını yad eden bir mabedin sadece birkaç yüz metre uzağında saklanmayı tercih etmişti; o yıl, dönemin Irak devlet başkanını öldürmeye çalışırken yaralanan genç bir gerillaydı ve kaçıyordu, işte buralarda bir yerde kurşunu gövdesinden çıkarmıştı ve bu palmiye bahçesinden bakınca alçak bir tepenin üzerinde, o meşhur cami de görülebiliyordu. Saddam caminin yakınındaki bir kahvehanede, aynı aşiretten olduğu Iraklılardan kaçmasına yardımcı olmalarını rica etmiş, ama karşılık bulamamıştı. Anlaşılan o ki özgür bir adam olarak son günlerinde geçmişine, katliamlarının öncülü olan o şanlı günlere dönmüştü.</p>

  <p>Çukurda, minyatür bir buzdolabına bağlandığını fark ettiğim küçük bir jeneratör kullanmıştı. iki eski yatak ve birkaç kirli battaniye vardı. Yan kapıya yapılmış küçük mutfakta, kurutulmak üzere asılmış sucuklar, muzlar, portakallar ve (bir bulaşık teknesinin yanında) Ürdün malı tavuk ve sığır eti konserveleri, 'Mutlu Ton Balığı' kutularından oluşan bir yığın duruyordu. Sadece Mars çikolataları taze görünüyordu.</p>

  <p>Peki Saddam son günlerinde burada ne bulmuştu? Çılgınlık ve barbarlıkla geçen yılların ardından zihinsel bir huzur mu? Korkunç günahları üzerine tefekküre daldığı bir yer mi? Ülkesini refahtan alıp başka ülkeleri istila ederek ve dünyadan tecrit ederek, yıllar süren işkence ve baskıyla, aşağılanma ve işgalin dünyasına nasıl sürüklediğini mi düşünmüştü? Kuşlar geceleri ötmüş, tepesindeki palmiye yaprakları akşam karanlığında birbirlerine çarpmış olmalıydı. Fakat korku da vardı muhakkak, ihanetin bir adım ötede olduğuna dair daimi bir bilinç. Bu çukurda soğuk geceler geçirmiş olmalıydı. Ama her şeye kadir Washington'un elinden daha soğuk olamazdı; o el okyanusların ve kıtaların ötesinden buraya uzanmış, bu garip görünen saksıyı bulmuş ve altındaki müstakbel Halife'yi küçük hücresinden çekip çıkarmıştı.</p>

  <p>Fakat konuştuğumuz her Iraklının üzerinde uzlaştığı bir diğer sonuç da vardı. Üç tabancası ve nakit parasının yoldaşlığında yerin altında bir çukurda yaşayan bu keçeleşmiş, kirli saçlı hırpani, hazin adam, Irak'ın Amerikalılara karşı direnişine önderlik falan yapmıyordu. Ramadi'deki genç adam gibi çok sayıda Iraklı Saddam'ın yakalanmasından önce, ABD işgaline karşı direnişe katılmamalarının tek nedeninin (Amerikalılar çekildiği takdirde) Saddam'ın iktidara döneceği olduğunu söylediğine göre, demek ki şimdi bu korku ortadan kalkmıştı. Yani kâbus sona ermişti — ve kâbus başlamak üzereydi. Hem Iraklılar hem bizim için.</p>

  <p>Saddam'ın yakalanmasından hemen sonra Amerika'nın Bağdat'ta düzenlediği bir arama operasyonunu hatırlıyorum; bütün kapılar tekmeleniyor, bağrılıyor ve yakası açılmadık küfürler havada uçuşuyordu. Bunlar olurken, birkaç metre ötede bir duvarın üzerine sprey boyayla taze bir mesaj yazılıveriyordu. Elle değil, bir tür şablonla, çoğunlukla kötü bir İngilizceyle yazılan yazılardı bunlar, fakat neredeyse hepsi işgalciler için aynı mesajı içeriyordu: "Amerikan Askerleri, siyah torba içinde bir ceset olup bir nehre veya vadiye atılmadan önce koşa koşa evlerinize dönün."</p>

  <p>Washington ve Londra Saddam'ın yakalanmasından dolayı hâlâ kendi kendilerini kutlarken, ABD askerleri ülkenin üç büyük kentinin sokaklarında en az on sekiz Iraklıyı vurup öldürdü. Bağdat'ın 110 kilometre batısındaki Ramadi'den gelen dramatik bir video kaydı, Saddam Hüseyin'in silahsız destekçilerinin Amerikan askerlerinden kaçarken yarı-karanlıkta vurulduğunu gösteriyordu. On sekiz kişinin on biri, Amerikalılar tarafından Bağdat'ın kuzeyindeki Samara'da öldürülmüştü. Bütün cinayetler, Sünni Müslümanların Amerika'nın Saddam'ı yakalamasına karşı düzenlediği gösterilerde işlenmiş, protestolar Samara yakınında başlamıştı. İlk gösteriler Bağdat'ın kuzeyine giden yolu kapattı; sivillerin yanında silahlı adamlar da göze çarpıyordu. İlk başta Amerikan güçlerinin, Irak'ın eski diktatörünü değil, Saddam'ın dublörlerinden birini yakaladığına inanıyorlardı. Fakat birkaç saat sonra Amerikalılar Samara'da ateş açınca sevinçleri infiale dönüşmüştü. Her zamanki gibi, Amerikan ordusu ölen on sekiz kişinin de 'isyancı' olduğunu ve ABD birliklerinin üç kentte de ateş altında kaldığını iddia etti. Fakat sadece iki hafta önce Samara'da elli dört 'teröristi' vurduklarını övünerek açıkladıklarında öne sürdükleri iddia da tam buydu. Ölümleri araştıran gazetecilere göreyse, kentteki iki bankaya yeni tedavüle giren banknotları taşıyan ABD güçleri saldırıya uğramıştı uğramasına, fakat Amerikan ateşinin dogrulanabilen yegane kurbanları dokuz sivildi; bunlardan biri çocuk, biri de İranlı bir hacıydı.</p>

  <p>Bu yükselen askeri şiddet ortamında rahatsız edici yeni bir fenomen, kapüşonlu ve maskeli Iraklı nişancıların (Amerikalılar için çalışıyordu bunlar) Bağdat'ın kuzeyindeki yol kontrol noktalarında arzı endam etmesiydi. Şimdi beşi Samara dışında, Dicle'nin üzerinde bulunan köprüde araçları kontrol ediyordu; yüzlerini gizlemedikleri takdirde kimliklerinin ortaya çıkmasından korktukları besbelliydi. Milis üniformaları giyiyorlardı ve (Amerikan destekli yeni 'Irak Sivil Savunma Birlikleri'ne mensup olduklarını söylemelerine rağmen) üzerlerinde ne rütbe işareti ne de birlik arması vardı. Aynı kapüşonlu adamlar artık Bağdat sokaklarında da görülmeye başlamıştı. Samara cinayetlerinden hemen önce bazı polisler arabamı kentin dışında durdurarak, Amerikalıların 'mücahitlerle büyük bir savaşa tutuştuğu' uyarısında bulunmuştu; çok geçmeden bu adamların bazılarının da (belki de çoğunun) direnişçi olduğunu anlayacaktık. Sabah polis, akşam katil; tam Cezayir'de olduğu gibi. Ölenlerin aileleri, tıpkı Felluce'deki gibi, bütün aşiretlerin düsturunu benimsemişti; ölenlerin intikamı alınmalıydı. Ve böylece onların intikamı, artık Irak'ın bütün Sünni Müslüman bölgelerini saran bir direniş savaşına dönüşmüştü.</p>

  <blockquote class=""/>

  <p>2003 yılbaşından hemen önce. Bağdat'taki odamın penceresinden gelen hava basıncıyla uyanıyorum, duvarları hafifçe sarsan bir patlama sesi; on sekiz hayatın yok oluşunun sesi. Bağdat'taki bombalı saldırıların hemen sonrası bir tür müstehcen tiyatro. Dakikalar sonra olay mahalline varıyorum. Parçalanmış bir minibüs, içerde yolcuların toza dönmüş kalıntıları, bağıran bir itfaiyeci, bir kamyonun parçaları (öyle bir kuvvetle infilak etmiş ki, motor bloğu ikiye ayrılmış) ve yanan iki araba, alevler tekerleklerini yalıyor ve sürücü koltuklarının aşağısında korkunç bir şeyler var. Bomba kamyondaymış. Peki ya otobüs? Kim, bir otobüs dolusu Iraklı sivili niye bombalasın? Yolda et parçaları ve geniş bir alana yayılmış demir ve metal parçaları var. Sandaletler ve kadın çantaları, bazı ölülerin (ya da onlardan kalanların) hâlâ acıklı şekilde koltuklarında oturduğu otobüsün etrafına saçılmış. Şarapnel parçaları El-Bayaa'nın gecekondularına yağmış. Tuğla evlerin sıralandığı ve yollarından lağımların aktığı mahallede, parçalanan pencere camları şimdi sokaklarda parlıyor.</p>

  <p>Bir grup ABD askeri daha yeni geliyor, üçü fünyeyi bulmak için çamura ve petrole bulanmış yolu tarıyor. 11/65. Amerikan inzibat Birliği'den Çavuş Joel Henshon, bir mekanizmanın parçası olabilecek bir şeyin, çamurlu bir refüjün üzerinde gri ve uğursuz şekilde ışıldayan bir el bombasının başında bekliyor. Duman ve alevin alacakaranlığında durup bağıran belki bin insan var; Arap kefiyelerine sarınmış, birçoğu siyah deri ceketli adamlar seçiliyor aralarında. Yanan arabaların yanında bazı polislerle karşılaşıyorum; küçük sarı kimlik rozetleri ve soluk mavi üniformalarıyla dostane, maaşını Amerika'dan alan polisler bunlar. Gıcır gıcır bir itfaiye aracı geliyor ve kamyonla otobüsten kalanların üzerine sel gibi su boca ediyor. 'Yeni Irak' artan şiddete etkili bir şekilde karşılık veriyor. Bir polis (zira bu, dünyadaki bütün emniyet örgütlerinde madalyonun diğer yüzüdür) bana doğru yaklaşıyor ve inanılmaz şekilde, bana ne keşfettiğini bilmek isteyip istemeyeceğimi soruyor.</p>

  <p>"Kamyon Petrol Bakanlığı'na aitti, römorku olmayan bir tankerdi, sicil numarası 5002 ve bunu kabinden kalan parçaların içinde bulduk." Bana bir tarafında Arapça 'Allah', diğer tarafında ise 'Muhammed' yazan sarı bir çıkartma veriyor. Allah ve Peygamber'i patlamadan etkilenmemiş. Onlara hiçbir şey olmamış. Bir düzine adam en yakın arabanın çevresinde hayalet gibi toplanmış, arabanın kararmış direksiyon şaftının altında parlayan kemiklerden bir yığın duruyor: kalça kemikleri ve bir omurganın parçaları. Mercedes marka minibüs Bağdat'ın doğusundaki Diyala eyaletinden gelmiş, on erkek ve kadın, bir de şoför, başkente rutin bir yolculuk için gün doğmadan yola çıkmış olmalılar. Fakat intihar bombacısının başka bir hedefe yol aldığına kuşku yok. Erken patlama. Buranın yakınlarında bir polis merkezi mi vardı? Çavuş Henshon bir Bağdat cevabı veriyor. "Vardı," diyor, bu uğursuz şafağın ortasında, hoş bir Alabama şivesiyle. "Fakat orası çoktan <i>bombalandı."</i> Ardından bir dükkan sahibi yolun aşağısına doğru ilerleyen bir Amerikan konvoyu gördüğünü ve kamyonun onu yakalamaya çalışırken minibüsün yanındaki arabalardan biriyle çarpıştığını anlatıyor. Hedef konvoy muydu? Birkaç saat sonra, işgal güçleri saldırının bir trafik kazası olduğunu açıklıyor, bir otobüsle çarpışan petrol tankeri infilak etmiş. Yalan. Ya yoldaki el bombası? İkiye bölünmüş motor gövdesi? Kayıp römork? Fakat artık yalanlar üzerinden yaşamak zorundayız. Bir başka intihar eylemini belgelerden uzak tutmak için her şeyi yapmalıyız.</p>

  <p>Kazanıyor olduğumuza inanın. Direnişçileri her zaman öldürdüğümüze inanın. Yine Samara'dayım, Aralık 2003 ve okul çağındaki İsam Naim Hamid Amerika'nın o meşhur 'direnişçileri'nin en sonuncusu. Eski Abbasi kentinin El-Ceheriye Mahallesi'ndeki evinde anne-babasıyla birlikte kendisini korumaya çalışırken sırtından vurulmuş. Annesi Menal'a göre, 4. Piyade Birliği'nin askerleri eve gelip kapıya kurşun yağdırdığında saat sabahın üçüymüş. Kurşunlardan biri kapıyı delip geçmiş, bir pencereyi kırmış ve duvardan sekerek İsam'ın sırtına isabet etmiş. Babası ayak bileğinden vurulmuş ve Tikrit Hastanesine kaldırılmış, durumu ciddi, İsam hastanenin acil koğuşunda acıyla feryat ediyor, kanlı sargıların arasından karnına bir tüp bağlanmış durumda.</p>

  <p>Sonra 31 yaşındaki çiftçi Mevlud Hüseyin var. Birkaç saat önce beş küçük kızını ve oğlunu iki odalı yoksul evinin arka odasına sokmaya çalışırken kapıdan girip duvardan seken bir başka kurşun Mevlud'un sırtına isabet etmiş. Babasının yatağının yanında gözleri yaşlarla dolu oğlu Mustafa ve Büşra, Hüda, İsra ve Hassa adlı dört kızı zarar görmemiş. Fakat kurşun Mevlud'un sırtından girip göğsünden çıkmış. Doktorlar dalağını daha yeni almıştı. 41 yaşındaki ağabeyi Hamid, Mevlud'un acıyla inlediğini görünce ürküyor (yaralı adam bana elini sallamaya çalışıyor, fakat bilincini kaybedip kendinden geçiyor) ve kentin El-Mütena semtindeki evlerine yirmi üç kurşun isabet ettiğini anlatıyor, İsam Hamid gibi Mevlud da yardım gelene kadar saatlerce kan kaybederek beklemiş. Menal (İsam'ın annesi) korkunç bir hikâye anlatıyor: "Amerikalıların yanında Iraklı bir çevirmen vardı ve bize evde kalmamızı söyledi. Fakat telefonumuz yoktu, ambulans çağıramadık ve hem kocam hem oğlum kan kaybediyordu. Amerikalıların çevirmeni bize evden çıkma iznimiz olmadığını söyledi."</p>

  <p>Hamid Hüseyin kardeşinin yatağının kenarında, öfkesini bastırmaya çalışarak dikiliyor. "Bize özgürlük ve demokrasi getireceğinizi söylediniz, peki şimdi ne düşünmemiz gerekiyor?" diye soruyor. "Bir komşum var. Amerikalılar onu eşinin ve çocuklarının önünde aldılar, ellerini arkasından bağladılar ve birkaç saat sonra, bütün bu aşağılamanın ardından geldiler ve eşine bütün değerli şeylerini toplamasını söylediler. Eve patlayıcılar yerleştirip havaya uçurdular. Komşum masumdu. Bunu hak etmek için ne yaptık?"</p>

  <p>İnsanlara böyle davrandığınızda ne yapacaklar, diye soruyorum kendime. Masumları bu şekilde vurabiliyorsak, kısa süre sonra işkence de yapmaz mıyız? Kısa süre sonra, hem de epey kısa. Şimdi Samara kenti, Felluce gibi, Amerikan 4. Piyade Birliği'ne karşı bir direniş merkezi haline gelmiş durumda. Amerika'nın hallaç pamuğu gibi attığı evlerin bulunduğu bir sokakta karşılaştığım bir başka adam, "Amerikalıların bize yardım etmesini istiyoruz," diyor. "Burası Saddam'ın Sünni bölgesiydi, fakat birçoğumuz Saddam'ı sevmezdik. Fakat Amerikalılar bizi aşağılamak için bunları yapıyorlar, direnişçilerin onlara düzenlediği saldırıların intikamını bizden alıyorlar." Amerikalıların altını üstüne getirdiği üç eve gidiyorum, üçünde de genç adamlar, kendilerine yapılan hakaretin ve yaşatılan utancın ardından <i>mukavemete</i> (direniş) katılma niyetinde olduklarını söylüyor. "Biz aşiret mensubu insanlarız, ben de El-Said ailesindenim. Üniversite mezunuyum ve barışçı bir insanım. Peki Amerikalılar niye evime saldırıp eşimi ve çocuklarımı korkuya boğuyor?" diye soruyor içlerinden biri.</p>

  <p>Notlarım arasında eşeleniyorum. Mayıs 2003'tü, Amerikalıların Bağdat'a girmesinden sadece bir ay önce, <i>Independent</i>'ta ilk kez şu soruyu sormuştum: Buna bir direniş savaşı dememizin vakti değil mi? ABD güçleri Bağdat'a ilk girdiğinde direnişi tahmin etmiştim; fakat Amerikalıların kendilerini giderek büyüyen bir direnişçiler ordusuyla savaşırken bulmasındaki hız akıl almazdı. Beş-altı ay içinde bir gerilla savaşı başlayabilir, diyordum. Peki ya bir ay? Felluce'de kimliği belirsiz silahlı adamlarca iki Amerikalı vurulup öldürülmüş, dokuzu da yaralanmıştı; Bağdat'ın kuzeyinde bir polis karakolunda iki Amerikalı inzibat RPG ateşiyle ağır yaralanmıştı; Ebu Garib yakınlarında Amerikan askerlerine el bombası atılmıştı. 'Kurtuluş'un daha bir gün sonrasında, 27 Mayıs 2003'te, şiddetin yol açtığı can kayıplardan müteşekkil küçük bir liste oluşmaya başlamıştı bile — ve o listede, ABD askerlerine iki elinde birer el bombasıyla yaklaşan, birini fırlatmaya çalışırken vurulan, ardından yere düşmüşken ikinci el bombasını atmayı deneyen, nihayetinde Amerikalılar tarafından öldürülen Müslüman kadın yoktu.</p>

  <p>O günlerde bile Bağdat'taki insanların büyük çoğunluğu günde sadece iki saat elektrik alıyordu. Benzin kuyrukları (petrol sahalarının etrafının ABD ordusu tarafından çoktan çevrildiği, Amerikan şirketleri için kârlı temizleme ve yeniden inşa anlaşmalarının yapıldığı bir ülkeydi artık Irak) 3-4 kilometre uzunlukta. Yaygın çocuk kaçırma ve tecavüz vakalarının ardından çocuklar yeni açılan okullardan alınıyor. Şimdi ABD birlikleri tarafından korunan polis karakoları zırhlı araçlarla ve ağır makineli tüfeklerle kuşatılarak beton sığınaklara dönüşmüş durumda; gözetleme mevzileri kamuflaj örtüleri altında ve etrafı beton duvarlarla çevrili. Bağdat bir duvarlar şehri haline geliyor; otoyollar ve alışveriş caddeleri boyunca kilometrelerce uzanan 6-7 metre yüksekliğinde duvarlar bunlar. Biz Batılılılar kaçıyoruz. Saddam'ın en güzel sarayının mermer holleri arasında sıkışmış binlerce Amerikalı subay ve memur (etraflarındaki 5 milyon Bağdatlıyla hiçbir temasları yok) Rumsfeld, Perle ve diğer zatların hayal ettiği neo-muhafazakar 'demokrasiyi' kurmak için dizüstü bilgisayarlarının başında ter döküyor. Dışarıya çıktıklarında çelik yeleklerini giymeyi ihmal etmiyorlar, ağır silahlı askerlerin eşlik ettiği zırhlı araçların içinde yolculuk ediyorlar.</p>

  <p>ABD güçleri çoktandır Bağdat'ta, İsraillilerin vaktiyle Güney Lübnan'da yaptığı gibi dolaşıyorlardı; diğer sürücülere araçlarından uzak durmalarını emrediyor, onları ölümle tehdit ediyorlardı. Amerikan Humvee'lerinin arkasında şu Arapça uyarı yer alıyordu: "Bu araçtan 50 metre uzak durun, aksi takdirde ölümcül güç kullanılacaktır." Bremer az satışlı bir Şii dergisini (aynı derecede az taraftarlı Mukteda Sadr çıkarıyordu), mezhep gerilimlerini kışkırttığı ve kendisini Saddam Hüseyin'le kıyasladığı gerekçesiyle yasakladı. Bunun üzerine Sadr milisleri Amerikalılara başkaldırdı. Necef kuşatıldı, tıpkı Britanyalıların aynı kenti seksen yıl önce kuşattığı gibi. Apache savaş helikopterleri Şu'ale'deki Şii varoşlarına ateş yağdırdı. Irak kentleri artık hırsızlar ve tecavüzcüler için birer av sahasıydı. Antik kentler bile (Sümer'in büyük arkeolojik hâzineleri) korumasız bırakılmıştı; velhasıl bir hırsızlar ordusu buralara girmiş ve toprağın altındaki 3 bin yıllık çömlekleri çıkarıp götürmüş, antik yerleşimleri kraterlerle doldurmuştu; sanki bir B-52 çölü halı bombardımanına tutmuştu. Bağdat Müzesi'ndeki hâzinelerin çalınmasının ardından dünyadan gelen yoğun tepki üzerine Washington hırsızlıkları araştırmak için bir FBI-CIA ekibi gönderdi.<sup><a href="../Text/dipnot.xhtml#bookmark241" id="footnote241">[1]</a></sup> Fakat Sümer kentlerinin savaş sonrasında paramparça edilmesi akıl almaz derecede büyük ölçekliydi. Belki günün birinde tarihçiler, insanlık mirasının bu toplu tahribinin, Anglo-Amerikan Irak'ı 'kurtarma' savaşının en kalıcı trajedilerinden biri olduğunu yazacaklar.</p>

  <p>Amerika'nın dünyanın bu köşesindeki vahim kontrolüne, muazzam ateş gücüne, Avrupa, Balkanlar, Türkiye, Ürdün, Kuveyt, Afganistan, Özbekistan, Türkmenistan, Bayreyn, Doha, Umman, Yemen, İsrail ve elbette şimdi Irak'taki üslerine ve personeline baktığınızda, Iraklıların nasıl düşündüğünü anlayabiliyorsunuz. İran'la sekiz yıllık bir savaşın işkencesini yaşayan bir gençlik kuşağı, acı ve ölümden başka hiçbir şey bilmeden büyümüştü. Şimdi hayatlarının ne önemi vardı ki? Ve bu kuşağa mensup Sünniler günün birinde Usame Bin Ladin'in El-Kaide'si ile ittifak kurarlarsa, Amerikalılara ve onlara yardım etmeyi seçen herkese yaşatacakları yıkımı kim tahayyül edebilirdi? Küllerinden yeniden doğan, bütün Ortadoğu savaşlarının en büyüğünde pişmiş bir Irak ordusu ve intihar bombacılarından oluşan bir ordu; bu ikisi bir arada, bütün süpergüçlere meydan okuyan bir düşman olurdu.</p>

  <p>Ancak fantezinin devam etmesi gerekiyordu hâlâ. İşgale giderek artan silahlı direnişle karşılaşan Amerikalılar, birliklerine yönelik saldırıların sadece bir kısmını kabul ediyorlardı. ABD işgal yetkilileri askerlerinin öldüğü pusuları kabul etse de, Bağdat içinde ve çevresinde devriyelerine ve üslerine yapılan saldırıları ve kurulan pusuları bildirmiyorlardı. Ancak medya tarafından büyük ölçüde es geçilen gerçek, Amerikalıların artık Irak'ın hiçbir yerinde güvende olmadığıydı: ne 2003 Nisan ayının başında bir yığın tantanayla ele geçirdikleri Bağdat Havalaanı'nda, ne askeri üslerinde, ne Bağdat merkezindeki caddelerde, ne yumuşak karınları olan helikopterlerde ne de şehir dışındaki yollarda güvendeydiler. Felluce üzerinde helikopterler vurulup düşürülüyor, C-130'lar gökyüzünde füzelerle patlatılıyordu.</p>

  <p>Ve ABD bütün işgal orduları ne yaparsa öyle karşılık verdi. Esir kampları utanç yerleri haline geldi. Esirler (Mayıs 2003'e gelindiğinde sadece Irak'ta 11.300 esir vardı) sorgulamalar sırasında sürekli olarak dövülüyordu. 2005'te Afganistan ve Irak'ta 30 esir, genellikle vahşi sorgulamaların ardından, gözaltında ölmüştü. Bunları ancak 2004'te Ebu Garib'in iğrenç fotoğrafları dünyanın gözü önüne serildiğinde keşfetmeye başladığımızı düşünmeyi seviyoruz, fakat dosyalarıma baktığımda, meslektaşım Patrick Cockburn ile birlikte, 2003 yazının sonlarında hapishanelerdeki işkence ve kötü muameleye dair yazdığımızı görüyorum. Tam da bugünlerde 'kaynaklar' gazetecilikte şaibeli bir kelime olabilir, fakat Irak'taki işkenceleri anlatan kaynaklarım son derece güvenilirdi. Bunlar artık Irak'ın dört bir köşesindeki ABD askeri üslerinde yaşanıyordu. Amerikan Özel Kuvvetlerinden bir albay, bir arkadaşımın karşısında "İşkence işe yarıyor," diyerek övünmüştü.</p>

  <p>Albay yanılıyordu. İşkence direniş yaratıyor. İşkence intihar bombacıları yaratıyor. İşkence, işkencecilerin yok edilmesiyle sonuçlanıyor. Han Dari köyünü hatırlıyorum; bir yol kenarı bombasıyla havaya uçurulup öldürülen ilk Amerikalıyı. Kanı hâlâ yolun üzerindeydi ve kalabalık cesedini keyifle seyrediyordu. Ve bir adam yanıma yaklaştı ve son derece keskin ifadelerle politika konuşmaya koyuldu. Amerikalıların esiri olduğunu ve vahşice dövüldüğünü anlattı, "işte biz işgalcilere böyle yaparız," diyordu. "Buraya gelip kurtarıcı olduklarını söylediler, fakat onların işgalci olduğunu anladığımızda savaşmak zorundaydık. Biz çelikten bir halkız. Amerikalılar ve bütün diğer işgalciler cayır cayır yanacak." Ardından rahatsız edici olduğu kadar korkutucu kelimeler geldi: "Bir yaşında bir kızım var. Ve giysilerinin arasına bir bomba yerleştirip memnuniyetle Amerikalıları öldürmesi için gönderirim."</p>

  <p>2003 Temmuz ayının sonuna doğru Uluslararası Af Örgütü Irak'ın Anglo-Amerikan işgalcilerin esirlere kötü muamele veya işkence ettiğine, Irak mahkemelerinin tutukluları bırakma kararlarına uymadığına, göstericilere karşı aşırı güç kullandığına, masum sivilleri öldürdüğüne ve yeni kurulan Irak mahkemelerinin ülkede suç işleyen Amerikalı veya Britanya askerleri yargılamasını engelleyen kendilerine ait yasalar geçirdiğine dair yığınla kanıt toplamıştı bile. Af Örgütü ayrıca Amerikan askerlerinin ev baskınlarının ardından büyük miktarlarda paranın kaybolduğunu tespit etmişti; bu olaylardan, ABD yetkililerinin de doğruluğunu teyit ettiği birinde 101. Birlik'ten bir subay Iraklı bir ailenin evinden 3 milyon Irak dinarı (2 bin dolar) 'kaldırmıştı'. Başka bir olayda Af Örgütü Iraklı bir işçi ve üç çocuk babası olan Radi Numa'nın, ülkenin güneyinde Britanyalılar tarafından gözaltına alındıktan birkaç saat sonra öldüğünü saptamıştı. 10 Mayıs'ta Britanya askerleri ailenin evine şu ifadelerin yer aldığı yazılı bir açıklama bırakmıştı: "Kendisine oğlu hakkında sorular sorduğumuz sırada kalp krizi geçirdi. Askeri hastaneye götürdük, siz de oraya gidiniz." Radi'nin öldüğünden bihaber olan Numa ailesi hastaneye gitmiş, fakat kendilerine orada olmadığı söylenmişti. Sonradan Radi'yi, kimliği belirlenemeyen cesedinin iki gün önce Kraliyet İnzibat Birliği tarafından getirildiği morgda buldular. Basra'da bir otelde çalışan genç bir garson, Baha Musa da Britanya ordusu tarafından gözaltında tutulurken, iddiaya göre dövülerek öldürülmüştü.</p>

  <p>En az iki olayda tutuklamalar askerler tarafından değil, 'sivil giysili Amerikan vatandaşları' tarafından yapılmıştı — muhtemelen CIA ajanlarıydı bunlar. Sözgelimi 23 yaşındaki fizik öğrencisi Nasır Abdül-Latif, 12 Haziran'da evine düzenlenen baskında 'ABD vatandaşı olduğu anlaşılan sivil giyimli silahlı kişilerce' vurulmuştu. Baas partisinin üst düzey bir üyesini arayan Amerikan askerleri 30 Nisan'da Hreyşan Aballey'in evini basmış ve seksen yaşındaki babasıyla beraber Aballey'i tutuklamıştı. Erkek kardeşi ise vurulmuştu (aile sağ olup olmadığını bilmiyordu) ve Baas yetkilisinin nerede olduğunu bilmediğini söyleyen Aballey sorguya alınmıştı. Yedi buçuk gün boyu bir duvarın karşısında, başına çuval geçirilmiş ve elleri plastik şeritlerle sıkı sıkı bağlanmış olarak, ayakta veya diz çökmüş halde durduğunu anlatıyordu. Dediğine göre, bir Amerikan askeri ayağına basmış ve tırnaklarından birini koparmıştı.<sup><a href="../Text/dipnot.xhtml#bookmark242" id="footnote242">[2]</a></sup></p>

  <p>Paul Bremer'ın 'Geçici Koalisyon Otoritesi' (CPA) (adı, bizzat kendi varlığının nasıl bir rezalet olduğunu ortaya koyuyordu) başkentin kapılarına dayanmış Gotlar, Vizigotlar ve Ostrogotlarla uğraşan bir Roma imparatoru gibi kararnameler yayınlıyordu. Irak ordusu dağıtılacak, binlerce silahlı adam işsiz bırakılacaktı. Bremer boş kaldıklarında ne yapacaklarını düşünüyordu acaba? Bremer'ın Irak'ı yönetmeye çalışan harika çocuklarının ve anti-terör danışmanlarının yerleştiği mermer Saddam sarayının etrafına tonlarca dikenli tel çekilmişti. 'Koalisyon' (esasen Amerika ve savaştaki müttefiki Britanya'dan oluşuyordu) giderek daha az geçici görünüyor ve haftalar geçtikçe otoriteden başka her şeye benziyordu.</p>

  <p>'Geçici Konsey' ve yirmi beş üyesi (Irak'taki Şiiler, Sünniler, Kürtler ve laik nüfus arasında saygın bir dengeyi temsil ediyordu) en sıkı alayların konusu haline gelmişti çoktan. Pentagon'un Şii hizmetkarı Ahmed Çelebi'nin önerisiyle çıkardığı ilk yasa, Saddam Hüseyin'in devrildiği gün olan 9 Nisan'ı ulusal tatil ilan etmekti. En azından Batı'dan bakınca 9 Nisan'ı böyle görmek mümkündü. Fakat Iraklılar için ilk yeni ulusal tatilleri, ülkelerindeki yabancı işgalinin birinci günüydü. Artık Bağdat'taki işgal otoriteleri için basın merkezi olarak hizmet veren konferans salonundaki bir masaya, gazetelerin kullanması için dizi dizi bültenler gayet muntazam bir şekilde konulmuştu. Üzerlerinde yazanlar adeta şizofrenik bir kâbusa benziyordu. "El Saydiya Halk Sağlığı Kliniği Büyük Açılışı" yazıyordu birinde. Yanındakinde, "Asker Patlamada Hayatını Kaybetti." Üçüncüsünde, "Çocuklar İçin Ulusal Aşı Günü." Onun sadece üç santim yanındaki bültende ise iki ABD askerinin daha öldüğü bilgisi yer alıyordu.</p>

  <p>Amerikalılar zamana oynuyor, şipinişi kararlar alıyor, hiçbir eylemlerinin etkisi üzerine kafa yormuyorlardı. Bağdat'ta hapı yutanların ilki Jay 'karnını içine çek ve Amerikalı olmaktan gurur duyduğunu haykır' Garner (en son 1991'de Kürdistan'da karşılaşmıştım onunla), ikincisi ise meşhur 'anti-terör' uzmanı Paul Bremer'dı. Baas Partili üniversite profesörlerini önce kovan, sonra tekrar işe alan bu zatlar, günde en az bir Amerikan askerinin öldüğü vahim manzara karşısında 'terörizm'e karşı savaşta yardımcı olmaları için Saddam'ın işkence tezgahlarının cani haydutlarını da tekrar işe almayı ihmal etmemişlerdi. Amerika'nın 33 muharip tugayından on altısı şimdi Irak denen cadı kazanındaydı (beş tanesi de denizaşırı bölgelere konuşlandırılmıştı) ve daha Afganistan'dan yeni gelmiş olan 82. Hava İndirme Birliği de Bağdat'ın kuzeyine konuşlandırılmak üzereydi. Bush Haziran 2003'te Amerika'nın gerilla düşmanlarıyla, "İşlerini bitirin," diyerek alay etmişti. Onu bunu söylediğine pişman ettiler. O güne kadar en son Bush yönetiminin fantezisinin ('binlerce' yabancı İslamcı 'cihat' savaşçısının Amerikalıları öldürmek için Irak'a akın ettiğini söylüyorlardı) gerçek olduğuna dair bir gıdım olsun kanıt yoktu.</p>

  <p>Fakat çok geçmeden bu fantezi karşılığını bulacaktı. Peki o zaman bize ne diyeceklerdi? Irak 'terörizmi' yeniden yaratmak için değil, yok etmek için işgal edilmemiş miydi? Bize Irak'ın bir 'demokrasi'ye dönüştürüleceği söylenmişken, birdenbire 'terörle savaş'ın bir başka arenasına dönüşüverecekti. Bush şimdi halkına şunları söylüyordu: "Amerika, Irak ve Afganistan'da teröristlerle karşı karşıya... bu sayede halkımız New York'ta veya... Los Angeles'ta terörist şiddetle karşı karşıya gelmeyecek." Demek mesele buydu. Bütün bu 'teröristleri' çok sevdiğimiz, 'kurtarılmış' Irak'a çekiyorduk ve onlar da gayet uysal bir şekilde 'anavatanı' rahat bırakıyordu.</p>

  <p>New York'taki İkiz Kuleler çöktüğünde, Felluce'nin adını duyan bir Allah'ın kulu var mıydı? 11 Eylül katilleri uçaklarını Pentagon'a çaktığında, Ramadi'yi kim duymuştu? Lübnanlı hava korsanı uçağını Pennsylvania'da düşürdüğünde, Başkan George W. Bush'un, 2003 Ağustos'unda emrindeki askerler Iraklı gerillalara karşı umutsuz bir savaş verirken 'terörle savaşta yeni bir cephe açıldığını' ilan edeceğine kim inanırdı? Dünyayı 'Afganistan, Irak ve Gazze'deki terörizme' karşı silah kuşanmaya çağıran bir Amerikan başkanını kim tasavvur edebilirdi?</p>

  <p>Gazze mi? Orada sefalet içinde yaşayan, ezilmiş, acımasızca hapsedilmiş Filistinlilerin New York, Washington ve Pennsylvania'da insanlığa karşı işlenen suçlarla ne alakası vardı? Hiçbir alakası yoktu elbette. Ne de Irak'ın 11 Eylül 2001'le alakası vardı. 11 Eylül dünyayı değiştirmiş falan değildi. Başkan Bush Amerikan halkının acısını (ve dünyanın geri kalanının sempatisini), Savunma Bakanı Donald Rumsfeld'e akıl hocalığı yapan bir avuç hayalcinin düşlediği 'dünya düzenini' hayata geçirmek için insafsızca maniple etti. Irak'taki 'rejim değişikliği', artık hepimizin bildiği gibi, Richard Perle/Paul Wolfowitz ikilisinin Bush'un iktidara gelmesinden yıllar önce müstakbel İsrail Başbakanı Binyamin Netanyahu için hazırladığı kampanya belgesinin bir parçası olarak planlanmıştı. Tony Blair de, nasıl akıl almaz bir şeyi ifade ettiğini (bir grup İsrail yanlısı Amerikalı neo-muhafazakar ve sağcı köktendinci Hıristiyanın başının altından çıkan bir projeydi bu) anlamadan bu saçmalığa kapıldı.</p>

  <p>Fakat bugün bile bize yeni fanteziler yediriyorlar. Afganistan (Amerika'dan maaş alan savaş ağaları düşmanlarına tecavüz ediyor ve onları öldürüyor, kadınların büyük çoğunluğu hâlâ burkaların arkasında hapis, afyon üretimi şu an ülkeyi dünyanın bir numaralı satıcısı haline getirmiş durumda ve her hafta ortalama yüz insan ölüyor) bir 'başarı'ydı, Bush ve Rumsfeld efendiler hâlâ bununla övünüyordu. 2005'e gelindiğinde Taliban da geri döndü, keza El-Kaide de. Tek fark, artık Rusları değil Amerikalıları öldürmeleriydi. Gerilla nefreti, halkın öfkesi ve yeni yeni başlayan bir iç savaşın ortasında mezbahaya dönen Irak da bir 'başarı'ydı. Şimdi Bush Irak'ın işlemeye devam etmesi için 87 milyar dolar daha istiyordu; 2002'de 'muhabbet tekkesi' olmakla suçladığı aynı BM'ye geri dönüp Amerika'nın işgalinde ölmesi için Irak'a yabancı birlikler gönderilmesini, işgalin yükünün paylaşılmasını talep ediyordu — elbette bu paylaşıma, karar verme yetkisi dahil değildi, o Washington'un kendine mahsus emperyal hakkı olarak kalmalıydı.</p>

  <p>Dahası, dünyanın İsrail-Filistin ihtilafının bu canavarca savaşın parçası olduğuna dair çılgınca fikri kabul etmesi gerekiyordu. Bu gezegenin son sömürge savaşıydı, bununla birlikte Batı Şeria ve Gazze'deki yasadışı Yahudi kolonilerine dair her şey ABD'nin 'terörle savaş' açıklamalarındaki Ortadoğu anlatısından tümüyle siliniyordu; Başkan Bush 11 Eylül 2001'nin ardından kozmik bir dini aşırılıkçılık çatışması icat etmişti. Bush'tan gelen böylesine çocukça bir jestin İsrail'in çıkarlarına daha uygun düşmesi mümkün olabilir miydi? Cani Filistinli intihar bombacıları ve yerleşimlere iskan edilen Yahudiler (yani sadece Yahudilerden müteşekkil koloniler), şimdi 'iyi'nin 'kötü'ye karşı bu anıtsal savaşına dahil ediliyordu; Bush'a göre o savaşta Ariel Şaron bile 'bir barış adamı' idi.</p>

  <p>Pentagon'da biraz olsun akıl sağlığı kalmıştı. Gillo Pontecorvo'nun Fransa'nın Cezayir savaşıyla ilgili filmini tekrar seyrediyorlardı. <i>Cezayir Savaşı</i> adlı film, aralarındaki mücadele kirli bir savaşa dönüştüğünde gerek FLN gerillalarının gerekse Fransız ordusunun neler yaşadığını anlatıyordu. Pentagon'un üst kademelerine bu harikulade, acıtıcı filmi izlemelerini isteyen bilgi notları gönderiliyordu. "Terörizme karşı savaş kazanılırken, fikir savaşı nasıl kaybedilir..." sözleriyle başlayan bu filmin, Ortadoğu'daki bütün direniş hareketleri için ilham kaynağı olduğunu hatırlatmayı da ihmal etmiyorlardı. 2003'te Beyrut kamplarında Filistinli bir yetkili bana şunları söylemişti: "Eğer Irak'taki Araplar İsrail'in süpergüç müttefikinin burnunu sürtebiliyorsa, Amerikalılar kadar etkili askerler olamayan İsraillilere karşı mücadelemizi niye bırakalım?"</p>

  <p>Cezayirlilerin, Fransa'nın azametli ordusu Dien Bien Phu'da teslim olurken çıkardığı ders buydu. Fransızlar, Afganistan ve Irak'taki Amerikalılar gibi, kendileriyle bir ateşkesi müzakere edebilecek Cezayirlilerin pek çoğunu öldürmeyi veya 'likidite etmeyi' başarmıştı. Cezayir'i terk etmek istediğinde De Gaulle'un önündeki en çetin meselelerden biri <i>interlocuteur valable</i> (görüşmeye değer muhatap) bulmak olmuştu. Peki Amerikalılar ne yapabilirdi? Onların <i>muhatabı</i> BM olabilirdi. Fakat Bağdat'taki merkezinin bir intihar bombacısı tarafından havaya uçurulmasıyla BM'nin müzakereci olacak hali kalmamıştı. Keza Uluslararası Kızılhaç da intihar eylemiyle vurulmuştu. Direnişçilerin müzakere falan umurunda değildi. Bush 'sonu olmayan savaş' ilan etmişti. Ve görünüşe göre bu savaşın başlıca kurbanları (kendimizle birlikte) Iraklılardı.</p>

  <blockquote class=""/>

  <p>Gelelim Ebu Garib Hapishanesi'ne. Eylül 2003. Amerikalıların Saddam'ın eski cinayet evinde yaptığı işkencelerin açığa çıkmasına daha yedi ay var. Esirlerle konuşmamızın yasak olduğunu söylüyorlar. Onları pislikle dolu arazinin ortasında, sıcağın altında kahverengi çadırlarının yanında dikilirken görebiliyoruz; bulundukları yerin çevresi dikenli telle çevrili. Esirlerin fotoğrafını çekmememizi söylüyorlar. İçeriye, dikenli tellerin diğer tarafına girmemiz de yasak. Burada 800'den fazla Iraklı tutuluyor, pek azı 'güvenlikle ilgili tutuklular', geri kalanları 'adi suçlardan tutuklananlar', fakat şu ana dek neredeyse hepsi burada, sıcağın, tozun, çamurun arasında yaşıyor. Amerikalıların bizi Saddam'ın eski lanet hapishanesinde görmekten çok mutlu olmalarının sebebi de bu. Verdikleri mesaj ne mi? İşler iyiye gidiyor.</p>

  <p>ABD 800. İnzibat Tugayı'nın komutanı Tuğgeneral Janis Karpinski, yüzlerce esir için yakılmış ve yağmalanmış hücreleri temizletmiş. İlaçla dolu, röntgen cihazı olan, hattâ bir defibrilatörün<sup><a href="../Text/dipnot.xhtml#bookmark243" id="footnote243">[3]</a></sup> bulunduğu yeni bir revir açılmış. Yeni boyanmış hücrelerde battaniyeler ve herkes için diş macunları, diş fırçaları, sabun ve şampuan var; hepsi esirler için (ve bana öyle geliyor ki bizim için de) battaniyelerinin üzerine düzgünce konmuş. Bunlar, sonradan esirlerin çırılçıplak tutulduğu, kadın iç çamaşırı giymeye zorlandığı veya köpeklere ısırtıldığı anlaşılacak olan hücrelerin ta kendisi. Bu, genç bir Amerikalı kadın inzibatın çıplak bir esire köpek tasması bağladığı, esirlerin çıplak halde birbirlerinin üzerine yığıldığı koridor. General Karpinski sonradan, burada olanlardan dolayı Pentagon'un gözden düşen elemanı olacak.</p>

  <p>General Karpinski açıkça sert bir hanımdı — Fort Bragg'daki 7. Özel Kuvvetler'de istihbarat subayıydı ve Saddam 1990'da Kuveyt'i işgal ettikten sonra Suudi Arabistan'da 'hedef belirleme subayı' olarak görev yapmıştı — fakat Eylül 2003'te ilk başta hatırlamakta güçlük çektiği şeyler vardı: Dört ay önce hapishanede, ABD askerlerinin 'öldürücü güç' kullandığı bir isyan çıkmış, protestocu esirler Amerikalı inzibatlara taş ve çadır demirleri fırlatmıştı. İsyan sırasında askerler genç bir esiri öldürmüştü. 'Güvenlikle ilgili tutukluların' büyük çoğunluğu (800. İnzibat Tugayı'nın yaptığı açıklamada, esirleri korumakla değil 'göz kulak olmakla' sorumlu oldukları belirtiliyordu) Bağdat Havaalanı civarındandı; General Karpinski'ye göre aralarında 'direniş gücünün üyesi olan' adamların bulunması muhtemeldi. Terörist yerine 'direniş' kelimesini kullanmasına dikkat edin. Ardından, içeride hiç Batılı tutuklu olup olmadığını sorduğumda, 'Amerikalı olduğunu iddia eden altı, Britanya'dan olduğunu iddia eden iki' tutuklu olduğu cevabını verdi. ABD'nin Irak'taki komutanı General Sanchez, ki 2005'te Ebu Garib'deki tutuklulara kötü muameleyle suçlanacak olanlardan biri de oydu, 24 saat içinde bunu yalanlayacaktı. Hiçbir açıklama da yapılmayacaktı.</p>

  <p>Derken Ebu Garib Hapishanesi'nin başhekimi Dr. Macid çıkıp geldi. Ona da Saddam burayı işkence ve idam merkezi olarak kullanırken ne iş yaptığını sordum; uzun bir 'eeeee'nin ardından, Ebu Garib Hapishanesi'nin başhekimi olduğunu söyledi. Gerçekten de ekibinin yarısı Ebu Garib'deki reviri Saddam rejimi döneminde de yönetmişti. "Hayır, idamlara hiç katılmadım," dedi başhekim. "Buna dayanamam. Ölüm belgelerini vermek üzere emrimdeki doktorları gönderiyordum." Güvenlik servislerinin siyasi mahkumları asılmaları için getirdiği geceler hariçti tabii. Bu durumlarda Dr. Macid 'ölüm belgesine gerek yok' diye bir emir alıyordu. Siyasiler geceleri asılıyordu. Doktorun anlattığına göre gündüzleri asılanlar 'katillerdi'. Katiller mi? Katiller mi? Bu kelimeyi kullanması neyi ima ediyordu acaba?</p>

  <p>Bize verilen bilgiye göre Ebu Garib'deki yeni Iraklı gardiyanlar insan hakları eğitiminden geçirilmişti — sonradan aralarında Saddam rejiminde polis memuru olan iki kişinin olduğunu öğrenecektik. General Karpinski doktorları Amerikalıların seçmediğini söylüyordu — bu yeni Irak Sağlık Bakanlığı'nın işiydi. Ebu Garib'de Amerikalı istihbarat subayları vardı, fakat hayır, inzibat sorgularda bulunmuyordu. Evet, General Karpinski Guantanamo Körfezi'ni 'birkaç günlüğüne' ziyaret etmişti, fakat orada öğrendiklerinin hiçbirini Bağdat'a uygulamıyordu.<sup><a href="../Text/dipnot.xhtml#bookmark244" id="footnote244">[4]</a></sup></p>

  <p>Elbette Ebu Garib'in eski infaz odasına, Observer'dan zavallı Ferzad Bazuft ve binlerce Iraklının öldürüldüğü çift darağaçlı odaya da resmi bir ziyaret yapmamız sağlandı. General Karpinski ağır kapı kolunu zorlanarak kaldırdı ve kapının büyük demir kanatları çınlayarak açıldı; çınlama bir süre duvarlarda yankılandı. Dr. Macid burayı daha önce hiç duymadığını, hiçbir zaman Baas partisi üyesi olmadığını söylüyordu. Bunu tarihe not düşmesek yazık olur: Saddam'ın en berbat hapishanesinin baş sağlık yetkilisi (şimdi de Amerika'nın en temiz Irak hapishanesinin baş sağlık yetkilisi) asla Baas partisi üyesi olmamış ve hiç idam görmemiş.</p>

  <p>Elbette ancak taştan bir kalbin duygulanmayabileceği şeyler var; darağaçlarının sadece birkaç yüz metre ötesindeki pis ölüm hücrelerinin duvarlarına yazılmış ve kazınmış son sözler. 'Ahmed Kambal, 8/9/2000', 'El Necef valiliğinden Ahmed Aziz, Cebah'la birlikte, 2/9/01', 'Abbad Ebu Muhammed'. Bazen Kuran'dan ayetler yazmışlardı. "Ölüm utançtan iyidir." Dünya'daki son anlarında böyle kelimeler yazmak için nasıl bir cesarete sahip olmak gerekir.</p>

  <p>Fakat bütün bunlarla ilgili biraz fazla düzgün gelen bir şeyler vardı. Saddam'ın vahşeti karşısında her kurum gayet temiz görünür. Fakat Ebu Garib'de yeni mutfaklar kadar temiz görünmeyen bir sürü şey vardı. Dikenli tellerin ardında, katil, hırsız ve yağmacı olduğu iddia edilen insanlar için hâlâ hiçbir açık yargısal süreç yoktu. Ordu, Arapça isimlerin İngilizceye uyarlanarak kayda geçirilmesinin (yol açabileceği olanca Ellis Adası<sup><a href="../Text/dipnot.xhtml#bookmark245" id="footnote245">[5]</a></sup> hasarıyla birlikte) sık sık ailelerin yakınlarını bulamamasına yol açtığını kabul etmişti. Biz soruncaya kadar altı tutuklunun çadırlarında gerillaların havantopu saldırısıyla öldürülmesinden hiç söz edilmedi. Saldırının hemen sonrasında Amerikalılar tutuklularla konuşması için psikiyatristler göndermiş ve (büyük sürpriz!) tutukluların Amerikalıların kendilerini canlı kalkan olarak kullandıklarına inandıkları saptanmıştı. Ve, hepimizin bildiği gibi, çok daha kötüsü gelecekti.</p>

  <blockquote class=""/>

  <p>Üveyd kurak toprakları işaret ediyor ve elini kuzeye uzanan kum, toz ve yıkılmış evlerden müteşekkil manzarayı kavramak ister gibi hareket ettiriyor. "Bütün bu köyleri tanırdım," diyor. "Defterine yaz — bu ölü köylerin isimlerini hatırlamalısın: Mahamar, Menzan, Meşal, Davudi, Çezeran, Nakbiye, Zelal, Ebu Talfa, Cedda, Galive, Um El-Hamadi, El-Güfes, El-Hur, El-Hamsen..." Çok fazla. Abbas Üveyd'e yetişemiyorum. Saddam'ın Bataklık Araplarına yaşattığı yıkımın akıl almaz boyutu, el yazımın hızından daha fazla. Fakat sonra, tuğla enkazının, parçalanmış kapıların ve kurumuş çamurun çok uzağında, bir kuşun çığlığı duyuluyor.</p>

  <p>Üveyd'in yüzünü bir gülümseme kaplıyor. "Kuşlar neredeyse, orada su vardır," diyor ve topuklarının üzerinde şöyle bir kasılıyor. Araplar bu hareketi sever, bir adam doğru zamanda doğru bir vecize söylediğinde böyle yapar. Fakat doğru. Kuşlar dönüyor, çünkü su Saddam'ın on uzun yıl boyunca kuruttuğu binlerce kilometrekarelik alana yavaş yavaş geri dönüyor. Bu dönüşü duyabiliyorsunuz; su gürüldeyerek, köpüklenerek, eski kanallardan ve kurumuş yataklardan yolunu bularak, Şii Bataklık Araplarının Saddam yerle bir etmeye karar vermeden önce evlerini üzerine inşa ettikleri alçak çöp tepelerini kuşatarak geliyor. AP'den dostum ve meslektaşım Muhammed Selam'ın yirmi yıl önce Bataklık Araplarının kömürleşmiş cesetlerini gördüğü yer işte burası. Ördekler ve buffalolar arasında yaşayan, mızrakla balık avlayan bu insanlar Saddam'ın ordusu tarafından yakılmış ve elektrik verilerek öldürülmüştü. İç organları balıklar gibi dışarı fırlamıştı. Bu ülkede işgalciyle birlikte masumlar da ölmek zorundaydı.</p>

  <p>Küçük bir teknenin üzerinde, geniş Zelal Nehri'nin yukarısına doğru ilerliyorum; briketten yapılma eski bir ev görüyorum, çatısı yeni ve etrafına yeni palmiye ağaçları dikili, toprak setin üzerine çekilmiş küçük, yeşil boyalı bir tekne. Sazlıklar ve çalılıklar gitmiş ve 1 metreden uzun tek bir ağaç yok. Fakat bir aile geri dönmüş. Saddam'ın halkına reva gördüğü uzun ve korkunç insan yapımı kuraklık sırasında ailesiyle İran'a kaçan Muhsin Bahed de dönmeyi düşünüyor.</p>

  <p>Bahed teknede yanımda oturuyor, sol elinde bir Kalaşnikof var, sağ eli beş yaşındaki oğlu Mehdi'nin başının üzerinde duruyor. "Burada 12 bin aile vardı ve hepsi gitti," diyor. "Balığımız, meyvemiz, sebzemiz, kuşlarımız, su buffalolarımız ve evlerimiz vardı, Saddam bizi kuraklığa mahkum etti, bütün suyumuzu aldı, bizi çaresiz bıraktı."</p>

  <p>Bir noktada teknemiz yavaşlıyor, çünkü önümüzdeki suyun seviyesi 15 santimetre yükseliveriyor, daha yukarı kabaran su, diğer tarafta nehrin normal seviyesine geri dökülüyor. "Altımızda Saddam'ın yaptığı bir barajın kalıntıları var," diye izah ediyor. "Su onun üzerinden akıyor. Yani suyun akışına bakarak setlerin nereye çekildiğini hâlâ anlayabiliriz."</p>

  <p>Saddam'ın amacının acımasızlığına hayran olmak için buraya gelmeniz lazım. Amerikalılar ve Britanyalılar 1991'de Şiileri Saddam'a karşı ayaklanmaya teşvik ettiklerinde (ve elbette Saddam muhaliflerini ortadan kaldırırken kıllarını kıpırdatmayarak onlara ihanet ettiklerinde), savaşmaya devam etmek isteyen asker kaçakları ve asiler, on yıllarca önce Wilfrid Thesiger'in büyük eserinde ölümsüzleştirdiği Bataklık Arapları'nın yanına sığınarak, Hüveyza, Amara ve Hamar'ın derinliklerine çekildiler. Irak helikopterleri ve tankları yerlerini tespit edemiyordu. Bunun üzerine Saddam, İsrail'in siyasi suikastlarını ve bina yıkımlarını (ve Amerika'nın Vietnam'da kullandığı kimyasalları) bile gölgede bırakan bir karşı-gerilla savaşı stratejisine başvurdu. Dicle ve Fırat'tan bataklıklara akan suyu kesmek için yüzlerce set inşa ettirdi. Suyun akış yönünü, kendisine sadık kalan kasaba ve kentleri sulayan yeni ve geniş kanallara (bunlardan birinin adı Bütün Savaşların Anası Nehriydi) çevirdi. Sadece gübrelenmiş tarlalardan artan suların bataklıklara gitmesine izin verildi, bu yüzden Bataklık Arapları taze su bulmak için akıntıların merkezine yürüyordu. Sonunda neredeyse hiç su kalmadı.</p>

  <p>Fakat Anglo-Amerikan işgal gücü Mart 2003'te Irak'a girdiğinde hâlâ birkaç yüz kilometrekarelik bataklık vardı; ve Britanya birliklerinin Basra'ya ulaşmasından birkaç saat sonra Hamar halkı Saddam'ın onları yok etmek için yığdığı toprağı kazarak ve diktiği beton setleri delerek aştı. Nasıriye'de yaşlı bir adam, bombardımanın ilk gecesinde karısının kendisini uyandırdığını ve evlerinin arkasındaki eski suyolundan akan suyun sesini dinlettiğini anlatmıştı. Adam buna inanmamıştı. "Sonra kalktım ve ayışığının altında dışarı çıktım. Ve suyu gördüm."</p>

  <p>Bu bir umut hikâyesi. Faysal Hayun'un babası 1993'te, Basra Yolu'nda arabasıyla giderken Saddam'ın gizli polisi tarafından öldürülmüştü. "Onu alnından ve boynundan vurdular," diye anlatıyor. "Kuzenim ve amcam 1997'de tutuklanıp Ebu Garib'de asıldı. Muhaberat sabahın dördünde gelip evimizi basardı ve her an gelecekler diye geceleri sürekli çatıda geçirirdim. Şimdi, hayatımda ilk defa sabah güneş doğana kadar kendi evimde uyuyorum."</p>

  <p>Muhsin Bahed Hamar Köprüsü'nün altı kilometre kuzeyinde kıyıya atlıyor ve hep beraber ayakkabılarımızı ayaklarımızdan çıkarıp duran derin, siyah çamurda yürüyerek bir evin dört yıkık duvarına varıyoruz. "Burası benim evim," diye anlatmaya başlıyor Bahed. "Geri döndüm ve Saddam'ın barajının güneyinde yeni bir ev yapmak için buradan tuğlalar ve pencere çerçeveleri götürdüm. Bakın burası kazları tuttuğumuz yerdi ve sığırlarım da şu çöplerin orada dururdu. Ve aşağıda da teknem vardı." O ve Mehdi yıkıntıların arasında geziniyor. "Belki artık geri döneriz. Evet, Saddam'ın muhaliflerine yardım ettik. Ve askerler firar edip buraya geldiklerinde onları besledik, uyuyacak yer, ısınacak yakıt verdik. Biz nazik insanlarız."</p>

  <p>Muhsin kırk sekiz yaşında, fakat iki eşi ve beş çocuğu var; yeni evinin inşaatını bitirmek için parayı ucu ucuna denkleştirebildiğini söylüyor. Ve Bataklık Arapları topraklarına yürüyerek dönemiyor. Yıllar önce su buffalolarını verip Mercedes almışlar ve tüccar olmuşlar. Diğer kabileler bölgeye taşınmış ve yeni sulanan toprağı ekmiş. Fakat Thesiger'in insanları ayakta, Saddam rejimi değil ve koyu mavi su küçük dalgalar halinde çöle geri dönüyor, Mahamar, Menzan, Meşal ve bataklığın bütün kayıp köylerinin etrafında birikiyor.</p>

  <p>Umut ve korku nasıl da birbirine bağlı. Amerikalılar bir düğüne hava saldırısı düzenleyerek (ve misafirlere 'direnişçi' diyerek) katliam yaparken, Saddam'ın toplu mezarlarından biri daha açılıyor. Bataklık Araplarının topraklarından döndükten kısa süre sonra "İslami Hareketin Kadın Şehitleri İçin Belgeleme Merkezi"nden haberdar oluyorum. Saddam'ın genç kadın kurbanları (büyük bölümü inanılmaz işkencelere ve kasten acımasız hale getirilmiş idamlara tabi tutulmuştu) hakkındaki araştırmasını okumaya yürek dayanmaz.</p>

  <p>Elektrikli sandalyeye konmadan önce kadınlara zorla kocalarının asılması izletilmişti, asitle yakılmışlardı, tavandaki vantilatörlere çırıpçıplak asılmışlardı, cinsel tacize uğramışlardı. Birçok örnekte kadınlar zehirlenmiş veya kimyasal silah ürettiğine inanılan Samara yakınlarındaki bir tesiste yapılan deneylerde kobay olarak kullanılmışlardı. İşkencecilerinin ve cellatlarının isimlerinin yanında, kurbanların da isimleri nihayet biliniyor. O cellatlardan biri Ebu Vidad; vaktiyle Ebu Garib Hapishanesi'nde bir gecede yetmiş kadın mahkumu asmakla övünen bir adam. Birçok örnekte idam edilen kadınların tek suçu, aranan bir erkeğin kızkardeşi veya eşi olmaktı. Erkeklerin büyük kısmı, üyeleri Baas hükümeti tarafından sürekli olarak işkenceden geçirilen ve öldürülen yasaklı Davet partisi ile bağlantılıydı.</p>

  <p>İran'ın Kum kentinde Ali El-Irak tarafından derlenen "Hapsedilen Hatıralar: Unutulmuş Bir Tarihten Kan Kırmızı Sayfalar" adlı çalışmanın tipik bölümlerinden biri şöyle:</p>

  <blockquote class="">
    <p>Samire Avde El-Mansuri (Um-İman), 1951, Basra doğumlu, Haritha İlkokulu'nda öğretmen... İslami hareketin askeri kanadının kadrolarından... İslami Davet partisi üyesi şehit Abdül-Amir ile evli... İşkenceciler: Sarhoşken işkence yapan Binbaşı Mehdi El-Duleymi, ayağıyla bastırarak kurbanlarının kaburgalarını kırmakta uzmanlaşmış Teğmen Hüseyin El-Tikriti... kurbanlarını ayakta döven Teğmen İbrahim El-Lami... Um İman dövüldü... saçından tavandaki pervaneye asıldı ve elektrik verilerek işkence gördü. Basra'daki hücrelerde iki ay geçirdi, çözülmedi, El-Duleymi ruhsatsız silah taşıdığı ve Davet partisine üye olduğu için idam edilmesi tavsiyesinde bulundu.</p>
  </blockquote>

  <p>Aslında Um İman Bağdat'taki Kamu Güvenliği Dairesi'ne nakledilmiş, orada on bir ay daha işkence görmüştü. Sonrasında Devrimci Askeri Güvenlik Mahkemesi'ne çıkarıldı ve asılarak idam cezası aldı. Bir altı ay daha Bağdat'ın batısındaki Raşid Hapishanesi'nde kaldı (belki de hayatının bağışlanacağı umuduna kapılmıştı), nihayet bir pazar gecesi Ebu Garib'e götürülerek Ebu Vidad tarafından idam edildi.</p>

  <p>Kadınlara ve çocuklara kocalarının ve babalarının gözü önünde işkence yapılmasına dair pek çok hikâye vardı. Sözgelimi 1982'de Basra'da Teğmen Kerim'in bir isyancının eşini cezaevine getirdiği, kocasının önünde soyup işkence yaptığı, sonra da yeni doğmuş çocuğunu öldürmekle tehdit ettiği anlatılıyordu. Her ikisi de konuşmayı reddedince güvenlik elemanları bebeği duvara çarpıp öldürmüştü.</p>

  <p>Ehlam El-Ayaşi 1982'de, yirmi yaşındayken tutuklandı, çünkü Davet'in önde gelen üyelerinden İmad El-Kiravi ile evliydi. Kiravi polise bilgi vermeyi reddedince iki profesyonel işkenceci (raporda isimleri Fadıl Hamidi El-Zerakani ve Faysal El-Hilali olarak veriliyordu) mahkumun ve çocuğunun önünde Ehlal'e saldırmış, işkence yaparak öldürmüştü (okurların ayrıntılarını bilmek isteyeceğini sanmam). Cesedi Basra dışında çöle gömüldü ve mezarının nerede olduğu bilinmiyor. Ehlam'ın beş erkek kardeşinden üçü onunla birlikte idam edilmiş; bir başka erkek kardeşi 1991'de Kuveyt'in kurtuluşunu takip eden ayaklanma sırasında öldürülmüştü. Fakat annesine yapılan işkenceye tanık olan çocuğu Ela İran'a götürülmüş, orada evlenmişti ve şu an üniversiteye girmek üzereydi.</p>

  <p>Birçok hikâye acı verecek kadar trajik. Sözgelimi yirmi bir yaşındaki Avatif Nur El-Hammadi kendi kocasının ihanetine uğramıştı; ağır işkence gören adam, silah kaçakçısı olarak karısının ve bazı meslektaşlarının ismini vermişti. Avatif hamileydi, fakat buna rağmen Binbaşı Amir adlı bir adam tarafından demir sandalyeyle dövülmüş ve ardından cinsel tacize uğramıştı. Mahkemede Yargıç Musallem El-Caburi, 'annesinin nefret dolu sütünü emdiği için bebeğe de minyatür bir darağacı bulunması gerektiğini' söylemişti.</p>

  <p>Avatif ilk önce idam edilmek için iki kadın arkadaşıyla birlikte alınmış ve bir defada on kişi olmak üzere 150 erkeğin idamını izlemeye zorlanmıştı; cesetler götürülürken içlerinden birinin kocası olduğunu gördü. Bunun ardından hücreye geri götürüldü. Sonradan elektrikli sandalyede idam edildi. Ebu Garib'deki aynı sandalyede birçok tutuklu da öldürülmüştü; 1982'de Fadile El-Haddad ve ertesi yıl Rida El-Uveynati adlı iki kadın bunlardan sadece ikisiydi.</p>

  <p>Meysun El-Esadi, yasaklı bir İslami örgütün üyesi olduğu gerekçesiyle tutuklandığında on sekiz yaşında bir üniversite öğrencisiydi. Sorgusu sırasında saçından asılmış ve falakaya yatırılmıştı, ardından Yargıç Avad Muhammed Emir El-Bender tarafından asılarak idama mahkum edildi. Son isteği (nişanlısına veda etmek) kabul edildi ve iki genç hapishanede evlendi. Fakat diğer mahkumlarla vedalaşırken Irak rejiminin liderliğini suçlayan konuşmalar yaptı ve hapishane müdürü yavaş yavaş öldürülmesi gerektiğine karar verdi. El-Esadi elektrikli sandalyeye bağlandı ve ölümü iki saat sürdü.</p>

  <p>İki küçük erkek çocuğu olan Selva El-Behrani 1980'de İslami savaşçılara silah dağıtırken yakalanmıştı. Anlatılanlara göre, sorgu sırasında kendisine Dr. Fehid El-Danuk tarafından zehirli yoğurt yedirildi; Danuk İran birliklerine karşı kullanılabilecek zehirler üzerinde deneyler yapıyordu. Rapora göre, Davet üyesi yüzlerce mücahit, Bağdat'ın hemen güneyindeki Salman Pak'ta zehirli kimyasallarla yapılan deneylerde kobay olarak kullanıldı. Selva, yoğurdu yemeye zorlanmasından kırk beş gün sonra evinde öldü. Yirmi yaşındaki Fatima El-Hüseyni Davet için silah sakladığı iddiasıyla 1982'de Bağdat'ta tutuklandı. Plastik kablolarla dövüldü, elleri arkasından bağlı olarak tavandan sarkıtıldı, elektrik işkencesi gördü ve kalçalarına asit döküldü. Konuşmayı reddetti ve işkencecisi idam edilmesi tavsiyesinde bulundu. 1982'de Ebu Garib'de asıldı ve ailesi tarafından Necef'e defnedildi.</p>

  <p>Saddam'ın kadın kurbanlarının çektiği korkunç acıları kayda geçiren 500 sayfalık rapor bir edebiyat eseri değil. Bazı bölümleri fazla abartılı ve sıkça görüldüğü kadarıyla, kadınların şahadetini özenilecek bir kader olarak tarif ediyor. Bu hacimli çalışmayı, Saddam aleyhinde kanıt olarak kullanma derdindeki Amerikalılar da öyle kolay okuyamaz. Bu suçların işlendiği sırada ABD Saddam'ı müttefik olarak görüyordu — ve kitapta tekrar tekrar, kadın mahkumlar üzerinde kullanılan kimyasalların Batı ülkelerinden satın alındığı belirtiliyor. Fakat ayrıntılar dayanılır gibi değil (en az elli kadının adları ve yaşadıkları, işkencecilerinin adlarıyla birlikte kayda geçirilmiş) ve 'Ebu Garib Canavarı' lakaplı Ebu Vidad'ın faaliyetleri hapisten sağ kurtulan az sayıda mahkum tarafından da doğrulanıyor. Ebu Vidad infazları akşam 8'le sabah 4 saatleri arasında gerçekleştiriyor ve asılmadan önce on bir İmam'a dua ettikleri takdirde, kadın ve erkek kurbanlarının başlarının arkasına bir nacakla vuruyordu. Sonunda 41 yaşındaki Ebu Vidad, asıl idam mahkumu yerine cezası ertelenen bir mahkumu öldürmek için rüşvet alırken yakalandı ve 1985'te kendi darağacında asıldı.</p>

  <p>Amerikalılar ve Britanyalılar Saddam dönemindeki bu korkunç hikâyelerden fayda sağladı. 'Kendi halkını işkenceden geçiren ve zehirli gazla katleden böyle bir adamın hâlâ Irak'ın başında olmasını mı tercih ederdiniz?' diye soruyorlardı. Irak'ı ondan kurtarmakla iyi bir şey yapmadık mı sizce? Bütün bunların sebebi, işgalin ilk baştaki gerekçelerinin (Saddam'ın kitle imha silahlarına sahip olması, 11 Eylül vahşetiyle bağlantıları, Blair'in 45 dakikalık uyarısı) yalan olduğunun ortaya çıkmasıydı. Fakat Bush ve Blair'in yapmakta olduğu karanlık bir kıyaslamaydı. Eğer bütün günahlarımızın ölçüldüğü kerterizin Saddam'ın ahlaksızlığı ve gaddarlığı olması gerekiyor idiyse, bu bize dair ne anlatıyordu? Saddam'ın rejimi <i>eylemlerimizi</i> tanımlayan ahlaki pusula ise, bu bize ne kadar kötü (ve günahkar) olma izni veriyordu? Saddam Ebu Garib'deki kadınları işkenceden geçirmiş ve idam etmişti. Bizse sadece tutuklulara cinsel tacizde bulunduk, birkaçını öldürdük, Bagram'daki bazı şüphelileri katlettik ve onları Guantanamo'da insalıkdışı muameleye tabi tuttuk.<sup><a href="../Text/dipnot.xhtml#bookmark246" id="footnote246">[6]</a></sup></p>

  <p>İlginç olan, Ebu Garib'de yaptıklarımıza Doğu ve Batı'dan çok farklı tepki gelmesiydi. Biz 'medeni' Batılılar, 'bizim' adamlarımızın ve kadınlarımızın tutukluları köpeklere ısırtmaları, aşağılamaları ve işkenceden geçirmeleri karşısında şoke olmuştuk. Iraklıların onuru kırılmıştı, fakat şoke falan olmamışlardı. Arkadaşları ve akrabaları (bunlardan bazıları Amerikalılar tarafından içeri atılmıştı) onlara Amerikalı gardiyanların iğrenç davranışlarından çok uzun zaman önce bahsetmişti. Bu ikonik fotoğraflar onlar için sürpriz olmamıştı. Neler olup bittiğini zaten biliyorlardı.</p>

  <p>2004 başlarına gelindiğinde, Irak'ın büyük kentlerinin caddelerinde binlerce paralı askerden oluşan bir ordu peyda olmuştu; bunlardan birçoğu işgalci Anglo-Amerikan makamları ve Bağdat'taki çalışanlarının hayatından endişe eden onlarca şirket tarafından tutulan eski Britanya ve Amerika askerleriydi. Irak'ta üç yüzü aşan güvenlik firması için çalışan ağır silahlı Britanyalıların sayısı, artık Britanya'nın ülkenin güneyinde konuşlu sekiz bin kişilik ordusunu sollamıştı. Irak'ta büyük Amerikan ve Britanya güvenlik şirketleri iş yapsa da, onlarca küçük firma da az sayıda çalışan ve faaliyet alanı eşliğinde dükkan açmıştı. Britanyalıların birçoğu eski SAS askerleriydi, Amerikan Özel Kuvvetleri'nin yüzlerce eski mensubu da Irak'taydı, öte yandan işgal yetkilileri için çalışan silahlı Güney Afrikalılar da vardı.</p>

  <p>Binlerce Batılı paralı askerin (ya da Amerikan basınının gayet zararsız ifadesiyle, 'güvenlik taşeronlarının') Irak'taki varlığı, Amerika'nın asker kayıplarından duyduğu korku kadar, şimdi ABD ve Britanya hükümetlerinin kasasını hortumlayan milyarlarca dolarlık güvenlik endüstrisi hakkında da çok şey anlatıyordu. Güvenlik firmaları, Irak otoyollarındaki konvoylara eskortluk yapıyordu. Bir Amerikan şirketinden silahlı sivil adamlar geceleri, Paul Bremer'ın karargahının bulunduğu eski başkanlık sarayının içindeki ABD askerlerine muhafızlık ediyordu. Diğer bir deyişle, güvenlik şirketleri artık işgal birliklerini koruyordu. 2003'te bir ABD helikopteri Felluce yakınlarında düştüğünde, bölgenin kontrolünü alan ve arama kurtarma operasyonuna başlayan Amerikalı bir güvenlik firmasıydı. Söylemeye bile gerek yok, paralı askerler arasındaki kayıplar işgal makamları tarafından yürütülen düzenli can kaybı hesabına dahil değildi.</p>

  <p>Elbette tutukluların isimleri de yoktu listelerinde. 55 yaşındaki Muhammed Ebul Abbas Irak'taki bir ABD tutuklu kampında esrarengiz bir şekilde öldüğünde kimse ailesini arama zahmetine girmedi. Onu yakalayan Amerikalılar, 1985'te <i>Achille Lauro</i> yolcu gemisinin kaçırılması olayının ardındaki adamın ne durumda olduğunu haber programı izlerken öğrenmişti. Bununla birlikte daha yedi hafta önce ailesine yazdığı son mektupta Filistinli militan, 'sağlığının gayet iyi olduğunu', kısa süre içinde bırakılacağını umduğunu söylüyordu. Peki Muhammed Ebul Abbas'a ne olmuştu?</p>

  <p>Abbas otuz yılı aşkın süre Yaser Arafat'ın önde gelen mesaidaşlarından biriydi, fakat dünya ismini sonsuza kadar <i>Achille Lauro</i> ile anacak. Küçük çaplı örgütü 'Filistin Kurtuluş Cephesi'nin üyeleri Akdeniz'de geminin kontrolünü ele geçirmiş ve gemide acımasızca işledikleri bir cinayet (Leon Klinghoffer adlı ihtiyar bir Amerikalı Yahudiyi vurmuşlardı) uluslararası toplumu ayağa kaldırmıştı. Ancak on yıl içinde bizzat İsrailliler, artık Filistin Ulusal Konseyi üyesi olan Ebul Abbas'ın Gazze Şeridi'ndeki seçimlere katılmak üzere işgal altındaki topraklara girmesine izin verecekti. Hattâ İsrail'deki Hayfa kentinde bulunan eski aile evini bile ziyaret etti. İsrail-Filistin barış anlaşmalarını destekledi ve FKÖ'nün tüzüğünden İsrail karşıtı maddelerin kaldırılmasından yana çıktı. Arafat'ın birçok mesaidaşı gibi Abbas da o efsanevi Ortadoğu dönüşümünü geçirerek, 'süper-terörist' iken barış yanlısı haline geldi.</p>

  <p>Velhasıl, Amerika'nın Bağdat dışındaki havaalanı mahkum kampının sert koşullarında tutulmasının ne gibi bir sebebi olabilirdi? Hiçbir suçla itham edilmemiş, kendisine avukat isteyip istemediği sorulmamış, eşi ve ailesiyle doğrudan bağlantı kurmasına hiç izin verilmemişti; dış dünyayla ancak Kızılhaç üzerinden iletişim kurabilmişti. En sonunda Beyrut'taki eşi Reem'e telefon edip kocasının öldüğünü bildiren de Kızılhaç görevlileri olmuştu.</p>

  <p>"Bu konuda hiçbir şey bilmiyorum — hiçbir şey," diye feryat ediyordu Reem Beyrut'tan bana açtığı telefonda. "Nasıl öldü? Niye bize hiçbir şey söylemediler?" Muhammed Ebul Abbas Irak'ta ABD gözetiminde ölen en ünlü tutuklu hâlâ ve ABD askeri güçleri tarafından tutulan 15 bin Iraklı ve Filistinli arasında giderek kabaran sebebi belirsiz ölümler listesinde o da yerini aldı. Irak'taki işgal yetkilileri, Ebul Abbas'ın cesedine otopsi yapacaklarını söylemekle yetineceklerdi. 'Filistin Kurtuluş Cephesi'nin (FKC), Arafat'ın FKÖ'sü ile birlikte uzun yıllardır Bağdat'ta bürosu vardı; FKC'nin 'politbürosunun' başkanı Muhammed Sobni, Ebul Abbas'ın önceki yıl 14 Nisan'da ABD askerleri tarafından tutuklandığını söylüyor ve şunları ekliyordu: "Hiçbir yasal gerekçesi yoktu. Tek sebep, o dönemde Amerikan askerlerinin sahte zaferler kazanmak zorunda olmasıydı. Ebul Abbas'ın 1995'te Filistin'de olduğunu hepimiz biliyorduk ve hem ABD hem İsrail buna göz yummuştu. Bundan sonra Filistin kentlerini ve diğer Arap ülkelerini pek çok kez dolaştı. Bütün bunları buradaki Amerikalılara anlatmış ve serbest bırakılmasını istemiştik. Eve yazdığı son mektubunda kısa süre içinde bırakılacağını umduğunu söylüyordu. Peki ona ne oldu?"</p>

  <p>Ebul Abbas'tan bir, daha önceki bir evliliğinden iki çocuğu olan Reem Ebul Abbas, geçen yıl Amerikan birlikleri kente girdiğinde kocasının Bağdat'ta yaşamaya devam ettiğini söylüyordu. "Onlardan uzak durmaya çalışıyordu, çünkü birçok insan —Iraklılar ve Filistinliler—, hiçbir şey yapmamış insanlar gözaltına alınıyordu. Derken Amerikan askerleri evini bastı. Muhammed orada değildi, fakat olan biten her şeyi Fox televizyonunda gördüm. İnanabiliyor musunuz, kendi evimi televizyonda gördüm; eşyaların yerini değiştirmişler, bir aynanın üzerine Filistin bayrağı örtmüşler ve ardından Fox televizyonunu çekmesi için çağırmışlardı. 14 Nisan akşamı Muhammed bir arkadaşının evinden, bir Thuraya uydu telefonuyla beni aradı. Büyük hataydı. Sanırım bu sayede takip edip izini buldular. Çok geçmeden Amerikan askerleri kapıda bitivermiş."</p>

  <p>ABD işgal makamları ilk başta 'önemli terörist Ebul Abbas'ın yakalandığını açıkladı, işgal altındaki topraklara geri dönüşünden veya FKC liderinin barış müzakerecisi sıfatıyla Filistin'e girişine bizzat (onu hapiste görmeyi Amerikalılardan çok daha fazla isteyebilecek olan) İsrailliler tarafından izin verildiğinden hiç söz edilmedi. Eşi Reem şunları söylüyordu: "İlk başta 'terörist'ti. Sonra barış adamı oldu. Ardından Amerikalılar tutukladı ve onu tekrar 'terörist' yaptı. Bu nasıl bir saçmalık?" Aylar içinde Yaser Arafat da benzer bir dönüşüm yaşayacaktı. Ebul Abbas'ın ailesine 19 Ocak tarihini taşıyan ve bir Kızılhaç kâğıdının bir tarafına son derece düzgün bir Arapçayla yazdığı son mektubu akıbetine dair hiçbir ipucu vermiyordu. Hollanda'daki kardeşi Halid'e hitaben kaleme alınan mektupta, bir mahkumun sevgi ve umut ifadeleri eşliğinde, ailesinden mektup istemesi ve haber sorması vardı sadece: "Sevgili Halid... ilk önce sevgili annenin alnından öperim. Umarım sevdiğim 'dolmalardan' ve acılı tavuktan yapmaya hazırdır, çünkü özgür kalınca ilk yemeği onun evinde yiyeceğim. Ailemden ve canımın içi İssa'dan ne haber?... Ona, eşine ve çocuklarına çok çok selam ederim. Erkek ve kızkardeşlerine ve ailelerine de çok selamımı söyle, çünkü onlar benim de ailem ve en sevdiklerim... İnşallah bana <i>dişdaş</i> gönderebilirsin... Sağlığım gayet yerinde ve ailemden ve dostlarımdan haber almaya çok ihtiyacım var. Kısa süre sonra bırakılacağımdan çok umutluyum — inşallah." Anlaşıldığı kadarıyla Muhammed Ebul Abbas'ın yakında öleceğine dair hiçbir önsezisi yoktu. Fakat bu umutlu mektubu yazdıktan kırk dokuz gün sonra hayatını kaybetti.</p>

  <p>Irak, dünyanın Filistin'i unutmasına yol açmıştı; Yaser Arafat şimdi Ramallah'ta pis kokan, yıkanmamış ofislerde yaşıyor, İsrail ordusu tarafından fiili ev hapsinde tutuluyordu. İsrail Arafat'la tüm bağlantıyı kesmişti. Keza Amerikalılar da. Filistinli intihar bombacıları, Ariel Şaron Batı Şeria'nın ortasına devasa bir duvar inşa etmeye (böylece yüzlerce Filistin köyünü yıkmış ve Filistin devletine ait olması gereken toprakları fiilen ilhak etmişti) başlayıncaya dek, İsrail'in dört bir tarafında kendilerini havaya uçurmuştu. Şunu hemen söylemek lazım: Duvar, eski Berlin Duvarı'ndan çok daha uzun olmasına rağmen, gazetecilerin büyük çoğunluğu tarafından duvar diye adlandırılmıyordu. Duvarın gettolar ve apartheid ile ilgili kötü çağrışımları vardı. Bu yüzden <i>New York Times</i> ve BBC veya başka yerlerde 'güvenlik bariyeri', hattâ daha da fantastik versiyonuyla, 'çit' haline getirildi. Lahey'deki Uluslararası Adalet Divanı (yerle bir olan Filistin Yönetimi mahkemeye sözcüsünü göndermişti) duvar inşaatının yasadışı olduğuna hükmetti. İsrail kararı görmezden geldi.<sup><a href="../Text/dipnot.xhtml#bookmark247" id="footnote247">[7]</a></sup></p>

  <p>Ve İsrail, karşıtlarını öldürme politikasını sürdürdü. Bu 'hedefli öldürmeler' (İsrail'in, BBC ve diğerlerinin uysalca benimsediği bir başka semantik icat örneği) doruğa çıktı; bu saldırılarda kaçınılmaz olarak masumlar da öldürülüyordu. 21 Mart 2004'te bir İsrail helikopteri Hamas'ın yaşlı ve engelli lideri Şeyh Ahmed Yasin'e, Gazze'deki bir camiden ayrılırken füze saldırısı düzenledi. Tekerlekli sandalyedeki felçli bir insanı öldürmek pek de büyük cesaret gerektirmiyordu. Benzer şekilde, suikastın sonuçlarını özümsemek sadece birkaç dakika aldı. Evet, intihar eylemlerini şevkle desteklemişti —buna İsrailli çocukların öldürülmesi de dahildi. Evet, kılıçla yaşayan kılıçla ölürdü, tekerlekli sandalyede olsun veya olmasın. Fakat cesur yeni dünyamız için son derece tehlikeli bir şey (bir başka uğursuz örnek) ufukta görünmüştü.</p>

  <p>İhtiyar adamın kendisini ele alalım. Başından beri İsrail'in çizgisi basitti. Şeyh Yasin (İsrail'in Londra büyükelçisinin tabiriyle) 'yılanın başıydı', 'dünyanın en tehlikeli örgütlerinden biri olan' Hamas'ın lideriydi. Fakat ardından dünya medyasından kafa karıştırıcı ve örtbas eden haberler yağdı. Cinayet günü BBC Dünya Servisi'nin bize söylediği şekliyle, Yasin ilk başta İsrailliler tarafından bir 'esir takası' çerçevesinde serbest bırakılmıştı. Bu kulağa o bildik takaslardan biri gibi geliyordu (ele geçirilen İsrail askerleri karşılığında bırakılan bir Filistinli) ve ardından, aynı günün ilerleyen saatlerinde, BBC bize bu kez Yasin'in 'Kral Hüseyin'in bağladığı bir anlaşmayı takiben' bırakıldığını anlatıyordu.</p>

  <p>Bütün bunlar çok ama çok garipti. Yasin İsraillilerin esiriydi. Bu 'yılan başı' bir İsrail hapishanesindeydi. Ve derken (bingo) bu sözümona canavarın bir 'anlaşma' sebebiyle gitmesine için verilmişti. Öyleyse 'anlaşmanın' ne olduğunu hatırlayalım. Şeyh Yasin, yasa ve düzen düşkünü sağcı Likud lideri Binyamin Netanyahu'nun ta kendisi tarafından, İsrail başbakanlığı yaptığı sırada bırakılmıştı. Şu an hayatta olmayan Kral Hüseyin iki taraf arasında 'arabuluculuk' yapmıştı. İki İsrailli Mossad ajanı, İsrail ile dört başı mamur bir barış anlaşması yapmış olan bir Arap ülkesinin başkenti Amman'da bir Hamas yetkilisini öldürmeye çalışmıştı. Yetkiliye zehir şırınga etmişlerdi. Bunun üzerine Ürdün Kralı Hüseyin öfkeyle ABD başkanını arayıp panzehirin verilmemesi ve Yasin'in serbest bırakılmaması halinde yakalanan Mossad ajanlarını yargılamakla tehdit etmişti.</p>

  <p>Netanyahu derhal pes etti. Yasin bırakıldı ve Mossad elemanları sağ salim İsrail'e döndü. Yani 'yılan başı' bizzat İsrail tarafından, o dönemki İsrail başbakanının talimatıyla salıverildi —Yasin öldürüldüğünde tarihin bu bölümü gayet rahat bir şekilde unutuldu. Bu da çok ama çok tuhaftı. Zira eğer ihtiyar din adamı gerçekten devlet cinayetine değer biriyse, niye Netanyahu en başta onun gitmesine izin verdi? Ancak çok daha tehlikeli olan cinayetin etkileriydi. Bir Arap daha (ne kadar intikamcı ve acımasız olursa olsun bir lider daha) suikasta kurban gitmişti. Amerikalılar Bin Ladin'i öldürmek istiyordu. Molla Ömer'i öldürmek istiyordu. Saddam'ın iki oğlunu öldürmüşlerdi. Tıpkı Yemen'de iki El-Kaide üyesini, insansız savaş uçağı ve roketle öldürdükleri gibi. İsrailliler sürekli olarak Yaser Arafat'ı öldürme tehditleri savuruyorlardı. Ve Yasin'in ölümünden kısa süre sonra İsrailliler tekrar saldırdı ve yeni Hamas lideri Abdülaziz Rantisi'ye bir füze daha attılar. On yıldan fazla bir süre önce yüzlerce başka Filistinliyle birlikte yasadışı olarak Lübnan'a sınırdışı edilen o Rantisi'ydi; İsrail sınırına yakın 'Çiçek Tarlası'nda aylarca sıcağın ve karın ortasında yaşamıştı. Gazze'de son olarak röportaj yaptığım da aynı sakallı Rantisi'ydi; o gün bana "Hayatımın şahadetle sona ermesini tercih ederim," demişti. Ardından pencereden bakmış, dışarıda Apache helikopteri olup olmadığını kontrol etmiştim. Şimdi o helikopter Rantisi'yi bulmuştu.</p>

  <p>Kimse bütün bunların etkileri üzerine kafa yormaya başlamamıştı. Yıllardır hükümetlerin gerillalarla vahşi savaşında yazılı olmayan bir kural vardı. Sokaklardaki insanları, bomba yapanları ve silahlı adamları öldürebilirdiniz. Fakat her iki taraftaki liderliğin (bakanlar, ruhani liderler, 1962'de Cezayir liderliğinin büyük bölümünü öldürdüklerini anladıklarında Fransızların kullandığı tabirle söylersek, müstakbel değerli muhataplar) yaşamasına izin verilirdi.</p>

  <p>Bu kuralların zaman zaman ihlal edildiği doğrudur. IRA Thatcher'ı öldürmeye çalışmıştı. Arkadaşı Airey Neave'yi öldürdüler. İslami Cihad İsrailli bir bakanı otel odasında öldürmüştü. Fakat bunlar birer istisnaydı. Şimdi her şey tamamen değişmişti. Şiddeti savunan herkes (şiddet uygulamaya alenen muktedir olmasa bile) ölüm listesindeydi. Öyleyse diğer tarafın da kuralları bozmasına kim şaşırabilirdi ki?</p>

  <p>Başkan Bush artık güvende mi? Ya da Tony Blair? Veya büyükelçileri ve bakanları? Kısa süre sonra 'kendi' liderlerimiz de 'meşru hedef olacak mı? Bunu bilemeyiz. Kendi siyasi liderlerimiz suikasta uğrarsa, vurulursa veya havaya uçurulursa, katilleri kötüleyeceğiz ve 'terörizmin' yeni bir aşamaya ulaştığını iddia edeceğiz. Şu an topyekün suikast furyasıyla bunu teşvik ettiğimizi unutacağız. Amerikalılar Şeyh Yasin suikastını kınayamadı, keza Rantisi suikastını da. Yani uğursuz bir yolda yeni bir adım attık.</p>

  <p>Derken ölüm ihtiyar adamı da gelip buldu. Arafat'ta uzun zamandır Parkinson hastalığının belirtileri vardı, fakat yerle bir edilen Ramallah karargahının pisliğinde sağlığı haliyle daha da kötüleşmişti. Diplomatik ziyaretçilerin karşısında bile çoraplarını çıkarıp ayaklarının üzerindeki yaraları kaşımayı alışkanlık haline getirmişti. Odaklanmakta zorluk yaşıyordu, iştahsızdı. Ziyaretçilere kuşatma altındaki Beyrut'ta 1982'de İsraillilere karşı verdiği savaşa dair ipe sapa gelmez şeyler anlatıyordu. Çevresindekilerden bazıları aklının gelip gittiğini, gerçek dünyayla bağının kopmakta olduğunu, yani ölüme yaklaştığını anlamıştı. Haklıydılar. İsrailliler umutsuz hastalığın pençesindeki Arafat'ın yıkılmış karargahından çıkmasına izin verdi nihayet ve Fransızlar ihtiyar adamı Paris dışındaki Percy Askeri Hastanesi'ne nakletti. Orada, 11 Kasım 2004'te, (Balfour Deklarasyonu'na ve Britanya'nın Filistin'de bir Yahudi vatanına destek vermesine, böylece Filistin halkının tehcirine ve sürgünde yaşamasına vesile olan) Birinci Dünya Savaşı'nın sona erişinin seksen altıncı yıldönümünde Yaser Arafat öldü.</p>

  <p>Kahire'deki cenaze törenini izledim; atla çekilen bir top arabasının üzerinde, tek bir Mısırlı veya Filistinli sivilin yürümesine izin verilmeyen bir bulvar boyunca, bazıları eli kanlı Arap diktatörlerinden oluşan bir topluluğun önünde, sıkıcı, kısa bir seyahat. Bir saray duvarındaki heybetli kapı açılıp altı siyah atın hâlâ Fransızların üzerine örttüğü Filistin bayrağına sarılı tabutla birlikte yolu takırdattığı sırada, bir caminin yanında sohbet ediyorlardı. Ve neredeyse bir dakika boyu kimse atları veya tabutu fark etmedi. Sıcak bir öğle sonrası, bir kasaba istasyonundan kimseye görünmeden geçip giden bir trene benziyordu. Ancak naaş Ramallah'a ulaştığında Filistinliler Arafat'a daha tanıdık bir cenaze töreni verdi; on binlerce insan feryat edip ağıtlar yaktı, tabuta dokunmak için birbirini ezdi ve havaya binlerce mermi sıktı. Arafat görse hoşuna giderdi, çünkü en az kendi sağı solu belli olmayan karakteri kadar kaotik, dramatik, samimi ve korkutucu bir manzaraydı. Artık Arafat gittiğine göre umut vardı. Tepkimiz işte bu oldu bizim. Filistinliler yas tutarken, onlara hayatlarının artık iyiye gideceği söyleniyordu.</p>

  <p>Böylece demokratik seçimlerin (ki Arafat'ın asla onaylamadığı bir şeydi bu) ardından Amerikalılarla Britanyalıların canı gönülden onayladığı renksiz Mahmud Abbas başkan oldu. Abbas Oslo Anlaşmaları için Filistin belgelerini yazmıştı; 600 sayfa içinde 'işgal' kelimesini bir kez bile kullanmamış, İsrail ordusunun çekilmesinden değil, sadece 'yeniden konuşlandırılmasından' dem vurmuştu. Ancak 'terörizmi' bitirme sözü verirken (Amerika ve İsrail'in lügatini kullanma yeteneği Abbas'ın birçok başarısından biriydi), Filistin toprakları ayaklarının altından kayıverdi. Hamas ve İsrail ateşkesi bozdu ve ardından Başkan George W. Bush, ABD'de Ariel Şaron ile yaptığı görüşme sonrası, yüzleşilmesi gereken yeni gerçeklikler olduğunu, İsrail ile 'yan yana' demokratik bir Filistin devleti istiyor olsa da, Filistin toprakları üzerinde yasadışı şekilde yapılmış büyük Yahudi yerleşimlerinin kalması gerekeceğini açıkladı. Bunu ilkin Nisan 2004'te, Arafat hayattayken söylemişti. Bu BM Güvenlik Konseyi'nin, savaşla toprak elde etmenin mümkün olmadığını belirttiği 242 sayılı kararının yerle bir edilmesi anlamına geliyordu. Şaron Gazze'deki gelişmemiş küçük yerleşimleri (sadece 8 bin İsrailli yaşıyordu) kapatmaya hazırdı ve bu 'tarihi ve cesur bir adımdı'. Peki ya sonuç? Filistin Batı Şeria'sının geniş toprakları şimdi, Başkan Bush'un lütfuyla, İsrail haline gelecekti. İsrailli olmayan insanlara ait olan topraklar, Amerika'nın izniyle artık iç edilebilecekti, zira aksini kabul etmek 'gerçekçi değildi'. Filistinliler afallamıştı. Bu tam da Usame Bin Ladin'in üzerinde konuşmayı pek sevdiği türden bir aldatma ve ikiyüzlülüktü. Gerçekten de, George W. Bush Ortadoğu'da neyin 'gerçekçi olmadığını' tanımlayabileceğini düşündüyse, başka bir soru daha sormak kaçınılmaz hale geliyordu. Aslında El-Kaide için <i>çalışıyor</i> olabilir miydi?</p>

  <p>Hepimiz 'Tanrı'nın veya atalarımızın bize verdiği topraklara sahibiz. İngiltere Tudor Kraliçesi Mary, kalbine kazınmış 'Calais'<sup><a href="../Text/dipnot.xhtml#bookmark248" id="footnote248">[8]</a></sup> adıyla ölmemiş miydi? İspanya'nın Hollanda üzerinde meşru hakları yok mu? Ya da İsveç'in Norveç ve Danimarka üzerinde? Ya da Britanya'nın Hindistan üzerinde? Müslümanlar (ve Yahudiler) onbeşinci asır Endülüs'ü üzerinde hak sahibi değil mi? İsrail de dahil, her sömürgeci güç bu mantıksız talepleri öne sürebilir. Usame Bin Ladin'in dile getirdiği her iddia, ABD'nin Siyonizmi temsil ettiği ve Arap topraklarının çalınmasını desteklediği yönündeki her açıklaması, şimdi milyonlarca Arabın gözünde doğru çıkmıştı, Bin Ladin'le hiç işi olmayanların bile. Bin Ladin, George W. Bush'tan daha iyi bir asker toplama çavuşunu nereden bulabilirdi ki? Bunun Irak'taki genç Amerikan askerleri için ne anlama geldiğinin farkında değil miydi? Yoksa İsrailliler Mezopotamya'daki Amerikalıların hayatlarından daha mı önemliydi?</p>

  <blockquote class=""/>

  <p>2004 yazında, Bağdat'taki ABD valisi sıfatıyla son saatlerinde Paul Bremer, başında bulunduğu işgal otoritesinin bütün Irak topraklarında hayata geçirdiği bazı yasaları sıkılaştırmaya karar verdi. Yeni bir yasa hazırlayarak, Iraklı sürücülerin direksiyonu tek elle kullanmasını yasakladı. Bir başka belge, Iraklıların acil durumlar dışında arabalarının kornalarına basmalarının bundan böyle suç olduğunu resmen ilan ediyordu. Aynı gün, Bremer Irak'ta araç kullanma standartlarıyla meşgulken, üç Amerikan askeri Bağdat'ın kuzeyinde yol kenarına konmuş bir bombayla paramparça oldu; aynı hafta sonu ABD güçlerine düzenlenen altmıştan fazla saldırıdan biriydi.</p>

  <p>Bremer'ın başarısızlıklarına, kendisinin ve iflah olmaz işgal yönetiminin neden olduğu felaketin doğasını umutsuzca anlama yeteneksizliğine dair bundan daha mantıksız (ve çıldırtıcı) bir simge bulmak zor. Eski 'Geçici Koalisyon Yönetimi'nin (şimdi 3 bin kişilik bir ABD büyükelçiliği biçimini almıştı; dünyanın en büyük elçiliğiydi bu) Irak'tan kopuk olması değildi mesele. Bu dünyada yaşamıyordu bile. Bremer'ın son yıldızlaşma ânı bir ABD askeri uçağıyla Bağdat'tan ayrıldığında gerçekleşti; Amerika'nın maaşını verdiği iki paralı asker (tüfeklerini kameramanlara tehditkar bir şekilde doğrultmuşlar, Bremer'ın arkasından yürüyorlardı), kabin kapıları kapatılıncaya dek onu korudu. Ve unutmayın ki Bremer bu göreve, 'anti-terör' uzmanı olduğu için getirilmişti.</p>

  <p>Korkunç bir yazdı. Direnişçiler Amerikalılara sürekli saldıramıyorsa da, Wal-Mart intihar bombacılarını üretmekten ve işbirlikçi saydıklarını yok etmekten geri durmuyorlardı. Sözgelimi 28 Temmuz'da polis olmak için akın akın başvuran yoksullar katledildi; Sünni kenti Bakuba'da, iş bulmak için bir bulvarda, korumasız bir şekilde uzun kuyruklar oluşturanların yüzden fazlası öldü. Bombacı (kimliği her zamanki gibi meçhuldü) Renault marka aracını, polis olmaya çalışan 600 işsiz genç adamın üzerine sürmüş, patlayıcıları infilak ettirmiş ve insanları paramparça etmişti. Bomba yolun ortasında iki metre derinliğinde bir çukur açmış ve yandaki bir çarşıda alışveriş yapan 150 erkek ve kadını daha yaralamıştı.</p>

  <p>Bu, öldürülmeyeceğin veya kaçırılıp başının kesilmeyeceği umuduyla Irak yollarında dolaşabilmenin hâlâ mümkün olduğu son yaz mevsimiydi. Dicle üzerinde bir tekne kiraladım; beni Basra'ya götürmeyi teklif eden tekne sahibi, Salih adında eski bir Irak askeriydi ve İran-Irak savaşında yaralanmıştı. Salih'in teknesiyle tam bir hafta yolculuk etmenin biraz fazla olacağını düşündüm. Bu yüzden Bağdat dışına bir yolculukla yetindim. Saddam'ın eski okulunun, savunma bakanlığının enkazının ve yıkılmış apartman bloklarında ganimet arayan kalabalıkların önünden geçtik. Ve Dicle'nin bezelye yeşili sularında seyrederken, Şii olan Salih'e, Ortadoğu için, Irak için, bizim için hiç umut olup olmadığını sordum. "İmam Ali'miz der ki, bir insan din açısından kardeşimiz de olabilir, insanlık açısından kardeşimiz de. Biz buna inanırız. Bütün insanlarla tam barış içinde yaşamalısın. Onunla kavga etmemelisin, onu öldürmemelisin. Sen de bilirsin — İslam çok kolay bir dindir, fakat bazı radikaller onu zorlaştırıyor. Yabancıları öldüren veya kaçıran herkese karşıyız. Müslümanlar böyle yapmaz."</p>

  <p>Bağdat'taki en etkileyici Şii liderlerden Şeyh Cavid Mehdi El-Halasi'yi aradım. Hem belagatle hem mizah anlayışıyla konuşan uzun boylu, dikkat çekici bir adam; alnını ve delip geçen bakışlarını 1920'deki Britanya işgaline karşı Şii isyanına önderlik yapan dedesinden almış. Büyük yaşlı devrimcinin bir portresini getiriyor; gür, fakat özenle biçim verilmiş bir sakalı var. Döneminin en önemli âlimlerinden biriydi, hayatını sürgünde tamamladı; Lenin'in Bolşevik hükümetiyle görüşmeler yaptı ve esrarengiz bir şekilde öldü. Taraftarları Britanya istihbaratınca zehirlendiğine inanıyordu.</p>

  <p>1920'deki Irak isyanlarıyla 2004'tekiler arasında birden fazla paralellik olduğunu söylediğimde Şeyh Cavid omuzları sarsıla sarsıla gülüyor. "Kesinlikle," diyor. "1920'de Britanyalılar isimden ibaret bir Irak hükümeti yutturmaya çalıştı — BM Güvenlik Konseyi'nin 1546 sayılı kararının bir kopyası gibiydi. Şeyh Mehdi El-Halasi, Muhammed El-Şiazi'nin ölümünden sonra büyük 'merci' (en yüksek Şii âlimi) mertebesine yükselmişti ve yandaşlarına ve bütün Iraklı Şiilere işgal güçlerinin kurduğu bir hükümete meşruiyet kazandırmamak için seçimlere katılmama çağrısı yapan bir fetva çıkardı.</p>

  <p>"Çağrıya sadece Şiiler değil, Sünniler, Yahudiler, Hıristiyanlar ve diğer azınlıklar da uydu. Seçimler çuvalladı ve bunun üzerine Britanya güçleri dedemi Irak'ı terk etmek zorunda bıraktı. Şu an bulunduğumuz dini okulun diğer tarafındaki evinde onu tutukladılar — Saddam Hüseyin yıllar sonra o evi kasten yıktı."</p>

  <p>Tanıdık bir sömürgeci tavrıydı bu. Britanyalılar 20. asır boyunca sorun çıkaran din adamlarını sürgüne yolladı (Başpiskopos Makaryos geliyor akla), fakat Şeyh Mehdi'nin Britanyalılar için ülke dışında, en az içeride olduğu kadar tehlike arz ettiği görülecekti. Bombay'a götürüldü, fakat limana gelen öfkeli Hintli Müslüman kalabalığı o kadar muazzamdı ki, Britanyalılar Şeyh'i gemiden indirmediler ve ardından sıcaktan kavrulan, volkanik Aden Limanı'na naklettiler.</p>

  <p>"Britanyalılara şunu dedi: 'Beni nereye göndereceğinizi bilmiyorsunuz — fakat hac mevsimi sona erdiğinden bu yana, Mekke'ye hacca gitmek istiyorum.' Mekke'nin hakimi Şeyh Hüseyin bunu duyunca dedeme hacca katılması için davet gönderdi. Dedem Mekke'deki Arafat Dağı'nda Şerif Hüseyin ile görüştü. Ve ardından İran'a gitmesi için bir davet aldı; davet Dışişleri Bakanı Muhammed Musaddık tarafından imzalanmıştı. Ve İran'da onu birçok Necefli dini lider bekliyordu." Otuz yıl sonra Amerikalılar (MI6'dan Albay 'Monty' Woodhouse'un yardımıyla) Musaddık'ın İran hükümetini devirecekti.</p>

  <p>Şeyh Cavid konuşurken ellerini kullanıyor (Şii din adamları ellerini devreye soktuklarında Anglikan rahiplerinden çok daha ifade edici oluyor) ve dedesinin hayatındaki her yeni bölüme yukarı kalkan bir parmak eşlik ediyor. "Şeyh Mehdi El-Halasi İran'ın Buşehr Limanı'na vardığında coşkuyla karşılandı, fakat İran Petrol Şirketi'nden bir yetkili üzerine on kurşun sıktı. O dönemde birçok insan bunun, 1920'de Irak'taki Britanya işgal gücünün başı olan Albay Wilson'un komplosu olduğu kanısındaydı. İran'ın Kum kentindeki bütün büyük dini liderler dedemi bekliyordu — El-Naini, El-İsfahani, ileride Ayetullah Humeyni'nin hocası olacak olan Şeyh Abdülhalim El-Hubeyri El-Yezdi. Sonra Britanyalıların Bağdat'a yerleştirdiği Kral Faysal, sürülen dini liderlerin, siyasete karışmama sözü vermeleri şartıyla, Irak'a dönebileceğini ilan etti."</p>

  <p>Şeyh Mehdi bu daveti, 'dini liderler olarak rolümüze ve Irak'ın bağımsızlığına saldırıdır' diyerek öfkeyle reddetmişti. Bunun yerine İran'ın kuzeydoğusundaki Meşhed kendine gitti ve orada 'Irak'taki kutsal yerleri korumayı amaçlayan' bir şura kurdu, Arapça, Farsça, Urduca, Rusça ve Türkçe ilim eserleri yayınladı.</p>

  <p>Şeyh Cavid anlatmaya devam ediyor: "Hattâ dedemle Lenin'in Bolşevik devrimcileri arasında dolaylı bir diyalog vardı. Uluslararası vaziyetteki sorunları, Irak'ın gerçekten bağımsız bir ülke olmasına yardım etmek için kullanmak istiyorlardı. Irak'ta bir devrim olacaktı. Fikir buydu. Fakat sonra 1925'te dedem aniden öldü. Hastalandığını iddia ettiler. Fakat babam Meşhed'deki Britanya konsolosunun Şeyh Mehdi'yi zehirlediğine inanıyordu. Öldüğü öğleden sonra konsolos Meşhed'deki bütün doktorları kent dışındaki bir ziyafete davet etti ve bu yüzden dedem hastalandığında kimse doktor bulamadı; onu tedavi edecek kimse kalmamıştı kentte."</p>

  <p>Peki ya şimdi? Şimdi ne olacak Irak'a? Bunları soruyorum Şeyh Cavid'e. 'Irak İslam Konferası'nın başkanlığını yapıyor — Şii ve Sünni entelektüelleri bir araya getiren ve tıpkı Şeyh Cavid'in dedesinin seksen yıl önce yaptığı gibi Irak'ın bağımsızlığını talep eden bir grup bu. "Şiiler ayrılmayacak ve kendilerini Sünnilerden yalıtmayacaklar. Bütün Irak halkı haklarına kavuştuğunda onlar da haklarına kavuşacak. Ayrıca işgale farklı yollarla direnme ve bunu siyasi olarak yapma hakkımız da var... Amerikalılar iç savaş istiyor — fakat başaramayacaklar, çünkü Irak halkı iç savaşa sürüklenmeyecek."</p>

  <p>Fakat bir iç savaşı kışkırtmayı isteyebilecek Araplar ve İslami intikam ve korku dini olarak göstermek isteyenler de var. Kaçırılan erkeklerin ve kadınların hayatlarının bağışlanması için yalvardığı video görüntülerine bakıyorum. Görüntüler kalitesiz, sesler bazen anlaşılmıyor. Fakat Güney Koreli Kim Sun-il, "Beni öldürmeyin," diye tekrar tekrar çığlık atarken, korkusu elle tutulur hale geliyor. Kaçırılan kurbanların başları kesilirken arka plan sesi olarak (genellikle tanınmış bir Suudi müezzin tarafından) Kuran okunuyor. Bir Amerikalının başının kesilmesinin ardından cellat, kanlı bıçağını törensel bir şekilde kurbanının giysilerine sürüp temizliyor; tıpkı Suudi görevlilerin, kraliyette yapılan halka açık idamlar sonrasında kılıçlarını temizlediği gibi. Videoyla terör artık Irak savaşının gayet yerleşik bir parçası. 'Direniş' veya 'teröristler' ya da 'silahlı Iraklı savaşçılar' (ABD güçleri düşmanlarına artık böyle diyordu), Irak'taki Amerikan askerlerine düzenlenen saldırıları gösteren kötü çekilmiş videolarla işe başladılar. Yol kenarı bombaları, ABD konvoylarının yanında infilak ederken oradan geçmekte olan bir araçtan kaydediliyordu. Felluce dışındaki Amerikan üslerine havan topları atan gerillaları görmek mümkündü. Fakat adam kaçırmalar başladığında, videolar da tüyler ürpertici bir yeni dünyaya kaydı. Temmuz 2004'e gelindiğinde Irak'ta 60'ın üzerinde yabancı kaçırılmıştı; büyük çoğunluğu serbest bırakıldı, fakat birçoğu rehin tutulurken kendilerini kaçıranların okuduğu talepler eşliğinde videoya kaydedildi. Angelo de la Cruz'un tükenmiş yüzü Manila'da sokak protestolarını tetiklemeye ve küçük Filipinler birliğinin Irak'tan erken çekilmesine yetti.</p>

  <p>Fakat senaryo korkunç bir rutine binmiş durumda. Potansiyel kurban, başlarına kukuleta geçirmiş üç Kalaşnikof'lu adam karşısında diz çöküyor. Bazen hayatının bağışlanması için yalvarıyor. Bazen sessiz duruyor, belli ki öldürülecek mi yoksa bağışlanacak mı bilmiyor. Rehinenin kafası kesilecek olduğunda, arkasındaki silahlı adam eldiven takıyor. Ellerini bir kafirin kanıyla kirletmek istemiyorlar. İdam cezası hükmü okunuyor ve ardından (kaçınılmaz olarak) kurban sağa doğru çekiliyor ve bir adam bıçağı boğazına dayıyor. Sonuncu kurban bir Bulgardı. Tıpkı ağlayarak Tony Blair'den yardım isteyen Liverpoollu Ken Bigley gibi, o da Guantanamo'daki esirler gibi bağlanmıştı. Rumen, Fransız, Japon, Koreli, Türk ve diğer ülkelerden rehineler kameraların önünde adeta geçit resmi yapıyor.</p>

  <p>Genellikle Arapça yayın yapan iki televizyon kanalından birine gönderilen videoların nadiren tamamı yayınlanıyor. Fakat iğrenç bir yan ürün olarak, internet siteleri (bilhassa Kaliforniya'da olduğu anlaşılan biri) şimdi görüntülerin pek şanlı içeriklerini tam olarak yayınlıyordu. Sözgelimi bir Amerikan sitesi Amerikalı Frank Berg'in ve Güney Koreli bir rehinenin başının kesilmesini bütünüyle ve kanlı detaylarıyla göstermişti. "Kim Sun-il Baş Kesme Videosu Kısa Versiyon, Uzun Versiyon" diye seçenek sunuyordu site. 'Kısa versiyon' bir adamın rehinenin boynunu koparmasını gösteriyordu. Uzun versiyona rehinenin feryat figan bağışlanmayı istemesi dahildi — en az iki dakika sürüyor ve katledilmesiyle bitiyordu. Aynı ekranda ve aynı anda, 'Porno' ve 'Kısrak Kızlar' reklamları vardı.</p>

  <p>Irak polisi bütün infaz kayıtlarını izlemişti ve esasen Suudi tarzı bir baş kesme olduğuna inanıyorlardı. Birçok örnekte rehin alanlar Suudi veya Yemen aksanıyla konuşuyordu. Fakat sekiz kamyon şoförünün (grup Kenyalılar, Hintliler ve Mısırlılardan oluşuyordu) gösterildiği bir videodaki silahlı adamların Irak aksanı vardı. Şoförleri çalıştıran şirketlerin Irak'taki ABD ordusuyla yaptıkları anlaşmaları bitirmesini talep ediyorlardı — daha önce bir Suudi şirketi, bir başka Mısırlı çalışanı rehin alındıktan sonra Irak'taki faaliyetlerini durdurmuştu. Belli ki 'direniş' Amerikalıları yabancı çalışanlardan yoksun bırakmaya ve daha fazla ABD askerini her gün Irak'a giren tedarik konvoylarını yürütmek için tehlikeli otoyollara geri döndürmeye çalışıyordu.</p>

  <p>Peki bütün bu korkunç videoların ilhamı nereden geliyordu? Ocak 2004'te bir meslektaşım direnişçilerin başkenti Felluce'de, bir Amerikalı askerin boğazının kesilmesini gösterdiği söylenerek satılan bir video kaydı bulmuştu. Aslında kayıtta Çeçenya'da silahlı adamlar tarafından bir odaya götürülen bir Rus askeri vardı. Zorla yere yatırılıyor, akıbetinden haberdar gibi görünmüyor; bir adam bıçağı boğazına dayadığında ilk başta acıyla baş etmeye çalışıyor, ardından başı kesiliyor. Bu kaydın niye ortalıkta dolaştığını anlamam birkaç ay sürüyor. Irak'ın yeni infazcıları için bir eğitim rehberi niteliği taşıyor çünkü; ister din ister insanlık açısından kardeşin olsun, elinin altındaki adamı nasıl kesersin rehberi.</p>

  <p>Fakat bütün bunların ötesinde (ve hepsinden önemlisi), bu tarihsel dönemin arkasında sürekli Usame Bin Ladin'in gölgesi beliriyordu. Her birkaç ayda bir, bizzat Bin Ladin'in bir kaydı veya video görüntüsü El-Cezire'de yayınlanıyor ve bu kayıtlar genellikle kanalın İslamabad'daki muhabirine elden veriliyordu. Sonradan muhabirler tarafından da benimsenecek olan bir rutindi bu. Görüntüdeki gerçekten Bin Ladin miydi? Kayıt ne zaman yapılmıştı? Pentagon 'kaydı incelediğini' söylüyor ve gazeteciler Bin Ladin'in savurduğu her tehdide dikkat çekiyordu. Nadiren yaptıkları şey ise konuşmanın tamamını dinlemek, tam bir tercüme yapmak ve Bin Ladin'in aslında ne dediğini anlamaktı. Neticede onun zihninden neler geçtiğini bilmek istiyorsanız ne söylediğini dinlemeniz lazımdı, şahlanan atlar ve parıldayan mızraklarla dolu şaşaalı laflar biraz bıktırıcı olsa bile. Sözgelimi 27 Aralık 2001'de Bin Ladin 11 Eylül katillerine ithaf edildiği söylenen bir şiir okumuştu; şiirde, "öfkeli kılıçlardan", "kalkanlardan", "çakan şimşeklerden", "davullardan" ve "fırtınadan" söz ediliyordu.</p>

  <p>Bununla birlikte kayıtlarında açık olan bir şey de Bin Ladin'in tarihe neredeyse saplantılı merakı. Balfour Deklarasyonu'na ve Sykes-Picot anlaşmasına (20 Şubat 2003'te Bush-Blair dostluğunun Skyes-Picot'nun modern versiyonu olduğunu iddia etmişti) ve elbette, Sevr Anlaşması'na atıflarda bulunuyor. 7 Ekim 2001'de şunları söylüyor: "Ulusumuz (İslam dünyası) seksen yıldan fazla bir süredir bu hakareti ve aşağılanmayı yaşıyor." Aynı kayıtta BM'yi 1947'de Filistin'i taksim etmekle suçluyor: "... Endülüs trajedisinin Filistin'de tekrarlanmasını asla kabul etmeyeceğiz." Endülüs Araplara karşı yapılan belki de en büyük etnik temizlik eylemiydi; Ferdinand ve Isabella 1492'de İspanyol Müslümanlarını Güneybatı Avrupa'dan kazımıştı (ve Yahudileri de, ama Bin Ladin'in 'Kitap İndirilen Halk' olmasına rağmen, onlara hiç acıması yoktu).<sup><a href="../Text/dipnot.xhtml#bookmark249" id="footnote249">[9]</a></sup></p>

  <p>Taliban'ın devrilmesinden sonra Britanyalı bir istihbarat ajanı tarafından Celalabad'da bulunduğu söylenen bir kayıtta da Bin Ladin 11 Eylül 2001 saldırılarının sorumluluğunu kabul ediyor görünüyor. Kaydın büyük kısmı anlaşılmaz olduğu için Pentagon'un Bin Ladin'in sözlerinin tercümesini yapabileceği iddiasına ilk başta kuşkuyla bakmıştım — ta ki şu alıntıyı okuyana dek:</p>

  <blockquote class="">
    <p>Kandahar'da bir kardeşimizin muhafızlığını yaptığı bir kamptaydık. Bu kardeşimiz grubun haberdar olmayan çoğunluğuna mensuptu. Bana yaklaştı ve rüyasında yüksek bir Amerikan binası gördüğünü söyledi... O an sırrın (11 Eylül saldırısı planı), herkes rüyasında görmeye başlarsa açığa çıkabileceğinden endişelendim... Bu yüzden konuyu kapattım. Ona başka bir rüya görürse kimseye anlatmamasını söyledim...</p>
  </blockquote>

  <p>Dört yıl önce, Bin Ladin'in Afganistan'daki soğuk bir dağda bana gülümseyip 'kardeşlerimizden birinin bir rüyası var' dediği o ürpertici ânı nasıl unutabilirim? O 'kardeş' beni bir ata binmiş, sakal bırakmış ve 'onlar gibi' cübbe giymiş halde görmüştü; bu Müslüman olduğum anlamına gelmez miydi? Rüyalar Bin Ladin'in diğer taraftarlarının da çokça söz ettiği bir mevzu ve rüyaların El-Kaide üzerindeki etkisi muhtemelen tahayyül ettiğimizden çok daha büyük. Taliban lideri Molla Ömer rüyasında Hazreti Muhammed tarafından Afganistan'ı kurtarmaya çağrıldığını iddia etmişti. Rüya teorilerinin İslamda uzun bir tarihi var; M.S. 866'da İslam düşünürü İbn İshak El-Kindi uykudayken ruhun duyulardan kurtulduğunu ve 'Mukayyileye' doğrudan geçiş yapabildiğini savunuyordu. Böylesi bir inancın temeli, bizzat Peygamberin tecrübesinde bulunabilir; Muhammed, Tanrı'nın kelamını bir dizi rüya hali içinde almış, vahyin önemli bir bölümü Hira Dağı'nda bir mağarada otururken kendisine inmişti. Bin Ladin'in taraftarları da liderlerinin Afgan mağaralarında rüya gördüğünü biliyor olmalı.</p>

  <p>2004'e gelindiğinde, Bin Ladin El-Kaide'nin 11 Eylül saldırılarındaki dahlini ve liderlik yapan hava korsanıyla bağlantısını saklamaya çalışmıyordu artık. "Muhammed Atta ile, Allah rahmet eylesin, bütün operasyonu yirmi dakika içinde, Bush ve yönetimi ne olup bittiğini daha anlamadan tamamlamak konusunda anlaşmıştık," diyordu 30 Ekim'de. ABD başkanlık seçimlerinin hemen öncesine denk gelecek şekilde gönderilen bu kayıtta, Bin Ladin özel olarak Amerikalılara hitap ediyor (mesajlarının büyük çoğunluğu esasen Amerika'da yaşayan Araplara yönelikti) ve Bush'un El-Kaide hakkındaki 'özgürlükten nefret ediyorlar' ifadesini kullandığı konuşmasına cevap veriyordu: "... Sizinle savaşıyoruz, çünkü zulüm altında uyumayan özgür insanlarız. Ulusumuzun özgürlüğünü yeniden tesis etmek istiyoruz — ve siz nasıl bizim ulusumuzu yakıp yıkıyorsanız, biz de sizinkini yakıp yıkıyoruz."<sup><a href="../Text/dipnot.xhtml#bookmark2410" id="footnote2410">[10]</a></sup> Şimdi Dünya Ticaret Merkezi'nin İkiz Kuleler'ine yönelik saldırıları, 1982'deki İsrail kuşatması sırasında gözünün önünde yerle yeksan edilen Beyrut 'kulelerinin' hatırasına bağlıyor ve ekliyordu: "O acıklı sahneleri unutamadım; kan, parçalanmış organlar, dört bir tarafa saçılmış kadın ve çocuk cesetleri." Bin Ladin 1982'de Beyrut'ta değildi (Afganistan'da Sovyet ordusuyla savaşıyordu) ve Beyrut'un bombalanmasını ancak video görüntülerinden izlemiş olabilirdi. Kuşatma sırasında yerle bir edilen çok katlı binalar olmuştu, fakat Beyrut'ta Bin Ladin'in sözünü ettiği türden 'kuleler' yoktu. Fakat Lübnanlı hava korsanı Ziyad Cerrah 1982'de çocukken Beyrut'taydı. Kuşatmadan yıllar sonra hatıralarını Bin Ladin'e anlatmış olabilir miydi?</p>

  <p>Fakat El-Kaide liderinin en çarpıcı sözleri (Amerika ve Britanya'nın görmezden geldiği, hattâ belki hiç dinlemediği uyan) El-Cezire'de 13 Şubat 2003'te yayınlanan bir ses kaydında geldi. Bu, Irak işgalinin beş hafta <i>öncesiydi.</i> Bin Ladin'in ne söylediği üzerinde kafa yormuş (ve sesi teşhis etmek için kaydı bilgisayarda didik didik etmek yerine verdiği mesaja odaklanmış) olsalardı, Pentagon Amerika'nın Irak işgalinin üzerinden daha bir ay bile geçmeden patlak verecek acımasız isyanın boyutunu algılayabilirdi.</p>

  <p>Bin Ladin Saddam Hüseyin'den duyduğu nefreti her fırsatta dile getiriyor, onun Suudi Sarayı ve semirmiş Körfez prensleri ve emirlerinin yanında, Arap dünyasında Amerika'nın yarattığı bir başka 'casustan' ibaret olduğunu söylüyordu. Fakat bu son derece önemli 13 Şubat kaydında, güçlerini Saddam'ın Arap Sosyalist Baas Partisi güçleriyle birleştirmek yönünde açık bir teklifte de bulunuyordu:</p>

  <blockquote class="">
    <p>Bu Haçlı savaşının her şeyden önce, Saddam'ın ve Sosyalist Parti'nin hayatta kalıp kalmayacağından bağımsız olarak, İslam ailesine yönelik olduğuna kuşku yoktur. Genel olarak Müslümanların, özel olarak da Irak'takilerin bu tiranca harekata karşı kollarını ciddi bir şekilde ve cihat ruhuyla sıvaması gerekmektedir. Dahası, bol miktarda mühimmat ve silah elde edip depolamak da zorunlu görevimizdir. Sosyalistlerin kafir olduğuna dair inancımız ve iddialarımıza rağmen, bugünkü koşullar altında Haçlılara karşı savaşta Müslümanlar ile sosyalistlerin çıkarları örtüşmektedir... Sosyalistler, ister Bağdat'ta ister Aden'de olsun, inançsız olabilirler. Bugün yaşanan savaş büyük oranda, Müslümanların Hıristiyanlara karşı daha önceki savaşlarıyla benzerlik arz etmektedir. Çıkarların örtüşmesi faydalıdır. Müslümanların Hıristiyanlara karşı savaşı, İranlıların çıkarlarıyla da denk düşmektedir ve Peygamber'in yoldaşlarına hiçbir şekilde zarar vermemektedir.</p>
  </blockquote>

  <p>Bin Ladin'in 'çıkarların örtüşmesi' ifadesi (her ne kadar sosyalistlerin 'kafir' olduğu hatırlatması eşliğinde olsa da), taraftarlarına Saddam'ın Baasçılarını da içeren Irak güçlerinin yanında savaşmaları yönünde bir çağrıydı. Onlardan, doğru bir kehanetle yolun sonuna geldiğine inandığı Saddam için değil, Müslüman Irak ülkesi için savaşmalarını istiyordu. Batı bu mesajı okumuş olsaydı, Amerikalıların Irak'ta içine düşeceği cehennem öngörülebilirdi. Bu kelimeler, El-Kaide'nin Irak'ta ABD'ye karşı verilen savaşa, Saddam için savaşanlarla işbirliği yapmak anlamına gelse bile katılacağını gayet açık gösteriyordu. Müstakbel gerilla ordusunun intihar bombacılarıyla dolmaya başladığı, Irak'ta patlayıp Batı'yı sarsacak bombanın fitilinin ateşlendiği an işte buydu.</p>

  <blockquote class=""/>

  <p>Bağdat'ın giderek tehlikeli hale gelen sokaklarından çift pervaneli küçük bir uçakla Beyrut'a döndüm; nefes almak, denizin karşısında rahatlamak, sevgili balkonumda oturup Akdeniz'i izlemek ve eski ve harap St. Georges Oteli'nin havuzunda yüzmek istiyordum. Ancak her sabah, gelmekte olana dair erken, zorlu, korkutucu haberlere uyanacaktım. 'Bugünkü patlama nerede olacak?' diye sorar olmuştum kendi kendime. 14 Şubat 2005'te, gözde restoranım Spaghetteria'nın karşısında, deniz boyundaki Kordon'da yürüyor ve benim yerime Bağdat'a giden eski dostum Patrick Cockburn'le telefonda konuşuyordum; derken beyaz bir ışık şeridinin, dev bir sargı bezi misali, korkutucu bir hızla yaklaştığını fark ettim. Bütün palmiye ağaçları, sanki bir kasırga vurmuş gibi bana doğru eğildi ve insanların (önümdeki gezinti yolunda yürüyenlerin) yere düştüğünü gördüm. Restoranın camlarından biri parçalanıp içeriye indi. Ve tam karşımda, belki 400 metre uzakta, koyu kahverengi duman sütunları göğe yükseliyordu. İlk dalganın ardından öyle şiddetli bir patlama geldi ki, kulaklarım yarı yarıya duymaz oldu. Patrick'in telefonun diğer ucunda, "Burada mı orada mı oldu?" diye sorduğunu duyabildim sadece. Korkarım ki burada Patrick, dedim. İçimden ağlamak geliyordu. Beyrut benim ikinci evim, güvenli sığınağımdı ve şimdi Lübnan iç savaşının bütün cesetleri tırmanarak mezarlarından çıkıyordu.</p>

  <p>Patlamanın olduğu yere koştum. Henüz ortada hiçbir polis, ambulans, asker falan yoktu; sadece St. Georges Oteli'nin önünde bir alev denizi. Etrafım kana bulanmış, ağlayan ve korkuyla titreyen erkekler ve kadınlarla doluydu. Yirmi iki araç yanıyordu ve onlardan birinin içinde üç adamın alevlerin ortasında kömüre döndüğünü gördüm. Bir kadının eli, parmakları ojeli bir el yolun ortasında öylece duruyordu. Neden? Bin Ladin değil, dedim kendime. Burada, Beyrut'ta değil. Sıcaklıktan, yol boyunca fışkıran alevlerden, araçların her saniye infilak eden ve çevreye ateş kusan benzin depolarından dolayı sersemlemiştim. Yerde çok iri bir adam, sırtüstü yatıyordu, çorapları yanıyordu, tanınmaz haldeydi. Her nedense onun bir <i>kaak</i> satıcısı olabileceğini düşündüm; Kordon'da dolaşanların yemeyi çok sevdiği kızarmış Arap ekmeğini yapan seyyar satıcı ordusunun bir üyesiydi belki de. İlk sağlıkçılar bölgeye ulaşmıştı ve meşale gibi yanan bir arabadan bir başka kararmış siluet çıkarıyorlardı.</p>

  <p>Derken dumanların arasında krateri buldum. Sıcaktı ve sakınarak içine indim. İki sivil polis de oradaydı, küçük metal parçalarını topluyorlardı. Dedektifler ellerini çabuk tutmuş, diye düşündüm. Kanıt toplamak yerine kanıtları gizlediklerini idrak etmeme daha birkaç gün vardı. Bir AP muhabiriyle rastlaştım, Lübnanlı eski bir dost. "Sanırım Hariri'nin konvoyu," dedi, inanamıyordum. Hariri geçen yıla kadar Lübnan'ın milyarder başbakanıydı. O, ülkenin ekonomisinin geleceğini simgeleyen Beyrut'u yeniden inşa eden 'Bay Lübnan'dı; yıkıntılar içindeki bir kenti ışıkların, güzel yeni restoranların, dükkanların ve mağazaların kentine dönüştüren adamdı. Fakat Suriyeliler, Lübnan'daki askeri ve istihbari varlıklarına karşı çıkan Lübnan muhalefetinin gizli lideri olduğuna inanıyordu. Amerika ve Fransa'nın çıkarılmasına ön ayak olduğu ve Suriye'nin Lübnan'da kalan 40 bin askerinin çekilmesini talep eden 1559 sayılı BM Güvenlik Konseyi Kararı'nın arkasında onun parmağı olduğundan kuşkulanıyorlardı.</p>

  <p>Hariri eski arkadaşımdı. Başbakanken arada bir beni arar, kahve içmeye davet eder ve Ortadoğu'nun tehlikeleri konusunda uyarırdı. Irak'ta gerçekte neler olup bittiğini, direnişin arkasında halk desteği olup olmadığını sorardı. İç savaş sonrasında, Hariri'nin yeniden inşa planlarının işleyip işlemeyeceğine dair kuşkularımı dile getirdiğim haberler yapmıştım ve ne zaman birbirimizi bir ortamda görsek takılırdı: "Ah, Beyrut'u yeniden yapamayacağımı düşünen muhabir bu işte!" Aralık 2001'de Afganistan sınırında dövülmemden sonra, kanlar içinde yatarken beni arayan ikinci insandı. "Robert! Ne oldu? Seni Ketta'dan alması için jetimi göndereceğim. Pervez Müşerref arkadaşımdır ve iniş izni alabilir, seni yarın buradaki AUH'a (Amerikan Üniversitesi Hastanesi) getirebiliriz." Ona teşekkür edip önerisini kibarca reddettim. Gazeteciler başbakanlardan bu tür hediyeler kabul etmez.</p>

  <p>Ve şimdi, bombalı saldırının yarım saat sonrasında, ailesi ölmüş olduğunu biliyordu; Hariri'nin cep telefonu çalışmıyordu, keza bütün korumalarının telefonları da. Konvoyun bomba etkisizleştiricileri (zırhlı dört çekişlilerin üzerine konmuş bir grup tarayıcı) onu koruyamamıştı. Ve ertesi gün Lübnan gazetelerini açtım; sırtüstü yatan ve çorapları yanan o iri adamın bir fotoğrafı vardı. 'Şehit başbakan Refik Hariri'nin o olduğu tespit edilmişti.</p>

  <p>Suriye ordusu gerçekten de çekildi — beklenenden daha hızlı gerçekleşen bu çekilmenin sebebinin Lübnanlıların Hariri suikastından sonra kapıldığı infial olduğu muhakkaktı. Bir milyon Lübnanlı (ülke nüfusunun neredeyse üçte biri), Suriyelilerin çekilmesi ve Hariri'nin öldürülmesine dair gerçeğin ortaya çıkarılması talebiyle Şehitler Meydanı'nda toplandı. Bu Hariri'nin bir başka mirası olacaktı. Kıdemli bir İrlandalı polis yetkilisinin başkanlığındaki BM inceleme ekibi Suriye yanlısı Lübnanlı güvenlik görevlilerinin suç mahallinden kanıtları kaldırmakla kalmadığını (buna Hariri'nin konvoyundaki yanmış araçların gece vakti başta bir yere götürülmesi de dahildi), kraterin içine sahte kanıtlar koyduğunu tespit edecekti.</p>

  <p>Müteakip günlerde hissedebildiğim tek şey karamsarlıktı. Ölüm Ortadoğu'yu esir almış ve benim hayatımın da peşine düşmüş gibiydi. Telefon defterimdeki isimlerin yanına düştüğüm o küçük notun sayısı her geçen gün artıyordu. "Öldü, 2004." Margaret Hasan'ın Bağdat telefonunun yanına, "Öldürüldü, 14 Şubat 2005" diye yazmıştım. Muhteşem Filistinli akademisyen Edward Said (vaktiyle bana, 'hayatta kalacağıma yemin ederim, çünkü ölmemi isteyen çok insan var' demişti) 2004'te lösemiden ölmüş, Filistinlileri en güçlü seslerinden mahrum bırakmıştı. Mart 2003'te, İsraillilerin Filistinlilerin evlerini yıkmasına engel olma çabasıyla Gazze'ye giden genç bir Amerikalı kadın, Rachel Corrie sürücüyü durmaya mecbur bırakmak için Caterpillar marka bir İsrail buldozerinin karşısına dikilmişti. Fakat sürücü üzerinden geçip gitti. Ve sonra bir kez daha geçti. Arkadaşları yardımına koştuğunda, "Belkemiğim kırıldı," diyebildi ancak. Ve öldü.</p>

  <p>Ölüme ve hayata dair bu bitmek bilmez trajedilere tepki veriyor muyduk? Hayır, diyeceğim, gazetecilik bir meslek olmalı. İnsan ölüm karşısında öfkelenebilirdi, ağlamak için burada değildik. Doktorlar (gazeteciliği tıp mesleğiyle kıyaslamıyorum), umutsuz hastaları ameliyat ederken ağlamazlar. Bizim işimiz kaydetmek, yapabildiğimizde parmağımızı uzatıp işaret etmek, Amira Hass'ın büyük bir cesaretle dile getirdiği o 'iktidar odaklarına' meydan okumak. Fakat yorgun hissediyordum. Atlantik üzerinde uçup durarak, Bağdat'taki adam kaçırma furyasından sakınmaya çalışarak, Ortadoğu'nun derinleşen trajedisi karşısında gün geçtikçe afallayarak daha ne kadar devam edeceğimi merak ettiğim vakitler oluyordu.</p>

  <p>2005'te Bağdat'ta kalabalık Iraklı ailelerle, kollarında bebeklerini taşıyan erkeklerle, annelerinin yanındaki çocuklarla birlikte seçim sandıklarına yürüyordum, derken günün ilk intihar bombacısının sesi ortalığı salladı. Dokunaklı bir tecrübeydi. Bu boyutta bir kolektif cesarete nadiren tanık olursunuz. Ve ilk kez ülkedeki Şiilerin egemenliğinde bir Irak hükümeti oluşturuldu, fakat meşruiyetinin altını oyan tek bir fenomen tarafından bozuldu: devam eden Amerikan işgali. Oy merkezlerinde birçok aile bize iktidarı belirlemek, ama aynı zamanda işgalin bitmesi için sandığa gittiklerini söylüyordu. Ve işgal sona ermeyecekti. Amerikalılar gitmeli, deyip duruyordum kendime. Ve gidecekler. Fakat <i>gidemiyorlar.</i> Şimdi toprağı kanla sulayan korkunç denklem buydu. Amerikalılar istediklerinin Ortadoğu'nun her tarafında demokrasi olduğunda ısrarlıydı. Irak bunun başlangıcı olacaktı. Fakat Irak'ın şu an yaşadığı cehennemi felakette Arap ulusunun dahil olmak isteyeceği ne vardı ki?</p>

  <p>Evet, Araplar ve diğer Müslümanlar, karşılarında övmeyi pek sevdiğimiz parlak, aydınlık demokrasiden istiyordu. Fakat başka bir şey daha istiyorlardı. Adalet istiyorlardı, hakkın yerini bulmasını, işgalle, aldatmayla, yolsuzlukla ve diktatör yaratmakla geçen on yılların barışçı, fakat onurlu, adil bir şekilde sona ermesini istiyorlardı. Iraklılar Saddam rejimi kadar bizim oradaki varlığımızın da sona ermesini istiyorlardı. Kendi topraklarını ve kendi petrollerini kendileri kontrol etmek istiyorlardı. Suriye Golan'ı geri istiyordu. Filistinliler, 8 metrelik bir duvar ve işgal değil, manda dönemi Filistini'nin yüzde 22'sinde kurulacak olsa bile bir devlet istiyorlardı. İranlılar kendilerini Amerika'nın Körfez'deki acımasız polisi olan Şah'tan kurtarmışlar, ama bir teokrasinin mezarında buluvermişlerdi; demokratik seçimleri, şu an Ortadoğu'nun üzerini bir battaniye gibi kaplayan Amerikan nefretini besleyen adamlar tarafından ihanete uğruyordu. Afganlar Sovyetler Birliği'ne direnmiş ve kendi ülkelerini yeniden kurmak için yardım istemişlerdi. Onlar da ihanete uğradı — ve sonunda Taliban'ın eline düştüler. Ve derken bir başka büyük ordu geldi topraklarına.<sup><a href="../Text/dipnot.xhtml#bookmark2411" id="footnote2411">[11]</a></sup> Yeni başa geçirilen muktedirler ve eski, ayakta kalan diktatörler (ki on yıllar boyu iktidara gelmelerine biz yardım ettik) Batı'yı istedikleri kadar övebilir veya mali krediler ya da siyasi destek nedeniyle ya da ülkelerini işgal ettiğimiz için bize istediği kadar teşekkür edebilirdi, ama daha fazlasını isteyen milyonlarca Müslüman vardı: onlar <i>bizden</i> kurtulmak istiyorlardı.</p>

  <p>İsraillilerin bir ülkesi var (başkasının toprakları üzerinde kurulan bir ülke, bu Arapların olduğu kadar onların da trajedisi), fakat en sağcı Amerikan yönetimlerinin mutlu mesut cesaretlendirdiği sağcı hükümetler İsrail halkının hak ettiği barışa yönelik bütün umutları yok ediyor. Başkan Bush İsrail'in Filistin toprakları üzerindeki büyük kolonileri sürdürebileceğini söylediğinde, Filistinliler kadar İsraillilerin de öldürülmesine yardımcı oluyor, çünkü bu sömürge savaşı sürecek anlamına geliyor. Ve Ermeniler. Bu soykırımı yapanların torunları, Ermenilere yaşatılan kayıpları ne zaman kabul edecek ve sorumluluğunu üstlenecek?</p>

  <p><i>Biz</i> tarihten kaçmayı başarabiliriz. Hayatlarımızda belli çizgiler çekebiliriz. Batı'daki yeni hayatlarımızı 1918 ve 1945 yılları yarattı. Yeniden başlayabildik. Aynısını Ortadoğu halklarına da tavsiye edebileceğimizi sanıyoruz. Ama yapamayız. Tarih (bir adaletsizlik tarihi) onları çok derinden sarıyor. Cezayir'deki sömürgeci zulmü bütün çıplaklığıyla idrak eden <i>pier noir</i> Albert Camus, İkinci Dünya Savaşı'nın ardından şunları yazıyordu:</p>

  <blockquote class="">
    <p>'Tarihten kaçamayacağımız' doğru, çünkü boğazımıza kadar ona batmış durumdayız. Fakat Tarih'ten korunmak için Tarih'in içinde savaşmak önerilebilir; insanlık için pek de uygun olmayan bir diyardır burası... Modern uluslar, iktidar ve tahakküm yolları boyunca, büyük güçler tarafından yönlendiriliyor... Bizim yardımımıza çok ihtiyaçları yok ve şu an için bunları engelleme çabalarına gülüyorlar. Yani devam edecekler. Fakat sadece şu basit soruyu soracağım: ya bu güçler çıkmaza sürüklenirse, ya birçoğumuzun şu an bel bağladığı Tarih mantığının bataklıktaki anlık bir yakamozdan ibaret olduğu ortaya çıkarsa?</p>
  </blockquote>

  <p>Aynı yıl, yani 1946'da yazan T. S. Elliot da tarihi aynı karamsarlıkla ele alıyordu:</p>

  <blockquote class="">
    <p>Adaletin kendisi, siyasi hırsla bozulmaya meyillidir; ve başka insanların işlerine, daha önce en ince entrikalarla hayata geçirilen burnunu sokma hali, artık insani müdahale adı altında açıkça savunuluyor. Vaktiyle Almanya'da insan haklarının en vahim şekilde ihlal edilmesini kınamaktan çekinen ülkeler, şimdi diğer ülkelerin hükümetlerine müdahaleye teşvik ediliyor — ve bu daima barış ve uyum adına yapılıyor. Kültüre, hayat tarzına, diğer insanlara saygı... tarihe saygıdır; ve tarihe dair büyük bir bellek oluşturmuyoruz.</p>
  </blockquote>

  <p>Ortadoğu'nun dört bir tarafında (kendimle ilgili dürüst olayım) gözlerimin önünde ölen o binlerce insanın hepsi tarih için mi öldü yani? Parmağında parlak nikah yüzüğü olan ölü asker, Sabra ve Şatila'da katledilen onca insan, çölde çürüyen İranlılar, Filistinlilerin ve İsraillilerin ve Lübnanlıların ve Suriyelilerin ve Afganların cesetleri, Iraklıların, İranlıların, Suriyelilerin, Lübnanlıların, Afganların, İsraillilerin (ve evet, Amerikalıların) çektiği acılar, onca işkence tezgahı; bunlar tarih için miydi? Yoksa adalet için mi? Ya da kendimiz için mi? Balfour Deklarasyonu'nun seksen sekiz yıl önce açıklandığını biliyoruz. Fakat kamplarındaki harabelerde yaşayan Filistinli mülteciler için Balfour daha dün gibi, geçen akşam gibi, bir saat öncesi gibi. Ortadoğu'da insanlar geçmiş tarihlerini her gün tekrar tekrar yaşıyorlar.</p>

  <p>Velhasıl, bu satırları yazarken, Bağdat'a bir sonraki endişe verici seyahatime hazırlanıyorum; intihar bombacılarının, baş kesenlerin ve rastgele ateş açan Amerikalıların diyarına geri döneceğim. Ve Iraklıların döktüğü gözyaşlarının ortasında, yeni acı ve ızdırap ve açgözlülük ve nadir cesaret portreleri derleyeceğim; ve bu büyük korku diyarından nihayet ayrıldığımda ya da ayrılırsam, beni her zaman gözyaşlarına boğan tek şiirin, Christina Rosetti'nin 'Yaşgünü' şiirinin tavsiyesine uymaya çalışacağım:</p>

  <blockquote class="">
    <p>Hatırlamak ve üzülmektense</p>

    <p>Unutmak ve gülümsemek çok daha iyi</p>
  </blockquote>

  <p>Bence sonunda, trajedimizin daima mazimizde yattığını kabul etmek zorundayız, atalarımızın çılgınlıkları ve aptallıklarıyla yaşamak ve bundan dolayı acı çekmek zorundayız; tıpkı onların da kendi zamanlarında çektiği acılar gibi ve tıpkı bizim de, kibrimiz ve gösterişimizle, kendi çocuklarımızın acı çekmesini garanti ettiğimiz gibi. Tarihi nasıl düzelteceğiz, mesele bu. İşte o yüzden, bu kitabı yazarken, Asteğmen Bill Fisk ve Kraliyet Liverpool Alayı 12. Tabur'dan silah arkadaşlarının, 11 Kasım 1918 akşamı Somme üzerindeki küçük Fransız köyü Louvencourt'a uygun adım girerken yankılanan ayak seslerini tekrar tekrar, acı duyarak ve rüya gibi bir gerçeklik halinde işitip durdum.</p>
</body>
</html>