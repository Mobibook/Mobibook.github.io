<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/main.css" rel="stylesheet" type="text/css"/>
</head>

<body>
  <h3>YİRMİ BİR<br/>
  <br/>
  Niye?</h3>

  <blockquote class="ilk">
    <p>Yanmaktan kurtulmanın tek yolu</p>

    <p>Boğulmak olan alevler içindeki bir gemiden</p>

    <p>İleri atıldı kimi insanlar</p>

    <p>Ve yaklaştıkça hasımlarının gemilerine</p>

    <p>Azaldı mermileri de;</p>

    <p>Yitip gitti böylece hepsi:</p>

    <p>Yandı denizdekiler</p>

    <p>Ve boğuldu yanan gemidekiler.</p>

    <p class="r mt1"><span style="font-variant:small-caps;">John Donne</span>, 'Yanan Bir Gemi', (şiiri çeviren Seda Ersavcı)</p>
  </blockquote>

  <p>Cep telefonumu kapatmayı unutmuştum. Sabena transatlantik uçuşu için koltuğa oturmamdan saniyeler sonra telefonun cebimdeki titreşimini hissettim ve (henüz yolcuların tamamı uçağa binmemiş olsa da) düşündüğüm ilk şey kuralları ihlal ettiğim oldu. Yasalara içgüdüsel olarak inanıyoruz, sorgusuz sualsiz, dinin dikte ettiklerinden ziyade laikliğin hayatımıza hükmeden kurallarına. Bu yüzden koltuğumdan kalktım ve yolcuların hâlâ Airbus'a doğru aktığı hava köprüsüne döndüm.</p>

  <p>"Robert?" Özel haberler editörüydü telefondaki. "Bak, şunu bilmen gerekir ki, sanırım bütün bu olanlardan sonra, Sabra ve Şatila haberini muhtemelen bekletmek zorunda kalacağız. Küçük bir uçak az önce New York'taki Dünya Ticaret Merkezi'ne çarptı, bina yanıyor." Lanet olsun! Lanet olsun! LANET OLSUN! Bu üçüncü oluyordu. O kadar da önemli miydi? "Küçük bir uçak mı?" diye sordum. "Şey, gayet ciddi görünüyor ve sanırım New York'ta böyle büyük bir hikâye varken 19 yıllık bir meseleyi özel haber bölümünün ilk sayfasına koyamam." Pes ettim. 1982'de Beyrut'taki Filistinli katliamında İsrail'in rolüne dair yeni araştırmamız çöpe gitmişti anlaşılan. Eylül 2001'in ilk haftası boyunca bu haber için yer istemiştim. Simon Kelner nihayet 6 Eylül Perşembe günü, haberin 10 Eylülde yayınlanabileceğine karar vermişti. Derken Kelner tatile çıkmış, yerine gelen yardımcı editör Ian Birrell haberimin yayınını 12 Eylül sabahına ertelemişti. Bu da sayfa örneklerinin 11 Eylül öğleden sonra çıkacağı anlamına geliyordu. O sabah Brüksel Havaalanından (geceyarısı Beyrut'tan yaptığım uçuşun yorgunluğuyla) <i>Independent</i>'ı aradım. Dış haberler editörüm Leonard Doyle, Afganistan'daki Kuzey İttifakı'nın milis liderlerinden Ahmed Şah Mesud'a intihar eylemiyle düzenlenen suikasttan bahsetti. Mesud Ruslara karşı cesurca savaşmış, fakat Usame Bin Ladin'le yıldızı hiç barışmamıştı. Gazeteci kılığına giren iki Arap, fotoğraf makinelerine yerleştirdikleri bombayla öldürmüşlerdi Mesud'u. Suikastın arkasında Bin Ladin'in olabileceğini düşünüyor muydum acaba? Bilmediğimi söyledim. Gazetenin ilk baskısında Leonard, Mesud'u Afganistan'daki güçlü lakabıyla, 'Penşir Kaplanı' diye anmıştı. Bazı avanak akşamcılar ise başlığı değiştirmiş, yardımcı editörlerin sevgilisi olan Mesud'u 'gerilla lideri' mertebesine düşürmüşlerdi. Gece yarısı da Amerikan cruise füzeleri Kabil'i vurmuştu.</p>

  <p>Brüksel'deki bekleme salonunda özel haber editörleriyle ilk konuştuğumda, Sabra ve Şatila haberimin nihayet yayınlanacağını teyit etmişlerdi. O akşamın değerlendirme bölümünün kapağında olacaktı ve sayfa düzeni de ölmüş Filistinlilerin kanlı fotoğraflarını içeriyordu. Büroyu bir kez daha arama gereği duymamıştım. Atlantik üzerinde yapacağım altı buçuk saatlik uçuş boyunca ulaşılamaz olacaktım. Son bir defa kontrol etmek için haberin metnini çıkardım.</p>

  <blockquote class="indd">
    <p>Sena Sersavi, yaklaşık 19 yıl önce, 18 Eylül 1982'de onu etkisi altına alan kaotik, tehlikeli, umarsızca trajik olayları hatırlarken dikkatle, yüksek sesle, fakat ağır ağır konuşuyor. Hayatta kalıp İsrail Başbakanı (o dönem İsrail savunma bakanı) Ariel Şaron aleyhinde tanıklık yapacak insanlardan biri olarak, hayatının en korkunç ânıyla yüzyüze kaldığında belleğini araştırmayı durduruyor. "Lübnanlı milisler bizi evlerimizden çıkarıp kampın girişine sıra halinde yürüttüler, toprağa büyük bir çukur kazmışlardı. Erkeklere çukura girmeleri söylendi. Ardından milisler bir Filistinliyi vurdu. Kadınlar ve çocuklar kampın bu noktasına zaten cesetlerin üzerinden atlayıp tırmanarak gelmişlerdi, fakat adamın önümüzde vurulduğunu görünce gerçekten şoka uğradık; kadınlardan bir feryat ve çığlık furyası yükseldi. İşte o anda hoparlörlerden bağıran İsraillileri duyduk. 'Erkekleri bize verin, erkekleri bize verin.' 'Allah'a şükür, bizi kurtaracaklar' diye düşündük." Yanıldıklarını acı biçimde göreceklerdi.</p>

    <p>Üç aylık hamile olan Bayan Sersavi 30 yaşındaki kocası Hasan'ı ve Mısırlı kayınbiraderi Farac El-Seyid Ahmed'i ayakta duran erkek kalabalığının arasında gördü. "Hepimize Kuveyt elçiliğine giden yoldan yürümemiz söylendi, kadınlar ve çocuklar önde, erkekler arkada. Birbirimizden ayrılmıştık. İki yanımızdan Falanjist milisler ve İsrail askerleri yürüyordu. Hasan ve Farac'ı hâlâ görebiliyordum. Bir geçit töreni gibiydi. Yüzlerce kişiydik. Stadyuma ulaştığımızda İsrailliler biz kadınları büyük bir odaya koydular, erkeklerse stadyumun diğer tarafına alındılar. Kamptan çok sayıda erkek vardı ve artık kocamı göremiyordum. İsrailliler 'oturun oturun' diye bağırarak dolaşıyordu. Saat 11'di. Bir saat sonra çıkmamız söylendi. Fakat dışarıda İsrailli askerlerin arasında oturmakta ısrar ettik, erkeklerimizi bekleyeceğimizi söyledik."</p>

    <p>Sena Sersavi, parlak, yakıcı güneşin altında Hasan ve Farac'ın görünmesini bekliyordu. "Bazı erkekler çıkıp geldiler, hiçbiri 40 yaşın altında değildi ve bize sabırlı olmamızı söylediler. Yüzlerce erkek hâlâ içerideydi. Derken öğleden sonra 4 gibi İsrailli bir subay geldi. Güneş gözlükleri vardı, Arapça konuştu: 'Ne bekliyorsunuz?' İçeride kimsenin kalmadığını, herkesin gittiğini söyledi. İçeriden çıkan kasası tenteli İsrail kamyonları vardı. İçlerini göremiyorduk. Ve acayip gürültü çıkaran cipler, tanklar ve buldozerler vardı. Hava kararıncaya dek orada öylece bekledik, İsrailliler kamptan ayrılmaya başladılar, çok tedirgindik, İsrailler uzaklaşır uzaklaşmaz içeri girdik. Kimse yoktu. Hiç kimse. Sadece üç yıllık evliydim. Kocamı bir daha hiç görmedim."</p>

    <p>Yıkıntı halindeki Camille Chamoun Spor Stadyumu mahkumlar için gayet doğal bir 'gözaltı merkeziydi'. Beyrut Havaalanından sadece üç kilometre uzaklıkta, Yaser Arafat'ın FKÖ'sü için silah deposuydu ve 1982'deki Beyrut kuşatması sırasında İsrail jetleri tarafından sürekli bombalanmıştı. Bu yüzden paramparça olmuş devasa dış cephesi, bir kâbusun giriş kapısına benziyordu. Filistinliler daha önce kavisli iç kısmını mayınlamıştı, fakat yeraltındaki geniş depo alanı ve sporcuların soyunma odaları sağlam kalmıştı.</p>

    <p>Beyrut'ta yaşayan bizler için tanıdık bir manzaraydı bu. 18 Eylül 1982'nin o öğleni (takriben Sena Sersavi'nin stadyuma getirildiğini söylediği saatlerde), bu kasvetli, kavisli iç alanda yüzlerce, belki binin üzerinde toz toprak içinde Filistinli ve Lübnanlı mahkum gördüm. Başlarında İsrailli askerler, takım elbiseli Şin Bet ajanları ve onların Lübnanlı işbirlikçileri olduğundan şüphelendiğim (öylelerdi de) bir grup adam bekliyordu. Mahkumlar sessizce oturuyordu, korktukları belliydi. Zaman zaman birkaçının götürüldüğünü not ediyordum. İsrail ordu kamyonlarına, ciplerine veya Falanjistlerin araçlarına konuyorlardı — daha ileri 'sorgulama' için.</p>

    <p>Bundan kuşku da duymadım. Birkaç yüz metre uzakta, Sabra ve Şatila mülteci kamplarının 600 katliam kurbanının güneşin altında çürüyen cesetlerinin kokusu, hem mahkumların hem de gardiyanlarının başları üzerinde yükseliyordu. Boğucu bir sıcak vardı. Sadece <i>Washington Post</i>'tan Loren Jenkins, Reuters'tan Paul Eddle ve ben hücrelere girebildik, zira İsrailliler (Batılı görünümlerimize bakıp) Şin Bet mensubu olduğumuzu sanmışlardı. Birçok mahkumun başları yere bastırılmıştı. Arap mahkumlar genellikle bu aşağılayıcı pozisyonda tutulurdu. Fakat İsrail'in Falanjist milisleri kamplardan çekilmiş, katliamları sona ermişti ve en azından şimdi görev İsrail ordusundaydı. Öyleyse bu adamların korkacak neyi vardı?</p>

    <p>Bugün geriye dönüp baktığımda (ve Sena Sersavi'yi dinlerken) saflığımız karşısında tüylerim ürperiyor. O günlerde tuttuğum notlar... bazı uğursuz ipuçları içeriyor. Mahkumlar arasında Reuters'ın Lübnanlı çalışanlarından Abdullah Mattar'ı bulduk ve bırakılmasını sağladık. Paul, kolunu Mattar'ın omzuna atarak onu oradan uzaklaştırdı. Mahkumlardan biri, "Bizi birer birer alıp götürüyorlar, sorgulamak için," diye mırıldandı bana doğru. "Haddad'ın milisleri. Genellikle sorgudan sonra insanları geri getiriyorlar, fakat her zaman değil. Bazen gidenler dönmüyor." Derken İsrailli bir subay bana uzaklaşmamı emretti. Mahkumların niye benimle konuşamadığını sordum. "İsterlerse konuşabilirler, fakat söyleyecekleri bir şey yok," diye yanıtladı.</p>

    <p>İsraillilerin hepsi kampların içinde ne olduğunu biliyordu. Cesetlerin kokusu şimdi iyice belirginleşmişti. Dışarıda, üzerinde 'İnzibat' yazılı (bu katiller çetesiyle bağdaştırılabilecek nesi varsa bu egzotik ismin) bir Falanjist cipi geldi. Birkaç televizyoncu indi cipten. Biri stadyumun dışındaki Lübnanlı Hıristiyan milisleri çekti. Sonra, 'Yahya' adlı İsrailli bir albaya kocasının bırakılması için yalvaran bir kadını çekti. Albayın kimliği o günlerde <i>Independent</i> tarafından tespit edilmişti. Şimdiyse kendisi İsrail ordusunda general.</p>

    <p>Stadyumun karşısındaki anayol boyunca bir dizi İsrail Merkava tankı vardı, askerler kapaklarının üzerinde oturuyor, sigara içiyor, birer ikişer stadyumdan çıkarılan erkekleri izliyorlardı. Çıkarılanlardan bazılarının gitmesine izin veriliyor, bazıları ise Şin Bet elemanları veya soluk haki üniformalı Lübnanlılar tarafından alınıp götürülüyordu. Bütün o askerler de kampların içinde neler olduğunu biliyordu. Tankçılardan biri, Teğmen Avi Grabovski (sonradan İsrail Kahan komisyonunda tanıklık yapacaktı) önceki gün bazı sivillerin öldürüldüğünü görmüş ve kendisine 'karışmaması' söylenmişti.</p>

    <p>Ve müteakip günlerde de tuhaf haberler ulaşmıştı bize. Damur'da genç bir Falanjist kadın milislerce bir arabadan çekilip alınmış, hemen oracıkta bulunan İsrailli askerler kızın yalvarmalarına kulak asmamıştı. Ardından bir Amerikan televizyonu için çalışan Lübnanlı bir temizlikçi kadın, yana yakıla kocasının İsrailliler tarafından gözaltına alındığından şikayet etmişti. Kocasını bir daha gören olmamıştı. 'Kaybolan' insanlara dair başka uğursuz söylentiler de vardı.</p>

    <p>O günlerde tuttuğum notlarda şunu yazmışım: "Şatila'dan sonra bile, İsrail'in Batı Beyrut'taki 'terörist' düşmanları ortadan kaldırılıyordu." Fakat bu karanlık yargıyla stadyum arasında doğrudan bir bağ kurmamıştım. Spor stadyumlarının savaş dönemlerindeki korkutucu emsalleri üzerinde kafa bile yormamıştım. Birkaç yıl önce Santiago'da da, Pinochet'nin askeri darbesinin ardından tıka basa doldurulan ve içindeki birçok mahkumun bir daha asla geri dönmediği bir stadyum yok muydu?</p>

    <p>Avukatların Ariel Şaron'u savaş suçlarıyla itham etmek için topladığı tanıklıklar arasında Vedha El-Sabık'ın da ifadesi var. Anlattığına göre, Cuma günü, 17 Eylül 1982'de, Sabra ve Şatila kamplarının içinde katliam daha devam ederken (bundan habersizdi), ailesiyle birlikte kampların tam karşısındaki Bir Hasan'da bulunan evlerindeydi. "Komşular gelip İsraillilerin kimlik kartlarımızı damgalamak istediğini söylediler, böylece aşağı indik ve yolda hem İsrail hem Lübnan güçlerini gördük. Kadınlar erkeklerden ayrıldı." Bu ayırma (ki uygulamanın korkunç gölgesi, Bosna savaşı sırasında Srebrenica'ya kadar uzanacaktı) bu tür kitlesel tutuklamaların ortak özelliğiydi. "Stadyuma gitmemizi söylediler. Erkekler kaldı." Erkekler arasında Vedha'nın iki oğlu (19 yaşındaki Muhammed ve 16 yaşındaki Ali) ve erkek kardeşi Muhammed de vardı. "İsraillilerin dediğini yapıp stadyuma gittik. Oğullarımı ve erkek kardeşimi bir daha hiç görmedim."</p>

    <p>Hayatta kalanlar benzer dokunaklı hikâyeler anlatıyorlar. Behice Zreyn, bir İsrail devriyesinin stadyuma gitmesini emrettiğini anlatıyor; yanındaki erkeklerin (22 yaşındaki erkek kardeşi de dahil) alınıp götürüldüğünü. Bazı milislerin (İsraillilerin gözü önünde), gözlerini bağladıkları kardeşini bir arabaya tıktıklarını söylüyor resmi ifadesinde. "Kardeşim böyle kayboldu ve o zamandan beri kendisini görmedim." Sadece birkaç gün sonrasında gazeteciler olarak ölü sayıları arasında bir tutarsızlık olduğunun farkına vardık. Sabra ve Şatila içinde 600 ceset bulunmuş olmasına rağmen, 1800 sivilin 'kayıp olduğu' bildiriliyordu. 16 Eylül ile Falanjist katillerin çekildiği 18 Eylül arasındaki üç günde öldürüldüklerini ve cesetlerinin gizlice kamp dışına gömüldüğünü varsayıyorduk (savaş zamanlarında varsaymak ne kadar da kolaydır). Gömüldükleri yerin de golf sahası olduğundan kuşkulanıyorduk. Bu genç insanların birçoğunun kampların dışında öldürüldüğü veya cinayetlerin biz kamplarda turlarken, 18 Eylülden <i>sonra</i> da devam ettiği düşüncesi hiç aklımıza gelmiyordu.</p>

    <p>O günlerde biz gazeteciler niye bunu düşünmedik? Bir yıl sonra İsrail Kahan komisyonu raporunu yayınladı. Raporda Şaron suçlanıyor, fakat katliama dair soruşturma 18 Eylül itibarıyla sona erdiriliyordu; sonrasına dair hiçbir açıklama içermeyen sadece tek satırlık bir ipucu vardı: Birkaç yüz insan 'takriben aynı günlerde kaybolmuş' olabilirdi. Komisyon sağ kalan tek bir Filistinliyle bile görüşmedi, fakat hazırlanan raporun katliamın hikâyesi haline gelmesine göz yumuldu. İsraillilerin, kana susamış milis müttefiklerine mahkumları teslim etmeyi sürdürdüğü düşüncesi de aklımızın ucundan bile geçmedi. Sabra ve Şatila'dan sağ çıkan Filistinlilerin bugün anlattıkları, tam da bunun olduğunu gösteriyor. Abdül-Nasır Alami kardeşi Ali'nin Falanjlara 18'i sabahı verildiğine inanıyor. Milani Butros adlı Filistinli Hıristiyan bir kadın, kadın ve çocuklarla dolu bir kamyonla nasıl kamplardan alınıp Hıristiyan köyü Bikfeya'ya (yeni suikasta uğrayan seçilmiş Hıristiyan devlet başkanı Beşir Cemayel'in köyü) götürüldüğünü; burada öfkeden deliye dönmüş Hıristiyan bir kadının, kamyondaki 13 yaşındaki bir erkek çocuğun infaz edilmesini emrettiğini anlatıyor: "Çocuğu vurup öldürdüler. Kamyon Bikfeya'ya giderken en az dört İsrail kontrol noktasından geçmiş olmalı. Ve Tanrı şahidimdir, oğlanın infazını isteyen kadını daha önce görmüştüm."</p>

    <p>Kampların içindeki katliam daha sona ermeden stadyuma götürüldüğünü ve yeraltındaki 'gözaltı merkezlerinden' birinde, İsrailli askerlerin seyrettiği zihinsel özürlü bir adamın bir çukura cesetleri gömdüğünü anlatıyor Şahira Ebu Rudeyna. Tanıklığı reddedilebilirdi, bir İsrail askerine minettarlığını da ifade etmiyor olsaydı. Şatila kampı içinde verilen emirlere rağmen bu asker, Rudeyna'nın iki kızının öldürülmesini engellemişti.</p>

    <p>Savaştan uzun süre sonra o stadyumun enkazı kaldırıldı ve yerine, Britanyalıların da katkısıyla mermerden yeni bir stadyum inşâ edildi. Pavarotti konser verdi orada. Fakat stadyumun sütunlarının arkasında neler yattığına (ve hangi korkutucu izleri taşıdığına) dair tanıklıklar, Ariel Şaron'a yargılanmaktan korkması için daha fazla neden sunabilir.</p>
  </blockquote>

  <p>Bu suçlar işlendiğinde Sabra ve Şatila kamplarındaydım. Sonraki yıllarda defalarca kamplara geri döndüm, kaybolan bin erkeğe ne olduğunu bulmaya çalıştım. Norveç televizyonundan Karsten Tveit 1982'de benimle birlikteydi ve o da Beyrut'a aynı amaçla defalarca geri döndü. İnsanlığa karşı işlenen bu suçları araştıran insanlar avukatlardan ibaret değildi. 2001'de Tveit Lübnan'a, stadyumun kapısında erkek yakınları için yalvaran o kadınların 1982'deki orijinal kayıtlarıyla gitti. O günkü kampın derme çatma video dükkânlarını dolaşıp kayıtları defalarca seyrettirdi; ta ki kamptaki Filistinliler onları teşhis edene kadar. Ardından Tveit kayıtlarda stadyumdaki oğullarını, erkek kardeşlerini, babalarını ve kocalarını soran (ve artık on dokuz yıl daha yaşlı olan) kadınları bulmaya girişti. Hepsinin izini sürdü. Hiçbiri sevdiklerini bir daha görmemişti.<sup><a href="../Text/dipnot.xhtml#bookmark211" id="footnote211">[1]</a></sup></p>

  <p>Müteakip aylarda, Brüksel Havaalanı'ndaki o son dakikaların taşıdığı şahsi ironi üzerine kafa yoracaktım. Ben tam 19 yıl önce insanlığa karşı işlenmiş bir suçun ayrıntılarında gezinirken, tam o sırada Atlantik'in diğer yakasında insanlığa karşı işlenen uluslararası bir suçun eli kulağındaydı. Sabra ve Şatila'da ve sonrasındaki kitlesel cinayetlerde en az 1700 Filistinli erkek, kadın ve çocuğun katledildiğini tahmin ediyorduk. New York, Washington ve Pennsylvania'da neredeyse iki katı insanın hayatı yok olmak üzereydi.</p>

  <p>Özel haberler editörüyle yaptığım telefon konuşmasının ardından Airbus'taki koltuğuma döndüm. Derken telefonum tekrar çaldı. Dış haberlerden Ann Penketh arıyordu. "Robert, herhalde bir helikopter Pentagon'a çakılmış. Daha fazlasını bilmiyorum, fakat sanırım bunu bugün yazman lazım." Birinci sınıf mevkideydim ve koltuğun yanına takılı bir uydu telefonu vardı. Kredi kartımı haznesine taktım ve ekranında geçerli olduğu yazısı çıktı. Böylece Londra'yla konuşmaya devam edebilecek ve haberimi uçarken gönderebilecektim. Son yolcular da biniyordu, doğruca kabin şefinin yanına gittim. Ona helikopter meselesini anlattım. Dünya Ticaret Merkezi yerine sürekli 'Serbest Ticaret Binası' deyip duruyordu, halbuki İkiz Kulelerin görüntüsü tüm parlaklığıyla zihnimdeydi; birkaç hafta önce Princeton'da yaptığım bir konuşmadan JFK'ye dönerken bindiğim taksinin sol tarafında Manhattan'a tepeden bakan o iki binayı seyretmiştim.</p>

  <p>Cep telefonumla bir kez daha gazeteyi aradım. Ann, telefonu kapatmak zorunda kalmamdan önce şu kadarını söylemeyi başardı: "Robert, bir uçak, Dünya Ticaret Merkezi'ne giren bir yolcu uçağı. Ve şimdi bir tane daha!" Telefonu kapattım. Olayın dehşeti açıktı, fakat gazeteci beynim, olayı, tepkiyi ve haberin geçileceği son zamanı hesaplayan o profesyonel bilgisayar şimdi deli gibi çalışıyordu. ABD'de ne olduğu gayet açıktı. En klasik klişeyle, bir 'terör saldırısıydı' bu. Amerika'nın doğu yakası Brüksel'den altı saat gerideydi. Binlerce insan mesaiye başlamak için İkiz Kuleler'e varıyor olmalıydı. Ve tabii Pentagon'a.</p>

  <p>Airbus kalkış için piste ilerliyordu, fakat kabin şefi yanıma gelmekten kendini alamadı. Daha başka bir şey biliyor muydum? İkinci uçaktan söz ettim ve şef doğruca uçuş kabinine gitti. Birkaç saniye sonra, motorların sesi kalkış için iyice yükselmişken geri döndü. "Pennsylvania'da da bir yolcu uçağı düşmüş." Sadece baktım yüzüne. Bin Ladin. Başka kim olabilirdi ki? Not defterimi çıkardım ve Bin Ladin'in o güne dek bana söylediği her şeyi hatırlamaya çalıştım: Suudi kraliyet ailesine nefretini, Ruslarla savaş deneyimini, Amerikalıları Körfez'den kovma kararlılığını.</p>

  <p>Londra'yla ilk uydu telefonu görüşmemi yaptığımda İrlanda Denizi'nin üzerindeydik. Telefonu Leonard açtı. Her zamanki gibi aşırı ciddi ve babacandı sesi, fakat şoka uğramış olduğunu fark ettim. "Dünya Ticaret Merkezi'ne iki uçak, bir uçak Pentagon'a, diğer uçak Pennsylvania'da düştü. Fotoğrafları görmelisin." Airbus'ın yolcu kabininde öğle yemeği öncesi içkileri servis ediyorlardı. Cintoniğin toniği baskındı. Yirmi-otuz bin ölü mü? Böyle düşünüyordum. Hâlâ tasavvur edemiyordum. Ve Amerika'nın intikamı nasıl olacaktı? Pearl Harbor sonrası, 'utanç günü' sonrası verilen eski haber bültenlerini hatırladım; 'ödlek Japonları' ezmekten dem vuran ırkçı sözlerle dolu haberleri. Bin Ladin. Dönüp dönüp Bin Ladin'e varıyordum. Bugün sadece korkunç bir suçu değil, korkunç bir başarısızlığı da temsil ediyordu; Ortadoğu'da on yıllardır sürdürdüğümüz rezil, umutsuz, bencil politikaların çöküşünü. Ya nihayet bu çöküşü idrak edecektik (o kadar akıllıysak tabii) ya da (daha muhtemel olanı) sadece zikredilmesi bile Amerika'nın düşmanlarına destek çıkmak sayılan, tartışılamaz bir konuyu New York'taki enkazın altına gömecektik.</p>

  <p>Koridordan yürüyüp kabin ekibine ne düşündüklerini sordum. Dört uçak da kaçırılmış olmalıydı. Çok sayıda hava korsanı olmalıydı. "Ölmek istediler," dedi genç hostes düşünmeden ve hepimiz katıldık ona. Derken kabin şefi bana çok sert baktı. Ne düşündüğünü biliyordum. Biz de Amerika'ya yol alıyorduk. O dört uçak da bizim gibi kalkmıştı pistten, parlak sabah güneşinin altında kibar hostesler ve kurallara riayet eden yolcularla uçmaktaydı... Şefle birlikte uçağı dolaştım. Bunu sevmedim. Sanırım geri döndüğümde aklımda on üç yolcunun görüntüsü vardı; sakalları olduğu veya bana düşmanca baktıkları için ya da tespih çektikleri veya Kuran okudukları için sevmediğim on üç insan. Elbette hepsi Müslümandı. Ortadoğu'da çeyrek asırdır çalışan (ömrünün neredeyse yarısını Arapların arasında geçiren, Lübnan, Irak ve İran'da Müslümanların defalarca hayatını kurtardığı) sözümona liberal Fisk, evet, o dost canlısı Fisk, sadece birkaç dakika içinde bir ırkçıya dönüşmüş, sırf sakalları, kahverengi gözleri veya esmer tenleri olduğu için masum insanların profilini çıkarır hale düşmüştü. Kendimi kirlenmiş hissediyordum. Fakat sanırım o günün amaçlarından biri de buydu. Bize kendimizi kirlenmiş hissettirmek, bizi mantıklı davranamayacak kadar korkutmak (veya öfkelendirmek).</p>

  <p>Tekrar Leonard'ı aradım. Dört uçaktaki yolcuların bazılarıyla telefon görüşmeleri yapılmıştı. Hava korsanları bazı mürettebat ve yolcuların boğazını kesmişti. İnsanlar kendilerini İkiz Kuleler'in yüksek katlarından aşağı atıyorlardı. Filistinlileri kutlama yaparken gösteren bazı televizyon görüntüleri vardı. Leonard'a yazacağım haberin tarihi arka planı anlatacağını söyledim. Bir bağlama, bazı açıklamalara ihtiyacımız vardı. Bu o kadar sarsıcı bir olaydı ki, Kuzey İrlanda'da IRA-Britanya savaşı sırasında, belli vakte kadar yetiştirmek için yazdığım haberlerden farklı bir şey yapmalıydım; yani yazılı kalıplardan ziyade notlarımdan ve belleğimden faydalanmalıydım. Eski günlerde, bilgisayarlar ve cep telefonlarından önce, haberlerimizi kulaklık takmış elemanlara yazdırırdık. İrlanda köylerinde veya (Ortadoğu'daki ilk günlerimde) Şam ve Kahire otellerinde sesimizi duyurmak için bas bas bağırırdık. Şimdi de aynı şeyi yapacaktım. Haberimi telefondan 'söyleyecektim', gazeteciliğin barındırması gereken spontanlık vakitle buluşacaktı böylece. Veya ben öyle sanıyordum.</p>

  <p>Ben daha konuşurken, Belçika Airbus'ının kaptanı genel telsiz hattına girmişti. New York ve Washington'a terör saldırıları düzenlendiğini, ABD'nin hava sahasını bütün ticari uçuşlara kapattığını söyledi. İrlanda'nın epey batısında, Avrupa'ya dönmeden önce, deniz üzerinde yakıt ikmali yapacaktık. Büyük daireler çizerek uçmaya başladık; güneş ışığı uçağın bir sancak tarafından bir kıç tarafından içeri süzülüyordu. Sanki güneş sürekli olarak yükselip batıyor, Kuzey Atlantik'in ıssızlığı, ılık kabinimizle tezat oluşturuyordu. Biz gökyüzünde çizilen bu daireleri tecrübe ederken, öğle yemeği servisi yaptılar, bardak bardak Medoc şarabı eşliğinde kaz ciğeri ve biftek. Not defterime baktım. Balfour, Arabistanlı Lawrence ve Bin Ladin isimlerini alt alta yazdım. Sonra üzerlerini karaladım. Uydu telefonunu aldım, kartı taktım ve <i>Independent</i>'ı aradım. Leonard beni gazetenin haber alıcılarından birine havale etti, Leeds'te yaşayan Yorkshire aksanlı bir kadındı bu. Ona nerede olduğumu anlattım, haberi aklımdan yazdıracaktım, sabırlı olmasını rica ettim. "Rahat ol canım," dedi. Sonrası kolayca geldi. Ne söylemek istediğimi biliyordum. Bir arkadaşa mektup okumak gibi bir şeydi:</p>

  <blockquote>
    <p>Ve mesele buraya kadar gelip dayandı. Ortadoğu'nun bütün modern tarihi (Osmanlı İmparatorluğu'nun yıkılması, Balfour Deklarasyonu, Arabistanlı Lawrence'ın yalanları, Arap isyanı, İsrail devletinin kurulması, İsrail'in Arap topraklarındaki acımasız işgalinin 34 yılı boyu yaşanan dört Arap-İsrail savaşı), kaderine terk edilmiş bir insanın olanca kötücüllüğü ve acımasız vahşetiyle tepki veren ezilmiş, aşağılanmış bir halkı temsil ettiğini iddia edenler tarafından bütünüyle silindi. Aradan bu kadar kısa süre geçmişken, ortada kanıt yokken, hele hele Oklahoma'daki son barbarlık eyleminin Amerika'da doğup büyümüş insanların işi olduğu ortaya çıkmışken, bunları yazmak doğru mu (ve ahlaki mi)? Korkarım ki doğru. Amerika savaşta ve umarım yanılırım, ama şu an Ortadoğu'da binlerce insanın ölümü kapıda, belki Amerika'da da. Bazıları 'yaklaşan patlamaya' dair uyarılarda bulunmuştu. Fakat bu kâbusu asla tasavvur etmiyorduk.</p>

    <div class="indd">
      <p>Evet, akla Usame Bin Ladin geliyor, parası, teolojisi, Amerikan gücünü yok etmekteki korkunç kararlılığı. Ben Bin Ladin'in karşısına oturup, adamlarının Afganistan'daki Rus ordusunu ve ardından Sovyetler Birliği'ni nasıl yok ettiğini onun ağzından dinledim. Sınırsız özgüvenleri, Amerika'ya savaş ilan etme gücü veriyordu onlara. Fakat bu, dünyanın ilerleyen günlerde inanmasının isteneceği bir demokrasi-terör savaşı değil. Bu aynı zamanda Filistinlilerin evlerini yıkan Amerikan füzeleriyle, 1996'da Lübnan ambulansına füze atan ABD helikopterleriyle, Kana adlı bir köyü yerle bir eden Amerikan top mermileriyle ve (Amerika'nın müttefiki İsrail tarafından beslenip giydirilen) Lübnanlı milislerin mülteci kamplarına dalıp tecavüze, yıkıma ve cinayete girişmesiyle alakalı bir savaş.</p>

      <p>Hayır, ABD'de yaşananların anlatılamaz, tarif edilemez bir kötülük olduğuna hiç kuşku yok. 20 bin, belki 35 bin masum insanın katledilmesini<sup><a href="../Text/dipnot.xhtml#bookmark212" id="footnote212">[2]</a></sup> kutlayabilen o Filistinliler, sadece çaresizliklerini değil, siyasi hamlıklarını, İsrailli düşmanlarını sürekli yapmakla suçladıktan şeyin (ayrımsız saldırı) ne olduğunu anlayamadıklarını da gösteriyor. Lafla geçen yıllar boyu, Amerika'nın tam kalbine saldırma, 'Amerikan yılanı'nın başını ezme yeminlerini boş tehditler olarak gördük. Gerici, muhafazakar, anti-demokratik ve çürümüş bir grup rejim ve küçük, şiddet yanlısı örgütler böyle abartılı yeminleri nasıl hayata geçirebilirdi? Şimdi nasıl olduğunu biliyoruz.</p>

      <p>Ve dünkü katliamı takip eden saatlerde, ABD ve müttefiklerine yönelik, dünün can kayıplarıyla artık kıyaslanamayacak olan başka büyük saldırıları hatırlamaya başladım. 23 Ekim 1983'te Beyrut'ta 241 Amerikalı askerle 100 Fransız paraşütçüyü öldüren intihar bombacıları saldırılarının zamanlamasını akıl sır ermez bir isabetle saptamamışlar mıydı?</p>

      <p>ABD donanmasına yönelik bombalı saldırı ile beş kilometre ötedeki Fransızların yok edilmesi arasında sadece yedi saniye vardı. Sonra Suudi Arabistan'daki ABD üslerini hedef alan saldırılar ve geçen yıl Aden'deki <i>USS Cole</i> savaş gemisini batırma (kıl payı başarısız olduğu şimdi ortaya çıkan) girişimi. Ve Ortadoğu'nun, ne Amerikalıların ne de bir başka Batılı ülkenin başa çıkabileceği yeni silahını görmezden gelmek için adeta çaba harcamamız: yoksulluktan ve çaresizlikten kırılan intihar bombacıları bu yeni silah.</p>

      <p>Ve kaçınılmaz olarak (ve ahlaksızca) dün kopan fırtınaların arkasında yatan tarihsel yanlışları ve haksızlıkları görmezden gelmek için de çaba harcayacağız. 'Şuursuz terörizm'den dem vuracaklar bize; üç tektanrılı dinin doğduğu topraklarda Amerika'dan nasıl da nefret edildiğini görmemizi engellemek için o 'şuursuz' kelimesi hayati önem taşıyor.</p>

      <p>Bir Araba 20-30 bin masumun ölmesine ne tepki vereceğini sorun ve o size her onurlu insan gibi, bunun anlatılamaz bir suç olduğunu söyleyecektir. Fakat bize, yaptırımlar nedeniyle hayatlarını yok ettiğimiz yarım milyon Iraklı çocuk için niye böyle kelimeler kullanmadığımızı, İsrail'in 1982'deki Lübnan işgalinde 17 bin 500 sivilin ölmesinin bizde niye infial yaratmadığını da soracaktır. Ve Ortadoğu'nun bu Eylül'e kadar yangın yeri haline gelmesinin temel nedenleri, İsrail'in Arap topraklarındaki işgali, Filistinlilerin yurtlarından zorla sürülmesi, bombardımanlar ve devlet destekli infazlar... bunların hepsi dünün kitle katliamına dair en ufak bir neden zikredilememesi için gözlerden gizlenmek zorunda.</p>

      <p>Hayır, suçlanması gereken İsrail değil (her ne kadar Saddam Hüseyin ve diğer gülünç diktatörlerin bunu söyleyeceğinden emin olabilirsek de), tarihin hastalıklı etkisiydi ve bizim o tarihin ezici ağırlığındaki payımız, intihar bombacılarıyla birlikte elbette ki karanlıkta kalmalı. Tutmadığımız sözler, hattâ belki Osmanlı İmparatorluğu'nu yok etmemiz, kaçınılmaz olarak bu trajediye yol açtı. Amerika İsrail'in savaşlarına o kadar uzun seneler para akıttı ki, artık bunun bedeli olmadığına inanmaya başladı. Artık öyle değil. Fakat elbette 'dünya terörüne' karşı saldırı başlatmak isteyecek ve geçen akşam Kabil'in bombalanması bir açılış salvosu olabilir. Gerçekten de, şu pejoratif ve zaman zaman ırkçı 'terörizm' kelimesini kullandığı için şimdi kim Amerikalıları suçlayabilir?</p>

      <p>Sekiz yıl önce, neden çok sayıda Müslümanın Batı'dan nefret etmeye başladığını izah etmeye çalışan bir televizyon dizisinin hazırlanmasına yardım etmiştim. Geçen akşam o filmdeki bazı Müslümanları hatırladım, aileleri Amerikan malı bombalar ve silahlarla yanmıştı. Kendilerine Tanrı'dan başka kimsenin yardım edemeyeceğinden söz ediyorlardı. Teolojiye karşı teknoloji, nükleer güce karşı intihar bombacıları. Şimdi bunun ne anlama geldiğini öğrendik.</p>
    </div>
  </blockquote>

  <p>Bu kitabın doğuş nedeni 11 Eylül 2001 değildi. Fakat bana tarihin gücünden kaçmanın mümkün olmadığını gösterdi. Atlantik'in 10 bin metre üzerinde, telefonda yazdırdığım o haberi tekrar okuduğumda hayrete düşüyorum; vardığı sonuçlardan değil, (sonradan doğruluğu acı bir biçimde kanıtlanacak olan) o sonuçların tetikleyeceği yan etkilerden dolayı şaşırıyorum. Dünyaya bunun 'terörizme karşı demokrasi' olduğunun söyleneceği, bu korkunç eylemin arkasında yatan tarihsel adaletsizliklerin gizlenmeye çalışılacağı konusunda haklı çıkmıştım. Tarihin bu naif, ham versiyonunun en aşırı haliyle kabulü dışında her şeyi bastırma çabalarının bu kadar gaddar, bu kadar tehlikeli ve bu kadar kanlı olacağını ise asla tasavvur etmemiştim.</p>

  <p>Alacakaranlıkta Belçika'ya geri dönerken, kendi kendime, kuşkularımız ne kadar güçlü olursa olsun, suçlu tarafı (böyle erken bir aşamada) gerçekten saptayıp saptayamayacağımızı soruyordum. Böyle korkunç bir suçun ardından, gazeteciliğin sıradan kurallarının askıya alınması gerektiğini savunanlar olacağını da biliyordum. Hepimizin 'tarafını seçmemiz' gerektiğini söyleyenler olacağını; bir an durup 'Niye' sorusunu sorduğumuzda 'terör destekçisi' sayılacağımızı biliyordum. İsrailliler bu vahşi mantığı çoktandır kusursuzlaştırmışlardı. 'Filistin yanlısı' ilan edilmeniz, intihar eylemleriyle ve 'dünya terörüyle' bağlantılandırılmanıza yeterdi. Ya bizdendiniz ya da karşı taraftan. Küçük George Bush, hepimizin çenesini kapatmak için sadece bu basit, ikiyüzlü (ve elbette bizzat Bin Ladin'in de pek seveceği) argümanı kullanacaktı; Ortadoğu'ya veya Amerika'nın oradaki rolüne ya da (daha da tabu bir mevzu mahiyetinde) Amerika'nın İsrail ile ilişkisine dair bütün tartışmaları ortadan kaldıracaktı böylece.</p>

  <p>O gece uçakta ikinci bir yazı yazdım. "Suçlanacak kişi dünyanın en gözde nefret figürü mü?" başlıklı bu yazı <i>Independent</i>'ta bir sonraki gün yayınlandı. "Bin Ladin kendisine isnat edilen bütün bu suçları işlemişse, 10 bin kişilik bir orduya ihtiyacı olurdu" diyordum yazıda ve şöyle devam ediyordum:</p>

  <blockquote class="">
    <p>Ve dünyanın ne zaman kan dökülse, en son nefret figürüne yüzünü dönme alışkanlığında da çok rahatsız edici bir şeyler var. Fakat olaylar bu kadar muazzam bir ölçekte gerçekleştiğinde, sürekli olarak Amerika'yı tehdit edenlere gözlerin dikilmesinde yeni bir meşruiyet söz konusu... Ortadoğu'nun gölgesi dünkü yıkımın üzerine düşüyorsa eğer, o zaman kim böylesine kılı kırk yaran bir zamanlamayla saldırılar üretebilir? Uçak kaçırma yöntemini pek seven yaygaracı Filistinli grupların dünkü saldırılarda görev alan tek bir intihar bombacısını yetiştirebilmesi pek muhtemel görünmüyor... 1983'te ABD deniz piyadelerine yönelik intihar eylemi isabet, zamanlama ve ince planlama gerektiriyordu. Fakat söz konusu grupları destekleyen İran, daha ziyade kendi iç mücadeleleriyle meşgul. Irak'ın beli bükülmüş, ajanları ABD'ye saldırmaktan çok kendi insanlarına işkence etmekle ilgileniyor. Öyleyse gelecek günlerde Afganistan dağlarının uydudan ve yüksek irtifalı uçaklardan fotoğrafları çekilecek; Pentagon'daki tepegözlerde de Bin Ladin'in eski eğitim kampları gösterilecek demektir. Peki hedef ne? Zira bu, diğerlerine hiç benzemeyen bir savaş. Bu savaşı, denizaşırı bölgelerde bedeli ağır askeri maceralara kalkışmadan yürütmek mümkün mü? Veya her şey bir yana, Bin Ladin'in istediği şey tam da bu olmasın?</p>
  </blockquote>

  <p>Airbus Brüksel'e iner inmez cep telefonum bir çekirge istilası misali çalmaya başladı. Büro, Amerika, Britanya, İrlanda, Fransa'daki radyo istasyonları. Karsten Tveit aradığında beni otelime götüren taksideydim. "Robert, görüntüleri izledin mi?" İzlemediğimi söyledim. "Görmelisin. İ-na-nıl-maz." Hâlâ takside olduğumu belirttim. Allah'ın belası bir takside televizyon izleyemezdim herhalde. "Görüntülere bak!" dedi tekrar. "Mutlaka bak. Odana girer girmez televizyonu aç — ne dediğimi anlayacaksın." Odama vardığımda Karsten'in dediğini yaptım. İkiz Kuleler'den korkunç parlaklıkta dumanlar tütüyordu. Siluetler kuştüyleri misali süzülüyordu, hızla, bir aşağı bir yukarı ve korkunç bir zarafetle. United Havayolları'nın uçağı ikinci kulenin yan tarafına tekrar tekrar çarpıyordu, sanki bilimsel bir başarı sergileniyormuşçasına, sanki uçak kulenin ince derisinden kolayca giriveren bir bıçakmışçasına. Ve sonra altın renkte bir alev fıskiyesi çıkıyordu. CNN sahneleri, United uçağının binaya çarpıp yanan yakıtının diğer tarafa fışkırdığı sahneleri montajla birleştirmiş, ikinci kayıt çarpmadan sonra milisaniyelere ayrılmıştı. Hollywood bununla rekabet edemezdi — zira o Hollywood <i>idi.</i> 11 Eylül'ün felaket filmi asla yapılmayacaktı. Çoktan yapılmıştı. El-Kaide prodüksiyon herkesten önce davranmıştı. Bu 'şok ve dehşet'ti, Amerika'nın sonradan Irak işgali için icat edeceği ifade de bu olacaktı.</p>

  <p>O şatafatlı kentin bütün hayalleri ve kabusları (şeytani, cani Müslümanları tasvir eden bütün ırkçı filmleri) nihayet canlı canlı ekrana taşınmıştı. "Sinema tarihinde daha önce hiç..." Kendimize film kahramanlarımızı örnek almış, konuşmalarını, basit fikirlerini, güç gösterilerini, tavizsiz ahlaklarını taklit etmiş olup olmamamız bir yana, nihayet kahramanlara ve kötülere inanabiliyorduk. Gerçeklik kurguya değil, kurgu gerçekliğe dönüşmüştü. United uçağı hâlâ kuleye çarpıp çarpıp duruyordu, saplantılı, müstehcen bir şekilde; uçağın gelişi o kadar bildik hale gelmişti ki, insan ekranda başka yerlere bakıyordu artık. Kule çarpmanın etkisiyle az da olsa sallanmış mıydı? Uçak binaya çarpmadan hemen önce ekrandan titreyerek geçen şey bir kuş muydu, yaklaşan kötülükten kaçan masumiyet miydi o? Ve Fransız gazeteciler diğer kuleye çarpan uçağın, kaldırımda yürürken jet motorlarının gürültüsüyle başını kaldırıp yukarı bakan o adamın kimsede olmayan görüntülerini ne zaman yayına koymuştu; o adam neyi izlemekte olduğunun ayırdına hangi noktada varmıştı? Yoksa bir uçağın bir binanın içine girebilmesinin yarattığı alıklık ve gevşeklikle kendinden mi geçmişti?</p>

  <p>Airbus'tayken İrlanda radyosu üzerinden <i>Irish Times</i>'ın New York temsilcisi Conor O'Clery ile bağlantı kurmuştum; neredeyse çeyrek asır önce Sovyetlerin Afganistan işgalini birlikte takip etmiştik. Bürosu Dünya Ticaret Merkezi'nin yanındaydı. O bildik yıkıcı berraklığıyla nasıl ikinci uçağı gelirken gördüğünü, pilot kabinindeki korsanlar uçağı kulenin tam ortasına yöneltmek için canla başla uğraşırken uçak kanadındaki kapakçıkların nasıl hızla aşağı yukarı hareket ettiğini anlattı. Pilotun toplu katliam eylemi mümkün olduğunca kusursuz sonuçlanacaktı. Brüksel'i arayıp, Ariel Şaron'u Sabra ve Şatila katliamlarından dolayı Belçika'da mahkemeye çıkarmaya çalışan genç Lübnanlı avukat Şibli Mella ile konuştum. Daha birkaç saat önce yeni katliam kanıtlarına dair haberimin ertesi gün yayınlanacağı konusunda güvence vermiştim. Artık yayınlanmayacaktı. "Elbette Robert, bu her şeyi değiştirir," dedi. "Bugün yaşanan şeyi hukuki ve ahlaki açıdan insanlığa karşı uluslararası bir suç olarak görmemiz gerektiğini düşünüyorum."</p>

  <p>Telefonların ardı arkası kesilmiyordu. İtalyan radyosu, CBS, BBC Dünya Servisi, BBC Cardiff, BBC Belfast, Pacifica, NPR, Uluslararası Fransa Radyosu. Hepsi, kimsenin henüz bilemediği şeyi bilmek istiyordu. Kim yaptı? Nasıl yaptılar? Kimse ama kimse, 'onların' bunu <i>niye</i> yapmak istemiş olabileceğini sormuyordu, zira bu yasak soruydu. Eamon Dunphy, Dublin'den sunduğu şovuna bağladı beni, bağlananlardan biri de Harvard'daki solcu İsrail yanlısı akademisyen Alan Dershowitz'ti. Bu vahşetin nedenleri olması gerektiğini, insanların sadece kötü oldukları ve demokrasiyi sevmedikleri için suç işlemediğini izah etmeye çalıştım. Dershowitz ise (kontrolden çıkmış, histerik öfkesini dinlerken doğru kelimeyi bulmaya çalışıyordum) cinnet geçiriyordu. Fisk kötü bir adamdı, güdümlü bir adamdı, tehlikeli bir adamdı; Fisk Amerikan karşıtıydı ve 'Amerikan karşıtlığı Yahudi karşıtlığıyla aynı şeydi...' Dershowitz bana bağırdı, Dunphy'ye bağırdı ve Dunphy en sonunda bağlantıyı kesti. Fakat ben mesajı almıştım. Amerika'da bu katliamların ardından sadece tek bir satıra izin verilecekti. ABD'nin politikasına (bilhassa da Ortadoğu'daki) her muhalefet, suç ve 'terör yandaşlığı'ydı. Kim Amerika'yı eleştirirse artık anti-Semitik'ti. Anti-Semitikler Nazi'ydi, faşistti. Yani Amerika çok kutsaldı (elbette İsrail de öyleydi) ve 'Niye' sorusunu soranlar 'terörizm' destekçisiydi. Çenemizi kapatmalıydık. 11 Eylül akşamı BBC'nin ertesi günkü gazeteleri gözden geçiren 24-saat haber kanalı, İsrail yanlısı bir Amerikalı yorumcuyu çıkardı. Yazımla ilgili olarak, "Robert Fisk kötü niyet nobelini kazanmıştır," diyordu adam.</p>

  <p>Oteldeki yatağımda oturup kanalları zapladım, yanan kuleleri ve onların küller ve dumanlar içinde inanılmaz çöküşlerini izledim. New York muhabirimiz David Usbome, küçük bir uçağın kulelerden birine çarptığı haberi üzerine büroya çağrılınca derhal metroya binmiş, metrodan çıktığında ise ikinci kulenin ayaklarının dibine yıkıldığını görmüştü. Kuleler tekrar tekrar yıkılıyordu. Ardından uçaklar yine çarpıyordu. Pentagon'da sadece kül ve duman kaydedilmişti, Pennsylvania'dan bir uçak enkazının görüntüleri geliyordu, fakat 'terörle savaşı' meşrulaştıracak efsanevi görüntü New York olarak kalacaktı. 11 Eylül'ün, her tür tartışmayı bitirmek, her tür kuşkuyu ortadan kaldırmak, her ülkeyi işgal etmek için kullanılacak bir hukuk, bir yasa maddesi haline geleceğini tahmin ediyordum. Muhalefet mi? Kimin umurundaydı ki; Manhattan sokaklarına savrulan o cesetleri bir kez daha göstermek yeterdi.</p>

  <p>Yastığa koydum başımı, yatağın ayak ucundaki televizyondaki görüntülere daldım tekrar. Öyle müthiş bir hızla hareket ediyorlardı ki, aralarında bir tür simetri olduğunu düşünüyordunuz; ta ki cesetlerin bacaklarının kasılıp gevşediğini idrak edene kadar. Dehşet ânı buydu işte, Mutla Köprüsü'nde ölenlerin kömürleşmiş korkunç yüzlerine baktığımda anlamaya çalıştığım o an. Göğe saçılıp yere düşen bütün o siluetler, yatağımın ayak ucunda, battaniyelerin içinde üst üste yığılıyorlardı adeta.</p>

  <p>Derken, Karsten'in benden resimlere konsantre olmamı isterken ne kastettiğini anladım. Mesaj eylemdeydi. Can kayıpları o denli afallatıcı olmasaydı bile, kötücüllük o kadar dehşet verici, saldırıların kendisi o kadar profesyonelceydi ki, bu artık rutin bir 'terör' eylemi sayılamazdı. Sorumluluğunu üstlenen de olmayacaktı, bundan emindim. Bin Ladin'den veya El-Kaide'den hiçbir açıklama, hiçbir izah gelmeyecekti. Mesaj (açıklama) eylemin ta kendisiydi. İddia, resimlerin içindeydi. Eylemin sorumlusu, bizzat kendi televizyon kameralarımızdı. Bin Ladin'in bana Amerika'ya dair dileklerini anlatışını hatırladım tekrar. Ve Manhattan'ı kuşatan bu gürleyen, beton kalınlığında bulutların görüntülerine bakınca, New York'un işte şimdi 'kendi gölgesine dönüştüğü'nü kabul etmekten başka yapabileceğim bir şey yoktu.</p>

  <p>Peki neden? Bu soruya verilen tepkiler konusunda haklıydım. Ertesi sabah <i>Independent</i>'a e-postalar yağmaya başladı; çoğunluğu yazdıklarımı desteklerken, istifamı isteyenlerin sayısı da hiç az sayılmazdı. Amerika'ya yönelik saldırıların nedeni 'tam da Fisk ve Bin Ladin'in yaydığı türden saplantılı ve insanlıkdışı bir nefret', diye yazıyordu birisinde. UCIA'dan Judea Pearl'ün aynı mesajına bakılırsa ben, 'zehirli bir akrep' ve profesyonel bir 'nefret işportacısı'ydım. Ellen Popper imzalı bir başka mesaj, 'azılı terörist Bin Ladin'le işbirliği içinde olduğumu' ilan ediyordu. Mark Guon bana 'tam bir deli' damgası vuruyordu. Lilly ve Barry Weiss'e göre 'ruh hastasıydım'. San Diego'dan Brandon Heller, 'gerçekte şeytanın ta kendisini desteklediğim...' konusunda bilgilendiriyordu beni. Model nasıl da çabuk biçimlenmişti. Sadece Washington'un Ortadoğu'daki politikalarının, İsrail'e verdiği koşulsuz desteğin, Arap diktatörlere arka çıkmasının, bir sürü Iraklı çocuğun hayatına mal olan BM yaptırımlarına onay vermesinin 11 Eylül'deki kin dolu saldırıların arkasındaki nedenler olabileceğini öne sürmek, şeytani bir eylemdi.</p>

  <p>Bu zehir zemberek e-postalardan binlercesi, yağmur misali yağmaya devam etti; (günler geçtikçe) birçoğu tıpatıp ifadeler, bazı durumlarda, tıpatıp cümleler kullanıyordu. Bunun eşgüdümlü bir kampanyaya dönüşmekte olduğu açıktı (Amerikan gazetelerinin aşırı derecede ciddiye aldığı, fakat Britanya'da hak ettiği küçümseyici muameleye tabi tutulan bir kampanyaydı bu) ve San Antonio'dan bir 'okuyucu' yazımdan dolayı 'artık dergimizi almayacağını' beyan ettiğinde, ters giden bir şeyler olduğu da açığa çıktı. <i>Independent</i> Teksas'ta dağıtılmıyordu ve zaten dergi olmadığı da kesindi.</p>

  <p>Fakat haberciler 'niye'lerden kaçınmayı sürdürdü. 'Nasıl'ları (korsanlar uçmayı öğrenmiş, birinci mevki bilet almış, falçata kullanmıştı) ve 'kimleri tetkik edebilirdik. Korsanların hepsinin Arap olduğunun (ve büyük kısmının Suudi Arabistan'dan geldiğinin) anlaşılması, haberciler veya okuyucular için hiç sorun teşkil etmiyordu. Bu olgu 'ne-nerede' kuşaklarının yaygarasına kapılıp gidiyordu. Ne de olsa 'Arap teröristler' gayet bildik karakterlerdi. Günah olan, Arapları geldikleri toprakların sorunlarıyla bağlantılandırmaktı, 'niye' sorusunu sormaktı. Orada bir sorun mu vardı sahiden? ABD'de yazdığım makaleler ve yaptığım konuşmalarda bu meseleyi tekrar tekrar gündeme getirecektim. Los Angeles veya Londra'da bir suç işlendiğinde, polislerin yaptığı ilk şey saikinin ne olduğuna bakmaktı. Fakat ABD'de insanlığa karşı böylesine beklenmedik ölçekte uluslararası bir suç işlendiğinde, izin verilmeyen tek şey bir saik aramaktı.</p>

  <p>Küçük George Bush şimdi şeytana karşı bir 'haçlı seferi'nden dem vuruyordu. 'Niye' sorusunun üzeri ABD yönetimince, tek bir satırla çabucak silindi (ve Amerikalı gazeteciler tarafından da unutulup gitti): 'Demokrasimizden nefret ediyorlar.' 'Ya bizdensiniz ya da bize karşı.' 'Biz iyi insanlarız.' Ve her Amerikan kasabasını ve kentini saran ulusal yas dahilinde önemli olan bu sonuncusuydu. ABD'nin bir şekilde böyle bir saldırıyı 'hak ettiği' (yani Amerika'nın ülke dışındaki günahları için üç binden fazla masum insanın hayatıyla bir tür bedel ödediği) fikri, gayri-ahlakiydi. Fakat bu toplu katliam eylemlerine neyin yol açtığına (siyasi, tarihi sebeplerine) dair ciddi bir muhasebenin yokluğunda, ABD ve dünya kendisini sonu meçhul bir savaş rotasına sokabilirdi; tam da doğası gereği, daha fazla savaş, ateş ve kandan başka hiçbir somut hedefi, hiçbir öngörülebilir sonucu, hiçbir doğrultusu olmayan bir 'terörle savaş' rotasıydı bu. Şimdi ABD'nin kurduğu, diğer devlet adamlarının ve dünya medyasının hevesle bağrına bastığı amentü, yani 11 Eylül 2001'in 'dünyayı ilelebet değiştirdiği' bir yalandı. Geçen on yıllarda Ortadoğu'da çok daha büyük ölçeklerde birçok katliam yaşanmıştı ve kimse de tutup dünyanın bir daha asla aynı olmayacağını iddia etmemişti. İran-Irak savaşındaki bir buçuk milyon ölüm (Saddam tarafından, bizim askeri desteğimizle sahnelenen bir kan banyosuydu bu), böylesine keskin bir gözleme zerre kadar değer bulunmadı.</p>

  <p>On dokuz yıl önce, modern Ortadoğu tarihindeki (kelime fazlasıyla suiistimal edilmesine karşın, bizzat İsrail'in tanımını kullanırsak) en büyük terör eylemi başladı. Haliyle 16 Eylül 2001'de Batı'da, bu tarihin neyin yıldönümü olduğunu kimse hatırlamadı. Riski göze aldım ve <i>Independent</i>'ta, başka hiçbir Britanya gazetesinin hatırlamadığı (Amerikan gazetelerinin zaten hatırlamayacağı) bir olay hakkında yazdım: 16 Eylül 1982'de İsrail'in Falanjist milislerinin Sabra ve Şatila adlı Filistin mülteci kamplarında başlattığı üç günlük tecavüz, bıçaklama ve cinayet orjisiydi bu. Katliamı İsrail'in Lübnan'ı işgali takip etmiş (amaç FKÖ'yü ülkeden çıkarmaktı ve yeşil ışık dönemin ABD Dışişleri Bakanı Alexander Haig'den gelmişti); işgal neredeyse tamamı sivil, 17 bin 500 Lübnanlı ve Filistinlinin canına mal olmuştu. BU, 11 Eylül saldırılarındaki can kaybının beş katıydı. Ancak Amerika veya Batı'da Lübnan'da ölen masumlar için hiçbir ayin, anma töreni veya yakılan mum hatırlayamıyordum — demokrasi, özgürlük veya 'kötülük' üzerine hararetli nutuklar da. Tam tersine, ABD Temmuz ve Ağustos 1982'deki o kanlı ayları, 'itidal' çağrılarıyla geçirmişti.</p>

  <p>Hayır, 11 Eylül 2001'de olanlardan dolayı suçlanacak taraf İsrail değildi. Tertipçiler Araptı, İsrailli değil. Fakat Amerika'nın Ortadoğu'da onurlu davranmayı becerememesi, sivillere karşı kullanacağını bildiklerine gelişigüzel füzeler satması, en büyük destekçisi Washington olan yaptırımlar nedeniyle on binlerce Iraklı çocuğun ölümünü zerre kadar umursamaması — bütün bunlarla, New York'u cehenneme çeviren Arapları üreten toplum arasında ayrılmaz bir bağ vardı. Ve ABD yönetiminin ve Britanya hükümetinin tepkisini bir alçaklık türü olarak görmeye başlamıştım. Eğer 11 Eylül 2001 gerçekten 'dünyayı değiştirmişse', o takdirde korsanlar o dört uçağa bindikleri an Bin Ladin kazanmış demekti. Saldırıları takip eden günlerde bu şikeye karşı koymanın çok daha gerekli olduğunu düşündüm. Bush dünyayı, sonsuza dek değiştiğine ikna etmek istiyor, böylece neo-muhafazakar savaşını (özgürlük, demokrasi ve kurtuluş gibi onurlu taleplerin kisvesine sokarak) ilerletebileceğini düşünüyordu; o savaş da Ortadoğu'yu daha fazla kaosa ve ölüme sürükleyecekti. Peki on dokuz Arap katilin <i>benim</i> dünyamı değiştirmesine niye izin vermek zorundaydım?</p>

  <p>Bush ve Tony Blair güçlerini Afganistan'a (Taliban rahipleri tahmin edilebileceği gibi, 'misafirleri' olan Bin Ladin'i teslim etmeyi reddetmişlerdi) yönelik kaçınılmaz saldırı için hazırlarken, bu savaşın 'demokrasi ve özgürlük' için verildiğini, 'medeniyete saldıran' adamlara karşı olduğunu söyleyip durdular. Bush bize şu bilgiyi vermeyi de ihmal etmedi: "Amerika hedef olarak seçildi, zira biz özgürlük ve fırsatların dünyadaki en parlak örneğiyiz." Fakat Amerika'ya saldırılmasının nedeni bu değildi. Eğer bu bir Arap-Müslüman kıyametiyse, o zaman mecburen Ortadoğu'daki olaylarla ve Amerika'nın bu bölgede yapıp ettikleriyle bir alakası var demekti. Şu da eklenebilirdi belki: Araplar, Bush'un sözünü ettiği türden demokrasi ve özgürlüğe düşman olmak bir yana, birazını olsun isterdi. Bunun yerine paylarına, Mısır seçimlerini daha geçenlerde yüzde 98 gibi Saddamvari bir oy oranıyla kazanan<sup><a href="../Text/dipnot.xhtml#bookmark213" id="footnote213">[3]</a></sup> bir devlet başkanı (Washington'un dostu Hüsnü Mübarek) ve CIA tarafından eğitilip kendi halkına işkence eden ve kendi insanlarını bazen gözaltında öldüren bir Filistin polis gücü düşmüştü. Suriyeliler o demokrasinin küçük bir parçasını isterdi. Suudiler de. Fakat köhne prenslerinin hepsi Amerika'nın dostuydu — birçoğu Amerikan üniversitelerinde okumuştu. Hayır, Bush ve Blair'in sözünü ettiği 'bizim' demokrasimiz ve 'bizim' özgürlüğümüzdü, saldırı altında olan bizim Batılı mabedimizdi, devasa bir terör ve adaletsizlik diyarına dönen Ortadoğu değil.</p>

  <p>Evet, Arapların New York ve Washington'da yaşanan dehşeti sevinçle karşılamaları utanç vericiydi. Filistinliler Ramallah sokaklarında mutluluklarını ifade etmekle kalmayıp, Lübnan'ın Sidon kentinde geçen arabalara şeker dağıttılar. Arap dostlarım sonradan sevinç ifadelerinin bu nispeten küçük gösterilerden ibaret olmadığını anlattılar. Kahire'deki Mısır operasına görevlileri taşıyan bir otobüsten, radyodan katliam haberleri verilirken sevinç çığlıkları ve alkışlar yükselmişti. O otobüste olanlardan biri sonradan bana şunu söyleyecekti: "Amerikalıların bunu hak ettiğine inandığımızdan değildi, hayır. Fakat kendimizi düşünüyorduk. 'Nasıl olduğunu şimdi <i>onlar</i> da biliyorlar' diyorduk." Ve Filistinlilerin dikkat çekeceği üzere, İsrail'in Gazze ve Batı Şeria'daki Filistin binalarına ateşlediği füzelerin üzerinde Amerika'nın damgası vardı. Ağustos 2001'de onlardan birini teşhis etmiştim: Boeing ve Lockheed Martin tarafından, 11 Eylül'deki intihar eylemcilerinin bazılarının uçuş eğitimi aldığı eyalet olan Florida'daki fabrikalarında yapılan bir AGM 114-D havadan karaya füzeydi bu.</p>

  <p>Şimdi nihayet intihar bombacısı Batı'ya dek ulaşmıştı. İsrail'in 2000'de Lübnan'dan çekilmesinin nedeni kısmen intihar bombacılarıydı. Bilhassa 1983'te, Amerikalılar Lübnan'dan bir intihar bombacısı yüzünden kaçmıştı. İntihar bombacısı artık buraya dek gelmişti işte. İstisnai bir silahtı (bize değil, 'onlara' aitti) ve hiçbir askeri güç bu fenomenle başa çıkabilir gibi görünmüyordu. 'Bizim' tarafımız riske girdiği, fakat hayatını 'vermediği' sürece (neticede bedelsiz savaş kısmen bir Amerikan icadıydı) intihar bombacısı artık diğer tarafın nükleer silahı demekti. İntihar eylemcisi bildik karakterlere uymuyordu. Kendilerini (ve bundan daha sık olarak, İsraillilerin en masumlarını) parçalara ayıran birçok yeniyetme Filistinli genç, pek az eğitim almıştı veya hiç eğitim almamıştı, Kuran'ı yarım yamalak biliyordu, fakat eyleme geçmeye yetecek kadar güçlü bir infial, çaresizlik ve özgüven duygusuna sahipti. Hizbullah'ın intihar eylemcileri Kuran'a daha derinden hakimdi, daha yaşlıydı ve çoğu, kendilerini yok etmeden önce hapiste geçirdikleri yıllar boyunca çelikleşiyordu.</p>

  <p>11 Eylül'deki intihar bombacıları bir emsal yarattılar. On dokuz kişiydiler. Birbirlerini tanıyorlar mıydı? Hepsi öleceklerini biliyor muydu? Dünyanın en karmaşık uçağının yüzlerce aygıttan oluşan kontrol panelini kullanmayı iyi biliyor olmalıydılar. Tekrar tekrar üzerinde kafa yormaktan mecalsiz kaldığım şey sayıydı. Eğer dört tanesi öleceğini biliyor idiyse, bu, böyle bir intihar işbirliğine daha önce hiç tanık olmadığımız anlamına geliyordu. Ortadoğu'da intihar bombacısı milyonlarca Arabın hayran olduğu kişiydi. Kitlesel bir katil olduğu (ki öyledir) için değil, yenilmez, dokunulamaz bir şey olduğu, sonuçların sorumluluğunu üstlenmeden daima kuralları dikte ettiği için hayran olunan kişiydi o ve şimdi kendi savunmasızlığını da göstermişti. Sayılar artmaya devam ederse ne olurdu? Kendi kendini yok etme okulu günde bir, iki veya üç müntehir üretebildiğinde, onları Wal-Mart tarzı seferber edebildiğinde ve Batılı hedeflere karşı konuşlandırabildiğinde ne olurdu? Bu korkutucu ihtimalin gerçeğe dönüşmesi için yirmi iki yıl yetmişti. Irak ise müntehirlerin furya halinde cepheye sürülebildiğini, her gidenin yerine yenisinin bulunabildiğini, pimlerinin tekrar tekrar çekilebildiğini kanıtladı.</p>

  <p>11 Eylül katillerinin Mısırlı lideri Muhammed Atta'nın geride bıraktığı söylenen notları inceledim. Korkutucu, kan dondurucu, grotesktiler — fakat aynı zamanda çok ama çok saçma. FBI'ın Atta'nın bagajında bulduğunu söylediği beş sayfalık el yazısı belge gerçekse, bu katillerin İslamın son derece istisnai bir versiyonuna inandığı — veya dinlerine şaşırtıcı derecede yabancı oldukları anlamına geliyordu. Notlarda, "Eğlenceyle boşa geçen zaman bitti," diye yazmıştı Atta veya arkadaşlarından biri. "İyimser olun... Bütün eşyalarınızı kontrol edin — çantanızı, giysilerinizi, bıçaklarınızı, iradenizi, kimliklerinizi, pasaportlarınızı... Sabah namazını temiz bir kalple kılmaya gayret edin."</p>

  <p>Kısmen dinsel, kısmen görevle ilgili ifadelerin yer aldığı belge, kafalarda cevaplardan çok sorulara yol açıyordu. 'Son Gece' (muhtemelen 10 Eylül gecesiydi bu) başlığının altında yazar, korsan arkadaşlarına şunu söylüyordu: "Bu gece birçok zorlukla yüzyüze geleceğinizi unutmayın. Fakat onları göğüslemeli ve yüzde 100 idrak etmelisiniz... Allah'a, onun peygamberine itaat edin ve zayıf düştüğünüz yerde birbirinize düşmeyin... Herkes ölümden nefret eder, ölümden korkar..." Belge şu kelimelerle başlıyordu: "Esirgeyen ve bağışlayan Allah adına... Allah, kendim ve ailem adına."</p>

  <p>Sorun (ne kadar kötü eğitimli olursa olsun) hiçbir Müslümanın böyle bir duaya ailesini muhtemelen katmayacağı değildi, ilk satırda Allah'ın adını andıktan hemen sonra Hazreti Muhammed'i zikretmesi beklenirdi. Lübnanlı ve Filistinli intihar bombacılarının 'eğlenceyle boşa geçen zaman bitti' diye bir atıfta bulunduğuna hiç rastlanmamıştır, zira bir Müslümanın 'boş' zamanı olmaz ve zevki hayat sonrası bir ödül olarak görür.<sup><a href="../Text/dipnot.xhtml#bookmark214" id="footnote214">[4]</a></sup> Ve Müslüman mümin kardeşlerinden sabah namazını kılmalarını ister mi ve sonrasında bundan alıntı yapmaya devam eder mi? İnançlı bir Müslümana, gün içindeki beş vakit namazın ilkini kılmasını hatırlatmak gerekmez — hele namaz duasını hatırlatmak kesinlikle gerekmez. Söz konusu belgede ise sanki bir Hıristiyan takipçilerinden Allah'ın Kelamı'nı yerine getirmelerini istemiş, hatırlamamaları durumunda bütün duayı okumayı gerekli hissetmişti.</p>

  <p>Bununla birlikte FBI, Arapça metnin tam ve orijinal halini açıklamadı. Çeviri ise göründüğü kadarıyla, korsanların ne hissetmiş olabileceğine dair neredeyse Hıristiyan bir bakış açısını ortaya koyar nitelikteydi — günahlarının affedilmesini istiyorlar, ölüm korkusunun doğal olduğundan, 'bir müminin daima sorunlarla boğuştuğundan' dem vuruyorlardı. Bir Müslüman ölümden korkmamaya teşvik edilir (neticede yeni bir hayata başlayacağına inandığı andır bu) ve İslam dünyasındaki bir mümin 'sorunlarla malul' değil, gittiği yoldan emin olan biridir. Belgede ne Usame Bin Ladin'in herhangi bir talebine (Amerika'nın Körfez'den çekilmesi, İsrail işgalinin sona ermesi, Amerikan yanlısı Arap rejimlerinin devrilmesi) atıfta bulunuluyordu, ne de işlenmek üzere olan cinayetlere dair herhangi bir ifade vardı. Eğer bu adamların bir arzusu varsa (ve eğer belge gerçekse), o zaman mesajlarını doğrudan Tanrıya göndermişler demekti.</p>

  <p>Namaz talimatları, katliamlardan önce diğer korsanlara dağıtılmış olabilirdi — <i>Washington Post,</i> FBI'ın Pennsylvania'ya düşen uçağın enkazında 'esasen aynı belgenin' bir diğer kopyasını bulduğunu bildiriyordu. Bu belgenin metni hiç açıklanmadı, eskiden CIA tercümanları Lübnanlı Maruni Hıristiyanlardan oluşur, İslamı ve ibadet biçimlerini kavrayıştan ciddi metinsel yanlışlara yol açabilirdi. Atta'nın bagajında bulunan notlardaki garip göndermelerin nedeni bu olabilir miydi? Yoksa insanlığa karşı bu suçları işleyenlerin geçmişinde daha esrarengiz bir şeyler mi vardı? Amerikalılar 'yüzde 100' ifadesine (dinsel nasihat açısından pek de sık rastlanır bir teolojik kavram değildi) ve Peygamber'e atıfla 'iyimser' kelimesinin gayet modern bir bağlamı olduğuna dair sorular sormaya başlamışlardı bile.</p>

  <p>Başından itibaren hikâyedeki boşluk, korsanların alışkanlıklarına dair dolaşan haberlerdi. Atta'nın alkolizmin sınırında olduğu, Pennsylvania'ya düşen uçağın Lübnanlı korsanı Ziyad Cerrah'ın Hamburg'da bir Türk kız arkadaşı olduğu, gece kulüplerini ve içmeyi sevdiği söyleniyordu. Metnin günahların 'bağışlanmasına' atıfta bulunmasının nedeni bu muydu? Son talimat, 'temiz olduğunuzdan, ayakkabılarınız da dahil, giysilerinizin temiz olduğundan emin olun', ölümden önce bir şehidin arınması çağrısı olarak okunabilirdi belki. Aynı şekilde, tam anlamıyla egzantrik (ve günahkar) bir zihnin düşüncelerini yansıtıyor da olabilirdi. Atta'nın bagajında bulunan belge, bir başlıkla bitiyordu: "Uçağa girdiğiniz zaman." Ardından korsanlardan şu duayı etmelerini istiyordu: "Allah'ım, bana bütün kapıları aç... Senden yardımını niyaz ediyorum. Senden beni bağışlamanı niyaz ediyorum. Hissettiğim ağırlığı kaldırmanı niyaz ediyorum..." Kaçırılan uçaklardaki yolculara (özellikle de çocuklara) veya uçaklar binalara çakıldığında ölecek olan binlerce insana yönelik gizli merhamet duygularını bastırma çabası mıydı bu? On dokuz intihar bombacısı, son dakikalarında bu kelimeleri kendilerine söylemişler miydi? Yoksa buna gerek duymamışlar mıydı?</p>

  <p>Ve bu yoldan çıkmış adamlar (belki de 'yoldan çıkmışlık' kişiliklerinin tam zıttıydı), o uçakları dört hedeften üçünün üzerine nasıl bu denli şaşmaz bir isabetle uçurabilmişlerdi? Günler içinde uçuş eğitim programlarını öğrenecektik; sadece kalkıştan sonra bir uçağı nasıl uçuracaklarını öğrenmek istemişlerdi. Eylül ayı sonunda Beyrut'tan Paris'e uçuyordum ve kabindeki arkadaşlarımın (şansa bakın ki 1990'da aynı mürettebatla, ABD Suudi Arabistan'a asker gönderdiğinde Dahran'a beraber seyahat etmiştim) düşüncelerini öğrenmeye çalıştım. "On sekiz ay mı? Bir Boeing 757'yi kalktıktan sonra nasıl uçuracağını öğrenmenin on sekiz ay sürdüğünü mü sanıyorsun?" diye sordu pilot. Çok aşağımızda Orta Avrupa'nın bulutları beyaz bir ekran gibi geçiyor, ortaya çıkan yığının soluk dalgaları öğle güneşinde sis tabakasından yukarı doğru tırmanıyordu. "Bunu nasıl uçuracağını iki dakikada öğretebilirim sana. En azından hava korsanı olmak için ihtiyacın olan her şeyi öğretebilirim." Karanlık çökerken, göstergeler karşımızda yeşil yeşil parlamaya başladı. Yardımcı pilot haritasını dizine yaymıştı. Meslektaşları 'cık cık' diye sesler çıkarıyordu. "Bir hava korsanının haritaya ihtiyacı yoktur," diye başladı. "Tek yapması gereken şey, Dünya Ticaret Merkezi İkiz Kuleler'inin tam konumunu gösteren koddur. Otomatik pilot üzerinden uçak bu talimatları izler. Transponderi [yer kontrolün uçağı tanımasını sağlayan sinyal], yani şu düğmeyi kapatır ve uçak seçilen hedefe yönelir."</p>

  <p>Pilot öne doğru eğildi. Panodaki kod kelimesi 'FISK' diye belirlenmişti, yanında da bir sayı dizisi vardı: 123456789; uçak bu kod sayesinde kendi kendini 'hedefe uçuracaktı. "Korsan muhtemelen bir uçağı kaldıramaz, ama zaten bunu yapmasına gerek yok," diye devam etti pilot. "Amerika'daki korsanlar bırakırlar uçuş-ekibi uçağı kaldırsın. 757 azami irtifaya, sözgelimi 11 bin metreye çıkana dek beklerler, sonra kabine dalarlar, pilotu öldürürler ve kontrolü alırlar. İşin büyük kısmını pilot onlar için yapmıştır." Ne kadar yoldan çıkmış olursa olsun, inancın artık modern teknoloji ile kurduğu bağ kafama dank etti — tıpkı Cezayir'deki o kitapçılarda, İslam üzerine eserlerle bilimsel çalışmaların raflarda yan yana durması gibi.</p>

  <p>Aşağımızdaki karanlık gövdede, beyaz-sarı damarlar misali bir kasaba silsilesi belirdi. "Sizin korsan şimdi batı New York bölgesine ulaştı ve kent uçağın görüş alanına giriyor," diye anlatıyordu pilot. "Ardından sadece şu düğmeye basarak otomatik pilotu devreden çıkarıyor ve uçağı kendi kullanmaya başlıyor. İkiz Kuleler'i görebiliyor. Parlak gün ışığında bu kolay — New York'a giren her pilot Ticaret Merkezi'ni görür. Derken kolu ileriye itiyor ve dalışına başlıyor." Ortadoğu pilotları İkiz Kuleler'e çarpan iki uçağın son dakikalarını çoktan tartışmışlardı. Haber dergilerindeki fotoğrafları incelemişler, görüntü kayıtlarını seyredip dinlemişlerdi. Bulunduğumuz kabinde de mürettebatın elinde, Amerikan ve United Havayolları jetlerinin son dakikalarını gösteren bir dizi basın fotoğrafı vardı.</p>

  <p>Pilot konuşmaya başladı tekrar: "İlk uçağın çarpışını gösteren video kayıtlarında, ikiz motorların sesini açıkça duyabilirsin. O kadar yüksek ses çıkarıyorlar ki, sokaktaki birileri yukarı bakıyor. Motorlara aşırı güç verilmiş, uçağı bu kadar hızlı uçurmayı asla istemezlerdi, demek ki yoğun baskı altındaydılar." Ve dişleriyle jet gürültüsüne benzer bir ses çıkardıktan sonra devam etti: "Uçak alçalırken korsan kontrol çubuğunu itiyordu, hatırlayın, uçak şimdi azami hızda ileriye gidiyordu. Tahminimce ilk uçak kuleye saatte 900, belki de 1000 kilometre hızla çarptı."</p>

  <p>Hepimiz bu düşünceyi, kendi jetimizin kanatlarını hafifçe sallayan bir hava kabarcığı misali hazmettik; bu güvenli ılık kozanın, motorlardan kabine gelen hava basıncının, Orta ve Kuzey Avrupa'dan yönlendirilip izlenen uçuş rotamızın nasıl kolayca bir mezara dönebileceğinin farkındaydık. "O insanlar binanın pencerelerinden niye atladı biliyor musunuz?" diye sordu yardımcı pilot aniden. "Binaların içinde yanan benzin, arabalarda kullandığınız türden değildi. Jet —bunu söylerken yakıt kılavuzuna göz atıyordu— yaklaşık 20 bin galon uçak benzini taşıyordu, ki gazyağından hiçbir farkı yoktur. Sıradan benzin sizi yakar, fakat gazyağı vahşice yakar, çok daha sıcaktır. O binada yanan insanlar, aslında işkenceyle öldürüldü sayılır. Acıya dayanamadıkları için atladılar."</p>

  <p>ABD Dışişleri Bakanı Colin Powell, 11 Eylül'den üç gün sonra 'şeytana' karşı ilk savaşın temel kurallarını saydı. Taliban'a mesajı basitti: Bin Ladin'i saklamanın sorumluluğunu üstlenmek zorundaydılar. "Kendi eylemlerinizi, bu saldırıların tertipçilerinin eylemlerinden ayıramazsınız," diye uyarıyordu Taliban'ı.<sup><a href="../Text/dipnot.xhtml#bookmark215" id="footnote215">[5]</a></sup> Fakat Amerikalılar başlarına açılan belayla Ortadoğu'daki kendi eylemleri arasında bağlantı kurmayı mutlak şekilde reddediyordu. Ve Ariel Şaron (adı her daim Sabra ve Şatila katliamlarıyla birlikte anılacak olan bir adam), İsrail'in de 'dünya terörüyle' savaşa katılmak istediğini açıkladığında dillerimizi tutmaya devam etmemiz isteniyordu. Filistinlilerin korkuya kapılmasında şaşılacak bir şey yoktu. 11 Eylül'ü takip eden dört gün içinde Batı Şeria ve Gazze'de 23 Filistinli öldürüldü; Amerika'ya saldırılmamış olsa ön sayfa haberlerinde yer alacak bir sayıydı bu. Fakat İsrail'e yeni savaşa katılma izni verildiyse, o zaman Filistinliler de (İsraillilerle çatıştıkları için) Bush'un savaş açacağı söylenen 'dünya terörünün' bir parçası haline gelmiş demekti. Şaron'un şimdi Yaser Arafat'ın Usame Bin Ladin'le bağlantıları olduğunu iddia etmesi boşuna değildi — en az Bush'un sonradan dünyayı Saddam Hüseyin ile Bin Ladin arasında bağlantı olduğuna ikna etme çabası kadar boş bir iddiaydı bu.</p>

  <p>Neyin yaşanmakta olduğunu idrak etmek biraz vakit aldı; Tanrı dünyayı yarattığından beri var olmuş en güçlü ulusun, dünyadaki en yıkılmış, en perişan, en aç ve trajik ülkeyi bombalaması için olağanüstü, neredeyse inanılmaz hazırlıklar yapılıyordu. Rus ordusunca on yıl boyu tecavüze uğrayan ve hayat damarları kesilen, Rusya çekilir çekilmez dostları (tabii ki biz) tarafından yüzüstü bırakılan Afganistan, kalan tek süper gücün saldırısına uğramak üzereydi. Başkan Bush şimdi gerici, cahil, süper muhafazakar Taliban'ı, Bin Ladin'e kesmeye niyetli olduğu cezanın aynısıyla tehdit ediyordu. Bush en başta 'adalet ve cezadan', 11 Eylül saldırılarını düzenleyenleri 'adalet önüne çıkarmaktan' dem vurmuştu. Fakat Ortadoğu'ya polis değil, B-52 bombardıman uçakları gönderiyordu. Ve F-16'lar, AWACS uçakları ve Apache helikopterleri. Bin Ladin'i tutuklamayacaktık. Onu yok edecektik. Ve B-52'ler sarıklı adamlar arasında ayrım yapmıyordu; aynı erkekler ve kadınlar, kadınlar ve çocuklar arasında yapmadığı gibi.</p>

  <p>Hiçbiri bu akıbeti hak etmemişti, fakat yirmi bir yıllık aralıksız çatışmanın ardından Afganlar akıbetin en kötüsüne layık görüldüler. Suudiler ve Pakistanlılar, Amerika'nın hesabına, Afganistan milislerinin Sovyetlere karşı silahlanmasına yardım ettiler ve ardından (kazananların birbirine düşmesinden bezdikleri için) Molla Ömer'in sofu köylülerden ve din adamlarından oluşan Vahhabi ordusunu, yani Taliban'ı desteklediler. Suudi Arabistan, Sovyet-Afgan çatışması boyunca Pakistan'daki medreselere milyonlarca dolar akıttı ve Taliban, Suudi Arabistan'ın onsekizinci asırda din adamı Muhammed İbn Abdülvahhab tarafından kurulan katı, sözde-reformcu İslamcı devlet inancının gerçek bir ürünüydü. Batılı akademisyenler Abdülvahhab'ın inançlarını aşırılıkçı diye nitelemeyi severler, fakat Müslümanlar için bu inançların tamamen farklı bir çağrışımı vardı. Zira 'yanılgı içindeki' Müslüman dindaşlarına savaş açmak, Abdülvahab'ın felsefesinin mecburi bir parçasıydı; ister Basra'nın 'sapkın' Şiileri (ki onları nafile yere Sünni İslama döndürmeye çalışmıştı) olsun, isterse istisnai Müslüman 'birliği' yorumunu takip etmeyen Arabistanlılar olsun, hepsinin doğru yola getirilmesi gerekiyordu. Abdülvahhab hükümdarlara karşı isyanı da yasaklamıştı. Böylece söz konusu dini öğreti bir yandan çürümüşlüğünden dolayı modern dönem Suudi Sarayı'nı tehdit ederken, bir yandan da herhangi bir devrimi yasaklayarak onun geleceğini güvenceye alıyordu. Yani iktidardaki Suudi ailesi, kendisini hem koruyup hem yıkabilecek yegane inancı benimsemişti.</p>

  <blockquote class=""/>

  <p>Suudi Arabistan'ın 11 Eylül saldırılarındaki rolü hâlâ tam olarak anlaşılamamıştır. Kraliyet ailesinin önde gelen üyeleri, kendilerinden beklendiği gibi şok ve dehşet açıklamaları yapsa da, Vahhabizmin tabiatını incelemek ve bütün insan faaliyetine veya ölüme dair ona içkin olan nefreti tetkik etmek yönünde hiçbir çaba gösterilmedi. Abdülvahhab bütün mezarların ve camilerin, yıkılması gereken mezarlar üzerine inşa edilmesi emri vermişti; bu mezarlardan biri de Peygamber'in arkadaşlarından Zeyd bin El-Hattab'a aitti. Bamyan'daki iki dev Buda heykelinin 2000'de Taliban tarafından yıkılması (yanı sıra Kabil Müzesi'ndeki vandallık), bu teokratik öğretiyle gayet uyumluydu. Kimbilir belki aynı şeyi Dünya Ticaret Merkezi'nin İkiz Kuleler'i için söylemek de mümkündü.</p>

  <p>Suudi Müslüman hukukunun putkırıcılığı ile Budaların havaya uçurulması arasında doğrudan bir ilişki vardır. 1820'de Du Halese'nin 12. asırdan kalma son derece kutsal sayılan heykelleri Vahhabiler tarafından yıkılmıştı. 1990'ların sonunda Lübnanlı profesör Kemal Salibi, şimdi Suudi Arabistan'ın sınırları içinde kalan eski Yahudi köylerinin İncil'de yerlerinin olabileceğini öne sürdü ve sadece bir hafta sonra Suudi yetkilileri buldozerleri göndererek oradaki eski yapıları yerle bir etti. Suudi kuruluşları, Mekke ve Medine'deki yüzlerce tarihi yapıyı din adına yıkmıştır; eski BM yetkilileri Bosna'daki Osmanlı binalarının bir Suudi yardım kuruluşu tarafından, 'putperestlik' oldukları gerekçesiyle yıkılmasını kınamıştır. Suudiler Pakistan başkenti İslamabad'da (başta Kabil'de yapılması düşünülmüştü) devasa Faysal Camisi'ni inşa etmelerinden hemen sonra kentteki erken dönem işlemeli mabedlerin büyük bir kısmını dümdüz etmeye giriştiler. Mezarlıktaki mabedlerin arkasında yer alan bir duvar yazısında neden yıkılmaları gerektiği şöyle açıklanıyordu: "Çünkü İslamda azizlik olamaz." Birçok Müslüman ülke Bamyan'daki Buda heykellerinin imha edilmesini kınarken, tek bir Müslüman ülkenin suskun kalması dikkat çekiciydi: Noel'de kendi evinde bile Hıristiyan ibadetinin yasak olduğu, kralların ve emirlerin mezartaşı dikilmeden gömüldüğü Suudi Arabistan.</p>

  <p>1998'de Harvard'dan Suudi bir öğrenci, ülkesinde birinci elden yürüttüğü araştırmalara dayalı dikkat çekici bir tez sundu. Tezde gayet ikna edici bir şekilde, ABD güçlerinin Suudi Arabistan'daki bombalı saldırılarda kayıplar verdiği, zira Amerikan istihbaratının Vahhabizmi anlamadığı ve üst düzey ulema arasında ABD'nin kraliyetteki varlığına yönelik rahatsızlığın boyutunu azımsadığı savunuluyordu. Tezini üst düzey bir dışişleri bakanlığı yetkilisinin isteğiyle raporlaştıran Nevaf Ubeyd, Kral Faysal'a en hararetle karşı çıkan iki din adamının Şeyh Salman El-Avda ve Şeyh Sefer El-Havali olduğunu belirtiyordu. El-Avda, kraliyet ailesinin üyelerini Osmanlı İmparatorluğu'nun son sultanlarıyla, Amerikan güçlerini de bir işgal gücüyle kıyaslayan vaazlarının kayıtlarını dağıtmıştı. Ubeyd, El-Avda'nın Bureyda denilen bir kasabayı etrafına topladığına ve kasaba ahalisinin 1994'te tutuklanmasını engellemeye çalıştığına dikkat çekiyordu.</p>

  <p>Ubeyd, Suudi ordusundan üst rütbeli bir subayın kendisine söylediği şu sözleri de aktarıyordu: "Kral ve savunma bakanının Bush yönetimiyle yaptığı ve ABD askerlerinin savaştan sonra da kalmasını öngören 'gizli' anlaşma beni hayrete düşürmüştü. Daha duyduğum an toplumun... bu durumu asla anlamayacağını veya kabul etmeyeceğini biliyordum." Bir Suudi Ulusal Muhafız subayının Ubeyd'e söyledikleri daha da manidardı: "Amerikalılar daha görünür hale geldikçe, ülkenin geleceğini daha karanlık görüyorum."</p>

  <p>Vahhabi püritenliği şu anlama geliyordu: Suudi Arabistan'ın, toplumlarını yozlaşmadan 'temizlemek' için seçildiğine inanan adamlar üretmesi her zaman gayet muhtemel olacaktı (bu şeytani kanserin merkezi olarak genellikle kraliyet ailesi gösteriliyordu) ve Kasım 1979'da Mekke'deki Büyük Cami kuşatmasına, arkadaşı Muhammed İbn Abdullah El-Kahtani ile birlikte öncülük eden Cüheyman İbn Muhammed El-Uteybi eski bir Ulusal Muhafız subayıydı. El-Uteybi, El-Kahtani'nin mehdi (Peygamberin yozlaşmış dünyada adaleti yeniden tesis edeceği kehanetinde bulunduğu, Tanrı tarafından görevlendirilmiş kişi) olduğunu iddia ediyordu. Suudiler camiyi, binayı ele geçiren iki yüz adamdan geri almak için 10 bin asker konuşlandırdı. Fakat Büyük Cami yeraltı mağaraları ve saklanma yerleri ile tam bir Afganistan'dı. Kuşatma, ancak iki hafta sonra Fransız çevik kuvvet polisinin Mekke'ye getirilmesinin ardından kanlı bir biçimde sona erdirilebildi (Fransızlar, sadece Müslümanların ziyaret edebileceği bir kentteki varlıklarını meşru kılmak için kısa süreliğine, ama resmen İslama geçtiler). Fransızlar caminin bodrum katlarını suyla doldurdular, suya kablolar yerleştirdiler ve asilerin birçoğunu Saddam tarzı elektrik vererek öldürdüler, 'tütsülenmiş balıklar misali'. 9 Ocak 1980'de Suudi Arabistan'ın dört bir köşesindeki kasabalarda altmış üç adamın kellesi halkın önünde uçuruldu.</p>

  <p>Ancak Suudiler Vahhabizmin kendileri için temsil ettiği koruma ve tehdit ikiliğiyle hâlâ yüzleşememektedir. Gerek Suudiler gerek Batılı müttefikleri, bu 'püritenliğin' derinlemesine araştırılmasını engelleyen şaşırtmacaları ve metaforları gizlemeye çalışmıştır. Suudi Arabistan'ın ne zamandır ABD büyükelçiliğini yürüten Prens Bandar İbn Sultan, bir keresinde ülkesinin dinini 'ebedi bir kültürün' parçası olarak niteleyip, halkının İslama ve 'kendine özgü diğer temel usullere' göre yaşadığını söylüyordu. Eski bir Britanya büyükelçisi de Batılılara Suudi Arabistan'da 'adapte olmalarını' ve 'Suudi gelenekleri ve kültürünün özüne göre davranmalarını' tavsiye ediyordu. Bu 'öz' Uluslararası Af Örgütü'nün, kraliyette her yıl, genellikle işkence edildikten ve alenen adaletsiz mahkemelerden sonra başı kesilen yüzlerce insanla ilgili başvurularının dizildiği kitaplıklarda gayet açık görülmektedir.</p>

  <p>Suudi akademisyen Ubeyd 1998'de, dikkat çekici bir öngörüyle şu sonuca varıyordu: "ABD, Taliban'a bakarak, bir Vahhabi yönetiminin El-Suud'un ılımlılaştırıcı varlığı olmaksızın neye benzeyeceğini ve belki de geleneksel güç dengesinin dini kuramlardan yana bozulması halinde Suudi Arabistan'ın ne hale gelebileceğini görme şansı bulabilir." Öngörünün doğruluğu, korkutucu bir deneyimle kanıtlanacaktı. Taliban'ın hoşgörüsüzlüğü, acımasız cezalandırmaları, hırsızları asması (video kayıtları ve televizyonlar eşliğinde) uzuv kesmeleri, kelle uçurmaları ve kadınlara yönelik dayak ve idamları herkesin gözü önündeydi.<sup><a href="../Text/dipnot.xhtml#bookmark216" id="footnote216">[6]</a></sup> Fakat Şii Müslüman karşıtlarla yüzyüze geldiğinde Taliban, Abdülvahhab'ın 'sapkın' Müslümanlara savaş açma fikrini hayata geçirmeye gayet açıktı; bunu muhalif Afgan milislere de aynı şiddette uygulamaktan hiç kaçınmıyordu. Ağustos 1998'de Taliban savaşçıları Kuzey İttifakı'ndan Ahmed Şah Mesud'un son kalesi olan Mezar-ı Şerif'e girmeyi başardı. Vahşi katliama dair ilk tanık anlatımları (katliam bir dizi gizli BM dosyasında iki ay boyu dünyadan saklanmıştı), Şii Müslüman kadın ve erkeklere yönelik tecavüz, boğaz kesme ve toplu şekilde boğarak öldürme gibi dehşet manzaralarından söz ediyordu; bütün bunları, parasını Suudilerin verdiği bir ordu yapıyordu. Pakistan'daki BM insan Hakları Komisyonu tarafından toplanan bilgiler New York'a gönderildi, fakat gizli tutuldu, zira BM hâlâ Taliban'la pazarlık yapmaya çalışıyordu. Ancak okudukları karşısında dehşete kapılan İsveçli bir diplomat, dosyaları bana aktardı.</p>

  <p>Bir Afgan, üç çocuk babası bir Tacik, BM yetkililerine 'hayatı boyunca böylesine canavarca bir şiddete tanık olmadığını' anlatıyordu; ta ki Taliban Mezar'a girip, günlük alışverişlerini yapmaya çıkmış sıradan kadın ve erkeklerle karşılaşıncaya dek. "Sokakta gördükleri herkese hiçbir uyarıda bulunmadan, erkek, kadın, çocuk ayrımı yapmadan rastgele ateş ediyorlardı. Kısa süre sonra sokaklar cesetlerle ve kanla kaplandı. Altı gün boyu kimseye cesetleri gömme izni vermediler. Köpekler insan eti yemekten delirmişti, bir süre sonra koku dayanılmaz hale geldi." Aynı tanık, zaferlerinin ikinci gününde Taliban mensuplarının ev ev aramalara girişerek, yüz hatlarından teşhis ettikleri Şii Müslüman aileleri toplamaya başladıklarını anlatıyordu. "Bulunanların neredeyse hepsi üç kere vuruluyor (bir mermi kafaya, bir mermi göğse ve biri de cinsel organa), Helal yoldan katlediliyor (bıçakla boğazı kesilerek) veya feci şekilde dövüldükten sonra konteynırlara tıkılıyordu."</p>

  <p>Bu konteynırların on ikiden fazlası, kapakları lehimlendikten sonra bütün gün güneşin altında bırakılmıştı; tanık şunları anlatıyordu: "içindeki bütün erkekler boğularak öldükten sonra kapakları açılan bir konteynır gördüm. Bazı konteynırlar kız ve oğlan çocuklarıyla dolduruldu, anne-babaları öldürüldükten sonra bilinmeyen bir yere alınıp götürüldüler." BM raporuna göre, kadınlar 'yaygın şekilde tacize uğruyor ve birçok tecavüz olayı bildiriliyordu...' Mezar'dan kaçan bir görgü tanığı, müezzinlerin camilerden 'bütün Şiileri Sünniliğe geçmeye ve kendi selametleri için her gün namazlara katılmaya' çağırdığını duymuştu. Kocası ve iki erkek kardeşi infaz edilen (iki kere vurulup boğazları kesilmişti) bir kadın, Taliban mensuplarının evden çıkarlarken 'geri dönüp daha ciddi idamlar yapacaklarını' bağırdığını anlatıyordu.</p>

  <p>Taliban İran konsolosluğuna girip on İranlı diplomatla bir İranlı gazeteciyi öldürmüştü. Sultan Razya Kız Lisesi'nin bahçesindeki bir toplu mezara gömülene dek, cesetleri iki gün boyu binanın içinde öylece bırakılmıştı. İranlıların öldürülmesi, Tahran'ın öfkesini neredeyse Eylül 1998'de Afganistan'a askeri müdahalede bulunacak raddeye getirdi. Mezar'dan alınan binlerce Şii Müslümanın bir teki bile geri dönmedi.</p>

  <p>2000 Baharı'nın başlarında bir Taliban üretim hattını ziyaret ettim; kararlı, ağırbaşlı genç adamların Kuran'ın yanı sıra, birçok İslamcıyı cezbeden modern bilimlerin eğitimini de aldığı bir okuldu burası. Öğrencileri (talib, 'öğrenci' demektir, Taliban ise 'öğrenciler') birçok milliyettendi, hepsi de ömürleri dahilinde gerçekleşeceğine inandıkları ilahi devrimi arıyordu. Pakistan'ın Kuzeybatı Sınır eyaletindeki Akora Hattak'a, sinemacı Nilüfer Pazire ve Sıddık Barmak'la birlikte varır varmaz, Tacikistan'ın İslami 'kurtarıcılarının' bizimle konuşmaya can attığını gördüm. Dar bir patikanın aşağısında genç adamlar toplanmışlardı; sakallıydılar, gülüyorlar, Allahuekber diye bağırıyorlar, Rus ayısını yeşil bir Müslüman bayrağıyla şişlenirken tasvir eden posterlerin önünde poz veriyorlardı. Abdül-Rauf (Peşaver'e giden demiryolu hattının karşısındaki büyük camide ve onun din okulunda öğrencilerin soyadları bize söylenmiyordu) kolumu tuttu. "Tacikistan'da bir İslam devrimi yapmak istiyoruz ve İslamın Tacikistan'da yeniden doğacağına inanıyoruz," diye bağırdı Rusça. Çevirmek ise, Sovyetler Birliği'nde eğitim görmüş olan Sıddık'a düştü. "İslam'ın büyük ışığı ülkemizin üzerinde parlayacak. Allah'ın bize verdiği görev bu." Yüzü inceydi, keçi sakalı vardı ve gözleri inançla parlıyordu. Abdül-Rauf ve Mollane Abdül-Hak'ın kurduğu medresedeki öğrenci arkadaşları daha geçenlerde Çeçen arkadaşlarını uğurlamışlardı. Akora Hattak'ta bir yıl Kuran eğitimi alan bu genç Çeçenler, Rusya ile savaşmak üzere ülkelerine geri dönmüşlerdi.</p>

  <p>El-Hak kolejinde Amerikalıları ve Rusları en fazla korkutan her şey vardı: bir Taliban fabrikası, Pakistan ve Afganistanlı yetmiş öğretmenin yönettiği ideolojik bir okul, Güneybatı Asya'da birleşik bir Müslüman ulusu kurmak için mücadeleye can atan binlerce enternasyonalist İslamcı. Ve eğer bu Müslüman ulusu güneydeki eski Sovyet cumhuriyetlerinin büyük kısmını, Afganistan'ı ve hattâ Pakistan'ı kapsarsa, Hakk'ın isteği yerine gelmiş olacaktı. 22 yaşındaki Abdül-Rauf a Çeçen sınıf arkadaşlarını sorduğumda söylediği gibi: "Onlar bizim kardeşlerimiz ve eğer yardıma ihtiyaçları olursa, yardımlarına koşarız."</p>

  <p>Raşid El-Hak'ın dedesi tarafından 1974'te kurulan medrese, şimdi Kabil'i yöneten bütün Taliban liderlerinin de okuluydu ve 3 bin öğrenci için inşa edilen dört katlı yeni yatakhane, bunun ölen bir idealden ziyade, genişleyen bir proje olduğunu gösteriyordu. Devlet Başkanı General Pervez Müşerref ve ona bağlı Pakistanlı yetkililer Batılı liderleri bu tür kurumların mazide kaldığı konusunda temin etmek istiyorsa şunu not etmek gayet manidar olurdu: Tesisin içinde sekiz siyah üniformalı ve silahlı Pakistan polisi yaşıyor ve Mollane Sami El-Hak (Raşid'in babası) ile öğrencilerinin muhafızlığını yapıyordu. Buraya 1998'de, 'güvenlik gerekçeleriyle', devrik başbakan Nevaz Şerif'in talimatları üzerine gelmişlerdi. Bu devasa okul geçmişe saplanıp kalmış falan da değildi. Kuran ciltleri üzerinde istisnai bir saygıyla çalışılırken, medrese kendi yayınevini yürütüyor ve en son teknolojiyi kullanıyordu; kütüphanenin yanındaki bilgisayar odasını yöneten Seccat Han, çoktan bir internet sitesi hazırlamıştı bile. Cüppesi ve yumuşak Paştun şapkasıyla bana kampusü gezdiren Raşid El-Hak, kolejin yıllık masrafının sadece bir milyon rupi (20 bin dolar) olduğunda ısrar ediyor, fakat paranın dünyanın dört bir köşesinden geldiğini de kabul ediyordu. "Ülkelerden değil, şahıslardan," diye eklemeyi de ihmal etmedi. Elbette benim aklıma Suudi Arabistan geliyordu.</p>

  <p>"Bu bölgedeki bütün büyük İslami liderler dedemin ve babamın öğrencisiydi," dedi El-Hak. "Bilhassa da Taliban. İslam devrimi çok yakın, inşallah." Raşid El-Hak'ın, ciltli çalışmaları kolej kütüphanesinde özel bir bölümde duran dedesi, kolejin yanındaki bir arazide, karısının ve kızının yanına gömülmüştü. İşçilerin yeni bir dördüncü katı tamamlamakta olduğu yan kapıdaki yatakhaneden yumuşak çimento tozu yükseliyordu. Ekim 1999'da Pakistan'da yapılan askeri darbe koleje dokunmamıştı. "Aslında bu darbeden memnunuz, zira meclis üyelerinin çoğunluğu üçkâğıtçı insanlardı," diyordu Raşid El-Hak. "Bu gerçek bir demokrasi değildi — ve gerçek bir demokrasi, İslam için verdiğimiz mücadelenin ta kendisidir. Pakistan'ın kurulmasından sonraki elli yıl boyu gerçek İslam hukukunun getirilmesini bekledik." Ve aniden Raşid El-Hak'ın sesi, Pakistan'ın askeri hükümdarı General Müşerref gibi çıkmaya başladı. Zira hedefleri benzer değil miydi? Her ikisi de yolsuzluğun sona ermesini istemiyor muydu? Nevaz Şerif iktidarını sahte bir demokrasi diye lanetlememişler miydi? Öyleyse Pakistan, Washington'un Akora Hattak'taki Taliban fabrikasının kapatılması talebine niye boyun eğsindi ki?</p>

  <p>Bununla birlikte diğer sözler, kolejin Amerikalıların (ve Rusların) nefret ettiği her şeyi savunmak konusunda ne kadar ileri gittiğini gösteriyordu. Medresenin parlak mavi ve beyaz çinili camisinden yürüyerek geçerken, Kahire'deki El-Ezher İslam Üniversitesi'nde bir yıl geçiren ve Arapçayı ağır bir Mısır aksanıyla konuşan Raşid El-Hak iyice heyecanlandı. "Bir İslam devrimi olacak, inanın bana. ABD, Batı dünyası ve Müslümanları öldüren diğer ülkeler bize daha fazla baskı yaptıkça, İslam cumhuriyeti de o kadar yakınlaşacak. Moralimiz yüksek, bütün bu bölgede bir İslam Birliği mümkün ve böyle bir birlik yaratmak istiyoruz — AB ve NATO gibi."</p>

  <p>NATO mu, diye sordum. NATO? Raşid El-Hak, ideolojik kavramların yanı sıra askeri kavramlarla da düşünüyordu. "Hindistan ve diğer Batı ülkeleri nükleer bomba yaptığında herkes bunu kabul ediyor, sorun olmuyor. Fakat Pakistan gibi yoksul bir Müslüman ülke yaparsa, herkes buna karşı çıkıyor ve bu İslami bir bomba haline geliyor. Hindular bomba yaptığında ise, bu bir Hindu bombası olmuyor. Fakat bomba yapan Müslümanlara, köktendinci teröristler deniyor." Ve böylece El-Hak koleji ile General Müşerref arasında bir başka bağlantı noktası buldum. Zira hem Raşid El-Hak ve öğrencileri için, hem de Pakistanlı general için, bomba korunması gereken bir gurur simgesiydi.</p>

  <blockquote class=""/>

  <p>Ziyad Cerrah'ın babası yanımda oturmuş, avuçlarını suçsuzluğu, yanı sıra özel bir yakarış biçimini ifade eden bir hareketle açmıştı. "Uçakların çarpmasından daha iki gün önce beni arayıp ona gönderdiğim 2 bin doları aldığını söylemişti." Açık kalp ameliyatı sonrası hâlâ nekahat döneminde olan Samir Cerrah, Lübnan'daki bahçesinin asmaları altında, yarı kaykılmış, hasta ve sarsılmış bir halde yeşil bir plastik sandalyede oturuyordu. "Ziyad paranın uçuş kursu için olduğunu söylemişti. Geçen yıl Fransa veya Amerika'daki kurslardan birini tercih etmesi gerektiğini bildirmişti ve ABD'ye gitmesini ben söylemiştim. Fakat bir sürü Ziyad var. Belki de o değildi ne dersiniz? İyi, kibar bir çocuktu..." İşte bu anda Samir Cerrah öne doğru eğilip ellerini yüzüne kapadı ve gözyaşlarına boğuldu. Ziyad Cerrah Newark'tan San Francisco'ya giden 93 sefer sayılı United uçağının pilotuydu. Anlaşıldığına göre, yolcular uçuş kabinine girip korsanlarla boğuşmaya çalışınca uçak Pennsylvania'ya düşmüştü. Uçak kontrollerinin başındayken Ziyad'la da boğuşmuşlardı belki.</p>

  <p>Herkes biliyordu. Çevremizde, bir örnek sandalyelere oturmuş bir grup orta-yaşlı adam vardı; hepsi Sünni Müslümandı ve insanlığa karşı işlenen bir suçun Lübnan'ın Bekaa Vadisi'ndeki küçük, fakat zengin Elmarc köyüne kara çalmasından dolayı dehşete düşmüştü. Kocaman, yeni bir köy cami (bu kadar küçük bir yerde bu kadar büyük bir cami hiç görmemiştim daha önce) önkapının en fazla 200 metre uzağındaydı, fakat hem aile dostları hem amcası, Ziyad'ın dinci veya siyasi olmadığında ısrarlıydı. "Normal bir insandı," diyordu Cemal Cerrah. "Alkol alırdı, kız arkadaşları vardı. Daha geçen Ağustos'ta Türk kız arkadaşı Aysel ailemizle tanışmak için buraya geldi, çünkü evlenmeyi düşünüyorlardı. Ziyad ise Aysel'le gelemedi, işlerinin çok yoğun olduğunu söyledi." 15 Eylül 2001'de gerçekleşiyordu bu konuşma, Dünya Ticaret Merkezi ve Pentagon'a saldırıların, intihar eylemcilerinin bir uçağının da Pennsylvania'ya düşmesinin üzerinden dört gün geçmişti.</p>

  <p>Nişanlısını ailesiyle tanıştırmaya getiremeyecek kadar meşgul müydü? Ne yapmakla meşguldü? Ve 2 bin dolar ne içindi? Miami uçuş okulundaki derslere devam etmek için mi? Ya da Boeing 757'nin Kaliforniya seferine bilet almak için; belki kendisine, belki uçaktaki diğer korsanlara. Aysel Almanya'daydı ve evini aramak için gelen Bochum polisine kanıtları rahatça vermişti. Polis, Washington tarafından korsan olarak bildirilen üç kişiden birine ait olan bir bavulda 'uçakla ilgili belgeler' bulmuştu. Üçü de Hamburg'da birlikte yaşıyordu (Cerrah ailesinin açıklayamadığı veya inanmak istemediği bir şeydi bu). Aysel, Ziyad'ın kaybolduğunu çoktan bildirmişti — aynı on sekiz ay önce, Ziyad Cerrah on sekiz ay boyu ortadan kaybolduğunda olduğu gibi. Ve o zaman Cerrah ailesine telefonda durumu anlatınca, aile üyeleri oğullarıyla ilgili çok kötü bir şeyler olduğuna dair ilk kuşkuya kapılmıştı.</p>

  <p>Zira bir aile dostuna bakılırsa Aysel Cerrahlar'a, üniversite eğitimi gördüğü Hamburg'da her hafta kendisini ziyarete gelen nişanlısının Afganistan'a gitmiş olabileceğini söylemişti. Cemal Cerrah Aysel'in korktuğu şeyin bu olduğunu anlatıyordu bana. "Fakat sonradan Ziyad'ın Greifswald'daki ilk üniversitesinden Hamburg'daki yeni kurslara geçtiği ve bu süre boyunca Aysel'le temas kurmadığı ortaya çıktı." Üniversite değiştirmek için beş hafta mı? Hem de nişanlısına söylemeden?</p>

  <p>Ailesinin dediğine göre, Ziyad Cerrah'ın ölümü kendileri için ne kadar karmaşıksa, hayatının ayrıntıları da o kadar basitti. Lübnan kimlik kartına göre, yirmi altı yaşındaydı, 11 Mayıs 1975'te, zengin bir ailenin çocuğu olarak köyde doğmuştu. Babası Beyrut sosyal güvenlik dairesinde memur, annesi ise öğretmendi. Ziyad, evine 20 kilometre mesafedeki Hıristiyan kasabası Zahle'de Evanjelik Okulu'na gitmiş, babası oğlunu üniversiteye göndermek için binlerce dolar harcamıştı. Ziyad 1997'de öğrenci vizesiyle Hamburg'a giderek teknik üniversiteye kaydolmuştu. 1999'da, babasının tavsiyesiyle ABD'ye gitmeden hemen önce yine kısa süre ortadan kayboldu. "Ne zaman para istese gönderirdim," diyordu Samir Cerrah. "Paraya ihtiyacı vardı — Almanya'da kendisine ait bir evi ve bakması gereken bir kız arkadaşı vardı. Eğitimi için para ödemek zorundaydı."</p>

  <p>Şubat'ta Ziyad Cerrah, babasının açık kalp ameliyatı nedeniyle son kez Lübnan'a dönmüştü. "Babasına baktı, onu görmek için her gün hastaneye gitti," diye anlatıyordu amca Cemal. "O kadar normaldi ki. Bu yaşananlarla kişiliği ve hayatı arasında hiçbir ilişki yoktu... Kız arkadaşları vardı, gece kulüplerine giderdi, bazen dansa giderdi." Elmarc'da konuştuğum herkes aynı şeyi söylüyordu: Ziyad Cerrah mutlu, laik bir gençti, dine hiç ilgi göstermemişti, camiye gidip namaz kılmamıştı, bazen içine kapanık ve utangaç olsa da kadınları severdi. Hamburg'da Ziyad ile birlikte yaşayan ve American Havayolları uçağını Dünya Ticaret Merkezi'ne uçuran Muhammed Atta bir gecede beş-altı bardak sert içkiyi art arda fondip yapmasıyla biliniyordu. Böyle bir alışkanlığın Bin Ladin'in El-Kaide hareketinin saflarında cezalandırılacağına kuşku yoktu. Yoksa kendilerini izleme ihtimali olan Amerikalı istihbarat birimlerini yanıltma çabası mıydı bu? Bir barda içen (ve Almanya'da Türk kız arkadaşıyla birlikte yaşayan) genç bir adamın, bir uçağı içindeki otuz üç masum yolcuyla beraber bir yere (neresiydi orası, Kongre mi, Beyaz Saray mı?) çarpmayı planladığına kim inanırdı?</p>

  <p>Fakat Samir Cerrah'ın oğlu gerçekten de bir bıçak ve falçatayla (bir kadının uçaktan son telefon çağrısı, korsanların tek silahlarının bunlar olduğunu ortaya koyuyordu) kendisini, yolcular, mürettebat, büyük ihtimalle Başkan George Bush ve ekibiyle birlikte öldürmek niyetiyle o uçağa binmişti. Peki o zaman Zahle'deki okulunda ve ayrıca Beyrut'ta gittiği Hıristiyan Patrikhane kolejinde ne öğrenmişti Ziyad? İsrail ordusu, 1982'deki Beyrut kuşatmasında onu ve on binlerce Lübnanlı sivili ablukaya aldığında sadece yedi yaşındaydı. Komşularının söylediğine göre, iç savaşta hiç yer almamıştı. Milislere hiç ilgi duymamıştı. "Yetkililerle işbirliğine hazırız," diyordu Cemal Cerrah bıkkın bir halde. "Hepimiz Amerika'da olanları terör eylemi olarak görüyoruz. Amerikalılar için, bizim için, dünyadaki bütün insanlar için bir trajedi bu..." Samir başını sallayıp duruyordu, olan biteni kabul edemiyordu bir türlü. "Oğlum gayet normal bir insandı. Bunu asla yapmazdı. Belki de uçakta başka bir 'Ziyad Cerrah' vardı, niye olmasın ki." Fakat o sabah Cerrah ailesinin evinde toplanan erkek ve kadınlar uçakta kimin olduğunu biliyordu, hepsi siyahlara bürünmüştü.</p>

  <blockquote class=""/>

  <p>7 Ekim 2001'de Afganistan'a yönelik hava bombardımanı başladığında, ülkenin Taliban'ın kontrolündeki dörtte üçünde hiçbir Batılı gazeteci yoktu; Batı basını, Mesud'un Kuzey İttifakı'nın elindeki kuzeybatı bölgesindeydi. Kabil'deki hayattan (ve ölümden) sadece Katar'ın El-Cezire uydu kanalı görüntü geçiyordu; Bin Ladin'in açıklamalarını yayınlamakla kalmıyor, bombardımanın başkentin sivil bölgelerinde yarattığı hasarı da yansıtıyordu. Birkaç ay önce eski dostum Tom Friedman küçük Körfez emirliğine gitmiş, <i>New York Times</i>'a yazdığı haşmetli köşe yazılarından birinde dünyayı, bu küçük devletin televizyon kanalının, belki de Ortadoğu'ya demokrasi geldiğinin sevindirici bir işareti olduğu konusunda bilgilendirmişti. El-Cezire muhitteki Arap diktatörlerinden bazılarını (bunlardan biri de Mısırlı Mübarek'ti) rahatsız etmişti ve Tom bunun iyi bir fikir olduğu kanısındaydı. Ben de aynı kanıdaydım. Fakat Ekim başında hikâye tekrar yazılıyordu. Colin Powell artık Katar emirini haşlıyordu, zira (Powell'ın iddiasına göre) El-Cezire 'Amerikan karşıtlığını kışkırtıyordu'.</p>

  <p>Amerikalılar, dünyaya ABD bombardımanı görüntüleri ve Bin Ladin'in açıklamalarıyla haber atlatan kanalın Kabil bürosunun kapatılmasını istiyordu emirden. Bütün dünyadaki bir numaralı aranan adam, Iraklı çocukların yaptırımlar altında ölmesinden, Batı yanlısı Arap rejimlerinin çürümüşlüğünden, İsrail'in Filistin topraklarına yönelik saldırılarına kızgın olduğundan dem vuruyor, ABD güçlerinin Ortadoğu'yu bir an önce terk etmesi gerektiğini söylüyordu. Ve Amerikalılar, Bin Ladin'in 'şuursuz bir terörist' olduğunda (ABD'nin Ortadoğu politikasıyla, New York ve Washington'da insanlığa karşı işlenen suçlar arasında hiçbir bağlantı olmadığında) ısrar ettikten sonra, El-Cezire'nin yayınını kesmek zorunda kaldı.</p>

  <p>Söylemek bile fazla, bu maskaralık, editörleri Taliban bölgesinde tek bir muhabirleri olmadığını bilen Batı medyasında pek az yer buldu. El-Cezire'nin vardı. Bin Ladin'in propagandası gayet basitti. Açıklamalarını videoya kaydediyor ve adamlarından biriyle El-Cezire'nin Kabil bürosuna gönderiyordu. Çapraz sorgu yoktu elbette, bir vaazdan ibaretti. İmha edilmiş Taliban mühimmatına, eski Mig'lere ve hattâ yıllardır Afganistan'ın dört bir tarafında paslanan daha eski Varşova Paktı tanklarına dair hiçbir video kaydı görmedik. Sadece, Kabil'deki sivil bir bölgedeki bombardıman hasarına dair (gerçek olduğu anlaşılan) bir fotoğraf dizisi.</p>

  <p>Haliyle Amerikan füze saldırılarını bildiren ilk haberler, 'kurtarmayı' planladığımız bir ülkede masumların da ölebileceğine dair en ufak bir ima olmaksızın verildi. Taliban'ın Kabil'de otuz sivilin öldüğü konusunda yalan söyleyip söylemediği bir yana, biz gazeteciler bütün bombalarımızın hiçbir masumun değil, sadece suçluların üzerine düştüğüne inanıyor muyduk gerçekten? Aksine, bize verilen Batı'nın askeri moraline dair İkinci Dünya Savaşı yorumlarıydı. BBC'de, 'hava filosu için Afganistan'ı bombalamak açısından kusursuz bir aysız gece' türünden laflar dinlemek zorunda kalıyorduk. Bir uydu kanalından Afganistan semalarında 'hava muharebesi' yaşandığını duyuyorduk. Yalan. Taliban döküntü Miglerinin bir tekini bile havalandıramamıştı. Muharebe falan yoktu ortada.</p>

  <p>Elbette burada ahlaki bir mesele vardı. New York ve Washington'daki vahşi saldırılardan sonra, acımasız Bin Ladin ile Batı arasında 'dürüst bir oyun' oynanmasını nasıl bekleyebilirdik? Toplu katliam işleyenin atıp tutmalarıyla Taliban'ı yok etmeye çalışan Amerikan ve Britanya güçlerini aynı kefeye koyamazdık. Fakat mevzu bu değildi ki. Oyunu 'dürüst oynamamız' gerekenler izleyicilerimiz ve okuyucularımızdı. Amerika'daki masumların katledilmesine duyduğumuz öfkeden ve yaşlı 'terör uzmanlarını' dinlemeye pek teşne olduğumuzdan dolayı, eleştirel yeteneklerimizi kaybetmek zorunda mıydık? En azından şu 'terör uzmanları'nın nasıl bu kadar uzman olduklarını niye söylemiyorduk? Ve ikili istihbarat servisleriyle bağlantılarının ne olduğunu?</p>

  <p>Amerika'da ekranlara çıkıp bize ahkam kesen adamların bazıları, CIA ve FBI'yı modern tarihin en büyük istihbarat başarısızlığına sürükleyen elemanların ta kendisiydi: dört yıl boyu hazırlığı yapılan ve 3 binden fazla insanın hayatına mal olan bir komployu ortaya çıkaramamışlardı. Başkan Bush bunun iyi ile kötü arasındaki bir savaş olduğunu söylüyordu. Fakat Bin Ladin'in dediği de tam buydu. Buna dikkat çekmeye ve bu tür teorilerin nereye varacağını sormaya değmez miydi?</p>

  <p>Ortadoğu'da Bin Ladin Araplar arasında çoktan efsane konumuna gelmişti; milyonlarca evde durmadan yankılanan sesi, Ortadoğulu Müslümanların taleplerini ve rahatsızlıklarını sayıp döküyordu. Ortadoğu halkları, Batı yanlısı başkanlarının, krallarının ve prenslerinin Afganistan'a yönelik Anglo-Amerikan bombardımanına tek bir dişe dokunur eleştiri getirmekten çekindiğini görüyorlardı elbette. Bin Ladin'in en son video kaydını izleyen Batılı uluslar ABD'deki saldırılar hakkında ne dediğine odaklanıyorlardı (dediklerinin tamamını dinliyorlarsa tabii). Kişisel sorumluluğu reddetse de, saldırılara onay verdiğini ifade ettiği takdirde, bu gerçekten de 11 Eylül katliamının arkasında olduğu anlamına gelmez miydi? Araplar ise farklı kulaklarla dinliyorlardı. Batı'yı çifte standartlarla ve Ortadoğu'ya yönelik 'burnu büyüklükle' suçlayan bir ses duyuyorlardı; birçok Arabın hayatındaki merkezi meseleye hitap eden bir sesti bu: Filistin-İsrail ihtilafı ve devam eden İsrail işgali. Şimdi, konuştuğum bir Kahirelinin söylediği üzere, Amerika 'gerçeği söylemeye hazır tek adamı öldürmeye çalışıyordu'.</p>

  <p>Fakat Arap liderlerin gerek Amerika'daki saldırılara gerekse Amerika'nın Afganistan bombardımanına verdiği tepki tam anlamıyla acınasıydı. İslam Konferansı Örgütü'nün 10 Ekim'deki olağanüstü toplantısında konuşan Müslüman liderleri dinlediğinizde, Bin Ladin'in Arapları tenekeden diktatörleri ve krallarından daha hakikatli şekilde temsil ettiğine inanmanız gayet mümkündü. Bize 11 Eylül'le ilgili daha fazla kanıt sunun, istirhamında bulunuyordu Katar emiri. Lütfen Filistinlileri unutmayın, diye yalvarıyordu Yaser Arafat. İslam masumdur, diye ısrar ediyordu Fas dışişleri bakanı. Herkes (ama herkes) ABD'deki 11 Eylül canavarlığını kınamak istiyordu. Kimse (ama kimse) on dokuz Arabın niye masum insanlarla dolu uçakları, sivillerle dolu binalara çakmaya karar verdiğini açıklamak istemiyordu.</p>

  <p>'Bin Ladin' ismi Katar'daki konferans salonunu kirletmedi. Bir kez bile. Hattâ 'Taliban' ismi de. Bir Marslı Körfez'e (gerçi burası da Mars'tan pek farklı değildi ya) inseydi, New York'taki Dünya Ticaret Merkezi'nin bir depremle veya kasırgayla yıkıldığı sonucuna varabilirdi. 1990'da, Irak'ın Kuveyt işgalinin 'bir yaz meltemi gibi' esip geçeceğini söyleyen Mısır Devlet Başkanı Hüsnü Mübarek değil miydi? Delegeler, Amerika'daki katliamın faturasını tek bir adama çıkarıyorlar, bir an için olsun bunun niye olduğunu gözden geçirmiyorlardı. Amerikalılar gibi Araplar da sebeplere bakmak istemiyordu. Konferans salonu, içe bakışın ne suçluluk ne de sorumluluk barındırdığı mucizevi bir yerdi gerçekten de.</p>

  <p>Arafat uluslararası güç talep ediyordu (yeni bir Afganistan için fena fikir değildi), fakat kısa süre sonra Arafat'ın, haritaya göre Kabil'den 3 bin kilometre uzaklıkta olan Batı Şeria ve Gazze'deki Filistinlileri koruyacak bir uluslararası güç istediği anlaşıldı. Dünya Ticaret Merkezi katliamını kınıyordu elbette. Katar Emiri Şeyh Hamad El-Tani, Fas Dışişleri Bakanı Muhammed bin İsa ve İslam Konferansı Örgütü genel sekreteri Abdülvahid Belkeziz de kınıyordu. Lâkin mesele bundan ibaretti. Yapılan konuşmalar biraraya getirildiğinde bir koro çıkıyordu ortaya: lütfen masum Afganları öldürmeyin, fakat (ne yaparsanız yapın) Arap ülkelerini bombalamayın. Günün büyük bölümünde Afganistan, hakkında pek az şey bildikleri ve daha da azını bilmek istedikleri uzak bir ülke gibi anıldı (Taliban'ın ebesinin Suudi Arabistan ve Pakistan olduğu göz önüne alındığında berbat bir tutumdu bu).</p>

  <p>Sadece Suriye Dışişleri Bakam Faruk El-Şara açık konuşarak, Müslüman ülkelere saldırının 'yasak olduğunu' söyledi. El-Şara'ya göre bunun anlamı şuydu: "Bütün Araplar ve Müslümanlar, saldırıya uğrayan ülke için ayağa kalkacak." Körfez'deki ABD savaş gemilerinin karşısında nasıl ayağa kalkacakları ise meçhuldü tabii. Konferansın diğer delegeleri de bildik laf salatalarını ortaya döktüler. Elli altı konferans üyesinin imzaladığı bildirgede şu ifadeler yer alıyordu: "Terörizmin, Filistin ve Lübnan halkının kendi kaderini tayin, nefsi müdafaa ve İsrail ve yabancı işgaline ve saldırganlığına karşı direnme hakkı da dahil, Arap ve Müslüman halkların hakları ile ilişkilendirilmesini reddediyoruz." Tercümesi ise şuydu: Amerika, lütfen İsrail'in tarafını tutma ve Hamas'ı, İslami Cihad'ı, Lübnan Hizbullahı'nı, Şam'ı, Tahran'ı vs. vs. bombalama. 'Terörizme karşı savaş' nasıl Batı dünyasındaki moda slogan haline geldiyse, Arap dünyasında da 'direniş terörizm değildir' sloganından geçilmiyordu.</p>

  <p>George Bush veya Tony Blair'in pek de itiraz edeceği bir şey değildi bu. Misilleme, 'saldırıları düzenleyenlerden başkasına genişletilmemeli, ayrıca tertipçilere yönelik inandırıcı kanıtlar sunulması gerek' diyordu Şeyh Hamad ve devam ediyordu: "Medeniyetler arası diyalog çağrısını en önce İslam dünyası yapmıştır." Britanya başbakanı için yazılmış bir metindi adeta. Fakat Katar emiri arada Amerikalılara laf sokmayı da ihmal etmedi. "Dünya, 'ya bizdensiniz ya karşı taraftan' anlayışına dayalı çatışan tarikatlara, kamplara ve savaşan medeniyetlere sürüklenmemelidir," diyordu emir.</p>

  <p>Gerçek sorun İsrail değil mi, diye sormaya çalışıyordu delegeler. Elbette aralarındaki esas oğlan eski dostumuz Şövalye Yaser Arafat'tı. Elbette Amerika'daki saldırıları kınıyordu. Elbette Amerikan halkıyla 'dayanışma' duyguları içindeydi — böylece eski sosyalist 'dayanışma' kelimesi orijinal bir yeni kullanıma kavuşuyordu. Para iyi bir amaçla kullanılmalıydı. Katar Afganlar için bir fon açtı ve fona Suudiler 10 milyon, Birleşik Arap Emirlikleri 3 milyon, Umman 1 milyon dolar verdi. Fakat delegelerin istediği şey, Washington'un teşhis ettiği 11 Eylül tertipçilerine dair kanıttı (Şeyh Hamad'ın deyişiyle 'inandırıcı kanıt'). Bu en azından o ölümcül 'Bin Ladin' kelimelerinden kaçınmalarını sağlıyordu. Gerçekten de bu sayede herkes, İslami delegelerin neredeyse hepsinin devrilmesi çağrısı yapan bu can sıkıcı, tehlikeli, korkutucu adamdan paçayı kurtardı. 11 Eylül'den dolayı üzgünüz diyorlardı. Lütfen Afganistan'ı gereğinden fazla bombalamayın. Lütfen masumları öldürmeyin. Ve lütfen bizi de bombalamayın.</p>

  <p>Gazeteciler için takip etmesi cesaret kırıcı bir savaştı. Taliban'ın İslamabad'daki büyükelçiliği ve Peşaver'deki konsolosluğunun etrafında yüzlercemiz toplanmıştık. Vize başvurularının üzerine isimler yazılıyor, öğlene doğru uzun, keçi sakallı, sert bakışlı bir adam tarafından toplanıyordu — sonra da hepsinin büyük bir çöp bidonunu boyladığından hiç kuşkum yoktu. Ketta'daki konsolosluğa vardığımda elimde önde gelen bir Taliban destekçisinin, bana mutlaka vize verilmesini isteyen mektubu vardı. Mektubu, kirli beyaz bir cübbe giymiş olan Taliban 'diplomat'ına verdim. "Çık dışarı," diye bağırdı bana. Dışarı çıkar çıkmaz da (buruşturulup top haline getirilmiş) mektubun konsolosluk duvarından süzülüp bahçeye, tam önüme düştüğünü gördüm. Hamid Mir adlı Pakistanlı bir gazeteci Afganistan'a girip Bin Ladin'le röportaj yapmayı başarmıştı. Geri döndüğünde bana, bizzat Bin Ladin'in niye gidip kendisiyle görüşmediğimi sorduğunu söyledi. Aylar sonra Taliban'ın beni bulmak için uğraştığını, yani aslında Afganistan'a gidip Bin Ladin'le konuşabilecek olduğumu öğrendim — fakat o mesaj bana hiçbir zaman ulaşmadı. Atlatma haberin şahını kaçırmıştım.</p>

  <p>Bütün bunlardan bihaber halde, vize için Taliban'ın adamlarının başının etini yemeye devam ettim, ama nafile. Peşaver'deki bir eve yerleşmiş, İslamabad'daki bağlantılarımı o çok önemli, ulaşılmaz kâğıdı alabilmek için yokluyordum. Bir yandan da bahçede çayımı yudumluyordum. Eski Britanya İmparatorluğu'nda siyah çayla sütün aynı kaynar çaydanlıkta yapıldığı, ince fincanlara bol şekerle birlikte konduğu tek yer burasıydı. Begonviller arkamdaki duvardan aşağı kızıl-mor renkte sarkarken, büyük, asabi siyah kuşlar biçilmiş çimlerin üzerinde birbirlerini kovalıyordu. Yolun sonunda ise Britanya mezarlığı uzanıyordu; yirmi bir yıl önce keşfettiğim bu mezarlıkta Raca'nın Surrey ve Yorkshire'dan gelen iyi adamlarının öldürülmesini anlatan anıtlar vardı. Öldürenlere ise gaziler (o dönemin Afgan köktendincileri) deniyordu ve savaşta onlara çoğu zaman 'talib adı verilen dindar adamlar' (bu alıntı İkinci Afgan Savaşı'na katılan Yüzbaşı Mainwaring'e ait) eşlik ediyordu. Afgan hükümetlerine, Ruslara uzak dururlarsa destek sözü vermiştik. Hint İmparatorluğu'muza da, sadakat karşılığı zenginlik, iletişim ve eğitim sözü vermiştik. Neredeyse hiçbir şey değişmemişti.</p>

  <p>Gün yerini terletici bir geceye bırakırken, bahçemin üzerindeki sarı gökyüzünde bombardıman uçakları gürüldemeye başladı; Peşaver'in devasa pistinden şahinler misali kalkan ve batıya, Afganistan dağlarına yönelen gri süpersonik yaratıklar. Jet motorları yolun sonundaki Britanya mezarlığındakilerin kemiklerini titretiyor olmalıydı; Hardy'nin vaktiyle 'Channel Firing'de Parson Thirdly'nin kalıntılarını altüst etmesi gibi.<sup><a href="../Text/dipnot.xhtml#bookmark217" id="footnote217">[7]</a></sup> Yatak odamdaki büyük siyah televizyonun çatlamış, damarlı ekranındaki görüntüler, imparatorluk tarihinin gerçekten de tekerrür ettiğini kanıtlıyordu. General Colin Powell, General Pervez Müşerref'in sağında dikilmiş, Keşmir'in sorunlarına ve müstakbel bir Afgan hükümetinde Paştunların temsili meselesine ciddi şekilde eğilme sözü veriyordu. ABD dışişleri bakanı ve general, 15 Ekim gününün büyük bölümünü, diğer eski imparatorluk yadigarının, yani Hindistan ordusunun gece boyunca süren topçu ateşini konuşarak geçirmişti. General Müşerref Afganistan'a yönelik 'kısa' bir harekat, General Powell ise ABD'nin 'terörle savaşı'nda Pakistan'ın desteğinin devamını istiyordu. Müşerref Keşmir sorununa çözüm istiyordu, Powell ise ABD'nin artık Pakistan'ın yakın dostu olduğu sözü verip, şükranlarını sunmak üzere Hindistan'a doğru yola çıkıyordu.</p>

  <p>Powell'ın Keşmir'in sorunlarıyla aniden ilgilenmeye başlamasından sadece üç gün önce, Gazze'nin itibardan düşmüş yaşlı adamı (ve eski General Ariel Şaron'un hayasızca, 'bizim Bin Ladin'imiz' dediği) Yaser Arafat Londra'ya davet edilmişti. Filistin bağımsızlığının temkinli bir destekçisi olan Tony Blair, görüşme sonrasında Kudüs'ü de içeren 'yaşayabilir bir Filistin' devletinin kurulması gerektiğini ilan etti — 'yaşayabilir' kelimesi, Arafat'a en başta önerilen Bantustan'ın<sup><a href="../Text/dipnot.xhtml#bookmark218" id="footnote218">[8]</a></sup> üzerinde daha az tepinilen versiyonunun cilasıydı. Blair'in Amerika'nın gazabından korkmasına gerek yoktu, zira Başkan Küçük Bush, daha 11 Eylülden önce, İsrail'in varlığını kabul eden bir Filistin devleti 'vizyonu' olduğunu çoktan keşfetmişti (ya da bize öyle söylüyordu). Arafat (yıllar sonra ilk defa uzun uzun İngilizce konuşarak) derhal Afganistan'a hava bombardımanını destekledi. Afganların, aynı Yaser Arafat'ın vaktiyle Sovyetlerin Afganistan işgalini de canı gönülden desteklediğini dünyaya hatırlatacak mecali yoktu. Ortadoğu ve Güneybatı Asya'daki adaletsizlikleri kabul ettiğimiz, hattâ yarattığımız yılların ardından, niye her daim kullanışlı zayıf müttefiklere şipinişi sözler veriyorduk?</p>

  <p>Pakistan'daki o sıcak güz mevsiminde, Bin Ladin'in Dünya Ticaret Merkezi saldırısının ardından yayınlanan ilk video kaydında okuduğu metinde sıraladığı taleplerin tamamı gerçekten şaşırtıcıydı. Arapça metnin, İngilizce çevirilerin çoğunda atlanan bir bölümünde Bin Ladin, "[Müslüman] ulusumuz seksen yılı aşkın bir süredir aşağılanmaya maruz bırakıldı" diyor, 'seksen yılın ardından kılıcın Amerika'ya ulaştığından' dem vuruyordu. Bin Ladin belki zalim, kindar, acımasız veya şeytanın ta kendisiydi, fakat zekiydi de. Açıkça 1920'deki Sevr Anlaşması'na atıfta bulunuyordu; müttefik güçler tarafından yazılan anlaşma Osmanlı İmparatorluğu'nu parçalamış ve (600 yıllık sultanlar ve halifeler döneminin ardından) Arap birliğine dair son hayali de darmadağın etmişti. Bin Ladin'in sağ kolu Ayman Zevahiri (6 Kasım 2001'de Afganistan'daki mağarasında bağırıp çağırdığı video kaydında) El-Kaide hareketinin 'Filistin'de bir Endülüs trajedisinin tekrarlanmasına müsamaha göstermeyeceğini' söylüyordu. Endülüs? Evet, Endülüs bozgunu onbeşinci yüzyılda İspanya'daki Müslüman hakimiyetinin de sonu olmuştu. Biz etrafa şipinişi sözler dağıtıyor olabiliriz, fakat Ortadoğu halkının daha kadim hatıraları var.</p>

  <p>Arapların bu aşağılanmışlık hissiyatına nasıl yaklaşırsanız yaklaşın (ister kendine acımanın bir türü olarak isterse adaletsizliğe karşı tümüyle haklı bir tepki olarak görün), gerçektir. Araplar ikinci bin yılın başında ilk bilimadamlarını çıkarırken, Haçlılar Müslüman dünyasının içlerine teknolojik cehaletle at sürüyordu (bir başka Bin Ladin tespiti). Yani son yirmi-otuz yılda Araplara dair yaygın kanımız onların petrol zengini, yiyici ve büyük oranda geri insanlar olduğu, yıllık bağışlarımızı bekledikleri ve bakirelerini cennete gönderdikleri yönündeyse de, birçoğu geçmişleri ve gelecekleri hakkında, din ve bilim hakkında, (bence) Tanrı ve teknolojinin nasıl aynı evrenin parçası olabileceği hakkında yabana atılmayacak sorular soruyordu. Bizim için böyle uzun vadeli sorular yoktu. Biz sadece dünyanın dört bir köşesindeki (bilhassa da Ortadoğu'daki) Müslüman diktatörleri desteklemeye devam ettik, karşılığında onların desteğini aldık ve adaleti ortadan kaldıran yanlış sözler verdik.</p>

  <p>Diktatörlerimizin sosyalist ve komünist partilerini ezip geçmesine izin verdik; halklarının siyasi muhalefetlerini din haricindeki araçlarla sergilemelerine fırsat vermedik. Tarihi sorgulamalar yapmak yerine, Humeyni, Ebu Nidal, Kaddafi, Arafat, Saddam, Bin Ladin gibilerini şeytanlaştırmayı sürdürdük. Ve daha da çok sözler verdik. Başkan Carter ve Başkan Reagan Afgan mücahitlere teminat verdi: Ruslarla savaşın, biz de size yardım edelim. Afgan ekonomisinin ayağa kaldırılmasına destek olacaktık. Ülkenin, hattâ (bu kelime masum Jimmy Carter'a ait) 'demokrasi'nin yeniden inşasına katkı yapacaktık; Pakistanlılara, Özbeklere veya Suudilere de önereceğimiz bir fikir değildi elbet demokrasi. Ve elbette, Ruslar 1989'da gider gitmez, ekonomik destek lafları da unutulacaktı.</p>

  <p>Göründüğü kadarıyla sorun şuydu: Tarih mefhumu olmadan, adaletsizliği de anlayamadık. Tam tersine, uyuşuklukla geçen yılların ardından, savaşta olduğumuzu gerekçe gösterip, müstakbel müttefiklerimize muazzam tarihsel öneme sahip sözlerle (Filistin ve Keşmir'de çözüm, silahlardan arındırılmış bir Ortadoğu, Arap bağımsızlığı, ekonomik bir Nirvana) rüşvet dağıtmak istediğimiz an, adaletsizliğin de parçası olduk. Müslümanlara duymak istediklerini söyle, arzu ettiklerini taahhüt et... Her şey için söz verelim ki, en son 'şeytana karşı savaş'ımızda donanma gemilerimiz sularda, savaş uçaklarımız semalarda cirit atabilsin. Afganistan sınırı boyunca uzanan toza batmış köylerde o uçakların bıraktığı izleri görebiliyorduk; beyaz dumanlar mavi göğü yarıyor, sonra aniden daireler çiziyordu ve (Kandahar çölünün öte tarafından) uzak, büyük bir gümbürtü işitiyorduk. Dürbünle baktığımızda, ince, dört motorlu bombardıman uçaklarının kanatlarında parlayan güneş ışıklarını bile seçebiliyorduk. Sonra uçaklar güneybatıya yöneliyor ve Diego Garcia'ya<sup><a href="../Text/dipnot.xhtml#bookmark219" id="footnote219">[9]</a></sup> uzun dönüş yolculuğuna başlıyorlardı.</p>

  <p>Peşaver'de tanıştığım bir çocuk doktoru, Taliban'ın savaştaki mantığına dair şu çarpıcı gözlemleri aktarıyordu: "Taliban radyosunun yayının kesilmesinden hemen sonraki gün, yeni bir anten diktiklerini gördüm. Taliban bunu hep yapıyordu. Ne zaman bir şey imha olsa, hemen yerine yenisini koyuyorlardı. Etrafta dolaşıp parçalanmış ekipmanın hepsini topladılar. Çok hızlı yaptılar bunu. Taliban bu konuda çok rahattı. Biliyor musunuz, Taliban'ın bombardımana verdiği reaksiyonu tarif etmeye çalışıyorum hâlâ. Saldırılar <i>umurlarında</i> değildi. Buna tanık olmak çok şaşırtıcı ve tuhaf bir şeydi benim için." Fakat doktor tarafsız bir gözlemci de değildi. "Halkın büyük kısmı, siyasi gruplarla bağlantısı olmayan tarafsız insanlar, Amerikan politikasından nefret ediyor — ve Taliban ABD'nin bu insanlara karşı izlediği politikanın sadece beşte birini değiştirirse, halk Taliban'la omuz omuza olacaktır. Taliban'ın kadınlara karşı, eğitime karşı politikasının değişmesini bekliyoruz. İnsanlar Pakistan'ın Afganistan'a çelme takmak için ne yaptığını asla unutmayacak — Pakistan'ı can düşmanları gibi görüyorlar. 11 Eylül eğitimli insanlar arasında yeni bir durum yarattı. Amerika'nın Taliban ve Usame'nin ortaya çıkmasına yardım ettiğini biliyorduk ve onlara Amerika'yla Pakistan'ın 'çocukları' diyoruz." Suudi Arabistan'ı da eklese yanılmış olmazdı.</p>

  <p>22 Ekim'de Amerikalılar Turungzaylı Seyfullah'ı öldürdü; Peşaver Üniversitesi'nde Arapça ve İslami araştırmalar mastırı yapmış, İslam Koleji'nde derece ve eğitim sertifikası almış, Arap dünyasının en eski üniversitesi olan Kahire El-Ezher'e öğretim görevlisi olarak kabul edilmiş biriydi Seyfullah. Farsça ve anadili Peştucanın yanı sıra akıcı İngilizce konuşuyor, şiir ve tarihi seviyordu. Ailesinin anlattığına göre, biraz gönülsüzce de olsa, evlilik hazırlıkları yapıyordu. Babası Hidayetullah tıp doktoru, erkek kardeşi ise muhasebe öğrencisiydi. Pakistan dışında kimse (ve içinde de pek az insan) Seyfullah'ın adını hiç duymamıştı. Kuzeybatı Sınırı'ndaki bu Paştun köylerinde birçok ailenin soyadı bile yoktu. Seyfullah siyasi bir lider değildi. Elli beş yaşındaki babası, oğlunun savaşçı değil, bir hümanist olduğunu anlatıyordu. Kardeşi Mahazullah da aynı şeyi söylüyordu: "Her zaman barışçı bir insandı, sessiz sakindi; sadece Afganistan'daki insanları korumak istiyordu, onların terörizmin kurbanı olduğuna inanıyordu." Fakat herkes Seyfullah'ın nasıl öldüğü konusunda hemfikirdi. Beş Amerikan cruise füzesi, Kabil'in Darülaman Mahallesi'ndeki bir binanın duvarlarını yerle bir ettiğinde ölmüştü; Seyfullah ve otuz beş adam daha o binadaydı.</p>

  <p>Ailesi şimdi ona 'şehit' diyordu. Hidayetullah çimento ve kurumuş çamurdan yapılma evine gelen her ziyaretçiyi (ben de dahil) kucaklıyor ve kızarmış tavuk, şeker, kaplar dolusu sütlü çay ikram ediyordu, İnançları için hayatını feda eden bir adamın gurur duyan babası olarak 'kutlanması' gerektiğinde ısrarlıydı. Hidayetullah'ın yerdeki yiyecek yığınından koparıp getirdiği büyük tavuk parçalarını saygıyla yedim. Dışarıdaki bahçede tavuklar gıdaklıyordu; duvarda, üzerindeki cihat yazısıyla bir Kalaşnikof'u tasvir eden eski bir renkli poster asılıydı. Fakat ailenin en çok kullandığı kelime 'barış'tı. Seyfullah Kabil'e acı çeken Afganlar için toplanan parayı götürmek için gitmişti sadece; 20 bin rupi kadar parayı (sadece 350 dolar) öğrenci arkadaşları arasında toplamıştı.</p>

  <p>Amerikalıların anlattığı hikâye ise başkaydı. Elindeki yarım yamalak hedef haritalarıyla her gün masum sivilleri öldüren Pentagon, Darülaman cinayetlerinin Taliban'ın 'yabancı' savaşçılarını hedef aldığını açıkladı adeta gururla; oysa öldürülenlerin pek azı Pakistanlıydı ve Seyfullah da onlardan biriydi. Peştucada<sup><a href="../Text/dipnot.xhtml#bookmark2110" id="footnote2110">[10]</a></sup> adı 'Allah'ın Kılıcı' anlamına geliyordu. Mahazullah Amerika'nın iddialarını reddediyordu. Seyfullah'ın görüşlerine sahip genç bir Müslüman için silahı alıp Afganistan'ı savunmaya gitmenin hiç de yadırganacak bir şey olmadığını belirttiğimde ancak, Mahazullah derhal ağabeyinin 'bir savaşçı olabileceğini' söyledi. Ağabeyinin öleceğini aklına bile getirmemişti. Gelen bir telefon aileyi kötü habere hazırlamıştı. Telefon eden bir tanıdık, Kabil'de bazı Pakistanlıların ölmüş olabileceği bilgisini vermişti. "Hayatımızda korkunç bir boşluk bıraktı," diyordu Mahazullah. "Onsuz olmanın nasıl bir şey olduğunu bilemezsiniz. Hayata saygı duyan biriydi, bir reformcuydu. Afganistan'daki savaşın hiçbir meşruiyeti yoktu. Bu insanlar yoksul. Kanıt yok, hiçbir bilgi yok. Her insanın en temel hakkı yaşamaktır. Ailemiz, Seyfullah da dahil hepimiz, 11 Eylül'de New York ve Washington'da yaşanan vahşet karşısında şok olduk. Seyfullah bundan dolayı çok üzgündü — hepimiz televizyonda olan bitenleri izledik." Aile üyeleri Usame Bin Ladin'in ismini hiç anmadı.</p>

  <p>Turungzay bir direniş köyüydü. 1919'daki Üçüncü Afgan Savaşı sırasında Britanyalılar isyanın liderlerinden biri olan Hacı Turungzay'ı yakalamış ve isyanın intikamını almak için köy çarşısını yakmıştı. Köyde bulunduğum sırada şaşırtıcı bir şey oldu ve Seyfullah'ın evine gelen genç bir adam geniş bir gülümsemeyle beni selamlayarak kötü bir İngilizceyle kendisini tanıttı: Hacı'nın torunu duruyordu karşımda. Fakat köyün Müslüman aşırılıkçılığın merkezlerinden biri olduğunu söylemek mümkün değildi. Aile günde beş vakit namazı hiç aksatmasa da, kızlarını üniversiteye gönderme niyetindeydi. Seyfullah bilgisayarının başında saatler geçirir ve Pakistan'ın laik ulusal şairi Sialkot ya da Surkotlu Allame Muhammed İkbal'in (Britanya'nın verdiği şövalyelik unvanını kabul ettikten sonra Sör Muhammed İkbal olmuştu) şiirlerini çok severdi. Mahazullah'ın anlattığına göre, dünyadaki dinlere karşı da merakı vardı. Seyfullah Afganistan'a gitmek üzere ayrıldığında, babasına söylediği son söz 'Güven bana' olmuştu. Belki de İkbal'in o ünlü dizelerini hatırlamıştı:</p>

  <blockquote class="">
    <p>Bilir misin İlahi kudretin derinindeki anlam nedir?</p>

    <p>Daimi öfkeyle yaşamak, hayatın ta kendisidir.</p>
  </blockquote>

  <p>Ölüm çocukları da buluyordu. Molla Muhammed Ömer'in on yaşındaki oğlu Ekim'in üçüncü haftasında öldü. Kandahar'a kaçan Afgan mültecilerin anlattığına göre, Taliban lideri ve 'Müminlerin Emiri' olan babası tarafından kentin perişan hastanelerinden birine getirilmiş, fakat kurtarılamamıştı (ABD uçaklarının saldırısına uğradığı sırada Ömer'in arabasında o da vardı ve ağır yaralanmıştı). Üzüntü açıklaması falan yoktu elbette. 1986'da, Amerikan uçakları Libya'yı bombaladığında da Albay Muammer Kaddafi'nin altı yaşındaki manevi kızının hayatını elinden almışlardı. Bizden yine hiçbir pişmanlık ifadesi gelmedi. 1992'de Amerikan yapımı bir Apache helikopterini kullanan bir İsrail pilotu, Lübnan'daki Hizbullah gerillalarının komutanı Said Abbas Musavi'nin arabasına Amerikan yapımı bir füze fırlatmıştı. Ölenler arasında Musavi'nin on yaşındaki çocuğu da vardı. Pişmanlık yine yoktu.</p>

  <p>Ve sonra Afganistan'daki can kayıpları artmaya başladı. Kandahar'dan yıkıntıların altında kalan sivillere, Amerikan bombalarıyla paramparça olan çocuklara dair çok daha dehşet verici hikâyeler geliyordu. Bir avuç televizyoncu, Celalabad dışındaki yıkılmış Horum köyünde on sekiz taze mezar bulmayı başardığında, ABD Savunma Bakanı Donald Rumsfeld 'saçmalık' diyerek ölülerle dalga geçti. Sonsuz adalet ve sürekli özgürlük için verdiğimiz her savaşın bir yüzünde bildik nakaratlar (hava üstünlüğü, 'komuta kontrol merkezlerinin baskısı, radar kapasitelerine dair askeri palavralar) varsa, diğer yüzünde bundan kaynaklanan müthiş acılar ve sıkıntılar vardı. Zira binlercesi sınıra yığılan Afgan mültecilerin, Taliban'dan değil, bizim bomba ve füzelerimizden kaçtığı ayan beyan ortadaydı. Mülteciler, bombalarımız kentlerine yağarken yaşadıkları korku ve terörü tüm canlılığıyla anlatıyorlardı. Bu insanlar 'terörle savaşımızdan' dehşete kapılmışlardı; 11 Eylülde Dünya Ticaret Merkezinde katledilenler kadar masum kurbanlardı.</p>

  <p>İfadenin BBC ve CNN'de kölece kullanılmasına rağmen, bu bir 'terörle savaş' falan değildi. Tamil Kaplanları'nın intihar bombacılarına, ETA canilerine, Gerçek İRA katillerine veya PKK'nin Kürt gerillalarına saldırmayı planlamıyorduk. Aksine ABD Latin Amerika'daki 'teröristleri' (akla hemen Kontralar geliyor) desteklemek için bir sürü vakit harcamıştı; keza şimdi Afganistan'da bombalamakta olduğumuz Taliban için de. Bu Amerika'nın düşmanlarına karşı bir savaştı. 11 Eylül tarihi efsane mertebesine yükseldikçe, biz de New York ve Washington'daki insanlığa karşı suçlara karşı daha fazla misillemede bulunuyorduk. Fakat saldırılardan sorumlu olanları yargılamak için hiçbir mahkeme kurmuyorduk.</p>

  <p>Ve Afganistan'da yol açtığımız can kayıpları, 11 Eylülle aynı sayıya ulaştığında ne olacaktı? BM görevlilerinin verdiği bombalarımızdan kaçarken açlıktan ve yoksulluktan ölenlere dair ayrıntılar, 3 bine ulaşmanın hiç de uzun sürmeyeceğini gösteriyordu. Bu yeterli olacak mıydı? Taliban veya Usame Bin Ladin'le hiçbir alakaları olmamasına karşın, 12 bin ölü Afgan bizi yatıştıracak mıydı? Veya 24 bin? Tabii ki gelecekteki trajedilerden Taliban'ı sorumlu tutacaktık, aynı Afganistan kaynaklı uyuşturucu kaçakçılığı için onları suçladığımız gibi. Taliban uyuşturucu bağlantısına dair yaygara koparmakta Tony Blair'in eline kimse su dökemezdi. Ve hepimiz buna inanmak zorundaydık; BM Uyuşturucu Kontrol Programı'nın Ekim 2001'deki açıklamasını ise unutacaktık: Molla Ömer'in, ülkenin Taliban kontrolündeki bölgelerinde uyuşturucu üretimini yasaklamasına bağlı olarak, Afganistan'daki afyon üretimi yüzde 94 oranında <i>düşmüştü.</i> Afganistan'da mevcut uyuşturucu arzının büyük kısmı, Kuzey İttifakı'ndaki müttefiklerimizden geliyordu.</p>

  <p>Peki ya Pakistan? General Müşerref, Terörle Savaş'ta Amerika'nın safında yer alarak, 1999'daki askeri darbesinin uluslararası alanda fiilen tanınmasını sağlamıştı. İstediği her şey (yaptırımların kaldırılması, dökülen Pakistan sanayine akıtılan muazzam paralar, IMF kredileri, 375 milyon dolar borcun silinmesi ve insani yardım) aniden verildi kendisine. Elbette, Taliban'ı kuranların, Afganistan'a silah sokanların ve uyuşturucu ticaretinden yükü tutanların Pakistan İstihbarat Servisi (ISI) elemanları (yani ülkenin güvenlik birimlerinin en üst kademeleri) olduğunu da unutmak zorundaydık. Sovyetlerin 1979'daki Afganistan işgalinin en başından beri ISI, CIA ile birlikte çalışmış, şimdi 'dünya terörü'nün mimarları olarak lanetlenen mollalara ve <i>mevlevilere</i> para akıtmıştı. Birçok Pakistanlı artık (Pakistan'ın kendi muktedirlerinden ziyade Washington'un tasarrufundaki) ISI'nın iyi silahlanmış ve tehlikeli bir mafyaya dönüştüğünü, örgüte kaçakçılık faaliyetlerinden tonla para akarken, Pakistan halkının eğitim, güvenlik ve sağlık hizmetlerinden mahrum bırakıldığını idrak ediyordu. Halkın karnını doyurmak ve eğitim görmek için yüzünü İslama ve medreselere dönmesinde şaşılacak hiçbir şey yoktu. Pakistan ordusu şimdi hiç olmadığı kadar önem kazanmış, süper güç müttefiki Afganistan'ı bombalarla yerle bir ederken ülke içinde düzeni sağlayan bir demir yumruk olmuştu.</p>

  <p>Bu arada (Taliban'a bombalarla boyun eğdiremeyen) ABD, Kuzey İttifakı'nın katillerinden ve tecavüzcülerinden medet umar hale geldi. İttifak'ın en kanlı komutanı Raşid Dostum (Washington'a 1996'da ilk ziyaretini yapmıştı) şimdi Bush yönetiminin iyi dostuydu. Pakistanlı gazeteci Ahmed Raşid, bu adamla karşılaşmasını şöyle anlatıyordu sözgelimi:</p>

  <blockquote class="">
    <p>Dostum'la görüşmek için kaleye ilk gidişimde, çamurlu avluda kan izleri ve et parçaları vardı... muhafızlar... Dostum'un bir saat önce hırsızlık yaptığı için bir askeri cezalandırdığını anlattılar. Asker Rus yapımı bir tankın paletlerine bağlanmış ve avluda sürüklenmişti. Gövdesi lime lime parçalanırken garnizon ve Dostum izlemişti.</p>
  </blockquote>

  <p>Amerikalıların şimdi kara birliklerini göndereceği belliydi. İlk önce Molla Ömer'in Kandahar'daki ofisine umutsuz bir baskın düzenlendi. Onu bulamadılar. Ardından ABD Özel Kuvvetleri Kuzey İttifakı'nın acımasız haydutlarını devreye soktular. Taliban'ın korktuğu tek bir kişi varsa, o da İttifak'tan Şah Mesud'du. Fakat Mesud 9 Eylül'de iki Arap intihar bombacısı tarafından öldürülmüştü. Sonra Abdül-Hak (Taliban'a karşı çıkan bir ABD yanlısıydı) Güney Afganistan'ın Paştun bölgelerinde bölgesel bir darbe düzenlemeye çalışırken asıldı. Öyleyse Kuzey İttifakındaki yeni 'dostlarımızın' elinde bize verebilecekleri ne vardı?</p>

  <p>Kabil'in ele geçirilmesi elbette. En başta girmeme sözü vermelerine rağmen 12 Kasım 2001'de Kabil'i kurtarmak için başkente vardılar. İttifak'ın, Taliban'ın zayıflığını göstermek, Batıya savaş hedeflerinin (Taliban'ın ve böylece Usame Bin Ladin'in El-Kaide hareketinin yok edilmesi) başarıya ulaşacağını kanıtlamak için en fazla Mezar-ı Şerif'e ve belki de Herat'a girecekleri sanılıyordu. Ele geçirilen Taliban mensupları televizyon kameraları önünde infaz ediliyor veya dövülüyordu. General Müşerref'e, İttifak'ın kontrol altında tutulacağı teminatı veren Colin Powell değil miydi? Neticede Amerikalıların umurunda bile olmadı bu. Zafer kutlamalarının görüntüleri, bekar bir Afgan kadının başörtüsünün hâlâ burkalı olan kızkardeşlerinin karşısında çıkarılması yeterdi. Kabil kurtarılmıştı. Batı demokrasisi imdada yetişmişti. Kadın düşmanı Taliban darmadağın edilmişti.</p>

  <p>Kuzey İttifakı'nı öyle idolleştirmiş, onlarla öyle halvet olmuş, onları öyle sorgusuz sualsiz desteklemiş, televizyonlarda öyle göklere çıkarmıştık ki, artık mazilerine de bağışıklık kazanmıştık. Kabil'in düşüşünden sonra Afganistan'dan gelen haberleri dinlediğinizde, Taliban'ın uyuşturucu üretimini yasaklamasından sonra Kuzey İttifakı'nın ülkeden ithal edilen uyuşturucunun yüzde 80'inden sorumlu olduğunu asla düşünemezdiniz. Müttefiklerimizle niye her daim böyle şaibeli, tehlikeli ilişkiler kuruyorduk? On yıllar boyunca 'B' Özel Birimleri'nin IRA'yla mücadelede Kuzey İrlanda otoritelerinin hayati önemdeki bir kolu olduğu, zira 'bölgeyi iyi bildikleri' anlatıldı bize, onun faydalarını kabul etmemiz istendi — aynı şimdi Kuzey İttifakı'ndan medet ummamızın, 'ülkeyi iyi tanımalarından' kaynaklandığının söylenmesi gibi. İsrailliler Lübnan'da Falanjist milis haydutlarına bel bağlamıştı, zira Hıristiyan Maruniler Filistinlilerden nefret ediyordu. Naziler Hırvat Ustaşi katillerine 1941'de onay vermişti, zira Ustaşi Sırplardan nefret ediyordu.</p>

  <p>İttifak içinde cesur adamlar vardı. Öldürülen lideri Ahmed Şah Mesud onurlu bir adamdı. Fakat bu 1992-1996 yılları arasında Kuzey İttifakı'nın bir katliam, sistematik tecavüz ve talan simgesi olduğu gerçeğini değiştirmiyordu. Taliban'ın Kabil'e ilk gelişini memnuniyetle karşılamamızın (buna ABD Dışişleri Bakanlığı'nı da dahil ediyorum) nedeni de buydu. Kuzey İttifakı başkenti 1996'da, arkasında 50 bin ölü bırakarak terk etti. Şimdi mensupları bizim piyadelerimizdi. Bin Ladin'den daha iyilerdi elbette. Fakat Tanrı aşkına, bizim adımıza ne yapacaklardı? Kısa süre sonra cevabı öğrenecektik.</p>

  <p>ABD hava kuvvetleri Mezar-ı Şerif'i bombalar bombalamaz Afgan müttefiklerimiz kente girdi ve 300'den fazla Taliban savaşçısını infaz etti. Haber uydu kanallarında bir dipnot, gazetecilik jargonunda söylersek, bir 'kırıntı' olarak yer aldı; gayet de normal sayıldı. Afganların bir intikam 'geleneği' vardı. Yani, koalisyon güçlerinin stratejik desteğiyle bir savaş suçu işlenmişti. Gazeteciler Kasım'ın üçüncü haftasındaki Mezar-ı Şerif Hapishanesi 'isyanı'nı seyrettiler; Taliban mahkumlar İttifak mensubu gardiyanlarına ateş açmıştı. ABD Özel Kuvvetleri (ve çabucak ortaya çıktığı üzere Britanya birlikleri) İttifak'ın isyanı bastırmasına yardım etti ve elbette ki CNN bize, bazı mahkumların kaçmaya çalışırken 'infaz edildiğini' bildirdi. Bu bir vahşetti. Artık savaş suçlarının kanı Britanya birliklerinin de eline bulaşmıştı. Günler içinde, <i>Independent</i>'tan Justin Huggler, Kunduz'da da infaz edilmiş pek çok Taliban üyesi bulmuştu.</p>

  <p>Amerikalıların bu katliam için daha da az bahanesi vardı. Zira ABD Savunma Bakanı Donald Rumsfeld, kentin kuşatması sırasında gayet net bir şekilde, ABD'nin kenti savunan Taliban üyelerine yönelik hava bombardımanını 'Kuzey İttifakı isterse' durdurabileceğini söylüyordu. İttifak katillerinin artık, koalisyon güçlerinin Taliban katillerine karşı savaşında hava kontrol elemanları görevi gördüğünün ifşası bir yana, Rumsfeld'in suçlayıcı sözleri, ABD'nin milislerle tam askeri işbirliği içinde hareket ettiği anlamına geliyordu. Televizyoncuların büyük kısmı bu suçlara pek az ilgi gösterdi. Kuzey İttifakı'yla muhabbeti koyultup Amerikan askerleriyle laklak ederken, büyük bölümü mahkumlara yönelik savaş suçlarını haberlerinin ortasında şöyle bir zikredip geçmekten fazlasını yapmadı.</p>

  <p>Bu çatışmanın anlatılmayan hikâyelerinden biri de, ABD saflarında savaşmaya ikna etmek için milis liderlerine verilen muazzam paralardı. Taliban üyeleri İttifak'ın 250 bin dolarlık ödemesi uğruna saf değiştirdiğinde ve ardından velinimetlerine saldırdığında, bu ihaneti anlata anlata bitiremedik. Hiçbirimiz, daha bir hafta önce mermi alacak parası olmayan İttifak'ın, nasıl olup da ateş çemberinin tam ortasında Taliban'ın önüne çeyrek milyon papel atabildiğini sormadık. Ne de Kandahar eyaletindeki Paştun aşiret liderlerinin, kendi silahlı adamlarını teslim etmeye götürürken nasıl olup da binlerce dolarlık gıcır gıcır dört çekişlilere binebildiğini sorduk. Aralık 2001'de yeni bir vahşet su yüzüne çıktı: Kunduz'da sağ yakalanan 1000'den fazla Taliban savaşçısı, İttifak tarafından kapalı konteynırlar içinde Şebergan Hapishanesi'ne götürülmüş, neredeyse hepsi çölde boğularak (veya sonradan vurularak) öldürülmüştü. İnsan hakları görevlileri ve gazeteciler, Deşt-i Leyli'de gömüldükleri toplu mezarı buldu. ABD Özel Kuvvetleri'nin cinayetleri bildiği (hattâ o sırada orada olduğu), fakat müdahale etmediği söyleniyordu. BM uluslararası soruşturma çağrısı yaptı. Amerikalıların ise ağzını bıçak açmadı.</p>

  <p>11 Eylülden bu yana ahlaki dayanaklarımızla ilgili bir şeyler yanlış gidiyordu, ama ne? Korkarım ben cevabı biliyordum. Gerek birinci gerekse ikinci dünya savaşlarından sonra, biz (yani Batı), daha fazla savaş suçu işlenmemesi için hukuki ketler koymuştuk. İngiltere-Fransa-Rusya'nın bu tür yasaları formüle etme yönündeki ilk girişimini tetikleyen, Türklerin 1915'teki Ermeni Soykırımı olmuştu; Anlaşmada, 'Osmanlı hükümetinin bütün üyelerinin ve <i>onların bu katliamlarda rol alan bütün aracılarının</i>' şahsen sorumlu tutulacağı belirtiliyordu. Yahudi Soykırımı'nın ve Almanya'nın 1945'teki çöküşünün ardından, Nürnberg Şartı'nın 6 (c) maddesi ve BM Soykırım Anlaşması'nın giriş bölümü, 'insanlığa karşı işlenen suçlara' atıfta bulunuyordu. 1945 sonrasındaki her savaş yasaların geliştirilmesini ve dünya çapında liberal, insani Batılı değerler için lobi yapan hiç olmadığı kadar çok insan hakları grubunun ortaya çıkmasını sağladı. Son elli yıl boyu ahlak kaidemizin üzerinde dikilip Çinlilere ve Sovyetlere, Araplara ve Afrikalılara insan hakları dersi verdik. Bosnalıların, Hırvatların ve Sırpların insan hakları suçlarından dem vurduk. Aynı Nürnberg'de Nazilere yaptığımız gibi, birçoğunu yargıladık. Haydut devletler ve hastalıklı diktatörler tarafından yürütülen gizli mahkemeleri, ölüm timlerini, işkenceleri ve yargısız infazları (mide bulandırıcı ayrıntılarıyla) anlatan binlerce dosya hazırlandı. Doğru da yapıldı.</p>

  <p>Ancak 11 Eylül'den sonra birdenbire, savunduğumuzu iddia ettiğimiz her şeyi terk ediverdik. Afgan köylerini içlerinde yaşayanlarla birlikte bombalayıp yerle bir ettik (ve bu katliamın suçunu şuursuz Taliban ile Usame Bin Ladin'e yükledik) ve ardından acımasız milis müttefiklerimizin ellerindeki esirleri infaz etmesine göz yumduk. Başkan George Bush, Amerika'nın dehşet derecede yetersiz istihbarat servislerinin 'terörist bir katil' olduğuna inandığı herkesin gizli askeri mahkemelerde yargılanıp ortadan kaldırılmasına imkân veren yasalar çıkardı. Bu mahkemeler, Usame Bin Ladin ve adamlarının, öldürülmeyip yakalanmaları halinde, kendilerini kamuoyu önünde savunmamalarını sağlayacak şekilde kuruldular; sadece görünürde bir mahkeme ve bir idam mangasıydı istenen. Ne olup bittiği ayan beyan ortadaydı: İnsanlar sarı, siyah veya kahverengi ten renklerine, Komünist, İslami veya milliyetçi kimliklere sahip olup da esirlerini öldürdüklerinde, düşmanlarını yok etmek için köylere bomba yağdırdıklarında veya idam mangasından farksız mahkemeler kurduklarında, ABD, Avrupa Birliği, Birleşmiş Milletler ve 'medeni' dünya tarafından kınanmalıydılar. Bizler insan haklarının efendileriydik, liberallerdik, sefalet içindeki kitlelere vaaz verebilen ulular ve iyilerdik. Fakat kendi insanlarımız öldürüldüğünde (parıldayan binalarımız yıkıldığında) insan hakları hukukunu parça parça ediyor, B-52'leri yoksul kitlelerin üzerine salıyor ve düşmanlarımızı öldürmeye girişiyorduk.</p>

  <p>Winston Churchill de düşmanları hakkında Bush gibi düşünüyordu. 1945'te Nazi liderliğinin fazla uzatmadan idam edilmesinden yanaydı. Ancak Hitler'in canavarlarının en az 50 milyon insanın (11 Eylül kurbanlarının 17 bin katı) ölümünden sorumlu olduğu bir gerçekse de, Nazi katiller Nürnberg'de mahkemeye çıkarıldı, zira Başyargıç Robert H. Jackson dikkat çekici bir karara vardı. Şunu söylüyordu Jackson: "Suçlananlar hakkında kesin bulgular ortaya konmaksızın kestirmeden yapılan idamlar veya verilen cezalar, Amerika'nın bilincinde rahat bir yer bulmayacaktır veya çocuklarımız tarafından gururla hatırlanmayacaktır." George W. Bush'un (ikinci sınıf ve idam düşkünü bir Teksas valisinin), Beyaz Saray'daki bir devlet adamının ahlakını anlamayı becerememesi zaten kimseyi şaşırtmadı. Fazlasıyla şok edici olan Blairlerin, Schröderlerin, Chiracların ve bütün o televizyon veletlerinin, Afganistan'daki infazlar ve 11 Eylül'ün ardına sığınarak çıkarılan Doğu Avrupa tarzı yasalar karşısında dut yemiş bülbüle dönmesiydi.</p>

  <p>Bütün bunlar olurken Bin Ladin'in kaçmasına göz yumuldu. Yüzlerce Arap savaşçısıyla beraber, Celalabad dışındaki Tora Bora Dağları'na çekildi. Yoğun ABD bombardımanının altında burayı terk etmekte gönülsüzdü (en azından yardımcılarının sonradan bana söyledikleri buydu), fakat en nihayetinde Pakistanlı aşiretlerin bölgesine kaçmak zorunda kaldı. Bir noktada kendi yandaşları, dağ zincirinin aşağısına çekilmesi için Bin Ladin'e karşı zor kullanmıştı; bu da, ABD'nin para verdiği Afgan aşiret savaşçılarının, bizzat Bin Ladin'in adamlarınca daha yüksek bir fiyata satın alınmasıyla mümkün olabilmişti ancak. Yani Amerika, Bin Ladin'in sadece dört yıl önce yakınlardaki bir dağda karşımda gürlediği gibi, 'kâğıttan kaplan' sayılmazdı. Rusların yenilebilmesi, Amerikalıların da yenilmesi anlamına gelmiyordu.</p>

  <p>25 Kasım'a gelindiğinde Taliban Kandahar kentinin çevresindeki küçük bir bölgeyi elinde tutuyordu sadece. Kabil, Herat, Celalabad'ı (yani Afganistan'ın diğer bütün büyük kentlerini) kaybetmişlerdi. Ve tam çökecekleri an bana vize vermeye karar verdiler. Pakistan Taliban'ın İslamabad büyükelçiliğinin kapatılması emri vermişti bile, fakat bağlantılarımın yardımıyla nihayet bazı sakallı Taliban diplomatlarının binayı on dakikalığına yeniden açmasını sağlayabilmiştim. On dakika pasaportuma eski tarihli bir vize damgası basmalarına yetmişti; yani Taliban Afganistan'ının verdiği en son vizeyi ben aldım. İçlerinden biri pasaportumun 34. sayfasına şunu yazdı: "Vize Sadece Kandahar İçin Geçerlidir." Benim için hiç sakıncası yoktu. Gitmek istediğim tek yer Kandahar'dı zaten. Taliban'ın devrilişini takip edebilecek miydim? Bin Ladin hâlâ Afganistan'da mıydı? 'Son Bir Röportaj' olabilir miydi?</p>

  <p>Çaman sınır karakolunda Pakistanlı göçmen yetkilisi bir bardak çay ikram etti bana. "Belki de son defa, ne dersiniz?" diye sordu, kederli bir gülümsemeyle. Durand Hattı boyunca uzanan paslı bir zincirden geçip birkaç metre ötedeki genç Taliban'ın karşısında durdum; siyah sarığı kuş tüyleri gibi parlayan genç, vizemin üzerine 'Giriş' ve (hiç de cesaret verici olmayan şekilde) 'Çıkış' damgalarını bastı. Afganistan'da bir günden daha az vaktim olacaktı. Fakat bir Roma imparatoru otoritesiyle bilgilendirdim görevliyi: Taliban, Kandahar yolculuğunu özel olarak ayarlamıştı benim için. Genç adam acıyarak baktı bana. Spin Boldak'ta Taliban göçmen bürosu olarak kullanılan derme çatma barakanın köşesinde iki adam benimle ilgili hiç hayra alamet olmayan bir konuşma içindeydiler. Kandahar çölünün derinliklerinden gelen patlamaları duyabiliyordum, B-52'lerin gümbürtüsüydü bu. Derken daha üst rütbeli adam bana doğru yaklaştı. Büyük, hafiften neşeli gözleri vardı. "Yanınıza adam vereceğiz, sizi Kandahar yolunun aşağısına götürecekler," dedi. "Ardından, siz Takhta-Pul'a vardığınızda ne yapacaklarına karar verecekler." İran-Irak savaşında tecrübe ettiğim aynı eski belalı James Cameron durumuydu işte. Yiğit savaş muhabiri savaş cehennemi içerisinde kendisini oradan oraya atmak, Afganistan için verilen son teokratik savaşa tanık olmak istiyordu. Giderek kırlaşan saçlarıyla 55 yaşındaki aklı başında İngiliz Beyrut'a dönmek, yaşlılık günlerini mutlu mesut yaşamak, kitaplar yazmak ve sıcak kakaosunu yudumlamak istiyordu.</p>

  <p>Dökülen bir Japon kamyonunun ön tarafına tırmandım ve Kandahar'ın tozla kaplı yollarına düştük. Şoför iriyarı bir Paştundu, sarığının altında tombul bir yüzü vardı ve babası, dedesi ve ailesi hakkında konuşuyordu. İyiye işaret, diye düşündüm. Aile babaları ölmek istemez. Haklıydım. "Oraya asla ulaşamazsın," dedi. "Kuzey İttifakı Takhta-Pul'u aldı ve Amerikalılar kentin merkezini bombalıyor." İmkânsız, dedim. Takhta-Pul sadece 40 kilometre ötede, Afgan sınırına birkaç dakikalık sürüş mesafesindeydi. Fakat sonra buruşuk yüzlü, beyaz saçlı, kahverengi sarığını kaşlarına kadar indirmiş bir mülteci (yetmiş yaşında görünüyordu, fakat dediğine göre sadece otuz altıydı) kamyona atladı. "Amerikalılar az önce evlerimizi yıktı," diye yana yakıla anlatmaya başladı. "Evimin yok olduğunu gördüm. Duman saçan ve yeri ateşe boğan büyük bir uçaktı."</p>

  <p>Okuyamayan ve bütün uzun-kısa hayatında Kandahar bölgesinden hiç ayrılmamış bir adam için heyulaya, yani Amerikan yapımı, milislerle sivilleri eşit isabetle vuran dönüştürülmüş C-130 'Yaban Arısı' uçağına dair yeterince kan dondurucu bir tarifti bu. Ve üç şeritli yolun aşağısından yüzlerce mülteci daha akın akın geliyordu (kara yüzlü ihtiyar kadınlar, bebeklerini kucaklarında taşıyan mavi burkalı genç kadınlar ve yüzlerinde gözyaşlarıyla küçük çocuklar); hepsinin dilinde aynı hikâye vardı. Bu ızdırap yolculuğunu izlemek için kamyondan indim. Molla Abdül-Rahman da aşağı atlayıp yanıma geldi, elini terli yüzünde gezdirdi ve aynı kasabadaki bir savaşçı olan erkek kardeşinin nasıl güç bela kurtulduğunu anlattı. "Yanından roketler fırlatan bir uçak vardı," dedi, başını sallayarak. "Bugün az kalsın kardeşimi öldürüyordu. Ama bir sürü insanı vurdu."</p>

  <p>Birden, Taliban'ın kontrol ettiği Afganistan'daki son gazeteci olmak, göründüğü kadar romantik gelmedi bana. Amerikan-Afgan kan banyosunun kaybeden tarafında olmanın hiçbir güzel yanı yoktu. Her yerde aynı çaresizlik ve terör hikâyesi vardı. "Kandahar'a asla varamazsın, yolu kesmişler," diye bağırdı bir başka Taliban bana doğru. Bir Amerikan F-18'i üzerimizdeki geniş mavi gökyüzünde süzülürken, öfkeli gözleriyle orta yaşlı bir adam yaklaştı. "İstediğiniz şey buydu değil mi?" diye haykırdı. "Şeyh Usame, İslam halkına bunu yapmanın bahanesiydi." Bir başka Taliban savaşçısına (35 yaşında, beş çocuk babası Cemaldan'a) hükümetinin beni Kandahar'a götürmesi sözünü yerine getirmelerini rica ettim. Kızgınlıkla baktı yüzüme ve sordu: "Kendimizi zor korurken seni oraya nasıl götüreyim?"</p>

  <p>Kulaktan kulağa yayılan haberler şaşırtıcıydı. İran sınırındaki Zebul kasabasından Kandahar'a giden yol silahlı Afganlar ve ABD Özel Kuvvetleri tarafından kesilmişti. Amerikalılar, Spin Boldak yolunda sivil trafiği (ve Taliban'ı) bombalıyor, Kuzey İttifakı ise otoyola ateş açıyordu. Takhta-Pul Amerikan bombardımanı ve İttifak kuşatması altındaydı. Kandahar da kuşatılmıştı. O yüzden yerel Taliban lideriyle karşılaşınca hiç şaşırmadım; düşünceli ve zeki bir adam olan Molla Hakkani, 'sağlık sebepleri' yüzünden Pakistan sınırındaki Ketta'ya ulaşmaya çalışıyordu.</p>

  <p>Bir kum fırtınasının içinden, gri şala sarınmış bir kadın çıkageldi. "İki gün önce kızımı kaybettim. Amerikalılar Kandahar'daki evimizi bombaladı ve tavan kızımın üzerine çöktü," diyordu. Kaos ve feryatlar arasında gazeteciler ne yaparsa onu yaptım. Not defterimi ve kalemimi çıkardım. Kızın ismi? "Müzlifa." Yaşı? "İki yaşında." Arkamı dönerken yine konuştu: "Diğer kızım da vardı." Bu kızın da ölüp ölmediğini sorduğumda başını salladı. "Aynı anda o da öldü. İsmi Feriha'ydı. Üç yaşındaydı." Yine arkamı dönmüşken devam etti: "Oğlumdan da geriye bir şey kalmadı." Yine kadına döndüm. Defterimi çıkardım yine, üçüncü kez. "Tavan üzerine düştüğünde ezildi, bütün görebildiğim kemiklerdi. Adı Şerif'ti. Bir buçuk yaşındaydı."</p>

  <p>Bütün o insanlar, her biri kan dolu hikâyeleriyle, kum fırtınasından çıkıp geliyordu. Şükriye Gül hikâyesini daha serinkanlı anlattı. Burkasının altından sesi çok genç geliyordu. "Kocam Mezcid işçiydi. İki çocuğumuz vardı, kızımız Rahime ve oğlumuz Talib. Beş gün önce Amerikalılar Kandahar'daki bir cephane deposunu vurdu ve mermiler evimize geldi. Kocam yatak odasında vurulup öldü. Yirmi beş yaşındaydı."</p>

  <p>ABD deniz piyadeleri Kandahar'daki spor kulübüne inmişti; vaktiyle Suudi prenseslerinin Taliban'la birlikte ava çıkmak için geldiği havaalanıydı burası. Son yaklaşıyordu. Sınırda bunu zaten görebiliyordunuz. Çaman civarında konuşulanlar vahimdi. Hayvan dışkıları şiddetli rüzgarla Afgan düzlüklerini aşıyor, büyük gri toz ve kum kütleleri, her zamanki gibi kulağımızda, dişlerimizde, burnumuzda ve ağzımızda birikiyordu. Arkada, kum okyanusundan yükselen siyah dağlardan, Afganistan ufkunu kesen yoldan ve bombardıman hattının aşağısından gelen hava basıncı değişimleri, Medeniyet Savaşı'nın sadece birkaç kilometre ötede olduğunu hatırlatıyordu bize. Çaman'daki sınır hattına akan Afgan erkeklerden, kadınlardan ve çocuklardan oluşan nehir, sinemaskop bir müstehcenlik taşıyordu. İlk önce, beton bir sığınağın üzerinde oturan askere Pakistan'a girme nedenlerini beyan etmek zorundaydılar. Ardından sınır kapısında belgelerini göstermeli, en sonunda da basınla yüzyüze gelmeliydiler.</p>

  <p>Televizyon kameraları mülteci yığınlarının arasında arılar gibi dolaşıyor; Kandahar anayolunda asılmış bir ceset gördüğünü anlatmaya cesaret eden bir adam seçiliyor ve (bir saniye içinde) amip gibi çoğalan kablolar, objektifler, defterler ve video kasetlerden oluşan bir denizin merkezi haline geliyor. Omuzlarına eski kahverengi bir şal örtmüş, parlayan bir Paştun şapkası giymiş. Bir çocuk kalabalığının ortasında, kapıda başka genç adamlar peyda oluyor. Onların anlattığına bakılırsa, Kandahar'da rüzgarda sallanan bir değil, iki ceset var. Pakistanlı bir hükümet görevlisi çocuklara elindeki sopayla vuruyor; bir tür cakayla yapıyor bunu. Bir üçüncü adam Japonya, Fransa 2 ve Katalan televizyonu ekiplerince bir köşeye çekilmiş. Adam Japonca, Fransızca veya Katalanca (gerçi Katalan muhabirin bir Basklı olduğu anlaşılacaktı sonra) bilmiyor, fakat Pakistanlı tercümanları Kandahar meydanındaki ceset hakkındaki soruları bağıra çağıra iletiyor adama. "Genç bir adamdı," diye cevap veriyor ihtiyatlı bir edayla. "Önce işkenceyle öldürdüler, sonra astılar. Molla Hakzar'ın bir arkadaşıydı." Mesele giderek açıklık kazanıyor. Molla Hakzar taraf değiştirmeden önce, Taliban'ın Kabil'deki içişleri bakanıydı. Arkadaşının (asılan adamın) üzerinde bir GPS aygıtı bulunduğu söyleniyor, Amerikan casusu olarak suçlanması için bu kadarı yeterli.</p>

  <p>Adamın akıbeti elbette pek önemli bizim için. Taliban'ın, Medeniyet Savaşı'ndaki düşmanımızın ne kadar acımasız, vahşi ve çaresiz olduğunun bir başka kanıtı işte. Amerikan bombardımanında ailesinden iki kişiyi kaybeden kamyon şoförü çok daha az kamerayı cezb ediyor. Göçmen bürosundaki kırık demir bir sandalyede dinlenirken bulduğum yaşlı Afganla tek bir fotoğrafçı ilgilenmiyor. Ayağındaki tuhaf ayakkabıların sağ tekinin ucu gökyüzünü işaret ediyor. Sebebi basit: pantolonunun sağ bacağından sadece tahta bir sopa iniyor. Ayakkabıya bir şekilde tutturulmuş, fakat ayakkabı vücudun ağırlığıyla zaman içinde ters dönmüş. Soldaki ayakkabı ise yere basıyor. Onun üzerinde de parlak pembe bir plastik bacak, bacağın bittiği yerde ona uydurulmuş tahta bir ayakkabı vardı; kılsız, tüysüz, feminen bir protez.</p>

  <p>Terleyen, sakallı, bacakları olmayan adamla konuşmaya çalışıyorum, fakat cevap vermiyor. Dişlerini acıyla sıkıyor, istemiş olsa konuşabilir. Bacaklarını nasıl kaybettiğini soruyorum. Çölleşmiş Çaman'ın sıkışık, kirli, Dickensvari sokaklarına çeviriyor gözlerini, iki yana sallanarak ayağa kalkıyor ve başını gururla dikerek dikenli tellerin arasındaki yoldan yürümeye başlıyor. Kameraman görmezden geliyor onu. Bir başka savaşın; Medeniyet Savaşı'ndaki yeni müttefikimiz olan Ruslar tarafından döşenen (milyonlarca vardı Afganistan'da) kara mayınlarının kurbanı olduğunu biliyorlar. Yaşlı adam da biliyor. Benimle konuşmayacak ve birkaç dakika sonra, konuşmamakta haklı olduğunu fark ediyorum.</p>

  <p>Dikenli telin öbür tarafında kalabalıklar toplanmaya devam ediyor. Orada durmuş, fotoğraflar çekiyoruz; traktörler dolusu çocuklar, bir kamyonun arkasına serilmiş battaniyenin üzerinde yatan ihtiyar adam, bir askerin karşısında dilenen beş yaşlarında Afgan kız. Fakat uçsuz bucaksız insan denizine yetişemiyoruz. 1979'daki Rus işgalinde de böyle akın etmişlerdi, her nasılsa tarihin tanıdık (Fransa 2'den meslektaşlarımın yorumuyla, banal) bir manzarası haline geldiler artık. Vietnam 1972, Filistin 1948, Polonya ve Almanya 1945, Fransa 1940. Yoksullar, sürülmüşler ve korkutulmuşlar, bizim dramımızdaki arka plan materyalleri, duvar kâğıtları.</p>

  <p>Tekerlekli sandalyelerde bir çift geliyor, erkek birinde iki büklüm, kadın yanındakinde, başları bir aşağı bir yukarı sallanıyor. İki sırıtkan, neşeli genç itiyor sandalyeleri; gazetecilere bağırarak, kaba bir şekilde yaptıkları işi göstermeye çalışıyorlar. Yaşlı çift yürüyebilse, onları da görmezden geleceğiz. Fakat tekerlekli sandalyedeki ihtiyar bir adam ve kadın, kaçırılmayacak kadar iyi bir fotoğraf karesi. Ta ki sol gözüyle bana bakan beyaz saçlı adamın sağ gözüne bakmak zorunda kalana dek: Bir kâbus yuvası, küçük kırmızı yaralarla dolu, çapraz bir et dokusu. Paçavralar içindeki bu Tepegöz'ün fotoğrafını çekemiyorum.</p>

  <p>Takhta-Pul'a giden yolda bir başka katliamdan söz ediyorlar (aşiret reisleri 160 Taliban esiri öldürmüş) ve ülkenin dört bir köşesinden Amerikan bombalarıyla yerle bir olan köylere dair haberler geliyor: Kili Sarnad'da küçük bir köy B-52'ler tarafından haritadan silinmiş, Tora Bora yakınlarında elli ölü, Kandahar yolunda koalisyon gücü jetlerinin bombaladığı araçlarda sekiz sivil ölmüş, Leşkerge'de kırk altı, Bibi Mahru'da on iki ölü daha. Bu ölümlerin ayrıntılarını bilmemize gerek yok. "Soruşturma mı?" ABD Savunma Bakanı Donald Rumsfeld 2001 Ekimi'nin başında düzenlediği basın toplantısında gürleyerek, Uluslararası Af Örgütü'nün Mezar-ı Şerif'teki hapishane katliamı için inceleme yapılması çağrısına dair hiçbir şey bilmediğini söylüyor. "Orada bu insanların inceleme yapabileceği bir düzineden fazla olay olduğunu sanmıyorum."</p>

  <p>Biz de sanmıyoruz. Kandahar'da asılan adam var, sonradan öğrendiğimize göre yerel bir şair. Sonra bacakları olmayan, terleyen adam. Ve beş yaşındaki dilenen kız. Ve tekerlekli sandalyedeki yaşlı çift ve irinli sağ gözüyle korkunç Tepegöz ve Takhta-Pul'daki, Kili Samad'daki, Leşkerge'deki, Bibi Mahru'daki ölüler ve Çaman'da sefaletin tam ortasında savrulup duran bütün o insan kitleleri. Mezar'daki katliamı söylemeye bile gerek yok. Ve Medeniyet Savaşımızı.</p>

  <p>Pakistan sınırındaki aile evine daha yeni kaçmış üst düzey bir Taliban yetkilisiyle görüşmeye davet ediliyorum; rüzgarın kırbaç gibi estiği Pişin köyü. Büyük, soğuk, ahşap tavanlı odanın zemininde oturuyor, sırtını duvara vermiş, siyah sarığının altında işlemeli, gri bir şal, büyük gözleri ihtiyatla beni inceliyor. 'Kandahar Taliban İhtiyarlar Meclisi'nin bir danışmanı' sıfatıyla yazmamı istiyor. Adını da 'Molla Abdullah' olarak veriyor (gerçek ilk adı Abdullah), fakat Şeyh Hasancan'ın Kohat'taki medresesinden mezun olan bu adam farklı bir kimliğe ve Taliban hiyerarşisinde çok daha önemli bir mevkiye sahip. Dağların altındaki büyük kerpiç duvarlı ev (hurca deniyor bu evlere) kısa süreli hırçın bir rüzgarla çatırdıyor, karşımdaki molla bu rüzgarlar yüzünden bir süredir nezle. Yenilgi ağır bir şey.</p>

  <p>Bu soğuk iklimde kelimeler de ağır. "İnsanlar bizim yenildiğimizi sanıyor, çünkü çok adamımızı kaybettik," sözleriyle durumu kabul ettikten sonra devam ediyor Molla Abdullah: "Fakat adamlarımız hayatlarını şahadetle kaybettiler ve bu yüzden başarı kazandılar. Yani yenildiğimizi düşünmüyoruz... Amerikalılar evlerine döndüğü zaman, ülkeyi geri alacağız. Amerikalılar buraya Usame Bin Ladin için gelmediler — asıl nedenleri bu değil. Buradalar, çünkü İslam yasalarına göre yönetilen bir ülke istemiyorlar. Ne isterlerse onu yapacak bir hükümet istiyorlar." Taliban Kandahar'ın gerçek sesi bu. Molla, Taliban'ın kuşatma altındaki küçük halifeliğinden henüz gelmiş, Amerikan hava saldırıları altında çölde altı saat boyu yolculuk edip Takhta-Pul'a gelmiş, Kandahar'a dönmeden önce burada dinleniyor. Yenilgiyi kabul etmiyor veya belki çoktan dağlara çıkmaya karar vermiş. Savaş stratejisi neredeyse hiç umurunda değilmiş gibi görünüyor. Kabil'deki Taliban savunma bakanlığında görevliymiş (dediğine göre, arabalarının şoförlüğünü Araplar yapıyormuş), fakat her askeri soru teolojik bir cevabı beraberinde getiriyor: "Amerikalılar şu an bile Şeyh Usame Bin Ladin ve El-Kaide'yi bulmayı başarabilmiş değil. Bu görevlerini yerine getiremediler. Bizim için Usame bir Müslüman ve bir başka ülkenin Müslümanı kardeşimizdir. Bize gelince, Kandahar'ı kaybedersek dağlarda gerilla olarak savaşacağız — ve şahadete ulaşırsak, bu zaferdir."</p>

  <p>Bütün bunlar bıkkınlık vermeye başlıyor bana, fakat anlamaya da başlıyorum. Başarıyla gelen de zafer, yenilgiyle gelen de. İki yıl sonra, Irak'ın neden kaosa sürüklendiğini açıklamaya çalışırken Bush da bu abes ideolojinin bir versiyonunu kullanacak: İşler iyiye gittikçe, şiddet kötüye gidiyor, çünkü Irak'ta hayat düzeliyor' diyecek. Yarbay Alexander Burnes ise 1841'de şu kibirli gözlemi yapmıştı: "Afganlarda hayal gücü eksikliği var ve yaratıcılığın muhakemeden önce geldiğinin kanıtı olarak gösterilebilirler." Ancak anlaşılan Molla Abdullah için tarih, siyaset ve yenilgi, dini bir metnin parçası. "Hazreti Peygamber'in bir hadisi, cihadın Müslümanların hakkı olduğunu söyler. Taliban küçük bir köyde doğduğunda bizim için Afganistan'ın tamamını yönetmek gibi bir mecburiyet yoktu. Bütün bunlar başlarken sadece bir avuç Taliban vardı. Başlangıçta bunun yeterli olduğunu ifade ettik. Afganistan toprağının yüzde 95'ini elde edip edememekle hiçbir zaman ilgilenmedik. Taliban toprak falan istemiyor — bizim esas amacımız İslamı insanlara götürmek. Eğer halkımız döner de kaybedilen toprağı geri alırsa bu bir başarıdır. Biz bunu yapmaya çalışırken ölürsek, şehit oluruz ve bu da bizim için büyük bir başarıdır."</p>

  <p>Mollanın konuşmasında çok nadir de olsa şüphe kurtları geziniyor. "Kandahar'ı elimizde tutup tutamayacağımızı ancak zaman gösterir — elimizden geleni yapıyoruz." Taliban gazetesinden bir başyazı olabilir bu — yani eğer gazeteleri yasaklamadıysalar. "Kandahar'dan çıkarılırsak dağlara çıkacağız ve Ruslara karşı yaptığımız gibi, gerilla savaşına başlayacağız." Amerikalıların Ruslar gibi olmadığını söylemeye çalışıyorum, bunun basit bir tekrar performansı olmadığını, Taliban'ın tarihi boyunca çoğunlukla diğer Afganlarla savaştığını, Amerikalıların onlara sadece havadan saldırdığını. Yararı yok. O dağlara gidecek. Taliban Amerikalıları gafil avlayacak. Savaşmaya devam edecekler. Ve ettiler de.</p>

  <p>Amerikalılar Kandahar'a girmişti. Kente ulaşmak için son bir denemede bulunacaktım. Günlerden 8 Aralık'tı. Arabayla Çaman'a ulaşabilirsem, Molla Ömer'in halifeliğine giden tüm yolu CNN ekibiyle birlikte kat etme şansım vardı. Bütün yapmam gereken Justin Huggler'ın kuyruğuna takılmak (katliam haberleri geçtiği Mezar'dan henüz dönmüştü) ve Ketta'dan Çaman'a, Paştun şoförümüz Emanullah ve tercümanımız Feyyaz Ahmed ile birlikte bir ciple seyahat etmekti. Kila Abdulla'ya vardığımızda saat sabah 4.30 civarıydı, yolun yarısını geçmiştik; cipimiz dar, kalabalık bir sokağın ortasında durdu. Aracımızın kaportasından beyaz bir buhar şeridi yükselirken, araba, otobüs, kamyon ve kaptıkaçtıların bitmek bilmez kornaları, yolda neden olduğumuz tıkanmayı protesto ediyordu. Dördümüz dışarı çıktık ve cipi ite ite yolun kenarına çektik. Justin'e 'buranın arıza yapmak için hiç de hayırlı bir yer olmadığına' dair bir şeyler mırıldandım.</p>

  <p>Kila Abdulla, savaşın Pakistan'a savurduğu binlerce Afgan mülteciye, yoksula ve kaynaşan yığınlara ev sahipliği yapıyordu. Bu Afganların birçoğu televizyonda izledikleri Mezar katliamından, elleri arkalarına bağlı halde öldürülen esirlerden öfkeye kapılmıştı, sonradan o öfkeyi biz de tecrübe edecektik. Bir köylü Emanullah'a, iki CIA görevlisini Mezar'da diz çökmüş bir esiri ölümle tehdit ederken gösteren bir video kaydı izlediklerini anlatıyordu. Afganlardan bazıları yıllardır bu küçük köydeydi. Diğerleri ise son iki hafta içinde (çaresiz, öfkeli ve yeni katledilen sevdiklerinin yasını tutarak) gelmişlerdi. Kuşkusuz arıza yapmak için kötü bir yerdi, kötü bir vakitti de, tam iftardan Ramazan orucunun bozulmasından hemen önce. Bu insanlar eğitimsizdi (birçoğunun okuma yazma bildiğinden kuşkuluydum), fakat B-52'lerin bombaları altında ölen sevdikleriniz adına tepki vermek için okula gitmenize gerek yoktur.</p>

  <p>Emanullah başka bir araba bulmak için ortadan kayboldu (bir grup öfkeli adamdan daha kötü bir şey varsa, karanlık bastıktan sonra bir grup öfkeli adamdır); Justin'le birlikte başta dostça davranan kalabalığa gülümsedik, çoktan gelip buharlar tüten aracımızın etrafında birikmişlerdi. Birçok el sıktım, defalarca 'selamaleyküm' dedik. Gülümsemeler kaybolursa ne olabileceğini biliyordum. Kalabalık arttıkça arttı ve Justin'e cipten uzaklaşmamızı, açık yola doğru gitmemizi önerdim. Bir çocuk parmağıyla bileğime sert bir fiske vurdu; bunun bir kaza, çocukça bir saygısızlık ânı olduğuna inandırdım kendimi. Derken bir çakıltaşı kafamı sıyırıp geçti ve Justin'in omzuna çarparak sekti. Justin arkasına döndü. Gözlerinden endişe okunuyordu, derin bir nefes aldım. Lütfen sadece kaba bir şaka olsun bu, diye düşündüm. Sonra başka bir çocuk çantamı kapmaya çalıştı. İçinde pasaportum, kredi kartlarım, para, günlük, telefon defteri ve cep telefonum vardı. Çantayı hızla geri çektim ve kayışını sıkı sıkı omzuma doladım. Justin'le yolun karşısına geçtiğimiz an birisi sırtıma yumruk attı.</p>

  <p>Karakterlerin aniden düşman kesildiği bir rüyadan nasıl çıkarsınız? Adamlardan birini gördüm; el sıkıştığımızda durmadan gülümsemişti bana. Şimdi gülmüyordu. Çocuklardan bazıları hâlâ gülüyordu, fakat yüzlerindeki ifade başka bir şeye dönüşmüştü. Muteber yabancı (birkaç dakika önce ağzından durmadan selamaleyküm dökülen adam) düşkırıklığına uğramıştı, korkmuştu, kaçıyordu. Bir noktada, ki sonradan hatırlayacaktım bunu, bağıran gençlerden biri Emanullah'a dönüp gayet ciddi şekilde bir soru sordu: "Bay Bush bu mu?" Batı bundan ibaretti işte. Justin'i itip kakıyorlardı ve yolun ortasında, bir otobüs şoförünün aracından bize el salladığını fark ettik. Hâlâ cipin yanında olan Feyyaz, niye yürüyüp gittiğimizi anlayamamıştı ve artık bizi göremiyordu. Justin otobüse ulaştı ve içeri tırmandı. Fakat ben tam ayağımı basamağa koyduğumda üç adam çantamın sapma yapıştı ve beni gerisin geri yola devirdi. Justin elini uzatmış, "Tut tut!" diye bağırıyordu. Tuttum.</p>

  <p>Kafama ilk güçlü darbeyi de işte o an yedim. Düşecek gibi oldum, kulaklarım darbenin etkisiyle çınlıyordu. Bunu beklemiştim, fakat bu kadar acı verici, sert ve ani olmasını değil. Verdiği mesaj korkunçtu. Birileri benden, bana zarar verecek kadar nefret ediyordu. İki darbe daha yedim; biri omzuma geldi, öyle güçlüydü ki savrulup otobüsün yanına hızla çarparken, Justin'in eline sıkı sıkı sarıldım. Yolcular bir bana bir Justin'e bakıyorlar, fakat yerlerinden kıpırdamıyorlardı. Kimse bana yardım etmek istemiyordu. "Yardım et Justin!" diye haykırdım. Justin ise giderek gevşeyen elime insan üstü bir güçle yapışmış, kalabalığın bağırtıları arasında ne yapmasını istediğimi sordu. Derken onu zar zor duyabildiğimi fark ettim. Bana doğru, benim hakkımda bağırıp çağırıyorlardı. Kafir mi diyorlardı, yoksa yanlış mı anlıyordum? İşte o an Justin'le ellerimiz ayrıldı.</p>

  <p>Kafama iki darbe daha aldım, her iki tarafa bir tane ve hafızamın bir bölümü (beynimdeki arka sokaklardan biri) saçma bir nedenle, elli yıl önce Maidstone'daki Cedars ilkokulunda okurken yaşadığım bir olayı çıkarıp getirdi: Oyun sahasında kumdan kaleler yapan uzun boylu bir çocuk kafama vurmuştu. Yumruğun <i>kokusu</i> olduğunu hatırlıyordum, sanki burnuma vurulmuş gibi. Bir sonraki yok, sağ elinde büyük bir taş olduğunu gördüğüm bir adamdan geldi. Taşı muazzam bir güçle alnıma geçirdi ve sıcak bir sıvı boşaldı yüzüme, dudaklarıma ve çeneme. Tekmelendim. Sırtıma, incik kemiğime, sağ uyluğuma. Bir başka genç tekrar çantama yapıştı, kayışı sıkı sıkı tuttum, yukarı baktım ve tepemde kahkahalar atan en az altmış adam olduğunu gördüm; yüzlerinde kocaman, kurtsu gülüşler vardı. Saçma şekilde hissettiğim şey korku değil, bir tür şaşkınlıktı. Aynen böyle. Bir karşılık vermem gerektiğini biliyordum. Veya, o sersemletici durumda akıl yürüterek, ölmem gerektiğini.</p>

  <p>Huzurlu ve berrak bir ortamda, yirmi yıl önce Afgan kenti Gazne'de Gavin Hewitt ve ekibiyle birlikte yaşadığım o uğursuz sabahı hatırlardım herhalde; kalabalık bize taşlarla saldırmadan önce orayı terk etmemiz istenmişti. Raca'nın Britanyalı subaylarının Afganların vahşeti hakkında anlattığı bütün o masalları hatırlayabilirdim; Bill Fisk'e annesinin hediye ettiği <i>Tom Graham V.C.</i>'de anlatılanları. Ancak beni şok eden tek şey, fiziksel çöküş hissi, vücudumu kaplamaya başlayan sıvıyı giderek fark etmemdi. Daha önce hiç o kadar çok kan görmemiştim. Bir saniye için korkunç, kâbus gibi bir yüz takıldı gözüme; otobüs penceresine yansıyan kendi yüzümdü bu. Kanla kaplanmış, ellerim Lady Macbeth misali kana bulanmıştı. Kan gömleğimin yakasına damlıyor, oradan kazağıma ilerliyordu. Bir süre sonra sırtımın da ıslandığını hissettim; kırmızılık çantama da bulaşmış ve pantolonumun üstünde de aniden belli belirsiz kan benekleri oluşmaya başlamıştı. Tam anlamıyla kana batmıştım. Bu ihtiyar adamın içinde bu kadar kan olduğuna kim inanırdı? Hatırladığım kadarıyla orada, tam o anda düşündüğüm şey buydu. Ben kanadıkça, kalabalık artıyor ve atılan yumruklar fazlalaşıyordu. Başımda ve omuzlarımda çakıltaşları ve küçük taşlar patlıyordu. Kendime bunun daha ne kadar sürebileceğini sorduğumu hatırlıyorum. Ne zaman biteceğini...</p>

  <p>Kafamın iki yanına eş zamanlı olarak taşlarla vuruyorlardı — fırlatılan taşlar değildi bunlar, iriyarı adamların elindeydiler ve kafatasımı kırmak için kullanılıyorlardı. Derken yüzüme bir yumruk yedim, gözlüğüm burnumdan fırlayıp parçalandı, bir başka el yedek gözlüğümü boynumdan çekip aldı ve deri mahfazanın ipini kopardı. Ve burada Lübnan'a teşekkür etmem lazım. Yirmi beş yıl boyu, Lübnan'ın savaşlarını takip etmiştim ve Lübnanlılar bana tekrar tekrar hayatta nasıl kalınacağını öğretmişti. Bir karar al, herhangi bir karar, fakat asla hareketsiz kalma. Böylece atılıp çantamı onu tutan genç adamın elinden geri aldım. Geri geri gitti. Sonra sağımdaki adama döndüm, elinde kanlı bir taş tutana ve yumruğumu ağzına gömdüm. İyi göremiyordum (gözlüklerim olmadan yakını göremediğim gibi, gözlerimin önünde kırmızı bir sis perdesi vardı), fakat adamın öksürdüğünü, bir dişinin dudaklarının arasından düştüğünü ve gerisin geri yola yuvarlandığını seçebildim. Kalabalık bir saniye için durakladı. Diğer adama döndüm, çantamı kolumun altına sıkıştırdım ve yumruğumu bu kez burnuna çaktım. Öfkeyle gürledi ve burnundan kan boşaldı. Bir başka adama savurduğum yumruk boşa gitti, sonra bir kez daha vurdum ve koşmaya başladım.</p>

  <p>Yolun ortasındaydım şimdi tekrar, fakat hiçbir şey göremiyordum. Ellerimi gözlerime götürdüm ve parmaklarımla yapışkan sıvıyı temizlemeye çalıştım. Vıcık vıcık sesler çıkıyordu, fakat tekrar görmeye başladım ve bağırarak ağladığımı fark ettim; gözyaşları gözlerimdeki kanı temizliyordu. Ne yapmıştım? Durmadan bunu soruyordum kendime. Afgan mültecilere zarar vermiştim, yumruk atmıştım, saldırmıştım; ne zamandır haklarında yazdığım, yerlerinden edilmiş, paramparça olmuş, (başkalarının yanında) kendi ülkemin Taliban'la birlikte, sınırın hemen ötesinde öldürdüğü insanlara. Tanrı beni korusun, diye düşündüm. Sanırım bunu gerçekten söyledim. Bombardıman uçaklarımızın ailelerini öldürdüğü adamlar, şimdi benim de düşmanımdı.</p>

  <p>Derken son derece şaşırtıcı bir şey yaşandı. Bir adam bana yaklaştı, gayet serinkanlıydı ve kolumdan tuttu. Kan yine gözlerime akmaya başladığından onu çok iyi göremiyordum, fakat bir tür cübbe ve bir sarık giymişti, beyaz-gri sakalı vardı. Ve beni kalabalıktan uzaklaştırdı. Omzumun üzerinden baktım. Şimdi arkamda yüz kadar adam vardı ve yola birkaç taş düştü, fakat bana atılmamışlardı — tahminen yanımdakini vurmak istemiyorlardı. Adam bir Tevrat şahsiyetine veya bir İncil hikâyesine benziyordu; İyi Samaryalıydı o, hayatımı kurtarmaya çalışan bir Müslümandı (muhtemelen köydeki bir mollaydı). Bir polis kamyonunun kasasına itti beni. Fakat polisler yerlerinden kıpırdamadı. Korkmuşlardı. Şoför kabininin arkasındaki küçük pencereden, "Yardım edin," diye bağırdım defalarca, ellerim camda kan izleri bırakıyordu. Birkaç metre ilerlediler ve uzun boylu adam tekrar onlarla konuştuğunda durdular. Ardından 300 metre daha uzaklaştılar.</p>

  <p>Ve orada, yolun yanında bir Kızılhaç-Kızılay konvoyu vardı. Kalabalık hâlâ arkamızdaydı, fakat sağlık görevlilerinden ikisi beni alıp araçlarının arkasına bindirdiler, ellerime, yüzüme su vurdular ve başımı, yüzümü ve başımın arkasını bandajlarla sarmaya başladılar. "Uzanın, görememeleri için sizi battaniyeye saracağız," dedi görevlilerden biri. İkisi de Müslümandı, Bangladeşliydi ve isimleri burada anılmalı, çünkü çok iyi insanlardı: Muhammed Abdül-Halim ve Sihder Mukaddes Ahmed. Dediklerini yapıp uzandım, inleyerek ve hâlâ yaşadığıma şaşarak.</p>

  <p>Birkaç dakika sonra Justin geldi. Belucistan Birlikleri'nden devasa bir asker korumuştu onu — Britanya İmparatorluğu'nun gerçek bir hayaleti gibiydi, tek bir tüfekle, kalabalığı Justin'in şimdi oturduğu arabadan uzak tutmuştu. Ne yapıp edip çantamı kurtarmıştım. Çantayı alamadılar, çantayı asla alamadılar, deyip duruyordum, sanki pasaportum ve kredi kartlarım bir tür Kutsal Kase'ymişçesine. Fakat yedek gözlüklerimi almışlardı — gözlüksüz bir âmâdan farkım yoktu. Cep telefonum da kayıptı ve Ortadoğu'nun dört bir köşesinde yirmi beş yıl boyu topladığım telefon numaralarımın olduğu deri kaplı fihristim de.<sup><a href="../Text/dipnot.xhtml#bookmark2111" id="footnote2111">[11]</a></sup> Allah kahretsin, dedim ve yumruğumu böğrüme vurmaya çalıştım, ta ki bileğimdeki büyük bir yaradan kan aktığını fark edene dek — az önce vurduğum adamın ağzından döktüğüm dişin iziydi bu, dünyanın kurbanı olmaktan başka aslında hiçbir suçu olmayan bir adama aitti.</p>

  <p>Öyleyse benim Afgan sınırındaki o birkaç dakikalık dehşetin ve bir hayvan gibi kanayıp ağlarken yaşadığım kendinden iğrenme halinin kaydını niye tutacaktım? Afganistan'da binlerce masum sivil Amerikan hava saldırılarında ölürken, Medeniyet Savaşı, 'iyi' 'kötüye' galip gelmek zorunda olduğu için Kandahar ve diğer kentlerdeki insanları yakıp sakatlarken bir anlamı var mıydı bunun? —Müslüman dünyanın maruz kaldığı aşağılanmayı ve acıyı haberleştirerek çeyrek asırdan fazla bir süre harcamıştım ve şimdi onların öfkesi beni de içine almıştı. Veya almış mıydı? Bizi tedavi etmek için soluk soluğa arabaya koşan Kızılay görevlileri vardı, Feyyaz vardı, tedavinin devamı için bizi evine davet eden Emanullah vardı. Ve beni kolumdan tutup uzaklaştıran o Müslüman aziz vardı. Şunu fark ettim: Bana saldıran bütün o Afgan erkek ve çocuklar normalde bunu asla yapmazlardı. Onların acımasızlığı tümüyle başkalarının, bizim ürünümüzdü. Ruslara karşı mücadelelerinde onları silahlandırmış, acılarını görmezden gelmiş ve iç savaşlarına gülmüştük. Ardından birkaç kilometre ötemizde cereyan eden Medeniyet Savaşı'nda yine silahlandırmış ve para vermiştik; sonra evlerini bombalamış, ailelerini yok etmiş ve buna da 'tali hasar' demiştik.</p>

  <p>İşte bu yüzden Justin'le birlikte o korku verici, aptalca, kanlı, küçük olayda neler yaşadığımızı yazmam gerektiğini düşündüm. Diğer versiyonların farklı bir hikâye anlatacağından, Britanyalı bir gazetecinin 'bir Afgan mülteci güruhu tarafından dövüldüğünden' söz etmelerinden korktum. <i>Mail on Sunday</i> gazetesi tam da böyle bir çarpıtmayla hak ettiği ödülü kazandı bile. Şöyle deniyordu haberde: Fisk (elli beş değil, altmış üç yaşındaydım), evet, 'bir Afgan mülteci sürüsü tarafından dövülmüştü'. Ve 'Bu yaraları hayatım boyunca taşıyacağım' demiştim (ki dememiştim). Afganların öfkelerinde haklı olduğuna (yaptıklarından dolayı onları suçlamadığıma) dair tekrar tekrar vurguladığım sözler haberden çıkarılmıştı. Afganlar, aynı Filistinliler gibi, genetik olarak şiddet yanlısı olup çıkmıştı. Ve elbette mesele de buydu. Yaraları taşıyan insanlar Afganlardı, onların değil, bizim (B-52'lerle) açtığımız yaralar. Ve <i>Independent</i>'ta şunu yazdım: "Kila Abdulla'da bir Afgan mülteci olsaydım, tam da yaptıklarını yapardım. Robert Fisk'e saldırırdım. Ya da bulabildiğim herhangi bir Batılıya."</p>

  <p>Okuyuculardan gazeteye gelen çok sayıda mektubun büyük bölümü sempatisini ifade ediyordu. Gelen birkaç yılbaşı kartpostalından imzasız bir tanesinde, gönderen, Afganların 'işi tamama erdirememelerinden' duyduğu hayal kırıklığını ifade ediyordu. <i>Wall Street Journal</i>'da yayınlanan bir yazı, 'Kendi kendini lanetleyen bir çokkültürcü hak ettiğini aldı' başlığı altında aşağı yukarı aynı şeyi söylüyordu. Köşeyazarı Mark Steyn'e verdiğim tepkiyle ilgili şunları yazmıştı: "Gülmekten ağlamamak için kalbinizin taştan olması lazım." Şöyle devam ediyordu Steyn: "Mantıksal sonucuna vardırıldığında Fisk doktrini, sadece 11 Eylül tertipçilerini değil, Afganistan'da Fisk'in birçok gazeteci meslektaşına saldıran Taliban destekçilerini de aklıyor. O gazeteciler ki, katillerinin niye suçsuz olduğunu izah eden son bir haber yazamadan ölüp gittiler."<sup><a href="../Text/dipnot.xhtml#bookmark2112" id="footnote2112">[12]</a></sup></p>

  <p>Ketta'da iki Pakistanlı doktor yüzümü yıkayıp sardı, fakat başımdaki bir yarayı gözden kaçırmışlardı. Bu yüzden gece uyandığımda yastığımın kana battığını gördüm ve duşa girip yaradan akan kanı temizlemek zorunda kaldım. İslamabad'a döndüğümde, <i>Journal</i>'ın (ironiye bakın ki, Steyn'in hakaret içeren yazısı da birkaç gün sonra aynı gazetede yayınlanacaktı) yeni Güneybatı Asya muhabiri Daniel Pearl ve eşi Marianne benimle yakından ilgilendiler. Fincan fincan kahveyle şımartırken, kendi telefon defterlerini hizmetime sundular ve hiç olmadığım kadar enerjik göründüğümü söyleyip teskin ettiler. O kadar emin değildim bundan. Daniel'a Afganistan'a gidip gitmeyeceğini sordum. "Hayır," dedi. "Eşim hamile ve böyle bir riske girmeyeceğiz."</p>

  <p>Daniel Pearl iki ay sonra ölecekti. Karaçi'de görevliyken kaçırıldı, bir video kaydında Yahudi ailesiyle konuşmaya zorlandı ve vahşice başı kesildi. Tüyler ürpertici, dehşet verici bir cinayetti bu.<sup><a href="../Text/dipnot.xhtml#bookmark2113" id="footnote2113">[13]</a></sup></p>

  <p>Bir kez daha sadece El-Kaide ve uydularının vahşeti meselesi değil, biz gazetecilerin dokunulmazlığını kaybetmemizin vardığı boyutlar da gündeme geldi. 1980'lerin ortasında Lübnan'da, Cezayir'de ve ardından Bosna'da, tarafsız muhabirler olarak bize sunulan koruma ortadan kalkmıştı. Batılı olduğumuz veya savaşan taraf olarak görüldüğümüz için kaçırılıp öldürülüyorduk. Kila Abdulla'da dövülmemden iki ay önce Peşaver dışındaki bir köyün camisinde Müslüman bir din adamıyla röportaj yapmaya çalışmıştım. Sakallı bir adam mollaya, "Niye bu kafiri camiye sokuyorsun?" diye bağırmıştı. Röportajı binanın dışında yaptım. Fakat ben bir kafirdim. Pearl de öyleydi. Görünen o ki hepimiz kafirdik. Yanlış giden bir şey vardı ama ne?</p>

  <p>Bu çürümenin Vietnam'da başladığını düşünmüşümdür hep. On yıllar boyunca gazeteciler kendilerini ordularla bir tutmuştur. Kırım savaşında <i>The Times</i>'tan William Howard Russell kendi tasarladığı üniformayı giymişti. Yirminci asırdaki dünya savaşlarının ikisinde de gazeteciler üniforma giyerek çalıştı. ABD komandolarıyla birlikte düşman hatlarının gerisine inen bir AP muhabirini bir Nazi idam mangasından kurtaracak hiçbir şey yoktu. Fakat bunlar açık çatışma halinde olan ülkelerdi, gazetecilerin uyruğunda bulunduğu devletler birbirlerine resmen savaş ilan etmişti. Gazetecilerin muharebe giysileri giyip silah taşımaya (ve bazen bu silahları Amerika'nın düşmanlarına karşı kullanmaya) başlamaları Vietnam'la oldu; halbuki ülkeleri resmen savaşta değildi ve görevlerini asker üniformaları giymeden yerine getirmelerinin mümkün olduğu bir dönemdi. Vietnam'da muhabirler, muhabir oldukları için öldürüldü.</p>

  <p>Gazetecilerin haberin parçası olmak, kendi teatral rollerini oynamak yönündeki bu eğilimi giderek yaygınlık kazandı. Filistinliler 1982'de Beyrut'u terk ederken, bazı Fransız gazetecilerin Filistin kefiyeleri giydiği dikkatimi çekmişti. Güney Lübnan'da tüfek taşıyan İsrailli gazeteciler peyda olmuştu. 1991 Körfez savaşında birçok muhabirin, 82. Hava İndirme Birliği üyesiymiş gibi ordu kostümlerine büründüğüne (miğferleri de ihmal etmediğine) tanık olduk. 2001'de Pakistan ve Afganistan'da benzer bir şey oldu. Peşaver'de yumuşak Paştun şapkaları giyen gazeteciler görmek mümkündü. Fox News'ten Geraldo Rivera televizyonda Celalabad'dayken silah taşıdığını iddia ediyordu. Bir başka defasında da o silahı Usame Bin Ladin'i öldürmek için kullanmaya gayet niyetli olduğunu beyan etti. "Hayatımda kendimi hiç bu kadar vatansever hissetmemiştim, adalet için veya belki sadece intikam için, ama öyle hissediyorum," diye haykırıyordu dünyaya ve şöyle devam ediyordu. "Ve tecrübe ettiğim bu katarsis, ne için yaşadığımı bir kez daha değerlendirmemi sağladı." işte bu son noktaydı. Muhabir savaşçıya dönüşmüştü.</p>

  <p>Elbette ben de 1980'de Kabil'e giden bir Sovyet konvoyunda elime silah almıştım. Ve Rivera'nın yerleştirmeye çalıştığı türden bir söylemden kaçındım, CNN'deki meslektaşlarımca kullanılan talihsiz ve uygunsuz ifadelere bile başvurmadım. Birçok meslektaşım gibi, CNN'den Walter Rogers'ı da 2 Aralık 2001'de bir yüzbaşıdan ABD birlikleri ve 'muhalif grupların' Kandahar'a 'yılan gibi' süzülebilecekleri şeklinde alıntı yaparken dinlemeyi sevmiyordum. Kentler veya insanlar yılan ya da haşarat haline geldiği an, onları hayvanlar misali itlaf etmek, ezmek, yok etmek de mümkün hale geliyordu. Ve CNN'in patronu Walter Isaacson'un nahoş sözleri, her gazetecinin dürüstlüğünü riske atar nitelikteydi. Afganistan bombardımanı sırasında elemanlarına şu talimatı veriyordu Isaacson: "Afganistan'daki can kayıplarına veya zorluklara çok fazla odaklanmak yanlış bir tutum olur, zira böyle bir habercilik Taliban'a yardım etmek tehlikesini doğurur." 'Terörle savaş'ın bir sonraki aşamasında (yani Irak işgalinde) daha da fazla gazeteci bunun bedelini hayatıyla ödeyecekti, çünkü muhabir rolü onlara artık hiçbir koruma sağlamıyordu.<sup><a href="../Text/dipnot.xhtml#bookmark2114" id="footnote2114">[14]</a></sup></p>

  <p>Ancak iyi niyetimizin zarar gördüğü, aslında ölümcül derecede darbe yediği bir başka tutum daha vardı: Büyük televizyon kanallarının Ortadoğu'nun gerçekliğini yansıtmak ve muhabirlerini, güçlü lobi gruplarıyla karşı karşıya geldiklerinde desteklemek konusundaki gönülsüzlüğü. 1993'te Britanya'nın Kanal 4'ü ve Amerika'nın Discovery Channel'ı için üç bölümlük bir televizyon dizisi üzerinde çalışmıştım; <i>Beyrut'tan Bosna'ya</i> adlı dizi, ilk bölümde kullanılan ifadeyle, 'Müslümanların nasıl Batı'dan nefret eder hale geldiğini' göstermeye çalışıyordu. 11 Eylül 2001'den tam sekiz yıl önce çekmiştik diziyi ve bugün tekrar izlediğimde (videoya değil gerçek filme çekilmiş ve bir milyon dolardan fazlaya mal olmuştu), seyircilere söyledikleri beni daha da şaşırtıyor. Zira 11 Eylül'e dair istemeden uğursuzca, fakat tümüyle doğru çıkan bir uyarıda bulunduğu görülüyor. Bir yerde Bosna'da yakılmış bir camiye giriyor ve, 'Müslüman dünya bizim için ne saklıyor' sorusunu soruyordum. Ardından, belki de Ortadoğu'dan geçtiğim bütün haberlerin bitişine koymam gereken bir ifadeyi ekliyordum: "Seyredin ve görün!" İsrail ve Batı Şeria'daki İsrail işgalini işlediğimiz bölümde, yaklaşan dehşetli olaylara dair benzer uyarılar yer alıyordu. Sorulması gerekmeden önce 'niye?' sorusunun cevabını vermeye çalışıyorduk.</p>

  <p>Dizileri yapmak kolay olmadı. Lübnan, Gazze, İsrail, Mısır, Bosna ve Hırvatistan'da çekimler yaptık, İsrail işgaline karşı yürüttükleri savaş hakkında Hizbullah gerillalarına sorular sorduk ve Lübnan hastanelerinde İsrail'in fosfor bombaları nedeniyle yanıklarla kaplanmış kadınları görüntüledik. Gazze'deki sokağa çıkma yasakları sırasında defalarca İsrail askerlerinden azar işittik — bazıları elleriyle kameralarımızı kapatıp çalışmamızı engelledi. Hamile bir Filistinli kadına yasağı ihlal edip hastaneye gitme izni verildiğini anlatan İsrailli bir subayı çektik — sonra kadını bulduk, evinde kısılıp kalmıştı. Kudüs'ün duvarlarının dışında bir Yahudi yerleşimciyle konuştuk. Ona niye ihtiyar bir Filistinlinin toprağından çıkarıldığını sorduk — çünkü orada Yahudiler yaşayacaktı ve (yerleşimcinin kelimeleriyle) bahsi geçen ihtiyar 'Yahudi değil, Araptı'. İsrail'de şimdi Beyrut'ta yaşayan bir Filistinlinin evinin izini sürdük ve 1948'den sonra o eve taşınan yaşlı İsrailliyle konuştuk. Kameralarımızı oradan, yaşlı İsraillinin kaçtığı Polonya kasabasına çevirdik; anne babası ve erkek kardeşi ise Soykırım'dan kurtulamamış, Nazi toplama kamplarında can vermişti. Mısır'da Mübarek rejiminin silahlı muhalifleriyle, Saraybosna'da kenti savunan Bosnalı askerlerle görüştük; orada konuştuğumuz bir imam, 'sırf Müslüman oldukları için katledildiklerine' inanıyordu.</p>

  <p>Yönetmen Michael Dutfield ve ben, Britanyalı bir seyirci için bunu izlemenin kolay olacağını biliyorduk. Avrupalılar bazen tatsız da olsa, Ortadoğu hakkındaki tartışmalara açıktır ve alışıktır; İsrail'i eleştirmeye cüret eden herkese asılsızca yapıştırılan 'anti-Semitizm' yaftası Avrupa'da gücünü büyük ölçüde yitirmiştir zira. Her daim söylediğim gibi, dünyada mücadele etmemiz gereken yığınla gerçek anti-Semit var; İsrail ve Araplara dair bütün ciddi söylemlerin üstünü örtmek uğruna fazlasını icat etmemize hiç gerek yok. Fakat Amerika'da işlerin farklı olacağının farkındaydık. Filmimiz sadece Amerikalı seyirciler (ki seyretme şansı verilse yaptığımızı anlayacak olgunluğa kesinlikle sahiptiler) için değil, ABD televizyonlarından sürekli servis edilen İsrail yanlısı 'haberlere' alternatif sunan her belgeselin gösterilmesini engellemek için elinden geleni yapan Amerikalı lobi gruplarına da meydan okumak olacaktı. Amerikan medyasındaki ilk haberler de hafiften eleştirel ve çoğunlukla yalan yanlıştı.<sup><a href="../Text/dipnot.xhtml#bookmark2115" id="footnote2115">[15]</a></sup></p>

  <p>Velhasıl Discovery'nin üç bölümü arka arkaya göstermesinden sadece birkaç gün sonra mektup yazma kampanyası başladı. Discovery ilk önce, sözümona öfkeye kapılmış seyircilerin telefon açarak bazı reklam verenlerinin başının etini yediğini bildirdi. Kanalın sponsorlarından Amerikan Express'in müşterileri kredi kartlarını geri gönderiyordu; kartlar ikiye ayrılmıştı. Kendisine 'Ortadoğu Haberciliğinde Sorumluluğu Teşvik' (PRIMER) diyen bir grup Discovery'ye yakışıksız bir uyarı yazmıştı. Grubun başkan yardımcısı Joseph I. Ungar Haziran 1994'te, Robert Fisk'in İngilizce diksiyonunun mükemmel' olduğunu söylüyor ve şöyle devam ediyordu: "Fisk sarihlik ve güvenilirliğin özünü değiştiriyor... Henry Higgins'in sahnedeki rolünü kolayca üstlenebilirdi. Fakat zehir dilli bir Higgins olabilirdi ancak."<sup><a href="../Text/dipnot.xhtml#bookmark2116" id="footnote2116">[16]</a></sup> Gazetecilikte bu tür saçmalıklara gülüp geçmeniz gerekir. Fakat <i>Beyrut'tan Bosna'ya</i> belgeseline karşı kampanya hiç de komik değildi. Aynı lobi grubunun başkanı Sidney Laibson, Discovery yönetim kurulu başkanı John Hendriks'e yazdığı mektupta, "<i>Beyrut'tan Bosna'ya</i> adlı yapımı yayınlamakla Discovery Channel, sinsi propaganda erbaplarına zehirlerini Amerika'nın oturma odalarına akıtma fırsatı tanımıştır," diyordu.</p>

  <p>Ungar'ın mektubuna göre, İsrail'in 'Arap topraklarını ilhak ve işgal ettiği, o topraklarda devasa Yahudi yerleşimleri kurduğu' yönündeki sözlerimiz tarihi 'tahrif' etmekti (halbuki İsrailli insan hakları grupları, İsrailli ve yabancı gazetecilerin yanı sıra, ABD hükümeti tarafından da yirmi yılı aşkın bir süredir kabul edilen olgulardı bunların hepsi). Benim bir yorumumda, İsrail'in Sabra ve Şatila kamplarına gönderdiği 'silahlı Hıristiyanlara' (ki bizzat İsrail'in Kahan soruşturma komisyonunca böyle tarif edilen bir eylem silsilesiydi bu) yaptığım gönderme, Ungar tarafından 'fahiş bir hata' denilerek kınanıyordu. 'Kamera Medya Kaynak Merkezi'nden Alex Safian, Discovery'nin başkan yardımcısı Clark Bunting'e yazdığı mektupta, Yahudi yerleşimci Mickey Molad ile yaptığımız röportajı, müstakbel yerleşimlerin kurulacağı toprakların büyük bölümünün ilk başta Yahudilere ait olduğuna yönelik sözleri kesip atacak şekilde elden geçirdiğimizi iddia ediyordu. Molad röportajında kestiğimiz neredeyse bir saatlik bölümü didik didik inceledik ve böyle bir yoruma rastlayamadık. Dutfield Safian'a yazdığı cevapta, söz konusu iddiaların 'saçma ve yanlışlığı kanıtlanabilir' olduğunu belirtti. Daha usandırıcı ve terbiyesizce ifadeler de vardı: hastaneye gitmesine izin verilmeyen Filistinli kadın hileden ibaretti, kadın hamile bile değildi. Sözünü ettikleri Filistinli kadın, biz çekim yaptıktan üç ay sonra doğum yaptı.</p>

  <p>Derken bir <i>Independent</i> okurundan şu bilgiyi aldım: 'Amerikalı dostları' ona, dizimizin yeniden yayınının programa alınmasına rağmen, şikayetler nedeniyle Discovery tarafından iptal edildiğini söylemişti. Dutfield kanala yazarak açıklama istedi. Bunting ise bugüne dek bir televizyon yöneticisinden işittiğim en akıl almaz ret cevabını gönderdi: "... belgeselin ilk yayınlanışına gelen tepkileri göz önüne alarak tekrar yayınlamak yönünde hiçbir plan yapmadık, bu yüzden de yeniden yayının iptal edilmesi gibi bir mesele mevzu bahis değil." Bu yüreksiz kelimeleri okuduğumda dış haber muhabiri olmaktan utandım.</p>

  <p>Biz o belgeselde, Ortadoğu ihtilafının başka bir yönünü duymayı hak eden seyirciye çağımızın ürkütücü bir gerçeğini açıklamaya çalışmıştık. Seyircinin, derinden yaralanmış, maruz bırakıldığı büyük adaletsizlik karşısında giderek öfkeye sarılan insanların sesini duyması gerektiğine inanmıştık. Fakat doğrular (ve İsrail) adına konuştuğunu iddia edenler, yayınımızı, büyük bir televizyon kanalının dalkavukça desteğiyle, fiilen sansürlemişti. 2001'de insanlığa karşı işlenen vahim suçlardan çok önce çekilen o belgeselde 'niye' sorularına cevaplar vardı; New York, Washington ve Pennsylvania saldırılarının <i>ardından</i> sormamıza izin verilmeyen sorular. İlerleyen süreçte yaklaşan patlamayı anlatmamız kimsenin umurunda olmadı — bu uyarı onu engellemekte bize yardım edebilecek olsa bile. Hemen sonrasında ağzımızı açmamamız emredildi. Bu benim için 'terörle savaş'ın en korkutucu ve rahatsız edici unsurlarından biri olmayı sürdürüyor: yani gerçeğin bastırılması. O olmaksızın olayın öncesinde veya sonrasında hiçbir özgür muhakeme yapılamaz.</p>

  <p>Kendi kendime soruyorum: Ortadoğu'da bütün o yaptıklarımızı, yarattığımız bütün o öfkeyi, bugün düşman dediklerimize yaşattığımız dehşeti aydınlatacak birazcık ışık, birazcık çıplak gerçek yok mu? Bütün bunların kilidini açacak bir anahtar yok mu? Kendinden başka doğru tanımayanların taleplerini taklit etmeden bunları konuşmanın bir yolu, masumların ölümünün nefret çerçevesi dışında tarif edilebilmesinin bir yolu yok mu? Acı çekenlerin sesi Usame Bin Ladin olmak zorunda değil. Onların yası ve acısı Bin Ladin'in tekelinde değil. Onların dünyadaki temsilcisi olarak atanmış falan da değil. Buradan gereksiz yere ve trajik bir şekilde ölen genç bir kadının hikâyesine geçiyorum; 11 Eylül 2001'deki insanlık suçlarıyla hiç karşılaşamayan, fakat korkunç sonu onu öldüren ülke tarafından görmezden gelinen ve o ülkenin gazetecilerinin akıbetine en ufak ilgi göstermediği bir kadın.</p>

  <blockquote class=""/>

  <p>Amerikalılar Reafat El-Gusseyn'i, 15 Nisan 1986 sabahı, 02.00'den hemen sonra öldürdü. Ölümünü takip eden günlerde Amerikalı yetkililer, Libya uçaksavarlarının evini vurmuş olabileceğini iddia etti; Gusseyn'in evi Trablus'taki Fransız büyükelçiliğinin çok uzağında değildi. Fakat üç hafta sonra Pentagon, ABD'nin Albay Kaddafi'ye yönelik saldırısında bir F-111 uçağından atılan üç bombanın 'Fransız büyükelçiliğinin yakınına düştüğünü' ve (o bildik taş kalpli ifadeyle) 'tali hasara' yol açtığını kabul etti. Reafat on sekiz yaşındaydı, bir İngiliz okulundan mezundu ve Londra'dan tatile gelmişti. İstikbali parlak ve güzel bir ressamdı. Ölümü, on dokuz yıl önce onu öldüren ülkede hiçbir zaman yankı bulmadı.</p>

  <p>Şimdi sadece anne-babasıyla kızkardeşinin Beyrut'taki bir apartmanın yedinci katındaki dairesinde, 1985'te Kingston Thames'taki Marymount Uluslararası Koleji'nde düzenlenen mezuniyet töreninde çekilmiş yarım saatlik bir video kasette yaşıyor. Reafat'ı bu dünyaya kısa süreliğine o görüntüler geri getiriyor ancak. "Filistin'den Reafat Bessam Fevzi El-Gusseyn," diye adını anons ediyor İngiliz okul müdürü. Bir okul piyanosunda Elgar'ın 'Umut ve Zafer Ülkesi' parçası çınlarken, beyaz mezuniyet cübbesinin içinde uzun boylu, göz alıcı bir genç kadının, diplomasını almak üzere kendinden emin bir edayla yürüdüğünü görebiliyorsunuz. Amerikalı bir öğretmenin genç kızlara 'gençliklerinin sayesinde her şeyin üstesinden gelebileceklerini' anlatan mezuniyet konuşmasını dikkatle dinliyor. Sahnenin, Reafat'ın oturduğu sol tarafında Yıldızlar ve Şeritler var, sağında ise Britanya'nın Birlik bayrağı.</p>

  <p>Reafat kolej bahçesinde Amerika'da eğitim görmüş Filistinli babası Bessam'ın yanında duruyor. "Buradayız," diyor Bessam kameraya işaret ederek ve Reafat babasını yanağından öpüveriyor. Reafat'ın altı yaşındaki kızkardeşi Kinda kameranın önünde poz verirken annesi güneş gözlüklerinin ardından gururla bakıyor. Reafat Amerikan ve Britanya bayraklarıyla donatılmış kolej salonunu terk ederken, aynı yüksek sesli piyano Thomas Arne'nin 'Gönüllü Trampet'ini çalıyor. İngiltere'deki o yaz öğleden sonrasında Reafat El-Gusseyn bir yıldan az ömrü kaldığını bilmiyor. Onu öldürecek olan adamlar Amerikalı ve uçakları (Margaret Thatcher'ın özel izniyle Lakenheath kraliyet hava üssünden; Kingston'daki Marymount Uluslararası Koleji'nin sadece 130 kilometre ötesinden kalkacak.</p>

  <p>Filistin, Britanya, Libya, Amerika. Ortadoğu'daki Batı ihtilafı kısa hayatının bütününde Reafat El-Gusseyn'in tepesinde dolaşmış gibi adeta. Bessam hep kızının İngilizce eğitim almasını istemiş (Kinda Londra doğumlu ve Britanya pasaportu taşıyor) ve Britanya'nın dünyada aslında iyi olan bir şeyleri temsil ettiğini düşünüyor hâlâ. Babası Fevzi, Oxford Balliol Koleji'nden mezun olmuş, Kudüs'teki Britanya manda hükümetinde avukatlık yapmış, Filistin'in ilk Yüksek Komiseri Sör Herbert Samuel'in de danışmanıymış. Hafif flu bir fotoğrafta Fevzi El-Gusseyn ve Yahudi olan Samuel yan yana, Kudüs'teki üç şeritli bir bulvarda yürüyorlar, koyu bir sohbete dalmışlar. 1946'da Filistin'den yıllar boyu yaşayacakları Kahire'ye kaçmak zorunda bırakıldıktan sonra bile El-Gusseyn ailesi Batı'ya duydukları inancı hiç kaybetmemiş. Bessam, uçak maketlerine merakını fark eden Quaker bir çift tarafından okuması için Amerika'ya çağrılmış. Philadelphia'daki Druxell Teknoloji Enstitüsü'nde kimya mühendisliği bölümünü bitirdikten sonra 1957'de Kuveyt'te Britanya idaresindeki bir ulusal petrol şirketinde mühendis olarak çalışmaya başlamış. "Ailem her zaman Britanyalılara hayranlık duydu," diyor Bessam. Güvendikleri bir toplum ve kültür tarafından böylesine acı şekilde ihanete uğrayan pek az aile vardır herhalde.</p>

  <p>Bessam müstakbel eşi Saniye ile (Beyrut'ta çalışan bir veznedarın yarı Lübnanlı yarı Türk kızı) 1963'te tanışmış, fakat 1967'deki Arap-İsrail savaşı sırasında Kuveyt'i terk edip Cezayir'e taşınmışlar. Bessam burada ülkenin petrol üretim şirketinde bir iş bulmuş. Reafat'ı Cezayir'de bir hastanede Fransız bir doktor doğurtmuş, 3.8 kilo doğmuş; daha beş aylıkken aile Libya'ya taşınmış bu defa. Bessam ESSO'da, sonra da American Occidential'da işe başlamış. Sadece on beş ay sonraysa Albay Kaddafi'nin devrimi gerçekleşmiş.</p>

  <p>"Reafat'la birlikte pikniklere gider, Leptis Magna ve Sabreta'daki [Roma] kentlerini gezerdik," diye hatırlıyor Bessam o günleri. "Her hafta partiler düzenlenir ve yüzmeye gidilirdi. Reafat dört yaşındayken onu Trablus'taki Fransız Lisesi'ne verdik. Çok güzel bir kızdı. Bebek evlerine bayılırdı, bir ailenin bütün üyelerini tek bir eve koymayı severdi. Ailemizin daima birlikte yaşamasını isterdi..." Reafat (aile içindeki lakabı 'Fafo'ydu) Fransızcayı su gibi konuşuyormuş, fakat 12 yaşında Trablus'taki Amerikan okuluna nakledilmiş. "Orada iki yıl okudu, fakat eğitim standartlarının yeterince iyi olmadığını düşünüyordum. Bu yüzden de onu Kingston'daki Marymount'a gönderdik." Ve Bessam dosyasından kalın bir okul karnesi tomarı çıkarıyor.</p>

  <p>Kızkardeşi Kinda, Reafat'ın İngiltere'ye gitmesinden üç yıl önce, 1 Ocak 1979'da doğmuş. Reafat on beş yaşında yatılı okulda bulmuş kendini, yalnızmış ve artık onu rahatlatacak anne-babası ve kardeşi yokmuş etrafında. Ev hasreti ve başta fazla ağır bulduğu okul ödevleriyle bunalınca Libya'ya, denizin yakınındaki aile evine, bütün El-Gusseynlerin birlikte yaşayabileceği o eve dönmek için yalvarmış. Felsefe öğretmeni karnesine şu notu düşmüş: "Hoş bir kişiliği var, fakat biraz disiplinsiz — çalışmıyor." Matematikteki yeteneğini 'yanlış kullandığına' dair şikayetler var karnelerde, müzik öğretmeni ise Reafat'ın 'bu kadar konuşkan ve gülmeye hazır olmasa, şahane bir koro üyesi olacağını' yazmış. Fakat resimde harikaymış. Resim öğretmeni Bay McFarland 1984'te ebevenlerine şunları yazmış: "Reafat bu dönem gerçekten iyi çalıştı ve kaydettiği ilerlemeden çok memnunum."</p>

  <p>Reafat'ın okuldaki mutsuzluğunun arkasında yatan keder, 17 Kasım 1981'de çizgili defterinden kopardığı bir sayfaya İngilizce yazdığı mektupta yürek dağlayıcı bir şekilde görülüyor. 'Tanrıya hitap eden mektubun başlığı, büyük harfle yazılmış üç kelimeden oluşuyor: 'LÜTFEN — LÜTFEN — LÜTFEN':</p>

  <blockquote class="">
    <p>Sevgili Allahım, seni çok seviyorum. Allahım sana söylemek istediğim birkaç şey var ve senden bana yardımcı olmanı rica ediyorum. Birincisi elbette bana, bütün AİLEME ve arkadaşlarıma şöyle 200 yıllık bir ömür ver (ne demek istediğimi anlıyorsun)... İkincisi lütfunu üzerimizden eksik etme ve bize hayat boyu yardımcı ol... Üçüncüsü lütfen anne-babam 27'sinde Cuma günü [Libya'dan] ayrılsın... hattâ Salı veya Çarşamba günü, fakat lütfen hafta sonundan sonra olsun... Beşincisi, binlerce kez lütfen, Marymount'taki son yılım olsun bu, hattâ mümkünse son yarım yılım... Libya'daki küçük ailemizi ayırma. Libya'daki koşullar ailemin Ocak'ta ayrılmasına uygun olsun ve BEN Marymount'tan ayrılayım. Burası güzel bir okul, fakat evimi çok özlüyorum. Bu yıl gündüzlü bir okula gideyim. LÜTFEN. Veya ailem buraya gelip burada yaşasın...</p>
  </blockquote>

  <p>Reafat'ın Libya'daki 'koşullara' atıfta bulunması sebepsiz değildi. İsrail ve ABD'nin kendi kendilerine düşman ilan ettiği Libya, ABD ve Britanya tarafından bir süredir 'uluslararası terörizmle' suçlanıyordu. Britanyalılar Albay Kaddafi'nin IRA'ya verdiği desteği (İrlanda'ya en az bir gemi dolusu silah göndermişti) ve 1984'te Britanyalı bir kadın polisin Libya'nın Londra büyükelçiliğinin dışında Libyalı bir 'diplomat' tarafından vurulup öldürülmesini kınıyordu. Kaddafi yurtdışındaki muhaliflerini ortadan kaldırmak için kiralık katiller göndermişti. Batı, Libya'ya çoktandır bir parya devlet muamelesi yapıyordu, ancak (babasının doğum yerinin ve dedesi Fevzi'nin Kudüs'teki hayata dair anlattığı hikâyelerin bilincinde olan Reafat'ın kafasından geçen, artık olmayan, Trablus'un neredeyse 2000 kilometre doğusundaki bir ülkeydi.</p>

  <p>"Kısa süre içinde kutsal toprağımız FİLİSTİN'E dönelim, ailem orada mutlu bir hayat sürsün ve orada uzun süre yaşayalım," diye yazmış 'Tanrı'ya mektubunda. 1982'de Sabra ve Şahla katliamının öfkesiyle, Londra sokaklarındaki barışçı bir protesto eylemine katılmış. Kötü odaklanmış bir fotoğrafta Reafat, Knightsbridge'de yağmurluğunun içinde görülüyor, başının üzerinde de yeşil, kırmızı, siyah, beyaz bir Filistin bayrağı dalgalanıyor. Bessam o günleri, "Bazı gösterilere katıldı. Hepsi barışçıydı ve yağmurdan sırılsıklam olmuş bir halde dönerdi." Marymount okul dergisindeki son notunda, 1985'te Reafat şunları yazmış: "Son bir cümle söylemek istiyorum. Anavatanım Filistin'e inşallah Barış ve Umut gelir."</p>

  <p>Bessam Reafat'ın İngiltere'deki hayatı çok zor bulduğunu kabul ediyor. "Bizden uzakta olmak istemiyordu. Çok ağladı. Fakat Libya'da eğitim şansı yoktu. Londra'da mide rahatsızlıkları geçirdi. Psikolojikti. Saman nezlesinden de çok çekti." Fakat Reafat dört uzun yılın ardından ev özlemiyle başa çıkmış, resim ve tiyatro alanında altın madalya kazanmış. 1985'teki mezuniyet töreni görüntülerinden yalnızlığa karşı kazandığı zaferin, Londra'daki Heatherley Güzel Sanatlar Okulu'nda resim kariyerine devam edeceğini bilmenin gururu yansıyor. Aynı yılın Aralık ayında, Reafat'ın hayatındaki son yılbaşında ailesi Londra'ya gelmiş. "O gece Beauchamp Sarayı'ndaki San Lorenzo'ya gittik, fakat Kinda dışarı çıkamayacak kadar küçüktü ve Reafat kızkardeşiyle birlikte evde kalmak istedi," diye anlatıyor annesi Saniye. "Sanki o yılbaşı onun için çok özeldi." Sadece bir ay sonra, 8 Şubat 1986'da Reafat günlüğüne şunları yazmış: "Hayatım değişiyor. Sonunda yavaş yavaş kendimi buluyorum. Nihayet kendi gerçek benliğimle tanışmak çok heyecan verici. Özgürlük!"</p>

  <p>Bessam El-Gusseyn siyasetin çok içinde olmamış hiç, fakat biriktirdiği gazete kupürleri Libya üzerindeki büyüyen krizi gösteriyor. Kaddafi, Yunanistan üzerinde bir TWA yolcu uçağının bombalanmasını tertiplemekle suçlanıyordu. Reagan yönetimi 5 Nisan 1986'da Berlin'de bir diskoteğe yönelik bombalı saldırıyı (bir Amerikan askeriyle Türk bir kadın hayatını kaybetmişti) Libya büyükelçiliğinin düzenlediğine dair elinde kesin kanıt olduğunu açıklamıştı. Berlin polisi sonradan bu kanıtın niteliğine itiraz edecekti (bazı Batılı gazeteciler saldırının arkasında Libya değil Suriye'nin olabileceğini söylüyordu), fakat o günlerde Reagan Körfez'deydi, Kaddafi'ye 'Ortadoğu'nun Çılgın Köpeği' diyor ve vakti belirsiz bir misillemenin sözünü veriyordu.</p>

  <p>"Bütün bunların ne anlama geldiği üzerine düşünüyorduk, bir saldırı olabileceğini, fakat Amerikalıların sadece askeri hedefleri vuracağını sanıyorduk. Sivilleri vuracakları hiç aklımıza gelmemişti. Evimizin terası Fransız elçiliğiyle duvar duvaraydı," diyor Bessam bugün geriye dönüp baktığında. Reafat Paskalya tatili için Heatherley'deki yeni okulundan eve gelmek üzereymiş ve Londra'dan mizah, olgunluk ve sevgi dolu, heyecanlı bir kartpostal göndermiş ailesine (siyah bir bayan şapkasını tasvir eden bir Fransız resmi var kartın ön tarafında). Bu onun ailesine yazdığı son satırlar olmuş.</p>

  <blockquote class="">
    <p>Sevgili Anneciğim ve Babacığım,</p>

    <p class="indd">Size bu kartı gönderiyorum, zira aynı sizin gibi ince bir zevkin ürünü! Sizi çok özledim! Kısa süre sonra sizinle birlikte olacağım için sabırsızım! Küçük kardeşim nasıl, ona olanca sevgimi ve öpücüklerimi gönderiyorum. Büyükannemle büyükbabam nasıl, onlara da sevgilerimi iletin ve onları da çok özlediğimi söyleyin. Şey, sizi sevmek ve sonra ayrılmak zorunda kalacağım. Allah'ın izniyle 23 Mart'ta oradayım — kendinize iyi bakın! En çok sizi seven kızınızdan kucak dolusu sevgiler...</p>
  </blockquote>

  <p>Reafat'ın Lübnan pasaportu Gatwick Havaalanı göçmen bürosundan 23'ünde geçtiğini gösteriyor, onu öldürecek olan F-111'in Amerikalı mürettebatı Lakenheath'ten havalanmadan tam yirmi iki gün önce. Trablus'a vardığında ağır bir bahar nezlesi geçiriyormuş. Londra'ya Nisanın üçüncü haftasında dönecekmiş ve tatilinin sonuna yaklaştığı 13 Nisan'da geceyi, uzun yıllardır dostları olan Lübnanlı Gandur ailesinin evinde geçirmiş. Kaddafi'nin Trablus'taki karargahlarına ve Libya istihbaratının ofislerine yönelik olası bir Amerikan saldırısından söz edilmeye başlanmıştı bile. Batılı gazeteciler (ben de onlar arasındaydım) kentteki en büyük otelde toplanmış ve 14 Nisan sabahı bir Sovyet destroyerinin kıyıdan telaşla ayrılması kimsenin gözünden kaçmamıştı. Mutassım Gandur o sabahı böyle hatırlıyor: "Reafat kahvaltıda sabahlığıyla oturuyordu ve hepimiz muhtemel saldırıdan, hedeflerin neresi olacağından, Amerikalıların sivilleri vurup vurmayacağından konuşuyorduk. Bu konunun etrafında dönüp durdu Reafat. Yakınlarda birilerinin öldürüleceğini hissediyordu. Bir saldırı olacağından kesinlikle emindi. Onunla siyasetten konuşmaya çalıştım. Fakat aynı meseleye devam ettikçe etti, yaklaşan uçaklardan söz etti. Neredeyse üç saat sadece bu konuyu konuştu. Her nasılsa o gün öldürüleceğini biliyordu sanırım."</p>

  <p>14'ü akşamı Reafat'ın nezlesi öyle ağırlaşmış ki Saniye doktor çağırmış. "Doktor iyi uyumasını söyledi ve antiseminle burun damlası verdi," diye hatırlıyor annesi. "Kızım hemen kendisini daha iyi hissettiğini söyledi. Güzel sanatlar okulundan konuştuk. Ve mutlu olduğunu, çünkü kendisini günün birinde evleneceği erkeğe sakladığını söyledi. Çok güzel görünüyordu, sahnedeki bir kız gibi. Bessam ve Kinda geldiler, hafif bir yemek yedik — peynir, domates ve Suriye büyükelçisinin eşinin gönderdiği bir tabak tatlı. Reafat'ın televizyon odasında uyumasına izin verdim, çünkü orada polenleri kontrol eden bir makine vardı. Ben kızların odasında uyudum, Kinda ise yatağımızda babasıyla birlikte uyudu." El-Gusseyn ailesinin yataklarına çekilmesiyle neredeyse aynı anda, ABD 48. Taktik Muharebe Kanadı'ndan Lakenheath'de üslenmiş yirmi dört Amerikan F-111'i Libya'ya doğru havalandı. Uçaklardan biri Porto Rikolu Yüzbaşı Fernando Ribas-Dominicci ve San Franciscolu Yüzbaşı Paul Lorence tarafından idare ediliyordu.</p>

  <p>Saniye sabah ikiye doğru yerinden sıçrayarak uyanmış. "Muazzam bir kükreme sesi vardı, yataktan fırladım ve 'Bessam uyan, Amerikalılar burada!' diye bağırdım. Televizyon odasına baktım sonra, Reafat sakin sakin uyuyordu ve onu uyandırmamanın daha iyi olacağını düşündüm. Yatağa döndüm." Birkaç dakika sonra Bessam uyanmış. "Uçaksavar ateşini duydum ve anlayabildiğim bir sonraki şey ayaklarımın yıkıntılara gömüldüğü oldu. Hareket edemiyordum. Kinda yatakta, yanımdaydı. Çığlık çığlığaydı. Gövdesinin üzerine kapı düşmüştü. Sakinleştirmek için elini tuttum. Tavan çöktüğünde onu o kapı korudu."</p>

  <p>Saniye Bessam'ın bağrışını duyunca uyanmış tekrar: "Sesi sanki başka bir gezegenden geliyordu — daha önce hiç duymadığım bir ses. 'Allahım! Allahım!" diye haykırıyor ve isimlerimizi çağırıyordu. Duman ve tozdan boğulacak gibiydim. Ayağa kalktım, her taraf karanlıktı. Hiçbir şey göremiyordum. Camın üzerinde yalınayak yürüdüm. Elimi yatak odasının duvarına koydum ve kapının yerinde olmadığını fark ettim. Bessam'a Kinda'nın nasıl olduğunu sordum. 'Ona dokunuyorum, yaşıyor!' dedi. Reafat'ın odasına gittim, odanın yan duvarı çökmüştü. Defalarca adını haykırdım. Cevap vermedi. Reafat'ın öldüğüne dair bir his doğdu içime. 'Bessam, Reafat'ı kaybettik' diye haykırdım. Sonra yalınayak yürüyerek evin dışına çıktım, yardım istemek için. Trablus hayalet şehir gibiydi. Şehrin bütün suyunun patlayan borulardan fışkırdığını gördüm. Arkama dönüp evimizin enkazına baktım, görünürde kimse yoktu, sanki yüzlerce yıldır öyleymiş gibiydi. Nihayet genç bir adam buldum, yardım etmek üzere evimize girdi, yani evden arta kalan yıkıntıya." Sonradan Saniye'yi şaşırtan şey (yıllar önceki olayı hatırlarken şaşkınlığı hâlâ yüzünden okunuyor) anlattığı gencin 1982'deki Sabra ve Şatila katliamından, evini özleyen Reafat'ı Londra'da dehşete düşüren o vahşetten sağ kurtulduğunu öğrenmesiymiş.</p>

  <p>Vücutlarında ağır kesikler ve ezikler oluşan Bessam ve Kinda hastaneye kaldırılmış. Sonraki saatleri hiçbiri hatırlayamıyor. Saniye bir dostunun evine götürülmüş. 500 kiloluk bir bomba, El-Gusseyn'lerin Libyalı komşularının evlerini yerle bir ederek içerdeki beş kişiyi öldürmüş. Patlama, televizyon odasının duvarının Reafat'ın üzerine yıkılmasına neden olmuş. Mutassım Gandur, ailenin Lübnanlı arkadaşı, komşularının yıkılmış evinde Libyalı bir arama kurtarma ekibi bulmuş, buldozerleri de varmış ve Reafat'ı bulmaları için yalvarmış onlara. O 15 Nisan günü, güneş çoktan yükselmişken, evin enkazında çalışmaya başlamışlar. Sonradan mahkemeye verdiği ifadede gördüklerini şöyle anlatıyor:</p>

  <blockquote class="">
    <p>Buldozer, 'Fafo'nun yattığı kanepenin üzerindeki beton tabakasını kaldırmaya çalıştı. Yüzü ilk kez o zaman ortaya çıktı. Sırtüstü yatmıştı, başı sağ tarafına dönüktü, hiçbir şeyi yokmuş gibiydi, saçları bozulmamıştı. Sadece başından ince ince akan kan sol yanağına doğru süzülüyordu. Ortaya çıkar çıkmaz buldozer durdu ve kurtarma görevlileri yaşayıp yaşamadığını anlamak için yanına yaklaştı. 10 metre kadar uzaklaştırdılar beni, derken birileri, "Kullu nefsin zaikatül mevt"<sup><a href="../Text/dipnot.xhtml#bookmark2117" id="footnote2117">[17]</a></sup> diye bağırdı. Ardından Kutsal Kuran'dan ölümle ve şahadetle ilgili başka ayetler haykırılmaya başlandı. İşte o an 'Fafo'nun öldüğünü anladım.</p>
  </blockquote>

  <p>Reafat'ın ölümünün anlamını kavrayamayacak kadar küçük olan Kinda, bombardımanı hayal meyal hatırlıyor. "Üzerimde bir kapı, başımın yanında da bir taş olduğunu ve 'Baba! Baba! Baba!' diye bağırdığımı hatırlıyorum. Babamın üzerinde çok kan vardı. Bacaklarımı kıpırdatamıyordum." Bessam ise çılgına dönmüştü. İlerleyen saatlerde gazetecilerin, evinin Amerikan bombasıyla değil, Libya uçaksavar füzeleriyle vurulduğunu iddia ettiğini duymuştu. ABD de zaten Trablus saldırısında ölen en az otuz sivilin ölümünü 'tali hasar' diye nitelemiş ve (Pentagon'un ifadesiyle) 'bombaların sadece yüzde 1 veya 2'sinin sivil bölgeleri etkilediğini' eklemeyi de ihmal etmemişti. İddiaya göre (Kaddafi'nin karargahı ve istihbarat ofisleri de dahil) Amerika'nın hedefleri vurulmuştu. El-Gusseynler'in evine çok uzak olmayan bir ofis isabet almış, fakat Fransız büyükelçiliği çok daha fazla hasar görmüş ve El-Gusseyn evi neredeyse tamamen yıkılmıştı. Washington'dan tek bir üzüntü açıklaması gelmedi.</p>

  <p>Bir ABD yetkilisi Kaddafi'nin 'El Dorado Kanyonu Operasyonu'nun (Libya liderinin manevi kızının öldürüldüğü saldırıydı bu) hedeflerinden biri olduğunu kabul etti ve sonradan bir Pentagon raporunda da 'ekipman performansı bakımından saldırının bir başarı olduğu', ifadesi yer aldı. Bir Pentagon yetkilisi de <i>Washington Post</i>'a yaptığı açıklamada, Britanya'daki F-111'lerin saldırıya dahil edildiğini, zira pilotların 'harekatın parçası olmak' istediklerini söylüyordu. Bu doğru olabilir. Pilotlardan biri sonradan <i>Chicago Tribune</i>'e, "Bu harekatta yer almak hayatımın en heyecan verici olayıydı. Biz bunun için eğitiliyoruz," diyecekti. Savunma Bakanı Caspar Weinberger da sonraki günlerde Amerikalıların sivilleri öldürdüğünü ve Reafat El-Gusseyn ile komşularını öldüren bombaların kaybolan bir F-111 tarafından, vurulduğu sırada atılmış olabileceğini kabul etti. Düşen uçağı Yüzbaşı Ribas-Dominicci ve Yüzbaşı Paul Lorence kullanıyordu. İlkinin Trablus üzerinde, "Vuruldum!" diye bağırdığı duyulmuş, bir başka, isimsiz pilotun ise, "Çok üzgünüm" cevabı kayıtlara girmişti. Ribas-Dominicci'nin cesedi sonradan Libyalılar tarafından Akdeniz'den çıkarıldı ve ABD'ye geri verildi.</p>

  <p>Bessam, Amerikan saldırısına dair gazete yazılarından oluşan bir dosyayı hâlâ saklıyor. <i>New York Times</i> şunu yazıyordu: "En vicdanlı vatandaş bile, Amerika'nın Libya saldırılarını ancak alkışlayabilir... ABD [Kaddafi'ye] dikkatli, ölçülü ve adil bir ceza kesti." İsrail Başbakanı Şimon Peres, ABD'nin üç yıl önce Beyrut'ta bomba yüklü bir kamyonla katledilen 241 askerinin intikamını aldığını iddia ediyordu. Fakat nasıl Saddam Hüseyin'in 11 Eylül 2001'deki toplu katliamla bir alakası yoksa, Kaddafi'nin de Beyrut'taki katliamla alakası yoktu. Bessam El-Gusseyn'in dosyasında <i>The Times</i>'ın attığı şu başlık da var: "Saldırı terörist hücre evlerini yok etti." Başlığın altında da şu yazıyor: "Robert Fisk, Trablus." Haberimde 'terörist' ifadesi yoktu — başlık editör yardımcısının başının altından çıkmıştı ve aradan iki yıl bile geçmeden <i>The Times</i> İran Airbus'ındaki katliam hakkındaki haberimi sansürleyecekti. Fakat Bessam El-Gusseyn'in affetmeye hiç niyeti yok: "Bu haber terörist olduğumuz izlenimi veriyor, Reafat'ın terörist olduğunu söylüyor."</p>

  <p>Üç gün sonraki kitlesel cenaze töreninde Reafat'ın tabutu Lübnan'da yaşayan biri olarak hemen dikkatimi çekti, çünkü Lübnan ve Filistin bayrakları tabuta yan yana sarılmıştı. Saniye'nin fikriydi bu. Aile hakkında hiçbir şey bilmiyordum, Reafat'ın şoka uğramış ve ağır yaralanmış annesi vardı sadece karşımda. Şimdi konuştuğumuzda bana şunları söylüyor: "Bizler Müslümanız, Allahımız bir. Biz tek bir halkız. Bay Reagan'ın bunu anlamasını umuyorum." Reafat'ın mezartaşında ise Kuran'dan şu alıntı yazılı: "Sen geceyi gündüze, gündüzü geceye çevirensin. Ve sen hayatı ölüme, ölümü de hayata döndürensin..."</p>

  <p>Saniye Amerikan saldırısında ölenlerin tabutlarına bütün Arap ülkelerinin bayraklarının sarılmasını istemiş: "Çünkü bu onların hatasıydı, çünkü birleşmediler ve bu yüzden de Reafat'ı Arap dünyasının tümü öldürdü." Bir yıl sonra, sekiz yaşındaki Kinda, merhume ablasına şu satırları yazmış:</p>

  <blockquote class="">
    <p>Sevgili Fafo,</p>

    <p class="indd">Seni bir gün göreceğim. Seni çok özledim. Keşke hep seninle birlikte olsaydım. Seni seviyorum. Sen ölünce her şey değişti, daha kötü oldu. Babama ve Anneme bağırıyorum... Lütfen gel ya da ben sana geleyim. Bir gece gelip beni al, beni al seni göreyim. Ve sonra geri getir. Keşke olsa. Seni seviyorum. Kızkardeşin Kinda.</p>
  </blockquote>

  <p>Bessam kızının mezarını ziyaret etmeyi reddetmiş uzun süre. 1994'te devletleştirilen Libya petrol şirketinden istifa edip ailesiyle Beyrut'a dönmüş ve Reafat'ın cenazesini Trablus'ta bırakmış. "Ruh bir kez bedeni terk ettiğinde, kalanın nerede olduğunun önemi yok," diyor yıllar sonra. "Kuran'da da böyle yazıyor. Mezar ziyaretlerine inanmıyorum. İnancı güçlü biriyim. O insanla günün birinde tekrar karşılaşacağıma inanıyorum. Mezar ziyareti bir cesede bağlanıp kalmanız anlamına geliyor ve bu yanlış." Saniye o kadar katı değil. "Reafat daima bizimle birlikte olmak istedi. Bazen, 'en azından kemiklerimiz bir arada olsun' diye düşünüyorum." Ölümünden on dokuz yıl sonra, 2005'te Libya'ya yaptığı bir ziyarette Bessam kızının gömüldüğü mezarlığı ziyaret etmiş nihayet. Reafat'ın mezarının başında durup ağlamış.</p>

  <p>Fakat Bessam'ın öfkesi asla ölmemiş, bunun en büyük nedenlerinden biri ablasının ölümünün Kinda'yı derinden etkilemiş olması. Omuriliğindeki zedelenme yüzünden hâlâ bacaklarında acı hissediyor, ablasının ölümünü tahayyül edebilmesi ise dokuz yıl almış, 1995'te mezarını ziyaret ettiğinde gerçeği kabul etmiş nihayet. "Onsuz büyümek zorunda kaldım, ablasız büyüdüm," diyor. "Bir sürü arkadaşım var ve bazen tek çocuk olmanın nasıl bir şey olduğunu soruyorlar. Ben de bazen anlatıyorum, Fafo'nun hava saldırısında öldüğünü..." Bugün yirmi altı yaşında çok güzel bir genç kadın Kinda ve Beyrut'taki Alman Okulu'nun eğitim araştırmaları bölümünde ders veriyor. Adalete inandığı gibi hukuka da inanan Bessam, eski başkan Reagan'ın kızı Patti'ye, eski başkan Carter, Britanya ve ABD'deki avukatlara yazıp hesap sorulmasını istemiş. ABD'de, Reafat'ın ölümünden dolayı herhangi bir dava açması halinde, mahkemelerin 'görevsizlik kararı' verebileceği konusunda uyarılmış. "Bir adaletsizliğin peşini bırakırsanız ve dünyaya başınıza geleni anlatmazsanız, adaletsizlik kazanır," diye konuşuyor. "Dünyanın aileme ne olduğunu bilmesini istiyorum... İnsanlar Kinda'nın ablası olmamasının bir trajedi olduğunu söylüyor. Fakat onun bir ablası <i>vardı</i> — ve onu bizden aldılar."</p>

  <p>Aile albümündeki fotoğrafların arasında iki sayfa var. Saniye evin enkazında bulduğu bu iki kırışık sayfayı gözü gibi saklıyor. Her ikisi de Reafat'ın el yazısıyla kaplı. Ölümünden sadece günler önce kendisine yazdığı belli. Reafat'ın dünyaya karşı korku ve şüphesini, fakat aynı zamanda gelecekteki mutluluğa dair umutlarını da ifade eden bir mektup; kendi hayatına verdiği melankolik ve sarsıcı bir armağan:</p>

  <blockquote class="">
    <p>İnsanların sadece yüzleri, imajları, maskeleri var; hepsi de birbirlerini kandırmak için... Bu arada ben durmuş onları izliyorum, her şeyi anladığını göstermeye çalışan, fakat aslında hiçbir şeyi anlamayan bir grup oyuncunun, ikiyüzlülerin arasında hayatta kalmaya gayret ediyorum. Hayat bir kumar, bir kumar ve insanlar onun kurbanları, onun oyuncuları... Umarım günün birinde o ışık huzmesini, o hayat nefesini bulurum ve bu sayede ruhum açılır ve sonsuzluğa ÖZGÜR, ÖZGÜR, ÖZGÜR varırım.</p>
  </blockquote>

  <p>Mektubun altına Reafat dört şahane beyaz kuşun kanatlarını çizmiş.</p>
</body>
</html>