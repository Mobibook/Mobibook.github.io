<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/main.css" rel="stylesheet" type="text/css"/>
</head>

<body>
  <h3>YİRMİ ÜÇ<br/>
  <br/>
  Atomic Dog,<sup><a href="../Text/dipnot.xhtml#bookmark231" id="footnote231">[1]</a></sup> Yok Edici, Kundakçı, Şarbon ve Agamemnon</h3>

  <blockquote class="ilk">
    <p>"Bana Bağdat'ın yağmalanmasını mı soruyorsunuz? O kadar korkunçtu ki, anlatmaya kelimeler yetmez. Keşke daha önce ölseydim de aptalların o bilgi ve ilim hâzinelerini yok edişini görmeseydim. Dünyayı anladığımı sanırdım, fakat bu soykırım o kadar garip ve amaçsızdı ki, serseme döndüm. Zamanın devrimleri ve kararları bütün mantığı ve bilgiyi alt etti."</p>

    <p class="r mt1">Acem şairi Şirazlı Sadi, Cengiz Han'ın torunu Hülagü'nün 1258'deki Bağdat yağmasını anlatıyor</p>
  </blockquote>

  <p>Nabız atışına benzeyen, bir dakikalık bir gürleme Başkan George W. Bush'un 'terörizme' karşı Haçlı Seferi'ni Bağdat'a getirdi. Bağdat hava savunma birimlerinin attığı izli mermiler ufukta bir çizgi oluşturuyordu, derken bir dizi muazzam titreşim altımızdaki toprağı sarstı, duvarlar sallandı, ses dalgaları kulaklarımıza çarptı. Irak başkentinin çevresinde, aşağı tarafı koyu kırmızı, üst tarafı altın rengi ateş sütunları göğü yırttı. Dışarıya, nehir kenarından uzayıp giden Dicle'ye baktığımda, Irak'ın askeri ve iletişim merkezlerinin ve kuşkusuz, masumların da üzerinde Amerikan bombaları ve füzeleri patlarken, ince ateş izlerinin göğe yükseldiğini görebiliyordum. Valhalla,<sup><a href="../Text/dipnot.xhtml#bookmark232" id="footnote232">[2]</a></sup> dedim kendi kendime. Bu manzaraya Wagner yakışırdı, Tanrıların Alacakaranlığı, <i>Götterdämmerung.</i></p>

  <p>Irak'ta ölenler arasında masumların da olduğundan kimsenin kuşkusu yoktu. Tony Blair tam da o hafta Avam Kamarası'nda bunu söylemişti. Fakat, Bağdat çevresindeki bu ateş fırtınasını dinlerken, bunun neye benzediğine, nasıl bir his verdiğine ya da bir saat önce haberimde yazdığım gibi, evlerinde ve bodrumlarında saklanan masum Iraklıların duyduğu korkuya dair herhangi bir fikrim olup olmadığını soruyordum kendime. Füzelerin ulaşmasından hemen önce, Bağdat'ın yoksul bir bölgesinde, geleneksel siyah giysisi ve beyaz başörtüsü içindeki yaşlı bir Şii Müslüman kadınla konuşmuştum. Ne hissettiğini sordum ısrarla. En sonunda konuştu ve sadece şunu söyledi: "Korkuyorum." Şimdi patlamalar onun söylediğini ete kemiğe kavuşturuyordu.</p>

  <p>Bunun Ortadoğu'nun çehresini değiştirecek bir şeyin başlangıcı olduğuna da pek kuşku yoktu; uzun vadede başarılı olup olmayacağı ise çok başka bir meseleydi. Yerde olmak, bu emperyal maceranın başlangıcına tanık olmak tuhaf bir duyguydu. Saldırının amansız şiddeti, hava baskını sirenlerinin uluması ve füzelerin havayı yaran düşüşü, kendi siyasi mesajını taşıyordu; sadece Saddam'a değil, dünyanın geri kalanına da verilen bir mesajdı bu. Bu patlayıcılar, 'Biz süpergücüz' diye ilan ediyordu. Biz böyle iş görürüz. 11 Eylül 2001'nin intikamını işte böyle alırız.</p>

  <p>Barışın son günlerinde Başkan Bush bile Irak'ı New York, Washington ve Pennsylvania'da insanlığa karşı suç işleyenlerle bağlantılandırma numarasına tenezzül etmemişti. Bununla birlikte (BM'nin onay vermediği, dünyanın da büyük bölümünün karşı çıktığı) Amerikalılar öfkelerini ateşli bir hedefe varma arzusuyla dışavuruyordu. Elbette Irak buna uzun süre karşı koyamazdı. Saddam, askerlerinin teknolojiyi cesaretle alt edebileceğini öne sürüyor olabilirdi. Saçmalıktı bu. 19 Mart'ta Irak'ın maruz bırakıldığı şey (ve benim Bağdat'ta tanık olduklarım, bu şiddet festivalinin çok çok küçük bir parçasıydı) askeri bakımdan ezici olduğu kadar siyasi bakımdan dehşet vericiydi. Kaldığım otelin dışında kalabalıklar öylece durmuş göğe, uçaksavar mermilerinin parlak patlamalarına bakıyor, patlamaların şiddetinden korkuyla titriyordu. Sonrasında, Dicle kenarındaki otelimin balkonunda dikilirken şunu soruyordum: Britanyalılar bütün bunların nereye varacağını biliyorlar mıydı? Britanyalılar neredeyse bir asır önce, Mezopotamya'nın küçük tiranlarına karşı aynı kibirli yolda ilerlememişler miydi? Ve Britanya İmparatorluğu'na ne olduğuna bakın. Şimdi, Bağdat çevresindeki bu büyük patlamaları dinlerken, zamanın Amerikan İmparatorluğu için neler hazırladığını merak ediyordum.</p>

  <p>Bağdat benim için daima zor bir yer olmuştu. Yıllar boyunca kentte birçok arkadaş edinmiştim — işadamları ve aileleri, sanatçılar, eski rejimin emeklileri, evet, Baasçılar ve aileleri ve en azından bir bakan, Naci El-Haditi. Önce enformasyon bakanı, sonra dışişleri bakanı olan Haditi'nin kendisine yöneltilen sorulara verdiği ilk karşılık, ofisinin tavanına bakmak olurdu. Yukarıda ne olduğunu hepimiz anlardık. Yukarıda, tavanda, mikrofon vardı. Fakat Iraklıların evlerinde kendimi güvende hissederdim. Eski fotoğraflar, Britanya ordusunun üniformaları içinde dedeleri, 1950'lerde Harrods'ta alışveriş yapan genç kadınları gösterirdi ve (çok daha sonraları) aynı kadınlar, orta yaşlarında, Saddam Irak'ının petrol zenginliğinin tadını çıkararak, 1970'lerin sonunda ve 1980'lerde Knightsbridge'de yürüyor olurdu. Fakat Bağdat'ın dayanılmaz yaz sıcağı ve enformasyon bakanlığının en zararsız haberler için gazetecilerin yanına kattığı 'rehberler' klostrofobik bir etki yapardı. Bir süre sonra rehberler verdiğimiz paraları cebe atıp rejim yerine bizim için çalışırdı. Onları 'satın alabilirdik' ve bu son Saddam savaşında gizlice, rejim hizmetkarlığından televizyon kanalı hizmetkarlığına geçiş yapacaklardı. Bağdat'ın 'kurtuluşunu' takip eden haftalarda, bizim çalışanlarımız haline geleceklerdi ve birkaç ay sonra da onları işgalci ABD güçleri için çalışırken görecektik.</p>

  <p>Rehberleri atlatabildiğimizde, taksiye binip sadece bakkala gideceğimize (halbuki aslında Saddam City'nin varoşlarına gidiyor olurduk) ikna ettiğimizde, Şii muhalefetinin adamlarını, Davet Partisi'nin öfkesini, perişan halde yaşayan ailelerin, 1991'de bizim çağrımızla ayaklanan ve ihanete uğrayan, fakat hâlâ kurtuluş gününü bekleyen o insanların cesur seslerini duyabilirdik. Kıdemli bakanlık elemanı bu yasak ziyaretlerimizi bilir, fakat 100 veya 200 dolara görmezden gelirdi. Rejim yozlaşmış olduğu kadar yozlaştırıcıydı da. Dünyanın en büyük zenginliğinin üzerinde otururken halkına sürekli savaştan başka bir şey vermemişti. Gece vakti İran'ın scud füzeleri kente düşerken Bağdat'ta, 1980'deki Hürremşehr saldırısında cephe ilerisinde bulunmuştum; 1982'de İran içlerinde ve 1991'de Kuveyt'te Iraklı ölülerini görmüştüm; ve şimdi Irak'ta yine ölüme tanık oluyordum. Beynimin içinde, sayısız Iraklı ölüsünü sağ gördüğüm, cesetlerini yaşıyormuşçasına canlı gördüğüm bir hatıra kutusu vardı.</p>

  <p>Ve uzun zaman sonra kafama şu dank etti: Iraklılar da kendilerini bu şekilde görüyor olmalıydı. Hem ölü hem canlıydılar. Savaş sadece hayatlarının bir parçası değil, tam manasıyla var oluşlarının dokusu haline gelmişti. Saddam için, Irak için, Arap milliyetçiliği için, vatanseverlik için korkusuzca savaşmak ve ölmek doğal bir fenomendi. 1980-88 yılları arasında ülkelerinin işgal edilmesini önlemek için İranlılarla savaşmışlardı. Iraklılar için, Araplar için (tüm ırk veya dinlerden herkes için) işgal sadece aşağılanma değil, bir tür tecavüzdü. Düşman ülkenize, kentinize, sokağınıza, evinize, yatak odanıza geliyordu. Sizi bağlıyorlar, ailenize hakaret ediyorlar, işkence ediyorlar, sizi öldürüyorlardı. Saddam'ın kendi gizli polisleri de bunu yapıyordu. Onlar da işgalciydi. Onların yerini almak isteyen herkesin vay halineydi.</p>

  <p>İlk hava saldırılarından önceki akşam Bağdat'ın Cedriye semtinde yürümüştüm; burada Sünni ve Şii orta sınıfı karışık halde yaşıyor, askerleri omuzlarına aldıkları çocuklarıyla birlikte seyrediyorlardı. Sırtlarında çantaları, ellerinde tüfekleriyle askerler eşlerini kucaklıyordu. Tanıdık bir resimdi bu. 1914'te Paris, Berlin ve Londra. 1939'da Berlin. 1939'da Varşova. 1939'da Londra. 1941'de Sovyetler Birliği. 1941'de ABD. Ve Kore öncesinde, Vietnam sırasında ve medeniyeti veya faşizmi ya da komünizmi savunan veya destekleyen savaşlar için yollara düzülen dünyanın bütün ordularının arasında. Belki 1918'de Birkenhead'deki asteğmen Bill Fisk? Ve şimdi. Bandaj, plaster ve tuvalet kâğıdı almak için bir eczaneye girdim. Eczacı düşünceli biriydi, bana yiyecek gibi bakan diğer müşterilere, yabancı gazetecilerin de onlarla aynı tehlikeyi paylaştığını, bu yüzden onlara nazik davranmaları gerektiğini anlattı. Eczacıya büyük bir alicenaplık gösterdiğini, zira benim ülkemin hava kuvvetlerinin muhtemelen kısa süre sonra Bağdat'ı bombalayacağını söyledim. "Evet," dedi kederli bir gülümsemeyle. "Bence de bombalayacaklar."</p>

  <p>Velhasıl bu yeni ve tek taraflı savaşın başlangıcında biz gazeteciler iki farklı çatışmayı kayda geçirecektik: Iraklıların çektiği acıları ve rejimin can çekişmesini. Rejim bizden her ikisini bir tutmamızı istiyordu. Amerikalılar ve Britanyalılar, çekilen acıları sona erdirmek için rejimi yok edeceklerinde ısrarlıydı. Aslında çekilen acılar ve Irak Baasçılığının ölüm kalım mücadelesi, artık yaralı birinin bandajlarını acı vermeksizin çıkarabilmenizden çok da farklı değildi. Saddam'ın kötülüğünün Iraklıların bütün acılarının sebebi olduğunu söylemek kolaydı, fakat yaralanan ve ölen Iraklılar kaderlerini hiç de bu kavramlarda görmüyordu. Onlara saldıranlar Iraklılar değil Amerikalılardı. Evlerini Amerikan füzeleri ve bombaları yerle bir ediyordu. İran cephesinde, bir başka yabancı güç gelip saldırsın ve işgal etsin diye mi savaşmış ve ölmüşlerdi? Pentagon'un bu denklemi anladığı ortadaydı. Yoksa herhangi bir profesyonel ordunun (veya işgalci gücün) yapacağı şeyi, yani savaş sırasında ve sonrasında sivil ölümlerinin sayısını tutmayı Amerikan ordusunun yapmayı reddetmesinin başka ne sebebi olabilirdi?</p>

  <p>Donald Rumsfeld, Amerika'nın Bağdat'a saldırısının 'hiç tanık olunmamış ölçekte hedefli bir hava harekatı' olduğunu öne sürecekti. Fakat bunu beş yaşındaki Doha Süheyl'e anlatamazdı. Savaşın ilk sabahında bana, burnu akarken ve vücudunun sol tarafını acıyla hareket ettirmeye çalışırken küçük yüzünü kaplayan derin bir kızgınlıkla bakıyor. Bağdat'ın Rıdvaniye semtindeki evinin yakınında patlayan cruise füzesinin parçaları bacaklarına (şimdi sargı beziyle sarılmışlar) ve daha da kötüsü, omurgasına saplanmış. Sol bacağının bütün hareketini kaybetmiş durumda. Annesi yatağa eğilmiş, küçük kızın battaniyenin dışında tuttuğu sağ bacağını düz hale getiriyor. Doha'nın annesi, çocuğunun iki bacağını birbiriyle paralel tutarsa bir şekilde felçten kurtulacağını düşünüyor. Amerika'nın kente yönelik yıldırım saldırısı başladıktan sonra Müstansariye Üniversitesi Hastanesi'ne getirilen hastalardan ilki Doha.</p>

  <p>Bu hastane ziyaretlerinde iç bulandırıcı, müstehcen bir şeyler var. Biz bombalıyoruz. Acısı onlardan çıkıyor. Derken gazeteciler çıkıyor ortaya ve yaralı çocukların fotoğraflarını çekiyor. Irak sağlık bakanı, Amerikan saldırısının 'canavarlığını' vurgulamak için koğuşların dışında katlanılmaz bir basın toplantısı düzenlemeye karar veriyor. Amerikalılar niyetlerinin çocuklara zarar vermek olmadığını söylüyor. Ve Doha Süheyl, güvende hissetmek için bana ve doktorlara bakıyor, sanki bu kâbustan uyanacak, sol bacağını oynatacak ve artık canı yanmayacakmış gibi. Velhasıl bir an için rejimin ucuz propagandasını ve Rumsfeld ile Bush'un burnu havada ahlak derslerini unutup, Mart 2003'ün bu ışıl ışıl sabahında Müstansariye Üniversitesi Hastanesi civarında bir gezinti yapalım. Zira savaşın gerçekliği (ve bu noktada bir kez daha mim koyuyorum) nihayetinde askeri zaferle ve yenilgiyle ya da 'iliştirilmiş' gazetecilerimizin çoktan sadece Amerikalıları, Britanyalıları ve bir avuç Avustralyalıyı içeren işgalinden söz etmeye başladığı 'koalisyon güçleri'yle alakalı değildir. Savaş, uluslararası meşruiyete sahip olduğunda bile (ki bu savaş ondan da yoksundu), esasen acı ve ölümle ilgilidir.</p>

  <p>Kolları ve bacaklarında dövmeler olan, fakat şimdi hastane yatağında, normalin iki katı görünen omuzlarında devasa mor çürüklerle yatan köylü bir kadını, 50 yaşındaki Emel Hasan'ı alın. İlk Amerikan füzeleri Bağdat'ı vurduğunda kızkardeşine gidiyormuş. "Büyük bir patlama olduğunda tam taksiden inmek üzereydim. Yere yuvarlandım ve her yerin kanıma bulandığını gördüm. Kollarımda, bacaklarımda, göğsümde kan vardı," diye anlatıyor yaşadıklarını. Emel Hasan'ın göğsünde hâlâ birçok şarapnel yarası var. Yandaki yatakta yatan 5 yaşındaki kızı Vahed acıyla inliyor. Taksiden önce o inmiş ve patlama onu biçtiğinde teyzesinin kapısına varmak üzereymiş. Kan tırnaklarının etrafında kurumuş ve bilekleriyle yukarısına sıkı sıkı bandaj sarılmış, fakat ayaklarındaki kanama durmuyor. İki oğlan yan odada. Said Selim 11, kardeşi Ömer 14 yaşında. İkisinin de bacaklarında ve göğsünde şarapnel yaraları var.</p>

  <p>İsra Riyad neredeyse tıpatıp aynı yaralarla üçüncü odada, o da bacaklarından, hava saldırısı başladığında korkuyla evinden bahçesine fırladığı sırada yaralanmış. İmam Ali 33 yaşında ve karnıyla kasık kısmında çok sayıda şarapnel yarası var. Necla Hüseyin Abbas başını siyah bir örtüyle kapatmaya çalışıyor hâlâ, fakat bacaklarındaki mor yara izlerini gizleyemiyor. Çok sayıda şarapnel yarası. 'Çok sayıda şarapnel izi' bir süre sonra kulağa doğal bir hastalıkmış gibi geliyor; yirmi yıldan fazla bir süredir savaşın acısını çeken bu insanların arasında bence zaten öyle.</p>

  <p>"11 Eylül 2001'in karşılığı bütün bunlar mı?" diye soruyordum kendi kendime. Bütün bu olanlar bize saldıranlara 'geri saldırmak' mıydı yani? İnsanlığa karşı işlenen o suçlarla hiçbir (kesinlikle hiçbir) alakası olmayan Doha Süheyl, Vahed Hasan ve İmam Ali'nin tek suçu korkunç Saddam tarafından yönetilmek miydi? Bu çocukların, bu genç kadınların 11 Eylül'den dolayı acı çekmesi gerektiğine kim karar veriyordu? Savaşlar kendilerini tekrar eder. Bombaladıklarımızı ziyaret ederken 'bizim' önümüzde daima aynı soru vardır. 1986'da Libya'da Amerikalı gazeteciler yaralılara sürekli aynı soruyu soruyordu: kendi uçaksavarları tarafından vurulmuş olamazlar mıydı? 1991'de de 'bizler' Iraklı yaralılara aynı soruyu sormuştuk. Ve şimdi Britanyalı bir radyo muhabiri (evet, doğru tahmin ettiniz) bir doktorun karşısında dikilmiş, "Doktor sizce bu insanların bazıları Irak'ın uçaksavar ateşiyle vurulmuş olabilir mi?" diye soruyordu.</p>

  <p>Bu soru karşısında gülsek mi ağlasak mı? Yaralarından dolayı hep 'onları' suçlamak zorunda mıyız? Oysa, sadece Bağdat'ta patlayan en az 320 cruise füzesinin nereden geldiğini sormamız gerektiği muhakkak. <i>USS Kitty Hawk</i> uçak gemisinin hediyesi olabilirler mi acaba? İsra Riyad, büyük bir kışlanın olduğu Sayyadiye'den gelmişti. Necla Abbas'ın evi, Saddam'ın ailesine ait villaların olduğu Risaleh'teydi. Selim kardeşler, askeri araçların konduğu bir deponun bulunduğu Şirta Hamse'de yaşıyordu. Fakat bütün sorun da bu. Hedefler kentin dört bir köşesine dağılmış durumda. Yoksullar (gördüğüm bütün yaralılar yoksuldu) patlamanın etkisiyle çöken ucuz evlerde, bazen tahta barakalarda yaşıyor.</p>

  <p>Aynı eski hikâye işte. Savaşa girersek, masumları öldüreceğiz ve sakat bırakacağız. Cerrahi uzmanlığını Edinburgh Üniversitesi'nde tamamlayan Dr. Habib El-Hezai toplam 207 yaralıdan kendi hastanesine getirilen 101 kişinin 85'inin sivil olduğunu tespit etmişti (aralarında 20 kadın ve 6 çocuk vardı). Yaralılardan sadece 16'sı askerdi. Genç bir adam ve 12 yaşında bir çocuk ameliyat sırasında ölmüştü. Saldırılarda kaç asker öldüğünü ise kimse açıklamayacaktı.</p>

  <p>Arabayla Bağdat'ta gezinmek tüyler ürpertici bir deneyimdi. Hedefler gerçekten de dikkatle seçilmiş, fakat yıkım kaçınılmaz olarak masumları gelip bulmuştu. Dört köşesine Arap savaşçı Selahaddin'in 10 metre yüksekliğinde heykellerinin dikildiği (elbette hepsinin karşısında bir tane de Saddam heykeli duruyordu) bir başkanlık sarayı vardı ve heykellerin tam ortasında, binanın girişine kadar uzanan büyük siyah bir çukur açılmıştı. Hava Silahları Üretim Bakanlığı yerle bir edilmiş, unufak olmuş beton ve molozdan müteşekkil devasa bir yığına dönmüştü. Fakat dışarıda, kapıda, düzgün giyimli Irak askerlerinin olduğu iki kum torbası mevzisi vardı. Tüfekleriyle siper alan askerler, düşmanın çoktan yok ettiği bakanlıklarını savunuyordu.</p>

  <p>Dicle'nin yanındaki yollarda sabah trafiği artmaya başlamıştı. Hiçbir sürücü nehrin diğer tarafındaki Cumhuriyet Sarayı'na ya da yanındaki Silah Tedarik Bakanlığı'na öyle uzun uzadıya bakmıyordu. İki bina da ilk füze saldırılarının ardından 12 saattir yanıyordu. Yanan saraylar, alevler içindeki bakanlıklar ve dumanı tüten enkaz yığınları sanki Bağdat'taki günlük hayatın normal bir parçasıydı. Öyle ya, Saddam rejiminde yaşayan hiç kimse böyle şeylere bakmaya fazla vakit harcamazdı değil mi? Iraklıların bütün bunların ne anlama geldiği konusunda kafası karışıktı. 1991'de Amerikalılar rafinerilerini, elektrik hatlarını, su ve iletişim sistemlerini vurmuştu. Fakat bu savaşın ikinci gününde Bağdat hâlâ tıkır tıkır işliyordu. Ev telefonları çalışıyordu, internet işliyordu, elektrik gücü tam kapasitedeydi, Dicle üzerindeki köprüler bombalanmadan duruyordu. Benim tahminim şuydu: Amerikalılar Bağdat'a vardıklarında ('varırlarsa' hâlâ hassas bir ifadeydi) çalışan bir iletişim sistemine, elektriğe, nakliyeye ihtiyaç duyacaktı. Vurmaktan kaçındıkları Irak halkına bir armağan değildi bence; Irak'ın müstakbel yeni efendilerinin yararı gözetiliyordu. Ne kadar yanılmışım.</p>

  <p><i>Iraq Daily</i> sadece dört sayfa çıkmıştı, onlar da ulusun 'azmi' ile ilgili yazılarla doluydu (azmin Arapça karşılığı sumud'dur, Bush savaş açarak BM denetçilerini ayrılmaya mecbur bırakmadan önce Irak'ın kısmen yok ettiği füzelerin adı). Gazetenin manşeti ise şuydu: "Başkan: Zafer Iraklıların Olacak." Cuma akşamı düzenlenen bombardıman sırasında Irak televizyonu (ABD, televizyon tesislerini vurmaya çalışmamıştı yine), canlı olduğu anlaşılan bir yayında, ulusu zafer konusunda temin eden bir generali ekrana çıkarmıştı. O konuşurken cruise füzelerinin patlamalarından kaynaklanan ses dalgaları arkasındaki perdeleri dalgalandırıyor ve televizyon kamerasını sallıyordu.</p>

  <p>Peki bütün bunlar bizi nereye götürüyordu? Ertesi gün erken saatlerde Cumhuriyet Sarayı'nın yanmış enkazında ve yanındaki sütunlu bakanlıkta durup Dicle'ye baktım. Bağdat'ın her tarafı yangın yeriydi ve gökyüzü adeta dumanlarla alçalmıştı. Müstahkem, kaleye benzeyen saray (duvarlarından alev katmanları yükseliyordu) ateşe verilmiş bir ortaçağ şatosuna benziyordu; yıkıldığı dönemde Mezopotamya, yani antik Tak Kisra (Ctesiphon), binlerce yıldır birçok kez başına geldiği gibi, bir kez daha yerle bir olmuştu. Ksenofon güneyden, İskender kuzeyden vurmuştu. Moğollar Bağdat'ı talan etmişti. Halifeler gelmişti. Ardından Osmanlılar, sonra Britanyalılar. Hepsi çekip gitmişti. Şimdi de Amerikalılar gelmişti. Bu meşruiyetle alakalı bir mesele değildi. Çok daha baştan çıkarıcı bir şeydi bu, bizzat Saddam'ın gayet iyi anladığı bir şey, özel bir tür güç, Irak'ın bütün fatihlerinin bu kadim uygarlığa vura kıra dalarken göstermek istediği o aynı güç.</p>

  <p>O ikinci günün akşamüstü Iraklılar Bağdat etrafında devasa petrol yangınları çıkardılar; cruise füzelerinin kılavuz sistemlerini bozmayı umuyorlardı. Bilgisayarlara karşı duman. 22 Mart'ta 18.20'den hemen sonra, Saddam'ın en büyük askeri binası, sarayının yanındaki yirmi katlı devasa yapı, gözümün önünde havaya uçuverdiğinde hava saldırısı sirenleri tekrar ulumaya başlamıştı; bir ateş kazanı, 30 metre yüksekliğinde bir alev sütunu ve bir saat boyu çınlaması kulaklarımdan gitmeyen bir ses. Tahkim edilmiş binanın tamamı darbenin etkisiyle yerle bir olmuştu. Ardından dört cruise füzesi daha geldi. Yirmi yıllık savaşta Bağdat'ın maruz kaldığı en ağır bombardımandı bu. Sağıma doğru, cephesi Pentagon'a çok benzeyen ve beş füzenin isabet ettiği yüksek sütunlu bir binanın her tarafından alevler fışkırıyordu. Resmi olarak 'şok ve dehşet' yaratması niyet edilen (Rumsfeld'in en son sloganıydı bu) bir operasyonda şok pek uygun bir kelime değildi. Sokaklarda gördüğüm bir avuç Iraklı (sanırım hiçbiri Saddam'ın dostu falan değildi) ağzını her açtığında lanet okuyordu.</p>

  <p>Şok dalgaları iki yönde Dicle'yi kasıp kavururken, yüksek binalardan, dükkanlardan ve evlerden parçalanan camların gökgürültüsü taşıyordu. Dakika başı füze yağıyordu. Birçok Iraklı o uğursuz B-52 bombardıman uçaklarının Britanya'dan kalkışını sadece altı saat önce televizyondan izlemişti (ben de izlemiştim). Benim gibi onlar da zamanı not etmiş, Irakla Londra arasındaki üç saatlik farkı ilave etmiş ve akşam 21.00 civarında terörün başlayacağını tahmin etmişti. Irak hava sahasının dışından ateş açtıkları neredeyse kesin olan B-52'ler tam vaktinde geldi. Polis arabaları sokaklarda hızla mekik dokuyor, hoparlörlerden yayalara sığınaklara gitmeleri veya yüksek binaların altında saklanmaları emri veriyorlardı. İşe de yarıyordu. Dükkânların olduğu bir bloğun yanında çömelerek, şok dalgalarının paramparça ettiği alt kısımdaki pencerelerden gelen cam yağmurundan ucuz kurtuldum.</p>

  <p>Etraflarındaki kırık cam parçalarına aldırmadan balkonlardan bakan birkaç Iraklı (karı kocalar, büyük çocuklar) görmek mümkündü. Kentin bir köşesinde ne zaman büyük altın rengi alev kabarcıkları yükselse, patlama dalgasının kendilerine ulaşmasından önce korkuyla içeri kaçıyorlardı. Nehir kenarındaki ağaçların altında dikilirken, bir cruise füzesi dalgası neredeyse başımın üzerinden geçti; geçerken çıkardıkları keskin ses, en az sonrasındaki patlamalar kadar mahvediciydi. Kendi kendime şunu soruyordum: İnsan bu patlamaların rengini ve desibelini bir askeri raporun lisanı dışında nasıl tarif ederdi? Füzeler uçarken, sanki biri gökyüzünde devasa ipek örtüleri yırtıyormuşçasına ses çıkarıyordu.</p>

  <p>Bütün insanlarda, şiddete verdikleri tepkide anarşik bir taraf var. Etrafımdaki Iraklılar Saddam'ın sarayının yanındaki binanın üst katlarından göğe yükselen alev dillerini öylece durmuş izliyorlardı; keza ben de. Tuhaf şekilde elektrikler hâlâ kesilmemişti ve trafik ışıkları kırmızı ile yeşil arasında gidip gelmeyi sürdürüyordu. İlan panoları şok dalgalarının cehenneminde hareket ediyor, projektör ışıkları kamu binalarının üzerinde ışıldıyordu. Üzerimizde duman perdeleri Bağdat semalarında geziniyordu. Patlamalar beyaz, yanan hedefler siyah duman çıkarıyordu. Buna nasıl direnilebilirdi? Iraklılar (bozulmuş teknolojileriyle, kötürüm eden on iki yıllık yaptırımların ardından) bu füzeleri ve savaş uçaklarının bilgisayarlarını alt edebileceklerine nasıl inanabilirdi? Aynı eski hikâyeydi işte: direnilemez, hikmetinden sual olunmaz güç.</p>

  <p>Evet yani biz de kendimize, bundan daha uygun bir rejime saldırmak mümkün mü diyorduk. Fakat asıl mesele bu değildi. Zira bu yeni hava saldırısının mesajı bir öncekiyle aynıydı ve saatler içinde gelecek yeni saldırıların da aynı olacaktı: ABD'ye itaat edilmeliydi; AB, BM, NATO — ABD'nin önünde hiçbir şey durmamalıydı. Birçok Iraklı bana şunu sorup duruyordu. Kaç gün sürer? Amerikalıları veya Britanyalıları Bağdat'ta istedikleri için değil, şiddetin sona ermesini istedikleri için: bu hava saldırılarının sebebi de tam buydu zaten.</p>

  <p>25 Mart 2003 sabahı. Şimdi kahramanları övmenin vaktidir. Saddam Hüseyin tam da bunu yapıyor. Bugün Um Kasr, Basra ve Nasıriye'de Anglo-Amerikan ordusuna karşı 'direnişe' önderlik eden kara ve deniz kuvvetleri mensuplarının listesini açıklıyor. 11. Tümen komutanı Tümgeneral Mustafa Mahmud Ümran; 45. Tugay komutanı Tuğgeneral Beşir Ahmet Osman; 45. Tugay'a bağlı 11. Tabur komutanı Albay Ali Halil İbrahim; 45. Tugay'a bağlı 2. Tabur komutanı Albay Muhammed Halef El-Cebavi; 3. Kolordu komutanı Yarbay Fethi Rani Macid... Ve böyle uzayıp gidiyor. "Sabredin," diyor Saddam sürekli. Sabredin. Konuşmasının tamamında Irak ordusuna ve halkına on dört kez sabırlı olmalarını söylüyor. "Biz kazanacağız... Şeytan'a karşı zafer bizimdir." Sabırlı, fakat zaferden emin. Şeytanla savaş.</p>

  <p>Başkan Bush da birkaç saat önce halkını böyle cesaretlendirmemiş miydi? Listenin okunması bittikten sonra Saddam'ın söyledikleri, kahramanı Josef Stalin'in sözleri gibi geliyor kulağa. "Ülkemizi yok etmek için geliyorlar, direnmek ve onları yok etmek, halkımızı ve ülkemizi savunmak zorundayız... Boğazlarını kesmeliyiz... Ülkemizi ele geçirmek için geliyorlar. Fakat şehirlerimize girmeye çalıştıklarında, güçlerimizle savaşa girmekten kaçınmaya ve silahlarımızın menzili dışında kalmaya çalışıyorlar." Saddam, Anavatan Rusya'nın, Joe Amca'nın emri altında savunulduğu Büyük Vatanseverlik Savaşı'nı mı örnek alıyordu? Ve öyle değilse, Amerika'nın hava ve tank saldırılarına karşı hâlâ direnen yüzlerce Irak askerini nasıl değerlendirecektik? Halk, parti, vatanseverlik. Bu kavramlar Saddam'ın konuşmasında bir müzik motifi gibi akıp gidiyor, derken bir uyarı da geliyor: Saddam'a göre Amerikan ve Britanya güçleri karadan ilerlemekte giderek zorlandıkça, hava güçlerini Irak'a karşı daha acımasız bir şekilde kullanacaklar. Velhasıl bugünlerde, Başkan Saddam'ın müstakbel Stalingrad'ında yaşamak nasıl bir duygu?</p>

  <p>Birkaç saat sonra cruise füzeleri ve uçaklar geri döndü. Büyük patlamalar Bağdat'ı karanlığa gömdü. Tomahawk'lardan biri Müstansariye Üniversitesi'nin temellerini yerle bir etti — dediklerine göre yirmi beş öğrenci yaralandı, biri öldü. Erken saatlerde başka sesler de vardı. Dicle'nin kıyısında bir otomatik tüfek ateşi furyası (yetkililer kaçan iki Amerikalı havacıyı yakalamaya çalıştıklarında ısrarlıydı) ve ardından geceyarısından sonra 2.30'da şehir merkezine çok uzak olmayan bir yerde topyekün bir top muharebesi. Söylentiler dolaşıyordu. Bağdat'ın kenarındaki Şii gecekondularından, yani Saddam Kenti'nden silahlı adamlar gelmiş ve devlet güvenlik birimleri tarafından yakalanmışlardı. 'Bağımsız kaynaklar' doğrulamamıştı. Bir habere göre Bağdat'ın kuzeyindeki demiryolu hattı kesilmişti. Yalanlandı.</p>

  <p>Pazar günü Irak Savunma Bakanı General Sultan Haşim savaş hakkında çarpıcı bir brifing verdi ve ön cephe hattında savaşan birlikleri saydı: 27. Tümen'e bağlı 3. Tugay Nasıriye'nin güneyindeki Suk eş-Şuyuk'u, 3. Kolordu'nun 3. Tugayı Basra'yı hâlâ elinde tutuyordu. Ve bu generallerin İran'a karşı 1980-88 savaşında nasıl tıpatıp brifingler verdiğini hatırlıyordum. Sonrasında anlattıklarını kontrol ettiğimizde, neredeyse daima doğru oldukları anlaşılırdı. Aynısı bugün de geçerli miydi? General Haşim adamlarının ABD tanklarını, zırhlılarını ve helikopterlerini yok ettiğinde ısrarlıydı. Bunu reddetmek kolaydı — ta ki ABD'ye ait iki zırhlı personel taşıyıcı cayır cayır yanarken televizyon ekranında peyda olana kadar. Başkan Yardımcısı Taha Yasin Ramazan Irak ordusunun taktiklerini izah edecek kadar yardımseverdi. Irak'ın politikası Anglo-Amerikan ordularının canları istediği kadar 'çölde dolanıp durmasına' izin vermek ve kentlere girmeye çalıştıklarında onlara saldırmaktı. Yaptıkları da fazlasıyla bu gibi görünüyordu.</p>

  <p>Gökyüzünü kaplayan siyah petrol dumanları ve hava baskını sirenleriyle Bağdat'tan bakıldığında plan gayet benzer görünüyordu: Dicle ve Fırat vadisine paralel çölü aşmak ve yol üstündeki her uygun kente girmeyi denemek. Um Kasr'da sorun varsa, Basra'yı dene. Basra bloke edilmişse, doğruca Nasıriye'ye. Eğer bu tehlikeliyse, sağa dönüp Necef'e yollan. Fakat açık yolun (Bağdat'a giden ve şükran dolu Iraklıların Tommy'lere güller atmak için kenarına sıralandığı uzun otobanın) bir yanılsama olduğu ortaya çıkıyordu.<sup><a href="../Text/dipnot.xhtml#bookmark233" id="footnote233">[3]</a></sup> Ancak biz hiçbir yere gidemiyorduk. Hiçbir Batılı gazeteci (taksi tutma izni olanlar bile) Bağdat şehir sınırlarını terk edemiyordu. 27 Mart'ta El-Cezire kanalındaki eski dostlarımı görmeye gittim, büroları Dicle'nin batı kıyısındaydı. Britanya'nın kara ve hava saldırısı altındaki Basra'da bir ekipleri vardı. Onlara Basra'dan gelen görüntülerin kaba kurgularını göstermeleri için yalvardım. Oraya gidemiyorsam, en azından Iraklılar (ya da kente girdikten sonra Amerikalılar ve Britanyalılar) tarafından el konulmadan önce çekilen görüntülere bakabilirdim.</p>

  <p>Kurgu odasındayım, uçaksavarların gürültüsü duvarlara çarpıyor. Bir el kamerası bu, sabit değil, kameraman tedirgin. İki Britanya askerinin cesedi Basra'ya giden bir otoyolun üzerinde, Iraklı bir kız (Anglo-Amerikan hava saldırısının kurbanı) iç organları karnından çıkmış halde hastaneye getiriliyor, ağır yaralı bir kadın acıyla bağırırken doktorlar siyah giysisini çıkarmaya çalışıyor. Yüzlerce silahlı askerin çevrelediği Iraklı bir general Basra'nın merkezinde dikilip Irak'ın ikinci büyük kentinin kontrolünün tamamen Iraklılarda olduğunu açıklıyor. Son otuz altı saat içinde çekilen ve Bağdat'a daha yeni ulaşan işlenmemiş El-Cezire kaydı müstehcen, azap verici, şamar gibi.</p>

  <p>Aynı zamanda Britanya birlikleri tarafından 'ele geçirildiği' ve 'sağlama alındığı' bildirilen Basra'nın hâlâ Saddam Hüseyin'in kuvvetlerinin kontrolünde olduğunun da kanıtı. Britanyalı yetkililerin Basra'da bir çeşit isyan patlak verdiğine dair iddialarına rağmen, arabalar ve otobüsler sokaklarda gidip gelmeye devam ediyor, Iraklılar bir devlet kamyonundan indirilen gaz şişelerini almak için sabırla sıra bekliyor. Kaydın önemli bir kısmı Basra'nın batısında parlayan ateş toplarını ve şehre düşen (ve muhtemelen Britanya'ya ait olan) top mermilerinin patlamalarını gösteriyor.</p>

  <p>Ölü Britanya askerlerini gösteren kısa sekans (halka izletilmek için hazırlanan görüntüler bir gün sonra Tony Blair tarafından korkunç diye nitelenecekti) son on iki yıldır Britanya televizyonlarında eksik olmayan ölü Iraklı askerlere dair benzer kliplerden pek farklı değildi, fakat Britanya başbakanının ağzından onlarla ilgili en ufak bir kınama ifadesi çıkmamıştı. Üniformaları hâlâ üzerlerinde olan iki Britanyalı yolun ortasında yatıyor, kolları ve bacakları iki yana açık, göründüğü kadarıyla biri başından, diğeri göğsünden ve karnından vurulmuş. Aynı kayıttan bir başka sekansta Basralı sivillerden ve sivil giyimli silahlı adamlardan oluşan kalabalıklar, ölen Britanyalı askerlere ait askeri cipi (seri numarası HP5AA) tekmeliyor ve aracın üzerine çıkıp dans ediyor. Bir başka grup da ters çevrilmiş bir Savunma Bakanlığı römorkunu tekmeliyor, seri numarası 91KC98, muhtemelen saldırıya uğradığında cipin arkasında olan römork bu. Kayıtta görülebilecek bir sahne de Britanya Hava Kuvvetleri'ne ait insansız bir keşif uçağı; fotoğraf çekmek amacıyla kullanılan uçağın bir kanadındaki kırmızı-mavi yuvarlaklar görülebiliyor, vurulmuş ve yolun ortasında ters dönmüş halde yatıyor. Büyük harflerle "BRİTANYA ORDUSU" ibaresinin bulunduğu kuyruğunda yazan seri numarası ZJ300 ve numaranın yazdığı levha muhtemelen uçağın kamerasının yer aldığı büyük bir silindir kutuya tutturulmuş.</p>

  <p>Ancak ölü Britanyalı askerlerin görüntülerinden çok daha korkunç olanı Basra'nın en büyük hastanesinde yapılmış olan kayıt: Ameliyat odalarına götürülürken acıyla feryat eden bombardıman kurbanları. Orta yaşlı bir adam hastaneye pijamalarıyla getiriliyor, tepeden tırnağa kana batmış halde. Dört yaşlarında bir kız ameliyat odasına el arabası ile götürülürken karnının sol tarafından taşan iç organlarına bakıyor. Mavi üniformalı bir doktor küçük kızın bağırsaklarının üzerine su döküyor ve ameliyata başlamadan önce o bölgeyi nazikçe bandajlıyor. Karnından yaralandığı anlaşılan siyahlar içinde bir kadın, doktorlar ameliyat için kendisini soymaya çalışırken feryat ediyor. Başka bir sekansta, (muhtemelen Britanya'ya ait) bir top mermisinin düştüğü yerden bir kan deresi sızıyor. Kraterin hemen yanında bir çift plastik terlik var.</p>

  <p>El Cezire kayıtları (büyük kısmı hiçbir zaman gösterilmeyecek) Basra'nın tamamen Britanya'nın kontrolü dışında kaldığının ilk canlı kanıtı. Kenti Bağdat'a bağlayan anayollardan biri hâlâ açık (zaten kayıtlar da Irak başkentine böyle ulaşmış), dahası Iraklı General Halid Hatim Basra'da bir caddede, yüzlerce üniformalı ve silahlı askeriyle çevrelenmiş halde, El-Cezire muhabirine röportaj veriyor ve adamlarının Irak'ın düşmanlarına 'asla' teslim olmayacağını söylüyor. Silahlı Baas partisi milislerinin de görülebildiği caddelerde, trafik polisleri kentteki Sheraton Oteli'nin yanında kamyonların ve otobüslerin geçişini düzenliyor.</p>

  <p>El Cezire'nin Basra'daki muhabiri Muhammed El-Abdullah şu an Irak'taki en cesur gazeteci olmalı. Üç kasetteki bazı sekanslarda ateş altında ailelerle görüşmeler yaptığı ve Britanya topçularının saldırılarını soğukkanlılıkla anlattığı görülebiliyor. Kasetlerden birinde Şattül Arap kıyısındaki Sheraton Oteli'ne de bir top mermisinin isabet ettiği görülüyor. Nehrin kenarında (her biri suçlayıcı bir edayla parmaklarını suyolunun ötesindeki İran'a doğrultmuş 1980-88 savaşı 'şehitlerinin devasa heykellerinden birinin yanında) lağım sularıyla kirlenmiş nehirden bidonlarına su dolduran Basralılar göre çarpıyor.</p>

  <p>22 Mart'ta Irak hükümeti Basra'da 30 sivilin öldüğünü, 63'ünün de yaralandığını söyledi. 27 Mart'ta savaşın başlamasından bu yana Irak'ta 4 binden fazla sivilin yaralandığını, 350'den fazlasının öldüğünü açıkladı. Fakat El-Abdullah'ın kaydı, son 36 saat içinde Basra Hastanesi'nin morguna en az yedi ceset daha getirildiğini gösteriyor. (Birinin başından morgun zeminine hâlâ kan fışkırıyor; sonradan onun Batılı bir haber ajansı için çalışan Arap bir muhabir olduğu anlaşılacak.) Diğer vahim sahnelerden birinde küçük bir kızın kısmen kopmuş başı görülüyor, kırmızı başörtüsü hâlâ boynunda. Bir başka küçük kız beyni ve sol kulağı yok olmuş bir halde sedyede yatıyor. Bir başka ölü çocuğun ayakları kopmuş. Bu çocukları Amerikan veya Britanya ağır silahlarının öldürüp öldürmediğine dair hiçbir ifade yok. Kasetler Irak'ın askeri kayıplarına dair de bir şey söylemiyor.</p>

  <p>Fakat Iraklı yetkililerin Batılı gazetecilerin Basra'ya gitmesine izin vermeyeceğini açıkladığı bir ortamda bu kayıtlar, kentte çatışmaların devam ettiğine ve Britanya ordusuna direnmenin bedeline dair elimizdeki en güçlü bağımsız kanıt. Iraklılar 'iliştirilmiş' gazetecilerin (bilhassa da BBC'nin), Basra'nın 'sağlama alındığı' veya fiilen Britanya kontrolünde olduğu izlenimi veren iyimser haberlerini günlerdir yalanlıyor. Kayıtlar Iraklıların haklı olduğunu açıkça kanıtlıyor. Ayrıca iki siyah adamı gösteren bir sahne de var; Irak ordusu onların Amerikalı savaş esirleri olduğunu iddia ediyor. Birbirinin tıpatıp aynı siyah gömlekler ve ceketler giymiş adamlara hiçbir soru sorulmuyor. Kayıtta her ikisi de tedirgin görünüyor ve kamera ekibiyle ekibin arkasında birikmiş Iraklı askerlere bakıyor.</p>

  <p>Ancak ölen siviller, kısa süre sonra savaş hikâyesinden silinecek. Onlar bizden ilelebet gizlenecek olan istatistiklerin parçası. Bilinmez ve ölümsüz hale gelecekler; Pentagon'un veya Britanya Savunma Bakanlığı'nın arşivlerine girmeyen 'tali hasar' olacaklar ya da en azından onların yer aldığı dosyaların kamuoyu tarafından görülmesine izin verilmeyecek. Yani o küçük kız başını kaybetmemiş olacak. Arkadaşı beynini kaybetmemiş olacak. Üçüncü çocuğun ayakları, sıkı sıkıya gövdesine bağlı kalacak. En azından tarihi kayıtlar açısından böyle olacak, çünkü ortada tarihi kayıt falan olmayacak. Yeni savaşımızın bir parçası da bu.</p>

  <p>28 Mart'ta Amerikalıların (muhtemelen planladıkları kadar hızlı ilerlemediklerinden dolayı) Bağdat'ın iletişimini olduğu gibi tutmak istemediğini idrak ettik. Telefonlar kesik diye ah vah edecek hali yoktu kimsenin. Elbette Bağdat'taki yerel telefon sisteminin imha edilmesi, uzun karanlık bombardıman geceleri sırasında yakınlarından haber almak isteyen on binlerce Iraklı aile için vahim bir tecrübeydi. Fakat topraktan taşan kemikler, iç organlar ve yaralı Iraklı sivillerin paramparça olmuş gövdelerinin yanında, susmuş telefon ahizeleri, parçalanmış kablolar ve Mimun Uluslararası Komünikasyon Merkezi'nin yıkıntılarının pek ehemmiyeti olmuyordu. Centcom (ABD merkez komutanlığı) elemanları 28 Mart'ın erken saatlerinde vurdukları hedefleri 'komuta ve kontrol merkezleri' diye niteliyordu. Savaşta işler istediğimiz gibi gitmeyince sürekli başvurduğumuz (biz, yani 'Batı') o küçük indirgemelerden biri de budur. 1991'de Bağdat'a düzenlediğimiz yıldırım saldırısında, başkanlık sarayları ve kışlalarla başladık, sonra iletişim sistemine geçtik, ardından elektriğe ve su arıtma tesislerine sıra geldi. 1999'da Sırbistan'da aynı hikâyeydi. Önce Yugoslav ordu kışlalarına ve silah fabrikalarına yöneldik, sonra köprülere, telefon sistemine, elektriğe. Şimdi aynı eski hikâye Bağdat'ta başlıyor. Başkanlık sarayı ve kışlalar vuruluyor. Telefonları bir kez daha yerle bir etme vakti.</p>

  <p>Elbette 'biz' işlerin bu noktaya gelmesini ummuyorduk. Anglo-Amerikan orduları Bağdat'ın altyapısını (sevinçli kalabalıkların attığı güller altında kenti 'özgürleştirdikten' sonra) kendileri için korumak istiyordu, çünkü vardıklarında çalışan telefon hatlarına ihtiyaçları olacaktı. Fakat kentin dört tarafındaki muazzam patlamalarla geçen bir gecenin ardından iletişim sistemleri feda edilmişti. Devasa Raşid telekomünikasyon merkezi (1991 bombardımanında yıkılmıştı) binanın bodrum katına isabet eden bir füze tarafından vurulmuştu. Karada'daki vezne (Bağdatlılar telefon faturalarını buraya ödüyordu) yerle bir olmuştu.</p>

  <p>Bu blokların her birinin dışında (buradaki her devlet kurumunun dışında olduğu gibi) Saddam'ın dev panolarından birine rastlanabiliyor; bu panoların hepsinde, ilgili bakanlık veya devlet dairesi için ne uygunsa onu yaparken tasvir ediliyor. Sözgelimi Bağdat Merkez İstasyonu'nun önündeki Saddam, başında bir keçe şapka, Basra'ya giden bir ekspres treni hızlandıran bir sinyalci rolünde — bu arada Basra'ya seferler, Britanya ordusunun kuşatması nedeniyle şu an resmen 'askıya alınmış' durumda. Mimun veznesindeki Saddam, telekomünikasyon vericisinin önünde dikiliyor. Raşid merkezinde, büyük kahverengi bir tükenmez kalemle bir kâğıda not alırken, eski moda bakalit siyah bir telefonun önünde konuşuyor.</p>

  <p>Panolardaki manzara artık geride kaldı. Çünkü 'biz' telefonları ve şebeke dahilinde ikili kullanımı içerebilecek bütün o 'komuta kontrol' sistemlerini imha etmeye karar verdik. O yüzden şimdi Bağdatlılar birbirlerinden haber almak için kenti tavaf etmek zorunda; caddelerde savaşın başından beri hiç görülmemiş yoğunlukta trafik var. Bağdat'ın internet sistemi de kesildi. Stüdyoları 26 Mart'ta Amerikalılarca bombalanan Irak televizyonu, ancak giderek sıklaşan elektrik kesintileri arasında izlenebiliyor.</p>

  <p>Peki ya sonra? Elekrik ya da su mu? Ya da su pompaları elektrikle çalıştığından ikisi birden mi? Her sabaha yeni haberlerle uyanılıyor; kendi başlarına çok önemli olmayan, fakat bir araya geldiklerinde işgale ve sonrasına zalim bir yeni boyut ekleyen haberler bunlar. Mart sonunda Irak'ın dört bir köşesinden yüzlerce aşiret üyesi, Saddam'la görüşmeden önce Bağdat Oteli'nde bir araya geldi. Irak'ın sadece Baas partisi ve ordu tarafından bir arada tutulduğunu sanan askeri plancılar ve Washington yorumcularının üzerinden atladığı Iraklı aşiretler ciddi bir güç. Birlik beraberlikleri evlilikler ve en az Baas partisi kadar birbirine bağlı bir aileler ağıyla pekişmiş durumda. Aşiret üyeleri tahıl ambarlarını ve Bağdat çevresindeki elektrik üreten bazı santralleri koruyor. İki aşiret üyesi bir hafta önce ele geçirilen bir Apache helikopterini etkisiz hale getirdikleri için övgülere boğuluyor. Ve şimdi aşiret liderleri Irak'ın her tarafından, Felluce'den, Ramadi'den, Ninova'dan ve Babil, Basra, Nasıriye'den, Mezopotamya'nın bütün kentlerinden geliyor. Savunma Bakanı Geoffrey Hoon'un Saddam'ın Güney Irak'ın 'kontrolünü kaybettiği' iddiası için çok fazla. Bugün ve yarın, Amerikan ve Britanya ordularına nasıl karşı koyacaklarına dair talimatlarla kentlerine ve köylerine dönecekler. Saddam aşiret üyelerine, "Amerikalılar ve Britanyalılarla gruplar halinde savaşmaları, ön ve arka hatlarına saldırıp ilerlemelerini durdurmaları... düşman bir mevziye yerleştiği takdirde gece vakti taciz etmeye başlamaları..." yönünde bir dizi talimat yayınladı bile.</p>

  <p>Bu konuda kafam fena karışık. Gerilla güçleri bir işgal ordusunu taciz edebilir, fakat işgalcilerin ezici ateş gücü ve ilerlemesi önüne çıkan her şeyi silip süpürebilir durumdaysa pek az zarar verecektir. İşgalci birlikler ancak kışlalara yerleşip rutin devriyelere başladıklarında zarar verilebilir hale gelirler. Yani Saddam bu aşiret üyelerine savaştaki hareket talimatlarını veriyor — yoksa savaş sonrası işgale yönelik talimatlar mı bunlar? Saddam savaş alanında yenilme ihtimaliyle yüzleşiyor olabilir mi? Amerikalılar Nasıriye'ye giden yolu zorlarken, burada, Bağdat'ta müstakbel bir isyan mı planlanıyor?</p>

  <p>Yüzden fazla başka gazeteciyle hücreden farksız odalarda yaşadığım Filistin Oteli'nin onuncu katına, uzun, gürültülü gecelerde okumak için bir kütüphane dolusu kitap yığıyorum. Bana <i>gerçek</i> savaşın neye benzediğini hatırlatsınlar diye William Shirer'dan <i>Üçüncü Reich'ın Yükselişi ve Düşüşü</i> ve J. F. C. Fuller'dan <i>İkinci Dünya Savaşı.</i> Savaşın hassasiyet, belagat ve dehşetle nasıl tasvir edilebileceğini unutmamak için Tolstoy'dan <i>Savaş ve Barış</i> (Borodino Muharebesi'ni herkese tüm kalbimle önerebilirim). Ve bazı şiir kitapları, Amman ve Bağdat'a gitmek için ayrılmadan önce Beyrut'taki arşivimden aldığım gazete ve dergi yazılarından oluşan düzensiz bir yığın. Bu akşam yığından Pat Buchanan'ın beş ay önce, neredeyse düşünmeden yazdığı uzun bir laf kalabalığını çekiyorum okumak için. Cebimden kalemimi çıkarıp, bu kahince yazının kenarına haşin satırlar yazmaya başlıyorum:</p>

  <blockquote class="">
    <p>Tanrı son anda bir müdahalede bulunmazsa, kısa süre sonra Irak'a karşı emperyal bir savaş başlatacağız; Fransız ve Britanya askerciklerinin Ağustos 1914'te "İstikamet Berlin, ileri!" şeklindeki cesaret gösterileriyle uygun adım yürüyeceğiz. Fakat bu işgal neo-muhafazakarların beklediği gibi çantada keklik olmayacak... Saddam'ın silahlarını yok etmek, Irak'ı demokratikleştirmek, savunmak ve bir arada tutmak için ABD birliklerinin on yıllarca seferber olması gerekecek. Bununla birlikte, kurtarılmış Irak'taki terör saldırıları, en az kurtarılmış Afganistan'daki kadar kesin. Zira milyonlarca gerçek inananı elinin altında tutan militan İslam, Bush'un İslam dünyasının kaderini dikte etmesini asla kabul etmeyecek. Bağdat'ta kuracağımız MacArthur naipliğiyle, Pax Americana zirveye ulaşacak. Fakat sonra dalga tersine dönecek, zira İslam halklarının herkesten daha iyi bildiği şey, emperyal güçleri terörle ve gerilla savaşıyla kovmaktır. Britanyalıları Filistin ve Aden'den, Fransızları Cezayir'den, Rusları Afganistan'dan, Amerikalıları Somali ve Beyrut'tan, İsraillileri Lübnan'dan kovdular... İmparatorluğa giden yola çıktık ve bir sonraki tepede bizden önce oraya gitmiş olanlara rastlayacağız. Tarihten çıkardığımız tek ders, tarihten hiç ders çıkarmıyor olmamız.</p>
  </blockquote>

  <p>Tam bir zorbalık ve müstehcenlikti. Demir kapının üzerindeki kesik el, yola yayılmış kan gölü ve çamur, bir garajın içindeki insan beyinleri, Iraklı bir anneyle üç çocuğunun dumanı hâlâ tüten bir arabanın içindeki kavrulmuş, iskelete dönmüş kalıntıları. 27 Mart'ta bir Amerikan jetinden atılan iki füze hepsini (21 Iraklı sivil), hayatlarını yerle bir eden ülke tarafından 'kurtarılamadan' önce paramparça ederek öldürmüştü. Karşımdaki manzaraya bakıp kendi kendime soruyorum: Buna 'tali hasar' demeye kim cesaret eder? Ebu Talib Caddesi, Amerikan pilotu o sabah Bağdat'ın kuzeyini kırmızı ve sarı tozla ve yağmur peleriniyle örten kesif kum fırtınasını aşarak yaklaştığında yayalar ve araçlarla tıka basa doluydu.</p>

  <p>Çoğunlukla Şii Müslümanların yaşadığı kirli ve yoksul bir mahalleydi burası; yağ kaplı araba tamir dükkanları, aşırı kalabalık apartmanlar ve ucuz kahvehanelerden geçilmiyordu. O Şiiler ki, Bay Bush ve Bay Blair Başkan Saddam Hüseyin'e karşı ayaklanmalarını hâlâ aptalca umut ediyorlardı. Konuştuğum herkes uçağın yaklaştığını duymuştu. Az önce gördüğü başsız cesetlerin şokundaki bir adam, sadece iki kelime söyleyebildi. "Kükreme, parlama," diyordu sürekli ve ardından gözlerini o kadar sıkı kapattı ki, aralarındaki kaslar seğirmeye başladı. Aynı eski soruyla yüzyüzeyim: Bu kadar korkunç bir olay nasıl anlatılır? Iraklılar artık bu dehşet olaylara her gün tanık oluyorlar; yani gördüklerine dair hakikatin, bütün hakikatin anlatılmaması için hiçbir sebep yok. Bu katliam mahallinde yürürken bir başka soru yokluyor zihnimi. Bağdat'ta tanık olduğumuz manzara buysa, Basra ve Nasıriye ve Kerbela'da neler oluyor? Oralarda da, yaşanan acılara tanıklık edecek gazeteci olmadığı için isimsiz kalan, kaydı tutulmayan kaç sivil ölüyor?</p>

  <p>Ebu Hasan ve Malik Hammud, Ebu Talib Caddesi'nin kuzey kısmındaki Nasır restoranında müşteriler için öğle yemeği hazırlıyordu. Onları öldüren füze batıya uzanan anayolun yanına düşmüştü, patlaması lokantanın ön cephesini yıkıp iki adamı (ilki 48, ikincisi sadece 18 yaşındaydı) paramparça etmişti. Mesai arkadaşlarından biri bana enkazı gezdirdi. Kenarından kan damlayan bir fırın tepsisini kaldırıp göstererek, "Şimdi onlardan geriye tek kalan bu işte," dedi. En az on beş araç yanmış, içlerindekilerin çoğu kavrularak ölmüştü. Birkaç adam, aynı füzelerin tepetaklak ettiği, caddenin tam ortasındaki bir başka yanmış aracın kapılarını koparmıştı. Kadın ve üç çocuğu gözlerinin önünde diri diri yanarken seyretmek zorunda kalmışlardı. İkinci füze ise doğuya giden anayolu vurmuş, betonarme bir apartmanın dışında duran üç adama şarapnel parçaları isabet etmişti; apartmanın dış duvarındaki mermerin üzerinde "Sahibi Allah'tır" yazıyordu.</p>

  <p>Bina yöneticisi Hişem Danun muazzam patlamaları duyar duymaz antreye koşmuştu. "Ta'ar'ı orada paramparça halde buldum," diye anlatıyordu. Kafası parçalanmıştı. "Bu da onun eli." Bir grup genç adam ve bir kadın beni caddeye götürdü. Bir korku filmi sahnesi gibiydi. Ta'ar'ın bilekten kopmuş eli oradaydı, beş parmağıyla demir bir çatı kaplaması parçasını kavramıştı. Mesai arkadaşı Sermed aynı anda ölmüştü. Beyin parçaları birkaç metre uzakta, yanmış bir arabanın arkasında, soluk kırmızı ve gri renkli bir çorba misali saçılmıştı. İkisi de Danun için çalışıyordu. Binanın kapıcısı da ölmüştü.</p>

  <p>Hayatta kalanlar konuştukça ölüler kimliklerini yeniden kazanıyordu. Ta'ar, Sermed ve kapıcıyı paramparça eden aynı füze elektrikçiyi de tezgahının başında katletmişti. Merkez parkının önünde karşıdan karşıya geçmeye çalışan genç bir kız, füzenin düştüğü noktanın sadece yarım metre uzağındaki kamyon şoförü ve sürekli Danun'un kapısına gelip ekmek isteyen dilenci (kum fırtınasından çıkıp kendisini yok etmek için gürültüyle süzülen füzeler bulunduğu yere vardığında Danun'un yanından henüz ayrılmıştı) ölenler arasındaydı.</p>

  <p>Katar'da Anglo-Amerikan güçleri soruşturma açıldığını ilan etti. Böyle bir kan banyosunun propaganda değerinden fayda sağlayacak tek taraf olan Irak hükümeti, ilk başta ölü sayısını 14 olarak verdiği katliamı haliyle kınadı. Peki gerçek hedef neydi? Bazı Iraklılar caddenin yaklaşık bir buçuk kilometre ilerisinde bir askeri karargah olduğunu söylüyordu, fakat böyle bir yer bulamadım. Bazıları muhitteki itfaiye merkezinden söz ediyordu, fakat bir itfaiye askeri hedef sayılamazdı. Kesin olan şey, yaklaşık bir saat önce kuzeydeki bir askeri kampa saldırı düzenlenmiş olduğuydu. İki roket patladığında arabayla üssün yakınından geçiyordum ve Iraklı askerlerin can havliyle kapılardan fırladığını ve otoyolun kenarından koştuklarını gördüm. Ardından iki patlama daha duydum; bunlar Ebu Talib Caddesi'ni vuran füzelerdi.</p>

  <p>Elbette masum insanları öldüren pilot kurbanlarını göremiyordu. Pilotlar bilgisayarın belirlediği koordinatlara göre ateş ediyordu ve kum fırtınası caddeyi görmesini engellemişti. Fakat Melik Hamud'un arkadaşlarından biri bana Amerikalıların kurtarmak istedikleri insanları nasıl bu kadar gözü kapalı öldürebildiğini sorarken, havacılık bilimi veya silah hedef sistemleri hakkında bilgilenmek falan istemiyordu. Ve niye istesindi ki? Zira Bağdat'ta her gün olan bir şeydi bu. 24 Mart'ta kentin merkezine yakın oturan dokuz kişilik bir aile, evlerinde tamamen yok olmuştu. 25 Mart'ta bir otobüs dolusu sivil yolcunun Bağdat'ın güneyindeki bir yolda öldürüldüğü söyleniyordu. 26 Mart'ta da Iraklılar, Irak sınırı yakınlarında Amerikan uçaklarının saldırdığı bir Suriye otobüsünde beş sivil yolcunun katledildiğini öğreniyorlardı.</p>

  <p>Bu insanların niye ölmesi gerektiğini açıklarken ahlak cübbesini sırtımıza geçirebiliriz. 11 Eylül'den dolayı öldüler diyebiliriz, (var olmayan) 'kitle imha silahları'ndan dolayı öldüler, bütün bu insanları kurtarmak yönündeki azgın arzumuzdan dolayı öldüler diyebiliriz. Meseleyi petrolle karıştırmayalım lütfen. Ne olursa olsun, bahse girerim ki ölümlerin nihai sorumlusunun Saddam olduğu söylenecek bize, diye yazdım o akşam. Pilottan bahis açmayacağız elbette. Ve açmadık da zaten. Amerikalılara göre bütün o insanları muhtemelen hatalı Irak uçaksavar füzeleri öldürdü (aynı eski mazeret). Bu mümkün değildi. İki füze her iki anayolda, birbirlerine paralel şekilde infilak etmişti. İki uçaksavar füzesini aynı anda ateşleyip, aynı yola bu kadar düzgün şekilde düşmelerini sağlayabilecek hiçbir kılavuz sistemi yoktu.</p>

  <p>Sonu gelmiyor. Sadece bir gün sonra (28 Mart'ta) vahşet tekrarlanıyor. Bu kez kanıt sadece bir karış uzunluğunda bir metal parçası, fakat üzerindeki sayılar ipucunu taşıyor. 29 Mart öğleden sonrasına doğru en az 62 sivil ölüyor ve metal parçasının üzerindeki kod suçlunun kimliğini gösteriyor. Amerikalılar ve Britanyalılar bir başka Irak uçaksavar füzesinin onlarca hayatı söndürdüğünü öne sürmek için ellerinden geleni yapmakla meşgul, bir yandan da katliamı 'hâlâ araştırdıklarını' söylüyorlar. Fakat füze parçasının üzerindeki kodu oluşturan rakam grupları Arap değil, Latin harfleriyle yazılmış. Ve kurtulanların birçoğu uçağın yaklaştığını duymuş.</p>

  <p>El-Nur Hastanesi'nde tüyler ürpertici ızdırap manzaraları vardı. İki yaşındaki Sayda Cafer bandajlar ve tüplerle kundaklanmıştı adeta, bir tüp burnuna, bir diğer tüp karnına takılıydı. Ona dair görebildiğim tek şey alın, iki küçük göz ve bir çeneydi. Onun yanında, kullanılmış eski bandajlar ve bezlerden oluşan bir yığının üzeri kan ve sineklerle kaplanmıştı. Az ötedeki kirli bir yatakta üç yaşındaki Muhammed Ameyd yatıyordu; yüzü, karnı, elleri ve ayaklarının tamamı bandajlarla sıkı sıkıya kaplanmıştı. Yatağın dibinde büyük siyah bir pıhtılaşmış kan birikintisi vardı.</p>

  <p>Bu hastanede bilgisayar yok, röntgen cihazları Nuh nebiden kalma. Fakat füzeler bilgisayar güdümlüydü ve gövdeden kopan parçada bilgisayarın kodu vardı. Amerikalılar tarafından kolayca doğrulanıp kontrol edilebilir — tabii bunu yapmayı tercih ederlerse. Üzerinde şu yazıyor: 30003-704ASB7492. 'B' harfi çizilmiş, 'H' de olabilir. Bunun seri numarası olduğuna inanılıyor. Yanında bir başka kod daha var, silah üreticisi genellikle buna 'Kafile' numarası diyor. O da şöyle: MFR 96214 09. Kodları taşıyan metal parçası 28'i gecesi füze patladıktan dakikalar sonra, evi 2 metrelik kraterden birkaç yüz metre uzakta olan yaşlı bir adam tarafından bulunmuştu. Iraklı yetkililer bile varlığını bilmiyor. Füze (çoğunluğu kadın ve çocukların oluşturduğu) kalabalıkların üzerine metal yağmuru olup yağmış, parçalar evlerin ucuz tuğla duvarlarına girmiş, kolları, bacakları ve kafaları koparmıştı. Üç erkek kardeş (en büyüğü 21, en küçüğü 12 yaşında), çarşının karşısındaki anayolda bulunan tuğla evlerinin oturma odasında parçalanarak ölmüştü. İki kapı yanda iki kızkardeş aynı şekilde can vermişti.</p>

  <p>El-Nur Hastanesi'nde anestezi uzmanı olan Dr. Ahmed daha sonra bana şunları söyleyecekti: "Daha önce bunlara benzeyen yaralar hiç görmedik. Bu insanlar onlarca metal parçasıyla delik deşik edilmiş." Haklıydı. Hastane koğuşunda ziyaret ettiğim yaşlı bir adamın bacaklarının arkasında ve kalçalarında, bazıları bozuk para büyüklüğünde yirmi dört delik vardı. Doktorlardan birinin gösterdiği röntgen resminde, yaşlı adamın gövdesine girmiş en az otuz beş metal parçası açıkça görülüyordu.</p>

  <p>Ebu Talib Caddesi katliamının yaşandığı Şuale, tek katlı demir ve çimento yiyecek dükkanları ve iki odalı briket evlerle dolu yoksul bir Şii mahallesi. Bunlar da Bay Bush ve Bay Blair'in Saddam'a karşı ayaklanmasını beklediği insanların ta kendisi. Fakat gecekondulardaki öfke Amerikalılara ve Britanyalılara yönelik; yaşlı kadınlar ve yakınlarını kaybetmiş babalar ve ağabeyler açıyorlar ağızlarını yumuyorlar gözlerini; üstelik yanlarında her yerde hazır ve nazır olan devlet 'rehberleri' olmaksızın. Bir kadın, "Bu bir suç," diye homurdanıyor bana doğru. "Evet biliyorum, orduyu hedef aldıklarını söylüyorlar. Peki burada hiç asker görebiliyor musun? Füze falan görebiliyor musun?"</p>

  <p>Hiçbiri yok elbette. Birkaç gazeteci Perşembe günü Şaab bölgesi yakınında bir nakliye kamyonunun scud füzesi taşıdığını ve Şuale civarında uçaksavar bataryaları olduğunu bildirdi gerçekten de. Katliam mahallinin üzerinden hızla bir Amerikan jetinin geçtiğini duydum ve hemen arkasından karadan havaya atılan bir füzenin, koyu mavi gökyüzünde gecekonduların üzerinde duman izi bırakarak süzüldüğünü bir an için gördüm. Bir uçaksavar bataryası da (1942 civarlarında imal edilmişti) birkaç blok ötede havaya ateş etmeye başladı. Fakat Iraklılar varoşların yakınına mevzilense veya silahlarını oralara taşıyor olsa bile, bu Amerikalıların tıka basa sivil dolu mahallelere, kalabalık anayollar ve çarşılar olduğunu bildikleri bölgelere, üstelik güpegündüz ateş açmasını haklı çıkarır mı? Ebu Talib Caddesi'ne yönelik 27 Mart saldırısı gün ortasında, kum fırtınası sırasında bir anayola düzenlenmişti; yani pilot neyi hedef aldığını düşünürse düşünsün, onlarca sivilin öleceği kesindi.</p>

  <p>Evinin beton duvarları boyasız arka odasında oturan gözlüklü, orta yaşlı bir adam, "Beş oğlum vardı, ikisi kaldı — onların da hayatta kalacağını nasıl bileyim?" diye soruyordu. "Oğullarımdan biri böbreklerinden ve kalbinden vuruldu. Göğsü şarapnel parçalarıyla doluydu; doğruca şu pencereden geldi. Şimdi tek söyleyebileceğim, yaşadığım için üzgün olduğum." Adamın sözünü kesen bir komşusu uçağı kendi gözleriyle gördüğünü söylüyordu. "Uçağın yan tarafını gördüm ve füzeleri ateşledikten sonra rotasını değiştirdiğini fark ettim."</p>

  <p>Uçak gözleme Bağdat'taki günlük hayatın herkese sirayet eden bir meşgalesi haline gelmiş durumda. Gazetemde kılı kırk yaran bir şekilde Amerikan uçağını gözlerimle görüp görmediğimi soran bir okura cevap veriyorum; düzenlenen en az altmış beş saldırıda (kartal keskinliğinde gözlerime rağmen) tek bir uçak görmediğimi söylemek zorunda kalıyorum. Onları duyuyorum, bilhassa akşamları, fakat sesten hızlı uçuyorlar; gündüzleri genellikle kentin üzerini kaplayan siyah duman bulutlarının üzerinde oluyorlar. Tek bir kez bir cruise füzesi (saatte ancak 600 kilometre hızla yol alan cruise veya 'Tomahawk' roketleri) gördüm ve bir bulvardan Dicle Nehri'ne doğru uçarken izledim. Fakat kentten ölü bir elin parmakları gibi yükselen gri dumanı görmemek, kulak yırtan gümbürtüyü duymamak mümkün değil. Ve bulunabilen bomba parçaları üzerindeki bilgisayar kodları kendi hikâyelerini açığa vuruyor. Tıpkı Şuale füzesinin üzerindeki kodların kuşkuya yer bırakmayacak şekilde açığa vurduğu gibi.</p>

  <p>Bütün sabah Amerikalılar yine iş başındaydı, Bağdat'ın çevresinde (Iraklı birlikler buralarda dış savunma mevzileri kazmıştı) ve merkezindeki hedefleri havaya uçurdular. Ateşlenen bir roket Irak Enformasyon Bakanlığı'nın çatısında patlayarak bir avuç çanak anteni imha etti. Bombardımanı seyrettiğim bir devlet binası uzun bir hava baskını sırasında saniyeler boyu sallanıp durdu. Çarşı katliamından sağ çıkanların hayata tutunmaya çalıştığı El-Nur Hastanesi'nde bile duvarlar sarsılıyordu. Hüseyin Mnati elli iki yaşında ve kentte bombalar patlarken gözlerini dikmiş bana bakıyor; yüzü metal parçalarla delik deşik. Yan yatakta yirmi yaşında bir adam oturuyor, kopan sol kolunun kalan parçası kanla kaplı sargı bezleriyle sarılmış. Daha on iki saat önce bir sol kolu, bir sol eli, parmakları vardı. Olanları hayal meyal hatırlıyor: "Çarşıdaydım ve hiçbir şey hissetmedim. Roket geldi, ben onun sağındaydım ve sonra bir ambulans beni hastaneye götürdü." Ağrı kesicilerin kesilen yerinin acısını dindirip dindirmemesi umurunda değil, konuşmak istiyor. Adını sorduğumda yatakta dimdik oturup bana doğru bağırıyor: "Adım Saddam Hüseyin Casim."</p>

  <blockquote class=""/>

  <p>Mart 2003'ün sonunda, Çavuş Ali Cafer Musa Hamadi El-Numani Güney Irak'taki bir ABD askeri kontrol noktasına patlayıcı yüklü bir araçla daldı ve kendisini havaya uçurdu. İntihar saldırısı düzenlediği bilinen ilk Iraklı savaşçı oydu. Britanya hakimiyetine karşı isyanda, düşmanlarını yok etmek için kendini bu şekilde öldüren tek bir Iraklı olmamıştı. Numani ayrıca bir Şii'ydi — yani Amerikalıların Irak işgalindeki gizli müttefiki olduğuna ciddi ciddi inandığı bir mezhebe mensuptu. Başta Irak hükümeti bile bu olağanüstü eylem karşısında ne yapacağını bilemedi; dünyaya Usame Bin Ladin'i hatırlatabilecek bir olaydan uzak durmakla, Amerikalıları bu tür saldırıların artabileceği yönünde tehdit etme isteği arasında kalmışlardı.</p>

  <p>Elli yaşındaki çavuşun hayatına dair pek az, ama çarpıcı ayrıntılar vardı. 1980-88 İran-Irak savaşında bir askerdi ve 1991 Körfez savaşına, yani Saddam Hüseyin'in "Bütün Savaşların Anası" dediği savaşa katılmak için gönüllü olmuştu. Ardından Numani, yaşı askerlik için ileri olsa da, Anglo-Amerikan işgaline karşı savaşmak için de gönüllü yazılmıştı. Ve komutanına hiçbir şey söylemeden, kendi arabasını kullanarak Necef dışındaki bir Amerikan kontrol noktasına saldırmıştı. Saddam onu Ordu Madalyası (1. sınıf) ve "Bütün Savaşların Anası" madalyasıyla onurlandırdı. Numani arkasında beş çocuk, dul bir kadın ve Irak'ın istilalara karşı 2 bin yıllık direniş tarihinde yeni bir hikâye bıraktı. Amerikalı bir sözcü saldırının "anlaşıldığı ve göründüğü kadarıyla bir terör eylemi" olduğunu söyledi, fakat tek bir Arap bile buna hayatta inanmazdı, zira Numani bir işgal ordusuna karşı, askeri bir hedefe saldırmıştı.</p>

  <p>Numani'nin ölümünden birkaç saat sonra Irak Devlet Başkan Yardımcısı Taha Yasin Ramazan, Filistinli veya Hizbullah'tan bir lider gibi konuşuyor, Iraklılarla Amerikalılar arasındaki askeri güç eşitsizliğini vurguluyordu. "ABD yönetimi bütün dünyayı ülkeleri için ölmeye hazır insanların yaşadığı bir yer haline getirecek. Bu insanların yapabileceği tek şey kendilerini birer bombaya dönüştürmek. Şu an verdiğimiz savaşta B-52 bombardıman uçakları 500 veya daha fazla insan öldürebiliyorsa, özgürlük savaşçılarımızın bazı operasyonlarının 5 bin insanı öldürebileceğinden eminim," diyordu Ramazan. Ne kastettiği açıktı; Irak liderliği, Numani'nin saldırısına en az Amerikalı kurbanları kadar şaşırmış ve hazırlıksız yakalanmıştı.</p>

  <p>Bu bizim anlayacağımız bir şey değildi. Iraklılar intihar eylemcisi değildi. Amerikalıların muhtemel tabiriyle, böyle bir durum "hesapta yoktu". 30 Mart'ta <i>Independent</i>'a pek de istemeyerek bir haber yazdım ve olan biteni izah etmeye çalıştım. Elbette (Numani'nin de katıldığı) İran-Irak savaşını ve Iraklıların çarpışıp öldüğü intihardan farksız muharebeleri unutmuştum. Haber şöyleydi:</p>

  <blockquote class="">
    <p>İntihar bombacıları, ister İsrail'in işgal ordusunu başarıyla topraklarından çıkaran bir Şii Lübnanlı olsun, isterse İsrail'in güvenlik hissiyatını yerle bir eden bir Filistinli olsun, Arapların nihai silahıdır. ABD bu silahın gücünü ilkin 1983'te intihar bombacıları Beyrut'taki Amerikan büyükelçiliğine ve aynı yılın 23 Ekim'inde Beyrut'taki deniz piyadesi kışlalarına saldırıp 241 Amerikan askerini öldürdüğünde anladı. Ancak Washington'un bu tür taktiklere karşı hiçbir etkili savunmanın olmadığını nihayet idrak etmesi, Arapların 11 Eylül'de çok daha yıkıcı intihar eylemleri düzenlemelerinin ardından mümkün oldu ancak. Böylece, tuhaf bir şekilde, 11 Eylül ile Irak arasında sonunda sembolik bir bağ kurulmuş oluyor. Saddam rejimini Usame Bin Ladin ile bağlantılandırma çabasıyla dolaplar çevrildiği ortaya çıksa da, ABD'nin dizginlerinden boşanan öfkesi gerçek ve Amerikalıların en korktuğu silahla karşılanmış durumda. İntihar bombacılarının büyük çoğunluğu Numani'den genç ve bekar. Fakat arabasına patlayıcıları yüklemesi için birileri Numani'ye yardım etmiş, fünyeyi nasıl devreye sokacağını öğretmiş olmalı. Ve bunu yapanlar, iddia ettikleri gibi, Iraklılar değilse, demek ki işin içinde Amerikalıların da Iraklıların da hakkında hiçbir şey bilmediği bir örgüt var.</p>
  </blockquote>

  <p>Başkan Yardımcısı Ramazan 'şehidin göğe yükselme ânı' gibi laflar ediyordu, ki o güne kadar Baasçılığın lügatında hiç görülmemiş bir ifadeydi bu. Savunma Bakanı General Hazim El-Ravi ölen adamın 'Hazreti Ali' ile adaş olduğunu hatırlatıyor ve yeni 'şehit Ali'nin cihat kapısını açtığını' ilan ediyordu. Arap ülkelerinden 4 binden fazla gönüllünün şimdi ülkede olduğunu ve 'şahadet operasyonlarının sadece Iraklılar tarafından değil, Bağdat'a gelen binlerce Arap tarafından sürdürüleceğini' söylüyordu. O akşam gönderdiğim haberde şunları yazmıştım: "Görünen o ki İslam birdenbire, Amerika'ya karşı bu son derece milliyetçi kurtuluş savaşına (burada savaşı böyle niteliyorlar) sokulmuş durumda."</p>

  <p>Geriye dönüp bakıldığında, Numani'nin intiharı bu savaştaki en önemli anlardan biriydi. Amerikalıları şoke etti ('terörizm'e dair yapay tepkileri, saldırının anlamını küçümsemek yönünde umutsuz bir çabaydı) ve Iraklıları şaşırttı. Fakat Baasçıların kullandığı dil ('şahadet operasyonları' ve bu saldırıları sürdüreceği söylenen uluslararası Arap tugayına dair bahisler) o eski klişeyi akla getirmiş olmalıydı: 'Alarm zilleri' yüksek sesle çalıyordu. Necef dışında, bütün işgal orduları için en ciddi ibret dersi mahiyetinde bir şeyler başlamıştı; intihar eylemi gibi bir geleneğin olmadığı bir ülkede, bir kibrit çakılmıştı.</p>

  <p>Uğursuz ve karanlık bir fırtına Bağdat'ı sarsıyor, otel odamı kumla sapsarı yapıyor. Kentin tozu ve çamuru şimdi halıların, yatak çarşaflarının ve masaların üzerini bir kefen gibi sarıyor. Temizlikçiler çoktan kaçmış. Dosyalarım ince kum taneleriyle kaplı, öyle ki kâğıtlar kutularından çıkartılırken kınından sıyrılan bir bıçak gibi ses çıkarıyor. 'İslam' adıyla sınıflandırdığım dosya üzerinde kirli parmaklarla çalışıyorum. Sayfaların büyük bölümü Şii direnişiyle ilgili. Fakat bazı elyazısı notlarım da var; anlamını bilmediğim için bir haberde hiç kullanılmamış notlar bunlar. İçeriği de şu: Saddam 2000 yılında 'İslami komitelerin' kurulmasına izin verdi. Sünni Müslüman din âlimleri ve onların takipçilerinden oluşan grupların, asla siyasete bulaşmamaları ve inançlarını Baas'ın laik dünyasıyla asla karıştırmamaları koşuluyla İslam hukuku ve Kuran öğretilerini tartışmalarına imkân tanınacaktı. Bu komiteler şimdi Musul ve Bakuba'da, Felluce ve Ramadi'de, yanı sıra Bağdat'ta mevcut.</p>

  <p>Dosyamdan bir başka kum kaplı sayfa çıkıyor, <i>Economist</i> dergisinin beş yıl önceki sayısından kesilmiş tek bir ince sayfa. Haberde şu ifadeler yer alıyor: "Felaketlerden yorgun düşen Iraklılar dinde huzur arıyor. Bir de, kendi manipülatif tarzı dahilinde, liderlerinde." Saddam, Bağdat'ta dünyadaki en büyük camiyi inşa ediyordu; 45 bin kişiyi alabilecek kapasitedeki caminin minareleri 180 metre yüksekliğinde olacaktı. Irak bayrağının üzerinde artık "Allahuekber" ifadesi yer alıyordu; ulusal bayrağın kırmızı ve siyah şeritlerinin ortasına, beyaz bir dikdörtgenin üzerine nakşedilmiş <i>Allah</i> ve <i>ekber</i> kelimelerinin arasında Irak kartalı vardı. 1997'de Saddam, kendi ülkesinde İslamcı bir devlet çağrısı yapan Ürdünlü Abdül-Munim Ebu Zant'ın Irak televizyonunda haftada yarım saatlik bir program yapmasına imkân vermişti.</p>

  <p><i>Economist</i> muhabiri, "Camiye gidenlerin sayısı, bilhassa gençler arasında, hızla artıyor," diye yazıyor ve bir Bağdatlının şu sözlerine yer veriyor: "Kuveyt savaşından önce mahallemde Cuma namazları için camiye yaklaşık 90 kişi gelirdi. Şimdi çoğu genç olan binden fazla insan geliyor. Yeterli yer yok, bu yüzden sokaklara taşıyorlar." Ramazan'da oruç tutanların sayısı da artmıştı. <i>Economist</i> Saddam'ın İslamın bu şekilde dirilmesindeki dahlini 'manipülatif buluyordu, fakat hükümetin intihar eylemine tepkisini dinlediğimde (Numani'nin 'şahadetine' dair haberleri söylemiyorum bile) Saddam'ın maniple etmek yerine itaat edip etmediğini, bastırmak yerine teşvik edilmesi gereken, üstelik Sünnilerin yanında Şiileri de kucaklayan bir güç keşfedip etmediğini merak eder olmuştum. Bir hafta içinde iki kadın bir başka Amerikan kontrol noktasında kendilerini havaya uçuracaktı; bu daha da görülmemiş, duyulmamış bir eylemdi.</p>

  <p>Akşamüstü Bağdat Kuzey Kapısı Mezarlığı etrafındaki zemin bombaların titreşimleriyle sallanıyordu. Gri gökyüzü uçaksavar ateşiyle benek benekti. Ve duman bulutlarının, mermilerin küçük yıldızvari patlamalarının altında, Kraliyet Topçu Birliği'nden Çavuş Frederick William Price, York ve Lancaster Birliği'nden Onbaşı A. D. Adsetts ve Kraliyet Hava Kuvvetleri'nden Birinci Sınıf Havacı P. Magee sonsuz uykularındaydılar. Irak başkentine ilk gece saldırıları sona ererken, ziyaret etmek bakımından ürkütücü bir yerdi belki. Öyle düşünmeyenler de vardı. Zira Irak Dışişleri Bakanı Naci Sabri daha önce sömürgecilerin mazisine ait bu mezarlardan söz etmişti. Zira 1401979 numaralı Çavuş Price, 4736364 numaralı Onbaşı Adsetts ve 210493 numaralı Havacı Magee'nin hepsi Britanya'nın Irak'taki ilk sömürgeci savaşında, 1921'de ölmüştü.</p>

  <p>Peki Baas partisi üniforması içindeki Sabri ne demişti? "Britanya askerlerinin 1920'lerden ve 1941'den kalma mezarları var burada... Şimdi Amerikalı dostlarıyla beraber yeni mezarları da olacak." Bu yüzden tam o akşamüzeri saatinde, eski Bağdat-Musul yolu üzerindeki Kuzey Kapısı Mezarlıgı'na gidip Naci Sabri'nin bahsettiği adamlara bakmak üzere sokaktan bir taksi çevirdim. York ve Lancaster Birliği'nden Er Nicholson 12 Ağustos 1921'de öldüğünde sadece yirmi üç yaşındaydı, Kraliyet Ordu Hizmet Birliği'nden Er Clark altı gün sonra öldürüldüğünde otuz sekiz. Irak Baas partisine göre, Batı işgaline karşı bu ilk gerilla savaşı şimdi yeniden başlayacak. Peki ne zaman? Bu devasa işgal ordusuna karşı mı? Peki ya sonrası?</p>

  <p>"Çölümüzü Amerikalı ve Britanyalı askerler için büyük bir mezarlığa çevireceğiz," diyordu Sabri. Füzeler Bağdat'ı çaprazlama vurdukça (füzelerden biri Dicle'yi yalayıp yerin sadece 6 metre üzerinde büyük bir gürültüyle patlıyor ve bir başkanlık binasından gri duman bulutları yükseliyor), kullanılan dilin harareti de yükseliyordu. Dışişleri bakanına bakılırsa, yeni sömürgeciler Britanya'nın eski 'altın kuralı'nı, yani 'böl ve yönet'i kullanıyorlardı ('divide et impera'nın aslında bir Roma kuralı olduğunu bir an için unutun). Bakan, onların Irak halkının birlik bütünlüğünü asla kıramayacağına söz veriyordu. Bu savaştan bir çıkış yolu olsaydı, bu retoriğin ne kadarı bir kenara bırakılırdı? Fantastik Sahaf, "Gerçek diplomasi Amerikalıları ve Britanyalıları savaş alanında öldürmektir, böylece hayallerinin boş olduğunu göreceklerdir. Bu kirli uşakların Irak toprağında kalmasına izin vermeyeceğiz," diye kükrüyordu. Uşaklar mı? Sovyetler Birliği varken 'uşaklar ve korkak köpekler' denmiyor muydu? Gerçekten sömürgecilik çağına mı dönüyoruz? Amerikalılar işgal ve askeri yönetim sözlerinden dönmediğine göre, bu sorudan kaçınmak zordu. Keza Birinci Sınıf Havacı Magee'nin, uzun zaman önce Irak'ta uğruna öldüğü aynı Kraliyet Hava Kuvvetleri'nin bombalarıyla mezarı titrerken ne hissedebileceğini tahayyül etmek de.</p>

  <p>Bağdat (kelimenin her anlamıyla) ısınıyor ve bir ay içinde sıcaklık 35 dereceye çıkacak. Petrol dumanının kenti örten yoğun siyah kefeni, en hafif hava saldırılarını bile esrarengiz bir şeye dönüştüren bir sis yaratıyor şimdi. Ertesi gün saat 16.45'te jetlerin sesi yine duyuluyor, onu birkaç dakika boyu süren bir dizi kısa, keskin patlama takip ediyor. Kulağıma gayet tanıdık gelen patlamalar bunlar: misket bombalarının gürültüsü — yasal saldırı silahı, fakat sivillere karşı kullanılması kesinlikle yasak. Çok katlı bir apartmandan yükselen dumanın ardından on dakika boyunca dikkatle bakıyorum, hiçbir şey göremiyorum. Bombaların kenar mahallelere mi, askeri kışlalara mı, yoksa binalarla dolu bir bölgeye mi atıldığını anlamak imkânsız. Keza Bağdat'ın bu savaştaki statüsünü de. Kuşatılmış falan değil, kuzeye ve güneye giden anayolları hâlâ açık —birkaç tren kuzey kentlerine sefer yapmayı sürdürüyor— ve ABD askerlerinin batıda Amman'a giden yol üzerinde bir kontrol noktası oluşturdukları söylense de, 'uçan bir birlik' gibi görünüyorlar; kamyonları ve arabaları birkaç saat için durduruyor, sonra karanlık çökünce çöle çekilip kayboluyorlar.</p>

  <p>Akşama doğru Başkan Yardımcısı Ramazan, Enformasyon Bakanlığı'nın yanında hükümet sözcüsüne tahsis edilmiş Yunan taklidi bir villada arzı endam ediyor —kendisine soru soranlara asla bakmamak gibi tuhaf bir huyu var. Ramazan, yarısı 'şahadet' için can atan 6 bin Arap gönüllünün Amerikalılar ve Britanyalılarla savaşmak için Irak'a geldiğinde ısrarlı. Irak'ın kitle imha silahı olmadığını tekrarlıyor ve Amerikalılarla Britanyalıların dünyayı kandırmak ve işgallerini meşrulaştırmak için Irak'a bu tür silahlar yerleştirebileceği iddiasını anlatmak için de biraz (aslında epey) vakit ayırıyor. Ve ardından, Saddam Hüseyin'in o anki öfkesini gayet net yansıttığından pek az kuşku duyduğum bir derse sıra geliyor.</p>

  <p>Ramazan'ın (yani Saddam'ın) hedefi Suudi Dışişleri Bakanı Prens Suud El-Faysal. "Bize nasihatte bulundu, ki nasihat etmek onun huyudur ve liderimizin görevini bırakmasının iyi olacağını söyledi..." diye kükrüyor Ramazan. "Bu uşağa, bu yardakçıya, bu küçük varlığa bir çift sözüm var — kuzeninin, yani Washington Büyükelçisi olan sözümona Prens Bender'in kim olduğunu ve kimin için çalıştığını gayet iyi biliyorlar. Suudiler ona desin ki: 'Cehenneme kadar yolun var. Senin gibi Arap olmaz olsun...' Size şunu söyleyeyim ki, Irak liderine tek laf edemeyecek kadar küçüksünüz, çok küçüksünüz, bir hiçsiniz. Teslim olanlar Arapların toprağından sürülüp atılacaktır." Irak-Suudi ilişkileri açısından pek de iç açıcı sözler değil.</p>

  <p>Derken biz Bağdat'takiler ABD Dışişleri Bakanı Colin Powell'ın, ABD'deki en büyük İsrail lobi grubu olan Amerikan-İsrail Kamusal İlişkiler Komitesi'ne hitaben yaptığı açıklamayı duyuyoruz: Suriye ve İran 'terör gruplarını destekliyorlar ve 'sonuçlarına katlanmak' zorunda kalacaklar. Hepimizin kafasında aynı soru: Şimdi ne olacak? Birkaç aylığına Bağdat'ı unutup genç askerlerimizi Şam'ı kuşatmak için batıya mı yönelteceğiz? George W. Bush şimdi bize savaşın 'uzun ve zor' olabileceğini söylüyor (bunu daha önce söylememişti, değil mi?) ve Tony Blair'e göre bu 'sadece başlangıç'. Kimyasal ve biyolojik savaşa dair bütün o yaygaraların unutulmuş olması acayip. 'Gizli' silahlar, gaz maskeleri, anti-antraks enjeksiyonları, haplar, kimyasal giysiler ve geri kalan bütün o mevzular tarihten silinmiş durumda — çünkü Irak'taki Britanya ve Amerika güçlerinin karşısındaki gerçek tehdit artık mermiler ve havan topları. 'Bağdat kuşatması' bile (50 kilometre genişliğindeki bu kenti kuşatmak için çeyrek milyon askere ihtiyaç olabilir) gündemden düşüyor. <i>New Yorker</i>'a göre, ABD Savunma Bakanı Donald Rumsfeld generallerin planlarına müdahale etmiş. Bu, Rumsfeld'in ifadesiyle, 'daha önce örneğini görmediğimiz türde bir savaş' olacakmış.</p>

  <p>Bağdat'ta bir kafeteryada oturup, bir yandan Iraklıların tahammül edilmez propaganda söylemlerini dinlerken, bir yandan da Amerika ve Britanya'nın çoğu zaman ayrım gözetmeyen (bir kum fırtınası sırasında, gün ortasında, bir başkentteki pazaryerinin yanında olduğu söylenen bir füze bataryasını hedef almak, <i>elbette ki</i> sivilleri öldürecektir) hava saldırılarını takip ederken, bu savaşın gerekçelerinin askeri planlamaya değil, ideolojiye dayandığını düşünüyorum. Uzun zaman önce, bildiğimiz üzere, Bush'un çevresindeki sağcı İsrail yanlısı lobiciler Saddam'ı devirmeyi planlamıştı. Bu Ortadoğu'daki en güçlü Arap devletini yıkacak (İsrail Genelkurmay Başkanı Şaul Mofaz, savaşın çok daha önce başlaması gerektiğini söylüyordu) ve bölgenin haritasının ilelebet değişmesine imkân verecekti. Powell bir ay önce tam da bunu ifade etmişti. Ahlak vitesini sona takmış bir süpergüç, yanılsamaları güvenilir buluyor. Bu ideolojik projeye güç katacak her tür yalan kullanılabilir durumda. 11 Eylül (tuhaf bir şekilde kimse ondan söz etmiyor), Saddam Hüseyin ve Usame Bin Ladin arasındaki bağlantılar (kanıtını ara ki bulasın), kitle imha silahları (bulan yok), insan hakları ihlalleri (ilk başta Saddam dostumuzken görmezden gelmiştik) ve son olarak, içlerindeki en kahramanca proje mahiyetinde, Irak halkının 'kurtuluşu'. Petrolden bahis yok, halbuki bu gayri-meşru savaştaki en önemli ve hakim faktör petrol. Amerikalı komutan General Tommy Franks'in, savaştan hemen önce ilk kaygısının Irak'ın güneyindeki petrol sahalarının 'korunması' olduğunu kabul etmesinde şaşılacak bir taraf yok. 'Kurtuluş' ve 'demokrasi' işte böyle gerçekleşecek. Sınırı nasıl da cesaretle geçiyoruz. Irak'ı nasıl da asil hedeflerle işgal ediyoruz.</p>

  <p>Amerikalıların eninde sonunda ülkeyi işgal edebileceğinden pek az Iraklının kuşkusu var; bu konuda konuşan Iraklı bakanlar bile durumu kabul ediyor. 2 Nisan'da şu satırları yazıyorum: "Güçleri var ve yollarının üzerine çıkan her şeyi ezip geçmeye, bütün kentlere girip sokağa çıkma yasağı ilan etmeye ve bölgeye sıkıyönetimle hükmetmeye yetecek silahları var. Fakat Iraklıları buna boyun eğdirebilirler mi? Bush ve Blair'in umut ettiği üzere kitleler ayaklanmadıkça bu şu an, emperyal gücün en bariz türüne karşı milliyetçi bir savaş. Iraklıların desteği olmaksızın General Franks bir askeri diktatörlüğü nasıl yürütebilir ya da petrol sahalarını yönetmek için kendisine yardım etmeye gönüllü Iraklıları nasıl bulabilir? Amerikalılar savaşı kazanabilir. Fakat projeleri çuvallarsa, kaybetmiş olacaklardır." Bugün bu satırları biraz gizemli bir şaşkınlıkla okuyorum. Oradalar, <i>Independent</i>'ta yayınlanmışlar. Ama bunları yazdığım ânı hatırlayamıyorum. Belki kalemim intihar eylemiyle coşup yazdı, belki şu 'şahadet' sözleri. Savaş sınırsız bir yorgunluğa yol açıyor. Bütün gün geziniyoruz, yazıyoruz ve hayatta kalmaya çalışıyoruz, sonra akşamları Filistin Oteli'ndeki yataklarımıza kıvrılıp yatıyoruz; bunun güvenliğimizi garanti ettiğine inanıyoruz (sonradan bunun boş bir inanç olduğu anlaşılıyor) ve kent muazzam patlamalarla sarsılırken uyanıp yataklarımızda doğruluyoruz. Savaş aynı zamanda uykusuzluk da demek.</p>

  <p>Sonunda Iraklılar bizi kamyonlarla Bağdat'tan çıkarmaya karar veriyor. Müsayyip ve Hilla'ya götürüleceğiz. Irak'ın ortasındaki cepheye giden yol hızla gelip geçen araçlarla, parlayan Irak uçaksavarlarıyla, tanklarla ve palmiye dallarının altına gizlenmiş kamyonlarla dolu. Zırhlı araç taşıyan bir tren havadan bombalanıyor ve başkenti korumak için oluşturulan yüzlerce topçu mevzisi beton korunaklara iniyor. "Irak ordusunun başkentini korumaya hazır olduğu konusunda kuşkuları olan herkes Bağdat'ın güneyine giden otobana çıkmalı," diye yazıyorum defterime. Sürekli aynı soruyu soruyorum: "Amerikalılar bu savunma hatlarını aşıp nasıl ilerleyebilirler?" Geriye dönüp baktığımda, acaba birkaç gün içinde bizzat müdafileri tarafından terk edilecek olan siperleri, hendekleri ve topçu mazgallarını görmemiz için mi Bağdat'tan alınıp götürüldük diye merak ediyorum.</p>

  <p>Kilometreler boyu sıralanıyorlar: dar siperler, hendekler, yeraltı sığınakları, palmiye dalları altında ağır toplar ve haki üniformalar ve çelik miğferler giymiş muharip askerlerle dolu kamyonlar. 1980-88 İran-Irak savaşından bu yana Irak ordusunun böyle konuşlandırıldığını görmemiştim. Amerikalılar Irak'ın savunmasını 'aşındırdığını' söylüyor olabilir, fakat burada öyle olduğuna dair pek işaret yok. Batılı bir gazeteci Irak'ın askeri açıdan hazır oluşunu, Britanya ve Amerikan güçlerine 'iliştirilmiş' birçok muhabirden daha iyi görebilir. Onlara göre, Irak hükümetinin özgüveni Saddam rejiminin düşmanlarına karşı propaganda yapma ihtiyacından geliyor.</p>

  <p>Doğru, Amerikalılarla Britanyalıların Irak ordusuna darbe indirdiğine dair işaretler de var. İki makineli tüfek yuvası doğrudan hava saldırılarıyla toza dönmüş ve bir askeri kışla (muhtemelen Anglo-Amerikan hedef listesinde olan bütün büyük binalar gibi o da boştu) füzelerle yerle bir edilmiş. Hilla etrafındaki kasabalarda bir grup telefon santrali tahrip edilmiş; Bağdat'taki altı komünikasyon merkezinin bombalanmasıyla birlikte ülkenin telefon sistemi çökmüş görünüyor.</p>

  <p>Daha güneydeki demiryolunda askeri araç taşıyan bir tren havadan bombalanmış; patlamaların havaya uçurduğu iki büyük zırhlı araç üstü açık vagonlardan fırlayıp paramparça halde yandaki toprak yola düşmüş. Fakat diğer zırhlı personel taşıyıcılar, ki aralarında (tahminen İran ordusundan yadigar) eski bir Amerikan 113 aracı da var, zarar görmemiş. Eğer Amerikalıların Bağdat'ın güneyindeki başarısının boyutu buysa, başkentin 150 kilometre güneyine uzanan bölgede, hava saldırılarından korunmak için dikkatle kamufle edilmiş yüzlerce zarar görmemiş askeri araç göze çarpıyor. Kosova'daki Sırp ordusu gibi, Iraklılar da saklanma uzmanı olduklarını kanıtlıyor. Uzun palmiye ağaçlarının kenarlarında sıralandığı masum bir buğday tarlasının, daha yakından bakıldığında, sığınaklarla ve gizli uçaksavarlarla dolu olduğu anlaşılıyor sözgelimi. Araçlar otoyol köprülerinin altına gizlenmiş (ki Amerikalılar ve Britanyalılar bu köprüleri kesinlikle yıkmak istemiyor, çünkü Irak'ı işgal etmeyi başarırlarsa kullanmak niyetindeler) ve yakıt kamyonları toprağa kazılmış derin siperlerin arkasına yerleştirilmiş. Büyük bir kavşakta bir uçaksavar kamyonu konuşlandırılmış ve başında soluk mavi sabah göğünü tarayan iki asker var.</p>

  <p>Gökyüzü boş değil. Bağdat, Kerbela ve Hilla arasında, jet uçaklarının duman izleri gökyüzünde asılı duruyor. Antik Sümer Babil'ine ev sahipliği yapan Hilla'nın merkezinde durup başınızı yukarı kaldırdığınızda, çok uzaktaki bir Amerikan AWACS uçağının yüksek irtifada dönüp durduğunu görebiliyorsunuz; küçük beyaz bir noktacık uçağın tepesindeki dev tarayıcıyı işaret ediyor; çok sayıda milis ve asker gözleriyle uçağın rotasını izliyor. Güneye giden otobanı otobüsle geçerken gökyüzünü işaret eden askerleri görebiliyorum. Bir sarkaç insanın dikkatini nasıl mükemmel şekilde odaklamasını sağlıyorsa, hava saldırısı korkusu da neredeyse aynı etkiyi yapıyor. Yanımda duran Iraklı bir gazeteci, rotasını aracımızdan korkuyla takip ettiğimiz bir ABD veya Britanya savaş uçağının anayoldaki trafiğe aldırmayıp tekrar güneye yöneldiğinde ısrar ediyor. Birkaç dakika sonra uçak tam karşımızda tekrar ortaya çıkıyor ve tam ters yöne uçuyor.</p>

  <p>Güneye giden otobanda ilerlerken zihin bir yığın ilüzyonla patlayacak gibi. Babil yolundaki küçük kasabalarda pazaryerleri var, tezgahlarda portakal, elma ve sebze yığınları. Yollar otobüsler, kamyonlar ve özel araçlarla dolu — askeri trafik, kamyonlar dolusu asker ve çok nadiren, üzeri brandayla sıkı sıkı örtülmüş çekici kamyon eşliğinde bir füze taşıyıcısının parlak hatları sivil trafiğin yanında sönük kalıyor. İskenderiye kasabasında kafeteryalar ve restoranlar açık, dükkanlar ayak üstü yenen köfte-patates satıyor ve yüksek yeni televizyon vericileri (Iraklılar için devlet televizyonunun yayınını izlemek artık bir zaruret) sürekli Amerikan ve Britanya savaş uçaklarının saldırısına uğruyor. Açlığın eşiğinde bir nüfus değil bu; insanlar korkmuş da görünmüyor. Amerikalılar kanallar, devasa palmiye ormanları ve buğday tarlaları üzerinden bir saldırı başlatmaya hazırlanmıyor olsa, ilk bakışta barış ve huzur içinde bir ülke sanılabilir.</p>

  <p>Fakat büyük fabrikalar ve devlet kurumları terk edilmişe benziyor, birçok sanayi işçisi ve çalışanı ana kapıların dışında dikiliyor. Bağdat'ın sadece 30 kilometre güneyinde, bombaların gümbürtüsüyle karşılaşıyoruz ve otobüsümüz uçaksavar mermilerinin etkisiyle sarsılıyor. Sağımızdaki bir dizi top, başımızın yukarısındaki belli bir yüksekliğe ateş ediyor, topların namluları sarı sarı parlıyor, top mermileri şimdi Bağdat'ın 80 kilometre güneyine yayılan petrol yangınlarından yükselen gri duman tabakasının üzerinde patlıyor.</p>

  <p>Görüntüler bazen idrak sınırlarını zorluyor. Çocuklar, gizlenmiş bir askeri telsiz kulübesinin yanındaki bir tarlanın duvarından atlıyor; büyük hörgüçlü deve sürüleri, palmiye dallarının altına gizlenmiş Sovyet yapımı bir T-82 tankının önünden kutsal kitaplardan fırlamış hayvanlar misali geçiyor; yakıt tanklarının yanında sarı çiçek tarlaları ve askerler tuğla ocaklarının ortasında dikiliyor; bir Amerikan füzesinin yeni ulaşan patlama sesi çiftçilerin umurunda bile değil, kimse istifini bozmuyor. Hilla'nın kuzeyindeki bir enkaz yığınının üzerine birileri kırmızı-beyaz-siyah Irak bayrağını dikmiş, tıpkı Filistinlilerin İsrail saldırılarının ardından bayraklarını evlerinin yıkıntılarına asması gibi.</p>

  <p>Bütün bunlardan çıkarılacak bir ders var mı? Tanık olduğum onca manzara üzerine belki iki saat düşünüyorum, Amerikalıların, saklanmış tanklar, zırhlı araçlar ve sonu gelmez ıslak tarlalar ve palmiye bahçeleriyle dolu bu uzun, sıcak otoyolu (güneye ilerledikçe sıcaklığın arttığını hissedebiliyorsunuz) geçip geçemeyeceğini soruyorum kendime. Saddam Fedaileri'nin başlarının etrafına kırmızı-siyah kefiyeler sarmış siyah üniformalı adamlarını görüyorum Bağdat'ın 150 kilometre güneyinde; fişeklikler ve havan toplarıyla donanmışlar. Ve bana hiç de teslim olmanın eşiğinde 'yıpratılmış' bir ordu gibi görünmüyorlar.</p>

  <p>O akşam bütün bunların belki de bir illüzyon olduğunu yazıyorum. Gördüğüm muharip birliklerin savaşmaya gönlü olmayabilir. Amerikalılar otoyoldan Bağdat'a doğru ilerlediğinde, tankları bırakıp kaçabilirler. Yakıt tankları başkente geri çekilebilir ve siperler terk edilebilir. Amerika ve Britanya'nın ilk top mermileri kenar mahallelerin üzerinde vızıldamaya başladığında Saddam Bağdat'tan kaçabilir ve Büyük Lider'in otoyol üzerindeki birçok köyün dışına dikili heykelleri törenlerle parçalanabilir. Zaten aşağı yukarı böyle olacağı da görülecek. Fakat Nisan'ın o ilk günlerinde ben öyle hissetmiyorum. Irak ordusu ve Baas partisi milisleri liderleri için savaşmaya hazır görünüyor; tıpkı Um Kasr'da, Basra'da, Nasıriye'de ve Suk El-Şüyuk'ta olduğu gibi. Yoksa başka bir şey adına mı savaşıyorlar? Liderliği ne kadar diktatoryal olursa olsun, yabancıların gelip kendisini fethetmesi fikrini tümüyle reddeden bir Irak mı bu? Ya da Iraklılar Irak'ı Saddam'dan daha fazla önemsiyor ve Saddam'ın emirlerine itaat etmeksizin Amerikalıları düşman bellemiş olabilirler mi?</p>

  <blockquote class=""/>

  <p>Yaralar vahim ve derin, sırtta ve bacaklarda veya yüzde yığınla kırmızı nokta, misket bombalarından fırlayan şarapnel parçaları etin üç santim veya daha fazla içine girmiş. Bağdat'ın yaklaşık 50 kilometre güneyindeki Hilla eğitim hastanesinin koğuşları, vaktiyle Babil diye bilinen kentin çevresindeki köylerde yasadışı bir şeylerin (Cenevre Anlaşmaları'nın tümüyle dışında bir şeylerin) yaşandığının kanıtı. Ağlayan çocuklar, göğüsleri ve bacakları yaralı genç kadınlar, doktorların metali kafalarından çıkarmak için beyin ameliyatı yapmak zorunda kaldığı on hasta, bombaların gökyüzünden 'üzüm taneleri gibi' düştüğü günler ve gecelere dair konuşmalar. Doktorlar, misket bombaları olduğunu söylüyor — Nadr, Cifil, Akremin, Mahavil, Muhandesin ve Hail Askeri'deki derme çatma evlerin civarına yapılan hava saldırılarının kalıntıları doktorların haklı olduğunu gösteriyor.</p>

  <p>30 ve 31 Mart'ta bu köylere modern savaşın en ölümcül silahını yağdıran Amerikan veya Britanya uçakları mı? Hilla Hastanesi'ndeki 61 ölü bunu bize söyleyemez. Ne de birçok durumda beyaz patlayıcı hazneleri köylerinin üzerinde açılıp havaya bombacıklar saçarak infilak ederken ya da pençelerden ve kapılardan girip ev içlerinde dağılırken veya betondan yapılma eğreti evlerin çatılarını sıyırıp daha sonra patlamak üzere yollara yayılırken evlerinde oturmakta olan sağ kalanlar anlatabilir.</p>

  <p>Rahid Hakim pazar sabahı 10.30'da ne olduğunu hatırlıyor. Nadr'daki evinde otururken 'patlamaların sesini' duymuş ve 'ateş yağdıran gökyüzünü' görmek için kapıdan dışarı bakmış. Bombacıkların siyah-gri renkte olduğunu söylüyor. Muhammed Musa aynı köye gökten düşen 'küçük kutuların' misketlerini tarif ediyor ve gümüş renginde olduklarını söylüyor. "Küçük meyvelere benziyorlardı," diye anlatıyor ve ekliyor: "Patlamamışlarsa ve dokunursan ânında infilak ediyorlardı. Havada ve karada patlıyorlardı ve evimizde hâlâ patlamamış misketler var."</p>

  <p>Kerime Mizler'e göre, bombacıklara bir tür kablo bağlı — muhtemelen metal 'kelebek' denilen şey bu; bir dizi küçük misket bombası içeriyor ve yere düşmeden açılıp serpinti halinde bombacıkları bırakıyor. Bazıları oracıkta ölmüş, büyük çoğunluğu kadın ve çocuk, kimilerinin kararmış, çürüyen kalıntıları, Hilla Hastanesi'nin arkasındaki küçük morgda yatıyor. Eğitim hastanesine 29 Mart Cumartesi akşamından bu yana 200'den fazla yaralı gelmiş (61 ölü sadece hastaneye getirilenler ya da ameliyat sırasında veya sonrasında ölenler, köylerinde gömülen daha birçokları olduğuna inanılıyor) ve doktorlara göre bunların yüzde 80'e yakını sivil.</p>

  <p>Aralarında elbette askerler de var, verilen sayılara inanılacak olursa en az kırkı ve ölülerin morg kapısının dışına yığılmış kirli giysilerinin arasında haki bir palaska ve bir asker üniforması buluyorum. Fakat köydeki erkekler de asker olabilir ve hem onlar hem de eşleri ve kızları, evlerinin etrafında hiçbir askeri tesis olmadığında ısrarlı. Doğru mu yalan mı? Dün Bağdat'ın kuzeyindeki otobanda sıralandığı gibi, yakınlardaki bir tarlaya bir füze rampasının konuşlandırıldığını kim bilebilir? Fakat Cenevre Sözleşmeleri uyarınca, askeri personelle iç içe olsalar bile sivillerin korunması gerekiyor ve bu köylerde misket bombalarının kullanılması (askeri hedefler gözetilse bile) bu yüzden uluslararası hukukun ihlali anlamına geliyor.</p>

  <p>İşte 27 yaşındaki Asil Yemin'in sırtındaki korkunç yaraların sebebi. Ve işte beş yaşındaki Zaman Abbays'ın bacağındaki, 48 yaşındaki Samira Abdül-Hamza'nın gözleri, göğsü, bacaklarındaki yaraların sebebi. Abdül-Hamza'nın oğlu Haydar (32 yaşında bir asker) yere düşen haznelerin beyaz olduğunu, bazılarının üzerinin kırmızı ve yeşile boyandığını anlatıyor. "El bombasına benziyor ve evlerin içine giriyor. Bazıları yerde kalıyor, bazıları ise patlıyor."</p>

  <p>'Yürek paralayıcı', on yaşındaki Meryem Nasr'ı ve beş yaşındaki kızkardeşi Hüda'yı tarif edebilecek tek ifade. Ablasının yatağının yanında ayakta duran Hüda'nın yaralı olduğunu anlamıyorum ilk başta; ta ki annesi küçük kızın başörtüsünü ve uzun saçlarını dikkatle kaldırıp başının sağ tarafında, kulağının hemen üzerindeki derin bir deliği gösterene kadar. Kurumuş kan saçlarına yapışmış, fakat yara hâlâ usul usul kanıyor. Anneleri patlamayı duyduğunda evin içinde olduğunu ve hemen sonrasında kızlarını kapının yanında bir kan havuzu içinde bulduğunu anlatıyor. Resimlerini çekerken kızlar sırasıyla gülüyor ve saklanıyor. Diğer koğuşlarda korkunç yaralar almış insanlar, cesaretlerini göstermek için gülmeye gayret ediyor. Gurur kırıcı buluyorlar bu durumu.</p>

  <p>Iraklı yetkililer biz gazetecilerin bu hastaları görmesine izin vermeye elbette dünden razı. Fakat bu çocukların ve onların çoğu eğitimsiz ailelerinin bu trajedi ve acı hikâyelerini uydurabilmesi imkânsız. Iraklıların Nadr köyünde düzmece bir manzara hazırlaması da mümkün değil: Patlamaların geride bıraktığı yanık izlerinin etrafında, yere saçılmış bombacıklar, misket bombalarının yere doğru süzülüp haznelerinin inmeden hemen önce açılıp dağılmasını sağlayan küçük paraşütlerin şeritleri... Hattâ Sky televizyonundan bir ekip bir dizi bomba şarapnelini Nadr'dan Bağdat'da götürmeyi başarıyor; insan gövdesini delik deşik etmeyi hedefleyen uğursuz metal toplar, madeni bir kutudaki boğaz pastilleri gibi kasasında duruyor hâlâ. Renkleri siyah, ama ışığa doğru tutulduğunda griye dönüyorlar. Hilla Hastanesi'nin müdür yardımcısı ve ona bağlı çalışan doktorlardan biri, son günlerde kent civarında yürütülen askeri harekatın karmakarışık bir hikâyesini anlatıyor; Apache helikopterlerinin Kerbela'ya giden yola Özel Kuvvetleri indireceği söyleniyor. Hastane personeline inanılacak olursa, operasyonlarından birinde tam manasıyla çuvallamışlar, zira milisler onları geri çekilmek zorunda bırakmış. Kısa süre sonra da misket bombası saldırıları başlamış (bombacıkları atmak için topçular yerine savaş uçakları kullanılmış olabilir), bununla birlikte başarısız Amerikan saldırısı nedeniyle hedef alınan köyler anlaşılan Hilla'nın diğer tarafında. En son saldırı ise Salı günü gerçekleşmiş ve Hindiye adlı bir köyde 11 sivil öldürülmüş (bunlardan ikisi kadın, üçü çocukmuş). Hastaneye bildirilen cesetleri toplaması için bir adam göndermişler; adamın cesetlerin olduğu bölgede bulduğu tek canlı bir tavukmuş. Irak bomba imha ekipleri ancak dört gün sonra köylerdeki patlamamış bombaları temizlemek için gönderilmiş.</p>

  <p>Misket bombalarının sivillere karşı kullanılmasının ilk örneği olmadığını söylemeye bile gerek yok. İsrail'in 1982'deki Batı Beyrut kuşatması sırasında İsrail hava kuvvetleri kentin birçok bölgesine, bilhassa Fakhani ve Uzai semtlerine ABD donanması için imal edilmiş misket bombaları atmıştı. Bu vahşete maruz bırakılan sivillerin bedenlerindeki derin yaralar, dün Hilla'da gördüklerimin tıpatıp aynısıydı. Sadece askeri hedefler için tasarlanmış silahlarının yanlış kullanılmasına sinirlenen Reagan yönetimi bombardıman uçaklarının İsrail'e sevkıyatını durdurmuş, fakat birkaç hafta sonra yumuşayarak uçakları göndermişti. Öte yandan ABD ve Britanya hava kuvvetlerinin yasadışı silahlar kullanmasını kınayan Iraklı yetkilileri, bizzat Irak hava kuvvetlerinin 1980-88 savaşında İran ordusuna ve İran yanlısı Kürt köylerine zehirli gaz attığını bilerek dinlemek hiç kolay değil. Amerikalı ve Britanyalı işgalcilerin insan hakları ihlallerine dair Iraklı yetkililerden yükselen öfkeli iddialar, 'tencere dibin kara...' diye başlayan atasözünü hatırlatıyor. Fakat Mart sonunda Hilla civarında feci bir şeyler, affedilemez ve uluslararası hukuka aykırı bir şeyler olduğu kesin.</p>

  <blockquote class=""/>

  <p>Bağdat'a kibir hakimdi. Enformasyon Bakanı Sahaf Amerikalıların çöldeki yılanlar gibi yok olacağı sözü vermişti — o bunu söylerken aynı Amerikalılar Bağdat'ın dış kesimlerinde kümeleniyordu. Düşmanları tarafından neredeyse çembere alınan Saddam şimdi televizyonda arzı endam edip Iraklılardan Anglo-Amerikan işgal gücüne karşı ölümüne savaşmalarını istiyordu, zira 'zafer çok yakındı'. Beyaz kumaştan bir dekorun önünde, bir Irak bayrağının hemen yanında, asker üniforması ve siyah beresiyle konuşuyordu. Amerikalıları sinsice savaşmakla suçluyor, Iraklılara 'ellerindeki her tür silahla' savaşabileceklerini söylüyordu: "Düşman silahlı kuvvetlerimizin Bağdat etrafındaki savunma hatlarını baypas edip kahramanca direnişimizi alt etmek için boşuna çabalıyor. Düşman, birliklerimizin metin ve güçlü olduğunu gördüğünde savaşmaktan kaçıyor. Bunun yerine, tam da beklediğimiz gibi, oraya buraya az sayıda asker indiriyor. Bu askerlerle elinizdeki her tür silahla savaşabilirsiniz." 'Beklediğimiz gibi' ifadesi, aslında Iraklıların Amerikan taktiklerinin değişkenliği karşısında şaşırdığını ortaya koyuyordu. Amerikalılar tam da 'ön cephe' kavramını fiilen silip atmıştı, oysa Iraklı birliklere geleneksel olarak cephe savaşı vermeleri öğretilmişti. "Bir Apache helikopterini tüfeğiyle düşüren o cesur yaşlı köylüyü hatırlayın," diyordu Saddam. Helikopter 24 Mart'ta düşürülmüştü ve derhal devreye giren komplo teorisyenleri, Saddam'ın televizyon konuşmasının, Bağdat kuşatması öncesinde, bir haftadan fazla bir süre önce kaydedilmiş olabileceğini iddia ediyordu. Zahmet etmelerine gerek yoktu aslında. İktidarının son günlerinde Saddam kendi efsanesinin esiri haline gelmişti: Bush savaşla tehdit ettiğinde bile sarayında romantik romanlar yazmayı tercih eden bir adam.</p>

  <p>Ve bunun ceremesini şimdi askerleri (ve Iraklı siviller) çekiyordu. 6 Nisan'da, <i>Independent</i> tarafından çoktan 'satın alınmış' ve artık Saddam yerine Fisk'e sadık olan bir şoförün (onun için bir sorun yoktu) sürdüğü hızlı bir arabayla Bağdat'ı turladım. Hızla havaalanına doğru ilerledik, derken jetlerin büyük bir gürültüyle alçaldığını duyunca gerisin geri kente döndük. Bunlar korku ve ölümü işaret eden seslerdi; tek başına onları duymak, işgalin o son hafta sonunda pazar gazetemizin ön sayfasını doldurmak üzere koşturmama yetiyordu. Otoyolun yanında bir grup asker, ayağımızın altındaki toprak ABD hava saldırılarının etkisiyle titrerken el bombalarını istifliyordu. Bu bölgeye Kadısiye deniyordu. Burası Irak'ın son cephe hattıydı. Bir Irak zırhlı aracı hâlâ için için yanıyor, aracın mürettebatının altına saklandığı sıra sıra ağaçların üzerinde gri-mavi bir duman bulutu yükseliyordu. Yolun diğer tarafında iki kamyon yanmıştı. Amerikan Apache helikopterleri, olay mahalline varmamızdan sadece birkaç dakika önce ayrılmıştı. Karnı sırtına yapışmış bir manga asker, çalı çırpıyla dolu kaldırımın üzerine bir anti-tank silahı yerleştiriyordu; silahın namlusu, otoyolu eze eze gelecek olan ilk Amerikan tanklarını hedef alacak şekilde, boş havaalanı yoluna doğrultulmuştu.</p>

  <p>Birçoğu mavi üniformalı, tamamı sabah güneşi altında parlayan tüfekler taşıyan yüzden fazla Irak askeriyle tıka basa dolu bir kamyon, havaalanı istikametinde hızla yanımdan geçti. Birkaç asker arabamızın ilerlediği yöne doğru zafer işareti yaptı (şoförüm gazı köklemiş, saatte 145 kilometreyle gidiyordu), fakat kalpleri kimbilir neler söylüyordu. 'Dörtnala ölüme gidiyoruz' cümlesi geliyordu benim aklıma. Üç kilometre uzaklıktaki Yarmuk Hastanesi'nde cerrahlar, kana batmış önlükleriyle park yerinde dikiliyordu; askeri kayıplarla ilgili ilk mesailerini çoktan yapmışlardı.</p>

  <p>Birkaç saat sonra Iraklı bir bakan dünyaya Cumhuriyet Muhafızları'nın az önce havaalanını Amerikalılardan geri aldığını, ateş altında kalmalarına rağmen 'büyük bir zafer' kazandıklarını söyleyecekti. Kadısiye çevresinde işler hiç de öyle görünmüyordu. Tankçılar T-72'lerinin namlularını Bağdat ana demiryolunun tren manevra yerinden geçen otoyola çevirmişti; zırhlı personel taşıyıcıları ve ciplerden oluşan bir konvoy, koyu mavi egzos dumanlarını salarak tanklara eşlik ediyordu. Sovyet yapımı savaş tankı filosunun en son üyesi olan daha modern T-82'ler, bir grup zırhlı araçla beraber Ürdün Meydanı'nın çevresinde mevzilenmişti. Kum, çamur ve palmiye ağaçlarının kapladığı uçsuz bucaksız bir alanda Sam-6 uçaksavar füzelerinin bataryalarını ve çoklu Katyuşa roketi rampalarını, Amerika'nın ilerleyişini beklerken görebiliyordum. Etrafındaki askerler rahat görünüyordu, bazıları palmiye ağaçlarının gölgesinde sigara içiyor veya evleri artık ateş menzilinde olan (Tanrı onlara yardım etsin) Kadısiye sakinlerinin onlara getirdiği meyve sularını yudumluyorlardı.</p>

  <p>Fakat birdenbire aracımızın önünde beyaz boyalı bir Japon kamyoneti peyda oluverdi, ilk başta kasasındaki askerlerin, ısınmak için battaniyelere sarınmış halde uyuduklarını sandım. Ama bu sıcak yaz sabahında serinlemek için arabamın penceresini açmıştım ve bütün askerlerin (kamyonetin küçük kasasında on beş kadar olmalıydılar) üst üste yattıklarını fark ettim, ağır siyah asker postalları kasadan aşağı sarkıyordu. Araçtaki iki yaşayan asker ayaklarını cesetlerin arasına sıkıştırmış, öylece oturuyordu. Velhasıl Amerika'nın o günkü ilk kurbanları ebedi uykularına dalmıştı.</p>

  <blockquote class=""/>

  <p>6 Nisan şafağı muazzam bir titreşim silsilesiyle başladı, odamı fiziksel olarak sallayan devasa bir 'adım sesi'. 'Bam, bam, bam' diye devam ediyordu. Yatakta uzanmış, sebebini anlamaya çalışıyordum. <i>Jurassic Park</i>'ta turistlerin tiranozorun adımlarını ilk duyduğu âna benziyordu; düzenli, korkunç kalp atışlarının giderek yükselen ve dehşet verici hale gelen gümbürtüsü. Dicle'nin doğu yakasındaki penceremden, bir kilometre uzaktaki dört katlı beyaz bir binanın çatısında doğruca nehrin karşı yakasındaki bir şeylere ateş eden uçaksavarı görüyordum. 'Bam, bam' diye devam ediyordu adım sesleri; ses o kadar yüksekti ki, nehrin kıyısı boyunca park edilmiş yüzlerce arabanın alarmları ötmeye başladı.</p>

  <p>Ve birkaç dakika sonra, yola çıktığımda ne olduğunu anlayabildim ancak. 1991'deki Körfez savaşından bu yana Amerikan topçu ateşinin sesini duymamıştım. Ve orada, Dicle'nin düz kıyısının birkaç yüz metre uzağında onları gördüm. İlk bakışta ufak zırhlı kırkayakları andırıyorlardı, duran ve ilerleyen, kahverengi ve gri benekli, yabancı toprakları yoklamaya gelmiş, su arayan tuhaf küçük yaratıklar.</p>

  <p>Gerçeği görmek, her bir yaratığın bir Bradley Muharebe Aracı olduğunu anlamak için kırkayaklardan gözünüzü ayırmamanız gerekiyordu; her aracın arkasında Amerikalı deniz piyadeleri gizleniyordu, zırhın arkasında güvendeydiler, kendilerine kalkan olan araç motorlarını çalıştırıp Dicle'ye doğru manevra yaparken onlar da hep beraber ilerliyordu. Amerikan toplarının gümbürtüsüne Iraklı askerlerin ateşlediği havan toplarının tok patlama sesi ve namlulardan çıkan beyaz dumanlar eşlik ediyordu; Iraklı askerler ve milisler nehrin daha güneydeki aynı yakasında siperlere ve hendeklere gizlenmişti. İşte bu kadar çabuk, bu kadar basit ve bu kadar inanılmazdı.</p>

  <p>Manzara hakikaten öylesine olağanüstü, öylesine beklenmedikti ki (Pentagon'un onca böbürlenmelerine ve Bush'un verdiği onca söze rağmen), insan bunun Ortadoğu'nun müstakbel tarihi için yaratmakta olduğu öncülleri her nasılsa unutuyordu. Top ateşi patırtıları, nehir boyunca süzülen izli mermiler ve Iraklıların geri çekilirken kendilerine kalkan olsun diye çıkardığı devasa petrol yangınlarının ortasında insan, ahlaki bir Haçlı Seferi'ndeki bir Batı ordusunun bir Arap kentinin kalbine daldığını anlamak için uzağa (daha kuzeydeki büyük nehir köprülerine, nehirlerin en kadiminin soluk yeşil sularına) bakmak zorundaydı. Maude'nin yine Bağdat'a yürüdüğü 1917 ve Allenby'nin Kudüs'e girdiği 1918'den bu yana böyle bir şey ilk kez yaşanıyordu. Fakat Allenby Kudüs'e, İsa'nın doğum yerine hürmet mahiyetinde, yürüyerek girmişti. Amerika'nın Bağdat'a saldırısında ise ne tevazu ne de saygı vardı.</p>

  <p>Nehrin batı yakası boyunca yayılan deniz piyadeleri ve Özel Kuvvetler Saddam Hüseyin'in en büyük sarayına girmiş, tuvalet ve banyolarını filme çekmiş, Raşid Oteli'ne doğru harekete geçmeden ve hem sivilleri hem askerleri keskin nişancı ateşiyle vurmadan önce divanlarına uzanıp dinlenmişti. Bunu takip eden saatlerde Bağdat hastanelerine, mermilerin, şarapnellerin ve misket bombalarının kurbanı olan acı içindeki yüzlerce Iraklı erkek, kadın ve çocuk getirilmişti. Çift motorlu Amerikan A-10'larının, seyreltilmiş uranyumlu bombalarını nehrin uzak kıyılarına attığını görebiliyorduk.</p>

  <p>Doğu yakasında bulunduğum yerden, omuzlarına dayadıkları tüfekleriyle Iraklı askerleri arayan ve bir hendeği koşarak aşan deniz piyadelerini izliyordum. Fakat düşmanları çamurlu düzlüklerden ateş etmeye devam ediyordu, ta ki canlarını kurtarmak için birbiri ardınca kaçana kadar. Iraklılar Amerikan top ateşinin ortasında hendeklerinden çıkmış ve nehrin kıyısında bir dehşet Olimpiyatı'na başlamıştı; büyük çoğunluğunun silahı yanındaydı, bazıları yorgun düşüp yere yığılmıştı, bazıları da kendisini doğruca Dicle'nin dizlerine, hattâ boğazına kadar gelen sularına atıyordu. Üç asker, ellerini havaya kaldırmış halde siperlerinden çıktı ve bir grup deniz piyadesinin önünde durdu. Fakat diğerleri savaşmayı sürdürdü. Amerikan toplarının 'Bam, Bam, Bam'ı bir saatten fazla bir süredir devam ediyordu. Derken A-10'lar geri döndü ve bir F-18 savaş uçağı siperler boyunca alev furyası estirdi, bunun ardından ateş kesildi.</p>

  <p>Bağdat birkaç saat içinde düşecek gibiydi. Fakat gün, savaşın en acayip nitelikleriyle şekillenecekti: normallik, ölüm ve büyük bir saçmalığın çılgın karışımı. Zira Amerikalılar nehrin kuzey tarafında savaşarak ilerlerken ve F-18'ler kıyı şeridini bombalamak için geri dönerken bile, Irak Enformasyon Bakanı Sahaf'ın, muharebe bölgesine sadece bir kilometre uzaklıktaki Filistin Otelinin terasında bir basın konferansı düzenleyeceği öğrenildi. Muhammed Sahaf, solunda top mermileri patlarken ve gökyüzü dalış yapan Amerikan jetleriyle doluyken, belki yüz gazeteciye bütün meselenin bir propaganda çalışmasından ibaret olduğunu, Bağdat Havaalanı'nın artık Amerikalıların elinde olmadığını açıklıyor, "Muhabirler ellerindeki olguları tekrar tekrar kontrol etmelidir — sizden tek isteğim bu," demeyi ihmal etmiyordu. Bereket versin ki, nehrin batı yakasını artık görünmez kılan petrol yangınları, patlayan bombalar ve barut dumanı, olguların kontrolünü Sahaf'ın omzundan öteye bakarak yapılabilir bir şey olmaktan çıkarmıştı.</p>

  <p>Dünyanın bilmek istediği elbette Bağdat'ın işgal edilmek üzere olup olmadığı, Irak hükümetinin teslim olup olmayacağı ve (Bütün Soruların Anası) Saddam'ın nerede olduğuydu. Fakat Sahaf vaktini ABD yanlısı yayınlarından dolayı El-Cezire'yi kınamak ve Amerikalıları Saddam Hüseyin'in 'odalarını ve salonlarını' kullanıp 'ucuz propaganda' yaptığı için yerden yere vurmakla geçirdi. Savaşa tepeden bakan terasta, "Amerikalılar buraya gömülecek!" diye bağırıyordu. "Bu işgalcilere inanmayın. Mağlup olacaklar." Daha bir hafta önce Sahaf, çölün Amerikalılara mezar olacağı hususunda bizi bilgilendirmişti. Şimdi gömülecekleri mıntıka kente kaymıştı. Ve Sahaf konuştukça, sözünü kesip, "Fakat durun Sayın Bakan, sağ omzunuzdan öteye bir bakın," deme isteğimiz o oranda artıyordu. Fakat elbette sağ omzunun üstünde sadece duman vardı. Derken, niye hepimiz arabaya atlayıp kentte bir tur atmıyoruz, diye öneriverdi.</p>

  <p>Ben önerisine riayet ettim. Belediyenin iki katlı otobüsleri çalışıyordu ve dükkanlar kapalı olsa bile büfeler açıktı ve Yaser Arafat Caddesi'nin yanında erkekler savaşı tartışmak için ucuz çayhanelerde toplanmıştı. Meyve almak için dışarı çıktım ve dükkan sahibi uzattığım 11.500 dinarı, alçaktan uçan bir Amerikan jeti caddeyi aşıp bin metre öteye yükünü bıraktığında bile tek tek saymayı bırakmadı; gerçekleşen patlama, kulaklarımızdaki hava basıncını değiştirecek kadar güçlüydü. Fakat her cadde köşesinde milisler vardı ve nehrin deniz piyadelerinin henüz ulaşmadığı batı yakasındaki Dışişleri Bakanlığı'nın yakınına vardığımda, bir Iraklı topçu ekibi çift şeritli bir taşıt yolunun ortasından Amerikalılara 120 mm'lik mermiler ateşliyordu; topun namlusundan, Bağdat'ı kaplayan gri-siyah sise karşı alevden bir dil fırlıyordu sanki.</p>

  <p>Bir buçuk saat içinde Amerikalılar güneydeki nehir cephesini ilerletmiş ve Enformasyon Bakanlığı'nın ele geçirilmesi tehlikesi doğmuştu. Raşid Oteli'nin dışında sivillere ve milislere ayrım gözetmeden ateş açmışlar, yoldan geçen bir motosikletliyi havaya uçurmuşlar ve Reuters fotoğrafçısına ateş etmişlerdi. Fotoğrafçı, aracındaki kurşun delikleriyle birlikte canını zor kurtarmıştı. Bağdat'ın dört bir tarafında hastaneler yaralılarla dolup taşıyordu, birçoğu misket bombalarının parçalarıyla vurulmuş kadınlar ve çocuklardı. Akşam karanlığı çökerken Amerikalılar deniz piyadelerine yakın hava desteği vermesi için F-18'leri uçuruyorlardı; Irak uçaksavarlarını imha ettiklerinden o kadar emindiler ki, uçakların Bağdat merkezinin üzerinde, kahverengi ve gri gökyüzünü çifter çifter uçarak yardığı, aheste aheste güneye ve batıya döndüğü açıkça görülebiliyordu; bu arada nehrin öte yakasından top ateşi devam ediyordu.</p>

  <p>Öğle vakti Amerikalılar nehrin batı yakasında, işgal ettikleri üç saraydan biri olan başkanlık sarayına çok uzak olmayan bir noktada bir mühimmat deposunun yerini tespit etmiş ve içindekileri havaya uçurmuştu; patlama sırasında neredeyse iki yüz metrelik bir alev sütunu yükseldi. Amerikalılar bir yandan da (besbelli Saddam ve bakanlarını çileden çıkarma niyetiyle) Dicle kıyısındaki başkanlık sarayının canlı görüntülerini yayınlıyordu. Görüntülerde Saddam'ın klozeti, mermer kaplı banyosu ve altın kaplama musluklar ve avizeler göze çarpıyordu; Özel Kuvvetler'e mensup askerler ise (ortada güneş olmamasına rağmen) sarayın bahçesinde güneşleniyordu.</p>

  <p>Karanlık çöktüğünde, Dicle üzerindeki büyük Raşid Köprüsü'nün doğu ucunda küçük beton bir korkuluk çıktı karşıma. Burada üç Iraklı savunmacı Sovyet yapımı RPG'lerini, korkuluğun üzerine düzgünce yerleştirmişti. Bağdat'ın güneybatısından Dicle'ye doğru yüzlerce Amerikan tankı ve zırhlı aracı akıyordu ve bu üç Iraklı (ikisi Baas milisi, biri polisti), insanlığın gördüğü en güçlü orduya karşı doğu kıyısını savunmaya hazır bekliyordu. Bu kendi başına Arapların cesareti ve çaresizliğine dair bir şeyler anlatıyor diye düşündüm. Asıl acı ise daha yoldaydı.</p>

  <blockquote class=""/>

  <p>Kırım savaşından bir sahneydi, bir hastane dolusu feryat eden yaralı ve kanın oluk oluk aktığı yerler, içeriye adımımı attığımda kan ayakkabılarıma bulaştı; adım atacak yer olmayan acil serviste bütün doktorların giysileri kana batmıştı, koridorlar ve çarşaflar ve battaniyeler kanla ıslanmıştı. Saddam Hüseyin rejiminin son saatlerinde Şehit Adnan Hayrallah Hastanesi'ne getirilen Iraklı siviller ve askerler (bazıları kopan kollarını ve bacaklarını kendisi taşıyordu), zaferin ve yenilginin karanlık tarafıydı, birkaç saat içinde gömülen ölüler gibi, savaşın aslında insan ruhunun tamamen çöküşü olduğunun nihai kanıtıydı.</p>

  <p>Yataklar ve onların üzerinde inleyen kadınlar ve erkeklerin arasında gezinirken (Dante, Cehennem civarlarına yaptığı ziyarette bu manzaraları görmüş olmalı) aynı eski soru canlanıyordu: Bütün bunlar 11 Eylül için miydi? İnsan hakları için miydi? Kitle imha silahları için miydi? Kalabalık bir koridorda, sırılsıklam bir sedyenin üzerinde orta yaşlı bir adam gördüm. Anlatması neredeyse imkânsız bir yara vardı kafasında. Sağ göz çukurundan, yere kan sızdıran bir mendil sarkıyordu. Küçük bir kız leş gibi bir yatakta yatıyordu, bir bacağı kırılmıştı; diğer bacak Amerikan hava saldırısı sırasında bir şarapnelle o kadar kötü yarılmıştı ki, doktorlar bacağın durmadan sallanmasını, ayağını, gergin durması için ucuna beton bloklar konmuş bir ipe bağlayarak önleyebilmişti ancak. Kızın adı Rava Sabri'ydi.</p>

  <p>Ve bu dehşet mekânını dolaşırken dışarıda Amerikan topları Dicle Nehri'ni makasa almaya başladı ve daha birkaç saat önce yaşadıkları ölüm korkusunu yaralılara tekrar hatırlattı. Hastaneye ulaşmak için az önce geçtiğim köprü de ateş altındaydı ve barut dumanı bulutları hastaneye doğru süzülüyordu. Muazzam patlamalar koğuşları ve koridorları sarsarken, doktorlar çığlık atan çocukları pencerelerden uzaklaştırıyordu.</p>

  <p>Florence Nightingale eski Osmanlı İmparatorluğunun bu parçasına hiç gelmedi. Fakat burada bir muadili vardı: Hastane müdürü ve başcerrah Dr. Haldun El-Baeri. Nazik bir edayla konuşan bu adam, altı gündür günde bir saat uyuyor, tek bir jeneratörle ve yarısı kullanılamayan ameliyathaneleriyle her gün yüzden fazla insanın hayatını kurtarmaya çalışıyordu — kan kusan hastaları kollarınıza alıp onaltıncı kata taşımanız mümkün değildi. Dr. El-Baeri bir uyurgezer gibi konuşuyor, yaralı bir erkeği veya kadını boğazından yaralıyken boğulmaktan kurtarmanın ne kadar zor olduğunu anlatmaya çalışıyordu; hastalarının beyinlerindeki metalleri çıkarmak için dört ameliyata girdikten sonra, bırakın İngilizce konuşmayı, neredeyse düşünemeyecek kadar yorgun oluyordu.</p>

  <p>Onun yanından ayrılırken bana ailesinin nerede olduğunu bilmediğini söyledi. "Evimiz vurulmuş, komşularımız bana ailemi uzakta bir yerlere gönderdiklerini bildiren bir mesaj yolladı. Orası neresi bilmiyorum. İki kızım var, ikizler ve onlara cesur olmaları gerektiğini, çünkü babalarının gece gündüz hastanede çalışmak zorunda olduğunu söyledim. Ağlamamaları gerektiğini, çünkü insanlık için çalışmak zorunda olduğumu anlattım. Ve şimdi nerede olduklarını bilmiyorum." Derken Dr. El-Baeri'nin kelimeleri ağzına doluştu, ağlamaya başladı ve hoşçakal diyemedi.</p>

  <p>İkinci katta, boynunda korkutucu bir yara olan bir adam vardı. Anlaşılan doktorlar kanamasını durduramamışlardı ve kan bütün zemine yayıldıkça o da hayatını azar azar yitiriyordu. Karnını da tuhaf ve keskin bir şey kesmişti ve yirmi santim genişliğindeki sargı vücudundan kan fışkırmasını engelleyemiyordu. Yanında duran erkek kardeşi ellerini kaldırıp, "Niye? Niye?" diye sordu bana. Burnunda besleme hortumu olan küçük bir çocuk bir battaniyenin üzerinde yatıyordu. Ameliyat için dört gün beklemek zorunda kalmıştı. Gözlerinde en ufak bir yaşam belirtisi yoktu. Onun kız mı erkek mi olduğunu annesine soracak cesareti bulamadım. Yaklaşık bir kilometre uzakta bir hava saldırısı vardı ve hastane koridorları, uzun, pes ve kuvvetli bir patlamanın etkisiyle yankılandı; bunu koğuşların dışındaki çocukların giderek yükselen feryat ve ağlama korosu takip etti.</p>

  <p>Koğuşların alt katında bütün acil servis odalarının en vahimi olan oda vardı ve odaya yüzleri, kolları, göğüsleri ve bacakları tamamen yanmış üç adam getirmişlerdi. Doktorlar çıplak adamların kan ve dokudan ibaret kalmış vücutlarına beyaz bir krem sürüyorlardı; derişiz kollarını havaya kaldırmış yatakta oturuyorlar, her biri acısını dindirecek olmayan bir kurtarıcı aranıyordu. Başka bir genç adam, doktorlar pantolonunu keserek çıkarmaya çalıştığında, "Hayır! Hayır! Hayır!" diye bağırdı. Feryat ediyor, ağlıyor ve adeta bir at gibi kişniyordu. Sanırım askerdi. Sert, güçlü ve iyi beslenmiş görünüyordu, fakat şimdi tekrar çocuk olmuş, "Ummi, Ummi!" (Annecim, Annecim!) diye ağlıyordu.</p>

  <p>Bu korkunç hastaneden çıktım ve dışarda nehre düşen Amerikan top mermilerini gördüm. Ayrıca, hastanenin idare binasının yanındaki küçük bir çimenlik alanda kurulu bazı askeri çadırlar (Allah kahretsin, diye geçirdim içimden) ve üzerine dallar ve yapraklarla örtülü bir makineli tüfek monte edilmiş zırhlı bir araç da dikkatimi çekti. Araç hastane arazisinin sadece birkaç metre içindeydi. Fakat hastane onu gizlemek için kullanılmıştı. Ve hastanenin ismini aklımdan geçirmekten geri duramadım. Adnan Hayrallah, Saddam'ın savunma bakanıydı; söylenenlere göre lideriyle ters düşmüş ve sebebi hiçbir zaman anlaşılamayan bir helikopter kazasında ölmüştü. Bağdat savaşının son saatlerinde bile, kurbanları, öldürülen bir adamın ismini taşıyan bir binada yatmak zorundaydı.</p>

  <blockquote class=""/>

  <p>Hastaneden Filistin Oteli'ne geri dönüyorum. Top ateşinin gürültüsü azalmış. Dicle üzerindeki Cumhuriyet Köprüsü'nde Amerikan tankları var, fakat burada çatışma yok. Sadun Caddesi'nden dönmek için yavaşladığımızda kuşları duyuyorum. Ardından bir topun infilakı, merminin ıslığı ve Filistin Oteli'ne vardığımızda üst katlardan birinden tüten beyaz dumanı görüyoruz. Sahaf ve Sabri aşağıdaki bahçedeler, bozuntuya vermiyorlar, fakat derken binanın girişinden gazeteciler ve otel çalışanları bağıra çağıra donuk gün ışığına çıkıyorlar, ellerinde içinde ağır bir şeyler olan, kanla ıslanmış bir çarşaf var. Bu, o gün Amerikalıların öldürdüğü ilk gazeteci değil.</p>

  <p>Filistin Oteli'ne ateşlenen o bir tek tank mermisi, Reuters televizyonunun bürosunu vurdu ve ajansın sekiz yaşında oğlu olan bir kameramanını öldürdü. Dört kişi de yaralandı. Yaralılardan biri olan İspanyol kanalı Tele 5'in kameramanı sonradan hayatını kaybedecekti. Bunun bir kaza olduğuna inanmak mümkün müydü? O korkunç günde ilk sorumuz buydu.</p>

  <p>Bunlar Irak'a yönelik Anglo-Amerikan işgalinde ölecek ilk gazeteciler değildi elbette. ITV'den Terry Lloyd Güney Irak'ta, yanlışlıkla bir Irak aracına binince Amerikan askerleri tarafından vurulup öldürüldü. Ekibinin büyük kısmı hâlâ kayıptı. <i>Washington Post</i>'tan Michael Kelly, bir kanalda trajik bir şekilde boğuldu. Kürdistan'da iki muhabir öldü. İki gazeteci (biri Alman, biri İspanyol) Bağdat'ın hemen dışındaki bir ABD üssünde, bir Irak füzesi ortalarında patlayınca iki Amerikalı ile birlikte öldü. Ne de öldürülen ve yüzlercesi sakat kalan ve daha önce de söylediğim gibi (gazeteci misafirlerinden farklı olarak) savaşı terk edip birinci mevki uçak koltuğunda eve dönemeyen Iraklı sivilleri unutabilirdik. Velhasıl görünen köy kılavuz istemiyordu. Ne yazık ki Amerikalılar açısından durum hiç iç açıcı değildi. Zira bir ABD pilotu o gün bir El-Cezire muhabirini öldürmüş ve mesai arkadaşını ağır yaralamıştı bile.</p>

  <p>ABD jeti Dicle kıyılarındaki El-Cezire bürosuna roket atmak için 07.45'te geri dönmüştü. Kanalın Bağdat'taki şef muhabiri, Tarık Eyyübi adlı Filistin kökenli bir Ürdünlü, ikinci kameramanı (Züheyr adlı bir Iraklı) ile birlikte, büronun yanında Amerikalı ve Iraklı askerler arasında yaşanan bir siper muharebesini bildirmek için çatıdaydı. Eyyübi'nin mesai arkadaşı Mahir Abdullah'ın hatırladığı üzere, her ikisi de, üzerinde iki Amerikan tankının henüz zuhur ettiği Cumhuriyet Köprüsü'ne yakın olan binalarına doğru süzülen uçağın roketi ateşlediğini görmüştü. Abdullah sonrasını şöyle anlatıyordu: "Ekranda bu muharebe vardı ve havada uçuşan mermileri görebiliyorduk. Derken savaş jetini duyduk. Uçak o kadar alçaktan seyrediyordu ki, aşağı katta olan bizler çatıya ineceğini sandık — o kadar yakındı yani. Roketin ateşlendiğini ayan beyan işittik. Doğruca gelip elektrik jeneratörümüze çarparak patladı. Tarık neredeyse o an öldü. Züheyr yaralandı."</p>

  <p>Amerika'nın bu hikâyeyi açıklamak konusunda sorunları olacaktı. 2001'de ABD El-Cezire'nin Kabil'deki bürosunu bir cruise füzesiyle vurmuştu — Usame Bin Ladin'in dünyanın dört bir köşesine yayınlanan ses ve görüntü kayıtlarının kaynağı bu büroydu. Kentin 'kurtarılmasından' önceki akşam düzenlenen bu olağanüstü saldırıya dair hiçbir açıklama yapılmadı; Kabil muhabiri Tayser Aluni saldırıdan yara almadan kurtulmuştu. Gazeteciliğin tuhaf bir cilvesi mahiyetinde, Aluni Bağdat bürosunda ABD Hava Kuvvetleri'nin El-Cezire'ye ikinci saldırısını da yaşayacaktı. Ancak daha da rahatsız edici olan, El-Cezire'nin (savaştan yaptığı canlı yayınlarla sadece Amerikalıları değil, daha önce gördüğümüz gibi, Saddam'ı da küplere bindiren en özgür Arap televizyonu) Şubat'ta Pentagon'a Bağdat bürosunun koordinatlarını vermesi ve büronun saldırıya uğramayacağı konusunda güvence almasıydı. Sonrasında, 6 Nisan'da ABD Dışişleri Bakanlığı sözcülerinden biri El-Cezire'nin Doha'daki merkezini ziyaret etmiş ve Katar uydu kanalı içinden bir kaynağa göre, Pentagon'un güvencesini tekrarlamıştı. Aradan daha yirmi dört saat geçmişken Amerikalılar Bağdat bürosuna füze atmıştı.</p>

  <p>Bir sonraki saldırı (Reuters'e yapılan), Cumhuriyet Köprüsü üzerindeki Abrams tankı topunun namlusunu 200'den fazla yabancı gazetecinin kaldığı Filistin Oteli'ne doğrulttuktan sonra, gün ortasından hemen önce geldi. Sky televizyonundan David Chater namlunun hareketini görmüştü. Fransız televizyon kanalı France 3'ün ekibi Reuters'in hemen altındaki bir odada kalıyordu ve köprünün üzerindeki tankı görüntülemişti. Kayda bakıldığında, uzun bir sessizliğin ardından tankın namlusundan bir ateş kabarcığı çıktığı görülüyordu. Hemen sonrasında muazzam bir patlama sesi duyuluyor ve patlamanın etkisiyle titreyen kameranın önünden sıva parçaları dökülüyordu.</p>

  <p>On beşinci kattaki Reuters bürosunda top mermisi ekibin tam ortasında patlamıştı. Ukraynalı kameraman Sasha Protsjuk (ki o da tankları görüntülüyordu) ve ekibin bir başka üyesi olan Britanyalı Paul Pasquale ağır yaralanmıştı. Biri Reuters'in Filistin kökenli Lübnanlı muhabiri Samia Nakhul olmak üzere iki gazeteci daha yaralanmıştı. Tele 5'in yan odadaki İspanyol kameramanı Jose Coozo'nun da yarası ağırdı. Protsjuk çok geçmeden hayatını kaybetti. Ekibin kanına bulanmış kamerası ve 'bacakları' odada kaldı.</p>

  <p>Amerika'nın saldırıya cevabı, bütün kanıtları görmezden gelmek oldu. ABD 3. Piyade Tugayı'ndan Buford Blount (köprüdeki tanklar onun emrindeydi), araçlarının Filistin Oteli'ndeki keskin nişancıların roket ve tüfek ateşi altında kaldığını söyledi; tankı otele tek bir mermi atmış ve karşıdan gelen ateş bunun ardından kesilmişti. Fakat top mermisinin ateşlendiği sırada tankla otelin arasındaki o yolda ilerlemiştim ve hiçbir hafif silah ateşi duymamıştım. Saldırıyı gösteren Fransız video kaydı dört dakikadan fazla sürüyor ve tankın ateş etmesinden önce tam bir sessizlik olduğu görülüyor. Binada keskin nişancı falan olmadığına kesinlikle inanıyorum. Ayrıca otelde yaşayan onlarca gazeteci ve teknik elemanı (ben de dahil), silahlı adamların oteli bir saldırı noktası olarak kullanmamasını garantiye almak için şahinler gibi izliyorlardı. Şunu da eklemek lazım: Mart'ta, emrindeki birliklerin tanklarında seyreltilmiş uranyumlu mühimmat (birçokları 1991 Körfez savaşından sonra kanser vakalarında yaşanan patlamanın bu tür silahlardan kaynaklandığına inanıyor) kullanacağı iddiasına ateş püsküren de aynı General Blount idi. General Blount, şimdi de oteldeki ekibin bir şekilde Amerikalılara ateş açtığını iddia ediyor (Reuters kamera ekibi vurulur vurulmaz keskin nişancı ateşinin kesildiği ifadesinin anlamı açıkça buydu) ve böylece inandırıcı olmayan bir açıklama, bir iftiraya dönüşmüş oluyordu.</p>

  <p>Bir kez daha üç ölü, beş yaralı gazetecinin, hattâ işgal güçleri tarafından paramparça edilen yüzlerce sivilin bir katliam teşkil etmediğini hatırlamalıydık. Ve şu da unutulmaması gereken bir gerçekti: Irak rejimi de yıllar boyunca birçok gazetecinin yanında, kendi halkından on binlerce insanı öldürmüştü. Ferzad Bazuft'un ismi geliyordu akla. Fakat bu laçka tavırdan çok tehlikeli bir şey ortaya çıkıyordu. Blount'un açıklaması, İsraillilerin masumları öldürdükten sonra öne sürdüğü türdendi. Yani mesaj biz gazetecilerin bütün bunlardan ders çıkarmamız gerektiği miydi? Amerikan ordusunda basından nefret eder hale gelen ve Bağdat'ta üslenmiş gazetecileri kaçırtmak, bizzat kendi içişleri bakanımız David Blunkett'ın kötücül iddiasıyla, 'düşman hatlarının arkasında' çalışanlara zarar vermek isteyen bazı unsurlar mı vardı? Bu iddia, yani uluslararası muhabirlerin Blunkett'ın düşmanıyla (Britanyalıların bu savaşı en başından beri asla desteklemeyen çoğunluğuyla) fiilen işbirliği yaptığı iddiası bir tür idam cezasına dönüşüyor olabilir miydi?</p>

  <p>Tarık Eyyübi'yi tanıyordum. Savaş sırasında, Bağdat'ta onun öldüğü aynı çatıdan Doha'ya yayın yapmıştım. O gün Eyyübi'ye, Amerikalılar Anglo-Amerikan bombardımanının sivil kurbanlarıyla ilgili (bütün Arap dünyasında izlenen) yayınını bitirmek istediği takdirde Bağdat bürosunun ne kadar kolay bir hedef olacağını söylemiştim. Reuters'ten Sasha Protsjuk, Filistin Oteli'nin dayanılmaz yavaş asansörünü sık sık benimle paylaşırdı. Samia, 1975-90 Lübnan iç savaşından bu yana dostum ve mesaidaşımdı. <i>Financial Times</i>'ın muhabiri David Gardner ile evliydi. Ve şimdi bir Bağdat hastanesinde kanlar içinde yatıyordu. Ve General Buford Blount bu masum kadınla cesur meslektaşlarının keskin nişancı olduğu imasında bulunmaya cüret ediyordu. Peki bu bize Irak'taki savaşla ilgili ne anlatıyordu?<sup><a href="../Text/dipnot.xhtml#bookmark234" id="footnote234">[4]</a></sup></p>

  <p>Öncesinde ABD hava kuvvetleri Bağdat'ın Mansur semtindeki sivil bir yerleşim bölgesini bombalamıştı, çünkü Amerikalı istihbarat yetkilileri Saddam'ın burada kaldığına inanıyordu. Dört adet birer tonluk bomba (tesadüf eseri büyük çoğunluğu Hıristiyan olan) on üç Iraklı sivili paramparça etmişti, fakat Saddam orada değildi. Günler sonra, ondördüncü ölü Iraklı (bir bebek) bombaların yol açtığı enkaz yığınının altında bulunacaktı. BBC Katar'dan yaptığı yayında ABD istihbaratının bunun 'risksiz' bir operasyon olmadığını bildiğini belirtiyordu. Dikkatinizi çekerim: Amerikalılar için risk yoktu, sadece Iraklılar için bir hiç uğruna ölme riski vardı (zaten öldüler de). Ve beklendiği gibi, hiçbir özür dilenmedi. Tam tersine, sivilleri paramparça etmeyi sürdürdüler. Amerika'nın 'sondaj' baskınları, her daim muazzam bir ateş gücünün korumasında bir sokakta ilerleyip diğerinde geri çekilmeleri, masumları işgal sonrası Iraklıların psikolojisinde derin izler bırakması muhakkak olan bir şekilde katlediyordu. Bütün bunlar 'kurtuluş' adına affedilebilir miydi?</p>

  <p>Sürekli hastaneleri dolaşıyorduk. Sıra sıra yatıyorlardı: Gözünü yeni kaybetmiş, fakat ayaklarından hâlâ kan sızan araba satıcısı, Raşid Oteli'nin yanında Amerikan askerlerinin kurşunlarıyla vurulan motosiklet sürücüsü, uzun siyah saçları üzerine yattığı havluya yayılmış, vücudu bir Amerikan misket bombasından fırlayan şarapnelle adeta suçiçeği çıkarmış elli yaşındaki kadın memur... Bağdatlı siviller için bu, Amerika'nın başkentteki 'sondaj görevlerinin' doğrudan sonucuydu. Televizyonda her şey pek yolunda görünüyordu: Dicle kıyılarında Amerikan deniz piyadeleri, başkanlık sarayına aman da ne kadar komik ziyaretler, Saddam'ın altın klozetinin video görüntüsü. Fakat bize o heyecan verici televizyon görüntüleri ulaşabilsin diye ve Bush ile Blair böbürlenerek zaferden söz etsin diye masumlar kanıyor ve acıyla feryat ediyordu. Kindi Hastanesi'nde küçük bir oğlan gördüm, babası, annesi ve üç erkek kardeşinin hepsi, Bağdat dışındaki bir Amerikan kontrol noktasına yaklaşırken vurulup öldürülmüştü. İki buçuk yaşındaki Ali Nacur'u yatağında acıyla yatarken seyrettim, giysileri kan içindeydi, burnundan içeri bir tüp sokulmuştu, derken bir akrabası bana doğru yaklaştı. "Sizinle konuşmak istiyorum," diye bağırdı, sesi öfkeyle giderek yükseliyordu. "Siz Britanyalılar bu küçük çocuğu niye öldürmek istiyorsunuz? Bir de buraya gelip niye görmek istiyorsunuz? Bunu siz yaptınız — siz yaptınız!" Genç adam kolumu tutarak şiddetle sarstı. "Annesini ve babasını geri getirecek misin? Bu çocuk için anne-babasını hayata döndürebilir misin? Defol! Defol!"</p>

  <p>Ambulans şoförlerinin ölenleri bıraktığı dışardaki alanda, siyahlar içinde orta yaşlı Şii bir kadın yumruklarıyla göğsünü dövüyor ve bana bağırıyordu. "Yardım et," diyerek ağlıyordu. "Yardım et. Oğlum şehit oldu ve tek istediğim onu örtecek bir bayrak. Bir bayrak istiyorum, vücudunu örtmek için Irak bayrağı istiyorum. Yüce Allah'ım, yardım et bana!" Bu acı, yas ve öfke yerlerine gitmek her geçen gün zorlaşıyordu. Ve hiç şaşırmıyorum. Uluslararası Kızılhaç Amerika'nın üç günlük Bağdat saldırısının hastanelere ulaşan sivil kurbanlarının sayısını şu an yüz olarak veriyor. Ama sadece Kindi'ye, son yirmi dört saat zarfında 50 yaralı ve üç ölü (hepsi sivil) gelmişti. Ölenlerin çoğunluğu (küçük oğlanın ailesi, araba satıcısı Ali Abdülrezzak'ın gözü önünde uçaktan atılan bir bombayla paramparça olan altı kişilik aile, Sefa Kerim'in kapı komşuları), katledildikten birkaç saat sonra öylece gömülüyordu. Cesetleri hastaneye getirmenin manası yoktu.</p>

  <p>Televizyonda ise her şey tertemizdi. Pazar akşamı BBC yanan sivil araçları gösteriyordu; muhabiri (eski dostum ve mesaidaşım Gavin Hewitt; onunla yaklaşık çeyrek asır önce Afganistan'ı karış karış dolaşmıştım, fakat şimdi Amerikan güçlerine 'iliştirilmişti') bazı yolcuları araçlarının yanında cansız yatarken gördüğünü söylüyordu. Hepsi bu kadardı. Parçalanmış cesetleri, küle dönmüş çocukları gösteren tek bir görüntü yoktu. Belki burada da, 'hassas' tabiatlı olanlar için bir başka uyarı konmalı: Amerika ve Britanya'nın Bağdat'taki masumlara neler yaptığını bilmek istemiyorsanız, bundan sonrasını okumayın.</p>

  <p>Kindi'deki acil servis odalarında yaraların üzerinde uçuşan sinekleri, çarşaflarda ve kirli yastık kılıflarındaki katılaşmış kanı, zemindeki kan derelerini, konuştuklarımın yaralarından hâlâ damlayan kanı anlatmayacağım. Hepsi sivildi. Hepsi niye acı çektiklerini bilmek istiyordu. Hepsi (bana küçük çocuğun yanından defolup gitmemi söyleyen öfkeli genç dışında) çektikleri acılarla ilgili nazik ve sessiz bir şekilde konuşuyordu. Hiçbir Irak hükümeti otobüsü beni Kindi Hastanesi'ne götürmedi. Hiçbir doktor geldiğimi bilmiyordu.</p>

  <p>Ali Abdülrezzak'la başlayalım. Kırk yaşında bir araba satıcısı. Önceki sabah, bir savaş uçağının jet motorlarını duyduğunda Bağdat'ın Şaab semtinde (burası iki Amerikan füzesinin Ebu Talib Caddesi'nde yirmi bir sivili öldürdüğü yer) dar bir sokakta yürüyormuş. "Ailemi görmeye gidiyordum, çünkü telefon hatları bombalanmıştı ve onların iyi olduğundan emin olmak istiyordum," diye başlıyor anlatmaya. "Önümde bir aile vardı, bir adam, karısı ve çocukları. Derken o korkunç sesi duydum, bir ışık parladı, bana bir şeyler olduğunu biliyordum. Önümdeki aileye yardım etmeye çalıştım, fakat hepsi ölmüştü, paramparça olmuşlardı. Ondan sonra doğru düzgün göremediğimi fark ettim."</p>

  <p>Abdülrezzak'ın sol gözünün üzerinde, yüzüne bağlanmış kalın sargılar var. Doktoru Usame El-Rahimi, "Göze müdahalede bulunmadık, diğer yaralarıyla ilgilendik," diye anlatıyor. Ardından kulağıma eğilip fısıldıyor: "Gözünü kaybetmiş. Yapabileceğimiz hiçbir şey yok. Şarapnel isabet edince göz yuvasından fırlamış." Abdülrezzak gülümsüyor (sonsuza kadar yarı kör kalacağını elbette bilmiyor) ve aniden neredeyse kusursuz bir İngilizceye geçiyor, Bağdat'ta okuduğu lisede öğrenmiş. "Başıma niye bu geldi?" diye soruyor.</p>

  <p>Muhammed Abdullah Alvani Amerika'nın Dicle kıyılarına yaptığı küçük gezintinin, böylesine heyecanlı televizyon görüntülerine konu olan operasyonun kurbanı. Eve gitmek üzere Raşid Oteli'nden Dicle'nin batı yakasına doğru motosikletini sürerken bir Amerikan zırhlı aracının park ettiği yoldan geçmiş. "Amerikalıları son anda gördüm. Ateş açtılar ve beni vurdular, motosikletin üzerinde kalmayı başardım. Ardından ateşledikleri ikinci merminin şarapneli motosiklete isabet etti ve düştüm." Dr. El-Rahimi, Alvani'nin vücudundaki sargıyı çözüyor. Karaciğerinin hemen yanında, neredeyse iki santim derinliğinde feci, kanlı, iltihap akıtan bir yarık var. Kan hâlâ bacaklarından akıyor ve ayak parmaklarından yere damlıyor. "Niye sivilleri vuruyorlar?" diye soruyor bana. Evet, çizgileri biliyorum. Irak'ı işgal etmeseydik Saddam bizden daha çok Iraklı öldürecekti (Kindi Hastanesi'nde pek de zekice bir argüman değil bu) ve bütün bunları Alvani ve arkadaşları için yapıyoruz. Paul Wolfowitz birkaç gün önce bize hem Amerikalı askerler hem de Irak halkı için dua ettiğini söylemedi mi? Buraya onları kurtarmaya gelmiyor muyuz (petrolden söz etmesek daha iyi) ve Saddam acımasız ve vahşi bir adam değil mi? Fakat bu insanların arasında böyle sözler söylerseniz deli gözüyle bakarlar.</p>

  <p>Sadiye Hüseyin El-Şomari'nin bedeni iğne ucu gibi kanlı beneklerle dolu. Irak Ticaret Bakanlığı'nda memur ve acıdan yorgun düşmüş, uyuyor; bir başka doktor elindeki karton parçasıyla yaralarına üşüşen sinekleri kovarken bana, bir insanın karaciğerindeki ağır yaranın iyileşip iyileşmeyeceğini soruyor — sanki ben bilirmişim gibi. Bir akrabası Sadiye'nin Bağdat'ın Ceyidi semtindeki evinden çıkarken bir Amerikan uçağının binanın üzerine misket bombası attığını anlatıyor. "Orada Sadiye'nin bazı komşuları da varmış. Hepsi vurulmuş. Birinin bacağı kopup gitmiş, bir diğerinin kolu ve bacağı havada uçuyormuş."</p>

  <p>Ve Sefa Kerim. On bir yaşında bir kız çocuğu ve ölmek üzere. Bir Amerikan bombasının parçası karnına saplanmış ve iç kanaması var. Karnının üzerindeki kocaman bir sargı ve burnuna sokulmuş bir tüple yatağında kıvranıyor. Ve hepsinden daha dehşet verici olan, el ve ayak bileklerinden dört ucuz ve kirli başörtüsüyle yatağa bağlanmış olması. Yattığı yerde inliyor ve sayıklıyor, acıyla ve yatak esaretiyle aynı anda savaşıyor. Bir akrabası (kara çarşaflı annesi yatağın yanında sessizce oturuyor), kızın akıbetini anlayamayacak kadar hasta olduğunu söylüyor. "Ona on şişe ilaç verdiler ve hepsini kustu," diyor. Yüzünü kapatan burun tüpü maskesinin ardında Sefa gözlerini annesine doğra çeviriyor, sonra doktora, ardından gazeteciye, sonra tekrar annesine.</p>

  <p>Sefa'nın akrabası olan adam, Arapların aczi ifade etmek istediğinde yaptığı gibi, ellerini ayaları yukarı gelecek şekilde açıyor. Bu hareketin ardından hep "Ne yapabiliriz?" mealinde bir şey söylenir, fakat adam bir şey demiyor ve buna seviniyorum. Neticede ona tutup da Sefa Kerim'in 11 Eylül 2001 için, George W. Bush'un fantezileri, Tony Blair'in dini sofuluğu, Paul Wolfowitz'in 'kurtuluş' hayalleri için ve uğruna bu insanların hayatlarını tahrip ettiğimiz 'demokrasi' için ölmek zorunda olduğunu nasıl söyleyebilirim?</p>

  <blockquote class=""/>

  <p>Fakat gün batmak zorunda. 9 Nisan ve Amerikalılar Bağdat'ı 'kurtardılar'. Saddam Hüseyin'in çeyrek asırlık acımasız diktatöryal iktidarının merkezini yok ettiler, fakat arkalarından bir yağmacılar ordusu da getirdiler; dizginlerinden boşalan bu ordu, kentte bir talan ve anarşi furyası estirmeye başladı. Top atışları ve kana batmış hastanelerle başlayan gün, diktatörün heykellerinin ayinden farksız yıkımıyla sona erdi. Kalabalıklar zevkten dört köşe haykırıyordu. Yirmi beş yıl boyu Saddam'ın en sıradan gizli polisinin ayaklarına kapanan adamlar birer deve dönüşmüştü, kocaman ve korku verici heykellerini yerlere devirirken Irak liderine nefretlerini kusuyorlardı.</p>

  <p>Iraklı bir dükkan sahibi, "Yeni özgürlüğümüzün başlangıcı," diye bağırdı. Sonra durup sordu: "Amerikalılar şimdi bizden ne istiyor?" Büyük Lübnanlı şair Halil Cibran vaktiyle, tiranlarını borazan çalıp sevinçle buyur eden ve yuhalayarak alaşağı eden ulusa acıdığını yazmıştı. Ve şimdi Bağdat halkı aynı ölümcül ritüeli sergiliyordu; kendilerinin (veya ebeveynlerinin) Arap Sosyalist Baas Partisi Iraklı generallerin ve prenslerin önceki diktatörlüğünü yok ederken aynı şekilde davrandıklarını unutmuşlardı. Keza 'kurtarıcıların', Irakla kültür, dil, ırk veya din namına hiçbir ortak noktası olmayan yeni, yabancı ve çok güçlü işgalciler olduğunu da.</p>

  <p>Saddam Kenti'ndeki uçsuz bucaksız gecekondulardan on binlerce yoksul Şii Bağdat'ın merkezine akıp dükkanlara, ofislere ve bakanlıklara daldı (Britanyalıların iki hafta önce Basra'da önlemek için neredeyse parmağını bile kıpırdatmadığı hırsızlık ve toplu yıkım orjisinin epik bir versiyonuydu bu) ve Amerikalı deniz piyadeleri yağmacılar arabalar, halılar, para tomarları, bilgisayarlar, masalar, divanlar, hattâ kapı çerçeveleri ile birlikte kaçarken uzaktan olan biteni seyretti.</p>

  <p>Fardus Meydanı'nda deniz piyadeleri Saddam'ın kasvetli ve devasa heykelini, bir zırhlı personel taşıyıcısına urganla bağlayarak devirdi. Heykel kaidesinden aşağı doğru eğildi ve yerin üzerinde uzunlamasına asılı kaldı, sağ kol Irak halkını babacan bir edayla selamlıyordu hâlâ. Bu pek çok açıdan sembolik bir andı. Bir balta alıp gri mermerden azametli kaideye indiren ilk adamın arkasında duruyordum, fakat birkaç saniye içinde mermer düştü ve ortaya ucuz tuğladan ve fena halde çatlamış çimentodan bir temel çıktı. Amerikalılar Saddam rejiminin yapısının işte bunun gibi olduğunu hep tahmin ediyordu, yetmişlerde ve seksenlerin başında onu silahlandırmak, ekonomisine hizmet etmek ve siyasi destek sağlamak için ellerinden geleni yapmış olsalar da.</p>

  <p>Bu yüzden bir bakıma (tarihinde ilk kez bir Arap ülkesinin başkentini işgal eden) Amerika, yaratmak için epey zaman ve para harcamış olduğu şeyin yıkılmasına yardımcı oluyordu. Saddam vaktiyle 'bizim' adamımızdı ve şimdi onu yok ediyorduk. Bütün bu heykel döven kalabalıkların, bütün bu yağmanın ve hırsızlığın önemi işte buydu. Fardus Meydanı'nda genç adamlardan oluşan küçük bir grubun bir urgan ve kazmalarla geldiğini görmüştüm. Hep beraber geldiler, kendiliğinden toplanmadılar; bu küçük melodramı kimin örgütlediğini sık sık merak etmişimdir. Fakat heykeli deviremediler. Genellikle olduğu gibi Araplar Amerika'nın yardımına ihtiyaç duydu. Böylece deniz piyadeleri devreye girdi ve diktatörün suretini devirmek ABD'ye kaldı. Yüz kamera tıkır tıkır çalıştı ve bu sahtekarca sahneyi gelecek kuşaklar için çekti. Irak halkı kendisini ezen adamın görüntüsünü devirmişti. Ama sadece o kadar. İşi kendi başlarına yapamayacak kadar aciz olanların gözü önünde Saddam'ın heykelini Amerikalılar imha etmişti.</p>

  <p>Irak liderinin iktidarı fiilen sona ermişti elbette. O akşam gazeteme yazdığım üzere, işkence tezgahları ve hapishaneler şimdi birer anıta dönüştürülmeli, Irak'ın zehirli gaz kullanmasının gerçek hikâyesi ortaya çıkarılmalıydı. "Fakat tarih aksini gösteriyor. Hapishaneler genellikle yeni iktidara devroluyor, işkence tezgahları da ve ayrıca dünyanın kitle imha silahları yapmanın ne kadar kolay olduğunu öğrenmesini kim ister."</p>

  <p>Kâbus bitmemişti. Zira Amerikalılar 9 Nisan'ı işgallerinin ilk günü ('kurtuluş' diyeceklerdi) olarak kayda düşecek olsa da, Bağdat'ın geniş bölgeleri hâlâ ABD'nin kontrolü dışındaydı. Karanlık çökmeden hemen önce ABD hatlarından geçerek, geniş, düz Bağdat kenti içinde Saddam rejiminin varlığını sürdürdüğü kesime geri döndüm. Gri, boş caddelerden aşağı ilerleyip Dicle'nin büyük köprülerini aştım; Amerikalılar henüz batı tarafından bu yakaya geçmemişti. Ve işte orada, Bab El-Muazzam Caddesi'nin köşesinde küçük bir grup mücahit, nehrin öte yakasındaki Amerikan tanklarına Kalaşnikof'larıyla ateş ediyordu. Cesaret dolu, son derece dokunaklı ve acı verecek kadar öğretici bir manzaraydı.</p>

  <p>Çünkü bu adamlar Cezayirli, Faslı, Suriyeli, Ürdünlü, Filistinli Araplardı. Aralarında tek bir Iraklı yoktu. Baas milisleri, Cumhuriyet Muhafızları, Irak istihbaratının kaypak adamları, şu pek meşhur Saddam fedaileri, hepsi mevzilerini terk etmiş ve sürüne sürüne evlerine gitmişti. Nazi Charlemagne Bölüğü'ne mensup Fransızların 1945'de Berlin'de yaptığı gibi, sadece yabancı Araplar savaşmaya devam ediyordu. Iraklılar tarafından yüzüstü bırakıldığını düşünenler de yok değildi; onlardan bir grubu Filistin Oteli'nin lobisinin dışında oturmuş, gazetecilere evlerine dönmelerine yardım etmeleri için yalvarırken bulacaktım.</p>

  <p>"Eşlerimizi ve çocuklarımızı bırakıp bu insanlar için savaşmaya geldik," diyordu içlerinden biri. Fakat Bab El-Muazzam Köprüsü'nün ucunda karanlığın içinde savaşıyorlardı ve onları bıraktığımda Amerikan jetlerinin batıdan yaklaştığını duyabiliyordum. O boş caddelerde ilerlerken, Amerikan tank ateşinin bulundukları binayı vurduğunu da duyabiliyordum. Eğer gelecekte bir direniş olacaksa, onun gönüllü askerleri işte bu adamlardı — tabii hayatta kalırlarsa.</p>

  <p>Tanklar iki şekilde geliyordu: ateş açan tehlikeli, ölümcül türü ve bronzlaşmış yüzleriyle yakışıklı genç askerlerin gülerek kendilerine el sallayacak kadar nazik olan Iraklılara baktığı 'kurtarıcı' türü. Tankların top namlularına 'Kedi Yavrusu Kurtarma Timi', 'Kâbus Tanığı' (bunun hemen altında bir kafatası çiziliydi) ve 'inci' gibi şirin isimler yazılmıştı. Ve her büyük ve güçlü ordunun ilk yürüyüş kolunun en önünde ilerleyen (işgalci veya kurtarıcı türden) bir ilk asker illa ki olmalıydı. Velhasıl 4. Deniz Piyade Alayı, 3. Taburdan Michiganlı Onbaşı David Breeze'e doğru yaklaştım. Anne-babasıyla iki aydır konuşmamıştı, uydu telefonumdan annesini aradım, dünyanın öbür ucundan Bayan Breeze'in sesi duyuldu ve telefonu oğluna verdim. Ve Bağdat'ın merkezine en önde giren Amerikan askerinin ailesine söylediği sözler şuydu: "Selam millet. Bağdat'tayım. 'Merhaba! Sizi seviyorum. Ben iyiyim. 'Sizi seviyorum millet' demek için arıyorum. Savaş birkaç güne bitecek. Çok yakında yanınızdayım."</p>

  <p>Evet, o akşam şunları yazdım:</p>

  <blockquote class="">
    <p>Hepsi savaşın kısa süre sonra biteceğini söylüyor. Onbaşı Breeze kuşkusuz eve dönecek ve Amerika'yı bu tehlikeli, vahşi topraklarda bekleyen ölümcül gerçeklere rağmen sergilediği masumiyete hayranlık duydum. Zira daha tanklar otoyolu eze eze ilerlerken, onları gören ve ayakta bekleyen erkekler ve kadınlar vardı; Başörtülü kadınlar, askerleri büyük bir dikkatle gözleyen erkekler, gelecekten duydukları korkudan, yabancıların Irak'a asla hükmedemeyeceğinden söz eden Iraklılar.</p>

    <p>"Kutlamalar yapılacak ve Saddam'ın gitmesinden dolayı sevineceğiz," diyordu içlerinden biri. "Fakat sonra Amerikalılardan kurtulmak isteyeceğiz, petrolümüzü korumak isteyeceğiz ve direniş olacak, onlar bize 'terörist' diyecek." Ne de Amerikalılar mutlu 'kurtarıcılara' benziyordu. Tüfeklerini kaldırımlara doğrultmuşlar, araç sürücülerine durmaları için bağırıp duruyorlardı — durmayan biri, eski bir arabanın içindeki ihtiyar bir adam, iki Fransız gazetecinin önünde başından vurulmuştu.</p>

    <p>Elbette Amerikalılar, Filistin Oteli'ndeki yabancı gazetecileri 'kurtararak' haklarında olumlu haberler elde edeceklerini biliyorlardı. En yakın meydanın uzun çimenlerinde uzanıyorlar ve kameralar kendilerini çekerken silahlarını numaradan çatılara doğrultuyorlardı; ve tanklarından birinden devasa bir Amerika bayrağı sallandırıyorlar ve gazetecilere sırıtıyorlardı. O gazetecilerin bir teki de çıkıp onlara, mensubu oldukları ordunun daha 24 saat önce iki Batılı gazeteciyi aynı otelde tank ateşiyle öldürdüğünü ve ardından bu konuda yalan söylediğini hatırlatmıyordu.</p>

    <p>Fakat güne damgasını vuran eğlenceli değil meşum bir hikâyeydi: yağmacılar. Saddam Kenti'nde Amerikalıları zafer işaretleri, 'Yaşa Amerika' çığlıkları ve bildik yaygaralarla karşılamışlar, fakat sonra daha önemli bir iş için kent merkezine yönelmişlerdi. Ekonomi Bakanlığında Irak'ın ihracat ve ithalatına dair bilgisayarlarda olan bütün kayıtları, masaüstü bilgisayarları, sandalyeleri, buzdolaplarını ve tabloları çaldılar. Binaya girmeye çalıştığımda yağmacılar bana küfretti. O arada Fransız bir muhabirin parasını ve kamerasını çekip almayı da ihmal etmemişlerdi.</p>

    <p>Uday Hüseyin'in yönetimindeki Olimpiyat spor dairesinde aynısını yaptılar; ihtiyar bir adam binadan devasa bir Saddam portresiyle çıktı ve ardından yumruklarıyla portreye girişti, bir diğeri sırtında büyük bir dekoratif Çin saksısıyla sendeleye sendeleye uzaklaştı. Doğru, bunlar rejim hedefleriydi. Fakat kalabalıktakilerin birçoğu dükkanlara girdi, mobilya mağazalarına ve mesleki ofislere daldı. Ganimetlerini götürmek için kamyonlarla, pikaplarla ve bitkin, cılız eşeklerin çektiği arabalarla geliyorlardı. Bir X-ray cihazıyla kaçan bir oğlan çocuğu, bir dişçi koltuğunu sırtlanmış bir kadın gördüm. Petrol Bakanlığı'nda bakanın siyah Mercedes limuzini yağmacılar tarafından bulunmuştu, ama anahtar ortada yoktu. Bunun üzerine arabayı paramparça etmişler, kapılarını, lastiklerini ve koltuklarını sökmüşlerdi, kocaman giriş kapısının önünde limuzinin sadece iskeleti ve şasisi kalmıştı. Filistin Oteli'nde ise lobideki Saddam portresini kırdılar ve aynı perişan adamın önkapının üzerindeki panosunu ateşe verdiler. Bu sırada <i>Allahuekber</i> diye bağırıyorlardı... Olan biteni seyreden deniz piyadeleri için burada da bir mesaj vardı, tabii anlayana.</p>

    <p>Velhasıl geçen akşam, tank mermileri hâlâ kentin tepesinde patlarken, Bağdat yeni bir efendinin ayaklarının altındaydı. Kentin tarihinde kimler gelip geçmişti: Abbasiler, Emeviler, Moğollar, Türkler, Britanyalılar ve şimdi de Amerikalılar. Dün ABD Büyükelçiliği tekrar açıldı ve kuşkusuz çok geçmeden, Iraklılar artık kimlerin sadık dostu olmaları gerektiğini öğrendiğinde, Başkan Bush buraya gelecek ve Amerika'nın dünya ile taze bir ilişki kuran yeni 'dostları' olacak, onları 'kurtaranlar' için ekonomik ganimetler olacak ve yine kuşkusuz, İsrail ile ilişki kurulacak ve Bağdat'ta hakiki bir İsrail büyükelçiliği kurulacak. Fakat bir savaşı kazanmak başka şey, bütün bu savaşın arkasında yatan ideolojik ve ekonomik projeyi başarıya ulaştırmak tümüyle başka şey. Amerika'nın Arap Dünyası üzerindeki egemenliğinin 'gerçek' hikâyesi şimdi başlıyor.</p>
  </blockquote>

  <p>9 Nisan 'kurtuluş' günüyse, 10 Nisan yağma günüydü. Yağmacılar Alman Büyükelçiliği'ni darmadağın etti ve elçinin masasını bahçeye attı. Orta yaşlı adamlar, çarşaflı kadınlar ve çığlık atan çocuklar büyükelçinin bürosuna dalıp Mozart kayıtlarını ve Almanca tarih kitaplarını pencereden aşağı fırlatırken, Avrupa Birliği bayrağını kurtardım (vize bölümünün dışındaki küçük bir havuzun ortasına dikilmişti). Birkaç saat sonra Slovakya büyükelçiliğine girdiler. 1980'lerden bu yana milyonlarca Iraklı çocuğun hayatını kurtarmak için gayret gösteren UNICEF'in merkezinde bir hırsız ordusu binaya girdi, gıcır gıcır fotokopi makinelerini merdivenden aşağı birbirinin üzerine attılar ve çocuk hastalıkları, hamile ölüm oranları ve beslenmeye dair kasalarca BM dosyasını yerlere saçtılar.</p>

  <p>Amerikalılar Bağdat'ı 'kurtardıklarında' Iwo Jima'dan bu yana en şık resim karelerinin ortaya çıkacağını sanmış olabilir, fakat görünen o ki on binlerce hırsızın (aileler halinde geliyorlar ve ganimet arayarak kenti kamyonlar ve arabalarla dolaşıyorlardı) 'kurtuluştan' anladığı başka bir şeydi. Bu ayrıca Cenevre Sözleşmeleri'nin ağır şekilde ihlali anlamına geliyordu. İşgalci güç sıfatıyla ABD, kontrol alanındaki büyükelçiliklerin ve Birleşmiş Milletler ofislerinin güvenliğinden sorumluydu, fakat denetimindeki birlikler, Alman büyükelçiliğinin masa ve sandalyeleri önkapısından el arabalarıyla yağmalanırken arkalarına bakmadan ilerliyorlardı. Skandal addedilebilecek bu durum bir çeşit hastalık, Amerikan askerlerinin göz ardı ettiği bir kitlesel kleptomani biçimiydi. Şehrin kavşaklarının birinde ilerlerken, yüksek binaların çatılarında, aşağılarındaki anacaddeyi dolduran, içleri tıka basa buzdolabıyla doldurulmuş çalıntı çift katlı otobüsleri süren iki kişinin de bulunduğu yağma trafiğinde, olası intihar bombacıları için sokakları tarayan Amerikalı deniz piyadeleri gördüm. BM binasının dışında bir araba bana doğru ilerlerken yavaşladı ve içindeki tıraşsız, terli adamlardan birisi, bana Arapça ofise gitmeye değmeyeceğini söyledi, çünkü 'her şeyi çoktan boşaltmışlardı.'</p>

  <p>Yoksul ve bastırılmış olanın, 20 yıldan uzun bir süredir, zaman zaman kelimenin gerçek anlamıyla parçalanan hayatının ve yoksulluğunun intikamını Saddam rejiminin adamlarının mülklerinden alma isteği anlaşılırdı. Aynı ailelerin Saddam'ın üvey kardeşi ve eski İçişleri Bakanı İbrahim El-Hasan'ın Dicle kıyısındaki evinin altını üstüne getirmelerini seyrettim; keza eski bir savunma bakanının, Saddam'ın güvenlik başdanışmanlarından Sadun Şakir'in, 'Kimyasal Ali' lakaplı Ali Hüseyin Mecid'in ve Saddam'ın kalem müdürü Abid Maud'un evleri de payına düşeni aldı. Üstü açık kamyonlar, yük kamyonları, otobüsler ve eşeklerin çektiği arabalarla gelen insanlar, bu şahsiyetlerin muazzam villalarının içindeki her şeyi çalıyorlardı.</p>

  <p>Bu durum, Baas Partisi üyelerinin ev döşemek konusundaki şoke edici zevklerinin örneklerine anlık bir bakışı da mümkün kılıyordu: ucuz pembe kanepeler ve gösterişli işlemelerle bezenmiş sandalyeler, plastik içki arabaları ve üç adet güçlü kuvvetli hırsızın taşımakta zorlandığı, paha biçilmez İran halıları, pirinçten yapılmış palmiye ağaçlarına gizlenmiş basit lambalar, işlemeli ağaç masalar, çekmeceli sedeften sandıklar ve Saddam'ın onlarca yardımcısını sarhoş edecek kadar alkollü içeceği muhafaza edebilecek, çok sayıda devasa Amerikan buzdolabı. Eski içişleri bakanının talan edilmiş evinin dışında, kafasındaki çalıntı şapkayla şişman bir adam, soyguncuların yol açtığı trafik keşmekeşini düzenlemeye çalışıyor, bu haliyle Dickens romanlarından çıkmış bir karakteri andırıyordu.</p>

  <p>Yanımdan geçip giden şehir otobüsleri genç adamlara keskin bakışlar atarken, yük kamyonları mobilyaları odalardan kestirme yoldan alabilmek için yatak odasının pencerelerine dayanmışlardı. Dicle üzerindeki Saddam Köprüsü'nde bir hırsız çalıntı mallarla yüklü aracını öylesine hızlı sürüyordu ki, tam ortadaki beton bariyere çarpmıştı ve direksiyonun başında cansız yatıyordu. Fakat bu noktada bir çeşit yağma yasası var gibi görünüyordu. Bir hırsız bir sandalye, avize ya da kapı kasasına dokunduğu anda, nesneye sahip oluyordu. Herhangi bir tartışma ya da yumruklu kavgaya hiç tanık olmadım. Alman Büyükelçiliğindeki onlarca hırsız, küçük çocuklardan oluşan bir ordunun yardımıyla, gayet sessiz sedasız çalışıyordu. Kadınlar istedikleri mobilyaları işaret ediyor, kocaları onları basamaklardan aşağı indirirken, çocuklar kapıların menteşelerini gevşetme ve (BM binasındaki) aydınlatma tesisatını sökme işine koşuluyordu. Elçinin masasının üstüne çıkmış birisi, ampulü tavandaki yuvasından çıkarmaya çalışıyordu.</p>

  <p>Saddam Köprüsü'nün öte yanında, çok daha gerçeküstü bir tablo gözlemlenebilirdi. Sandalyelerle dolu bir kamyonun önünde Saddam'ın oğlu Kusay'ın zevklerinin göstergesi olan iki av köpeği beyaz iplerle aracın arkasına bağlanmış, araçla birlikte ilerliyordu. Hattâ şehrin bir ucunda, başkanlık portrelerinde kullandığı damızlık beyaz at da dahil olmak üzere, Saddam'ın dört atını tırlara yüklenirken gördüm. Şehirde yaşayan tüm devlet adamları dosyalarından, bilgisayarlarından, referans kitaplarından, mobilyalarından ve arabalarından mahrumdu artık. Tüm bunlar olurken Amerikalılar adeta körleşmişti ve insanları bu 'kurtuluş'tan mahrum bırakmak istemediklerini bilhassa vurguluyorlardı. Herhangi birisinin Saddam'ın hizmetkarlarının döküntüleri söz konusu olduğunda ahlaki davranması hayli zordu, fakat Amerika'nın 'Yeni Irak' dediği şey, devlet mülkü bu kadar kapsamlı şekilde talan edilirken nasıl işleyecekti?</p>

  <p>Ve kamyonlarını çalmaya çalışan yağmacıları öldürmeleri için korumalarına emir veren tahıl deposu ve fabrikası sahibinin Hilla yolunda sergilediği manzaranın getirisi ne olabilirdi? Bağdat'ın ekmek ihtiyacının temel karşılayıcısı olan bu yeri korumak adına gösterdikleri umutsuz çabanın 100 metre ötesinde Amerikan 3. Piyade Birliği'nin askerleri tankları üzerinde hiçbir şey yapmaksızın oturmaktaydı. Talan edilen BM binası ise ABD kontrol noktasının sadece 200 metre uzağındaydı.</p>

  <p>Amerika'nın 'kurtuluş' ordusu, çoktan bir işgal ordusu gibi görünmeye başlamıştı. Önceki sabah, yüzlerce sivil Iraklının, Dura'daki bir viyadükten geçerken, canlı bomba olmadıklarını ispatlamak için Amerikan askerlerinin emriyle, içlerinde kadınların da olduğu diğer sivillerin önünde, tişörtlerini kaldırıp pantolonlarını indirmek zorunda bırakıldıklarını seyretmiştim. Ademiye'de bütün sabah süren bir silahlı çatışmayı takiben, saray kapısının üzerinde oturan bir Amerikalı keskin nişancı, durmayan bir aracın içindeki üç kişiyi yaralamıştı (biri küçük bir kız çocuğuydu). Ve ardından ateşin nerden açıldığını merak edip balkona çıkan bir adama nişan almış ve öldürmüştü. Dakikalar içinde, aynı nişancı başka bir aracın sürücüsünü daha öldürmüş ve aracın içindeki genç kadın dahil iki yolcuyu daha yaralamıştı. Kanal 4 televizyonundan bir ekip ölümler gerçekleşirken oradaydı. Dura varoşunda, pek çoğu ABD birliklerinin hafta başında Irak güçleriyle girdiği çatışmada öldürülen Iraklı sivillerin cansız bedenleri, yanmış arabaların içinde çürümekteydi.</p>

  <p>Ve bu, Bağdat'ın 'kurtuluşu'nun daha 2. günüydü.</p>

  <blockquote class=""/>

  <p>Dura'ya dönelim. Bu kelimeleri kaç defa yazdım bilmiyorum ama, 8 Numaralı Otoban'da, Bağdat'ın 'kurtuluşunun' son saatlerinde korkunç bir şey oluyor. Kimileri yüzlerce sivilin öldüğünü söylüyor. Kimileriyse Cumhuriyet Muhafızları'nın ABD 3. Piyade Birliği'ne bağlı 315 numaralı Görev Birliği'ni düşürdüğü pusuda sayıları 40 ila 50 arasında değişen kadın, erkek ve çocuğun Amerikan askerlerinin açtığı yaylım ateşinde parçalandığını. Çoğunun cesedi yanmış arabaların içinde çürüyor. Yanmış deriden ibaret bir genç kadın, Hilla Köprüsü'ndeki üstgeçidin arkasına yüzükoyun düşmüş, hemen yanında sürücü koltuğundan sarkan bir erkek cesedi. Battaniyeler, sadece metrelerce uzakta duran, içlerinde yanmış çocuk bedenlerinin de olduğu çok sayıda sivilin cansız bedenini örtüyor. Amerikan tank ateşinde tam ortasından vurulmuş kırmızı bir araba, arka sol tekerleği üzerinde siyah ayakkabısı içinde bir bacakla duruyor.</p>

  <p>Amerikan birliklerinin saldırıya uğradığını hiç kimse reddetmiyor, tıpkı savaşın 36 saat sonra bittiğini reddetmedikleri gibi. Üstgeçidin üzerinde üniformasıyla başından vurulmuş Iraklı bir Cumhuriyet Muhafızı'nı kendi gözlerimle görüyorum. Kanı oluk oluk akıyor. Yüz metre kadar ileride şasinin altında orta yaşlı ölü bir siville bir araba duruyor. Alanda iki yakıt tankı var, biri hâlâ alevler içinde. Yanmış bir yolcu otobüsü ana otobanın ötesinde. Yüzlerce Iraklı, dehşet içinde ölülerine bakarken, ellerinde yüzlerine örttükleri mendiller, cesetlerle kendileri arasında vızıldaşan sinekleri kovuyor.</p>

  <p>10 tankı ve 4 Bradley Savaş Aracı'yla üstgeçidin güvenliğinden sorumlu olan 315. Bravo Birliği komutanı Yüzbaşı Dan Hubbard, adamlarının 6 Nisan sabahı 07'de, ana caddede sivil trafik olanca hızıyla işlerken, roketatarlar ve Kalaşnikof'larla '360 derece' yaylım ateşine maruz kaldığını anlatıyordu. "Burada sivillerle değil, Irak rejimiyle savaşmak için bulunuyoruz," diyor. "Pusuya düşürüldüğümüzde yoldan geçen arabaları durdurmak için iki-üç defa havaya ateş açtık. Araçların yüzde 90'ı uyarı ateşinden sonra geri döndü." Tam bu noktada yüzbaşı bir an için duraksıyor. "Böyle zamanlarda insanların aklından her şey geçiyor," diyor. "Pek çok insan gaza bastı... Adamlarımı korumak zorundaydım. Olası sivil ölümlerini veya yaralanmaları en aza indirmek için elimizden geleni yaptık... Askerlerimi korumak zorundaydım çünkü yoldan geçen araçlardan herhangi birinin patlayıcı yüklü olup olmadığını bilemezdik. Araçları kaldıracağız ve cesetlerle ilgilenilecek."</p>

  <p>Yüzbaşı Hubbard 'tanıdığı en güçlü kadın'la (buradaki sivil dehşetini görse ne kadar güçlü olabilirdi, o ayrı mesele) evli olmasının şerefine, 8 Numaralı Otoban'da kelimenin tam anlamıyla bir sivil vahşetine yol açan tankına 'Rhonda Denise' adını verecek kadar incelikli, 34 yaşında Tennesseeli bir adam. Hubbard'ın M1A1 Abrams tankı roketatarlardan, biri motoruna olmak üzere, beş isabet almış. Savaşın ilk günü alacakaranlıkta iki askeri taşıyan bir motosiklete ateş açan da onun tankıydı. "Gün ağardığında cesetlere bakmak için gittim. Omzundan ve başından vurulmuş, sizin de gördüğünüz bir Cumhuriyet Muhafızı vardı. Fakat arkadaşı yaralanmıştı ve hâlâ hayattaydı. Üstgeçitte tüm bunların yaşandığı o geceden sağ çıkmıştı. Onu tanka taşıdım, rahat bir yere yerleştirdim ve ilaç verdim. Doktorlarımızdan biri onunla ilgilendi ve böylece kurtuldu." Bu çatışmayı başlatan Iraklı Cumhuriyet Muhafızlarının otobanın sivillerle dolu olacağını bildikleri göz önüne alındığında, bu katliamdan onların da sorumlu olduğu açık.</p>

  <p>Sözgelimi yanmış otobüsün önünde bulduğum Kalaşnikof'un ahşap bölümü küle dönmüş, fakat patlayıcı bölümü hâlâ sağlam. Üstgeçidin altında basit, zayıf siperler ve bir askeri yük kamyonunun enkazı var. Tüm bunlar olurken iki Amerikan askeri ölmüş, 30 kadarı da yaralanmış. Çatışmada Özel Kuvvetler de yer almış ve ikisi tank, altı ABD aracı yok edilmiş. Kaptan Hubbard, yolun üzerinde sivil evlerinin dizildiği bir sokaktan kendisine ateş edildiğini ve civardaki çatılardan birinden tankın vurulduğunu da sözlerine ekliyor. Tankın ne hale geldiği açıkça görülebiliyor.</p>

  <p>Pek çok aile yakınlarının cansız bedenlerini bulmak ve gömmek için geliyor, fakat çoğu kadın en az on altı sivilin cesedi ya da beden parçaları otoyolun üzerine saçılmış durumda. Doğal olarak bu katliam alanı şimdilerde aşina olduğumuz bir soruyu gündeme getiriyor. Amerikalılar, motorlu araçlardaki sivillere tank ateşi açtı. Cansız bedenleri yolun üzerinde, ölen askerlerin cesetleriyle beraber çürüyor ve hiç kimse gömülmeleri için bir şey yapmıyor. Elbette Amerikalılar sivilleri öldürmemeye çalıştılar. Fakat eğer Başkan Bush ordusuna ülkelerini işgal etmelerini emretmemiş olsaydı hepsi bugün yaşıyor olacaktı.<sup><a href="../Text/dipnot.xhtml#bookmark235" id="footnote235">[5]</a></sup></p>

  <p>Soruşturma falan olmayacak. <i>Rüzgar Gibi Geçti</i> efsanesini hatırlatan, Irak halkına armağanımız olan 'kurtuluş' ve 'demokrasi' kutlamalarını süsleyen yağma ve anarşi boyunca yaşanan tüyler ürpertici olayların hiçbirisinin sorgulanmayacağı gibi. Her şey, şehri esir alan hırsızlık sefahatine verdiğimiz utanç verici Britanyalı cevabımızla Basra'da başladı. Britanya Savunma Bakanı Geoffrey Hoon, yüz kızartıcı gidişata dair bilhassa çocukça denebilecek açıklamalar yaptı. Avam Kamarası'ndan Basra halkına seslenerek, Baas partisinin onlardan aldığı mülkleri 'kurtarmalarını' (yine aynı kelime) önerdi sözgelimi. Ve Britanya ordusu bu kayıtsızlığı şevkle destekledi. Basra'daki yağmanın görüntüleri dünyanın dört bir yanında izlenirken, İskoç Kraliyet Zırhlı Birlikleri'nden Yarbay Hugh Blackman BBC'ye neşeyle 'olanlara müdahale etmek kesinlikle benim işim değil' diyordu. Oysa kesinlikle Yarbay Blackman'in <i>işiydi.</i> Yağma Cenevre Sözleşmesi'nde özel bir koruma maddesi olarak yer alır, tıpkı 1907 tarihli Lahey Sözleşmesi'nde olduğu gibi (Cenevre'deki delegeler maddeleri Lahey Sözleşmesi'nin 'savaş kuralları' bölümüne dayanarak şekillendirmişti). 'Yağma yasaktır' der 1949 tarihli Cenevre Sözleşmesi, fakat öyle görünüyor ki Yarbay Blackman ve Hoon, bunun anlamını kavrayabilmek için 2002 senesinde, Londra Üniversitesi Gazetecilik Bölümü'nün işbirliğiyle hazırlanan <i>Savaş Suçları</i> metnine bir göz atmalılar.</p>

  <p>İşgalci bir güç, bir diğer ülkenin topraklarına girdiği andan itibaren, o ülkenin halkının can güvenliğini sağlamak, mülklerini ve kurumlarını korumak zorundadır. Dolayısıyla Nasıriye'deki Amerikan birlikleri, 'kurtuluşun' ilk gününde arabasında öldürülen sürücüden sorumluydular. Bağdat'daki Amerikalılar, yüzlerce Iraklı tarafından talan edilen Alman ve Slovak elçiliklerinden sorumluydular; tıpkı saldırıya uğrayan Fransız Kültür Merkezi'nden, 11 Nisan'da bombalanan, her ne kadar önceki rejim tarafından çökertilmiş olabilirse de (zira Arap devletlerinin en berbat yaratıklarını merkez bankası başkanlığına getirmek gibi bir eğilimi vardır), Irak'ın merkezi finansal gücü olan Irak Merkez Bankası'ndan ve nihayetinde en az eskisi kadar yeni Irak'tan da sorumlu oldukları gibi.</p>

  <p>Fakat Britanyalılar ve Amerikalılar, sözleşmelere ve uluslararası yasalara dayanan bu sorumluluklarını görmezden geldiler. Ve biz gazeteciler de bu şekilde sürmesine yine izin verdik. Amerikalılar, Iraklılara Saddam'ın heykelini yıkarken 'yardım ettiğinde' televizyonlarımızın karşısında çocuklar gibi alkışladık ve dahası, kontrol noktalarındaki kuyruklarda kaygıyla bekleyen, başkentlerinin talan edilişini seyreden korkulu sivilleri değil, askerleri çiçeklerle taçlandıran sivilleri seyrederek Bağdat'ın 'kurtarılması' üzerine konuşmaya devam ettik. Bu savaşta ahlakın iyice çökmesinde biz gazeteciler de işbirliği yaptık. Saddam'ı öldürme girişimlerinden birinde, Bağdat'taki Mansur bölgesinin pervasızca bombalanmasını ele alalım sözgelimi. Anglo-Amerikan orduları, Saddam ve musibet oğulları Kusay ve Uday'ın orada olduklarına inandıklarını söylediler. Böylece Mansur'daki sivilleri bombaladılar ve neredeyse hepsi Hıristiyan olan (bu ayrıntının Bush ve Blair hazretlerinin dini duygularını ilgilendireceği açık) on dört kendi halinde, masum insanı öldürdüler.</p>

  <p>Tam şu anda bu satırları okurken, BBC Dünya Servisi radyosunun ertesi sabah sivilleri bombalamanın kısmen gayri-ahlaki bir eylem olduğunu sorguladığını, Saddam'ı öldürmeyi ne kadar çok istiyor olursak olalım savaş suçu olarak nitelendirdiğini duymak isteyebilirsiniz. Unutun bunu. Londra'daki sunucu, Mansur'da masum sivillerin katledilmesini, Saddam'ı hedef alan savaşta 'yeni bir dönemeç' olarak tarif etti. Nefretimizin yegâne muhatabını öldürmek isterken sivillerin öldürülmesi soğukkanlılıkla karşılanması gereken, hayli sıradan ve bilinçli bir şeydi. BBC'nin Katar temsilcisi gerekçesiz olanı gerekçeli kılmak için olanca sıradanlığı içinde askeri jargonu kullandı (Katar, ABD ordusu başkomutanlığındaki veletlerin, Saddam'ın orada olduğuna dair ellerinde 'gerçek-zamanlı' istihbarat olduğunu söyleyerek kibirle böbürlendikleri yerin adıydı). BBC elemanına göre, 'Koalisyon' bunun 'zamana-duyarlı bir malzeme' olduğunu biliyordu, bir başka deyişle hedefe doğru ilerlerken öldürdüklerinin masum insanlar olup olmadığını sorgulayabilecek zamanları yoktu. Ve bu 'dava konusu olabilecek vaka' (bir kez daha iğrenç BBC haberinden alıntılıyorum) 'risksiz' değildi.</p>

  <p>Haberini, ahlaki meselelere zerre kadar değinmeden ya da Amerikalıların dört adet 900 kilo ağırlığında 'sığınak-yıkıcı' bombayı sivillerin evleri üzerinde kullanmasını sorgulamadan, aktarmayı sürdürdü. Bu patlayıcılar, ABD hava kuvvetlerinin 2001'de, Tora Bora Dağları'nda Usame Bin Ladin'i yok etmek amacıyla kullandığı mühimmatın aynısıydı. Ve şimdi, bu silahları, bilinçli olarak, başka türlü hareket etmeleri halinde kendilerine lütfetmek istediğimiz 'kurtuluş'tan mahrum kalacak Bağdatlı sivillerin mütevazı evleri üzerinde, adeta zar atar gibi, Saddam'a dair bir 'istihbarat' elde edebileceğimiz umuduyla kullanıyorduk.<sup><a href="../Text/dipnot.xhtml#bookmark236" id="footnote236">[6]</a></sup></p>

  <p>Cenevre Sözleşmesi'nin tüm bu yaşananlara dair söyleyecek çok şeyi var. Sözleşme sivilleri, yanlarında silahla karşı koyan güçler olsa bile, savaşan gücün koruması altında olması gereken insanlar olarak tanımlar. Aynı koruma mekanizması, İsrail'in 1996 tarihli 'Gazap Üzümleri' operasyonunun ardından Güney Lübnanlı siviller için de talep edildi. İsrailli pilot, ABD yapımı Hellfire füzesini Lübnan'daki Mansuri ambulansına ateşleyip üç çocuk ve iki kadını öldürdüğünde İsrail, araçta Hizbullah askeri olduğunu iddia etmişti. İddianın doğru olmadığı ispatlandı. İsrail nihayetinde düşman askerini öldürmek amacıyla sivilleri öldürmekten mahkum edildi. Şimdi aynı şeyi biz yapıyorduk. Sığınak-yıkıcı bombalar Mansur'a atıldıktan sonra, Batı'nın yapmacık İsrail eleştirisinin artık ne gibi bir geçerliliği vardı ki.</p>

  <p>Benzer suçları tekrar tekrar işliyorduk. 1991 Körfez savaşında, Bağdat'taki Ameriye hava saldırısında 400'den fazla sivilin katledilmesinin, Saddam'ı yok etmek umuduyla gerçekleştirildiği gün ışığına çıkarıldı. 1999 Sırp bombardımanı sırasında Yugoslav ordusunun kışlaları terk ettiği anlaşıldıktan sonra sivil alanlar defalarca bombalandı ve savaşın sonlarına doğru yapılan en şiddetli saldırıda Amerikan jetlerinden biri, nehrin üzerindeki dar bir köprüyü bombaladı. NATO, o sırada hiç tank olmamasına rağmen köprünün tankların geçişine imkân verdiğini belirtti. İşin esası, köprü herhangi bir tankı taşımak için fazla dardı. Kurtarma timleri yaralılara yardımcı olabilmek için köprüye döndüğü sırada, ikinci bir pilot da köprüyü bombalamak için geri döndü. İkinci bombacının kurbanları arasında kız öğrenciler de vardı. Bir kez daha, savaşlarda kazananın bizim öforimiz<sup><a href="../Text/dipnot.xhtml#bookmark237" id="footnote237">[7]</a></sup> olduğunu unutmuştuk.</p>

  <p>Neden? Neden başkalarının uymasını doğru olarak talep ettiğimiz savaş kurallarına biz uyamıyoruz? Ve biz gazeteciler, savaştan savaşa, tekrar tekrar nasıl oluyor da yaşanan ahlakdışılığı, acımasız, zalim ve yasadışı eylemleri 'yeni bir dönemeç' ya da 'zamana-duyarlı vaka'ya dönüştürerek göz yumuyoruz? Savaşların, aklı başında insanları amigolara, rasyonel gazetecileri ise küçük, haylaz, göğsü kabarık fantezi albaylarına dönüştürmek gibi bir alışkanlığı var. Halbuki biz, Cenevre Sözleşmesi'ni bir bütün olarak beraberimizde, tarih kitaplarıyla birlikte savaşa katmalıyız. Zira bize ait savaş suçlarından tek fayda sağlayacaklar, geleceğin Saddam Hüseyin'leri olacak. İşgalin başlamasından haftalar, aylar sonra isyancıların öğrendikleri şey de bu değil mi?</p>

  <blockquote class=""/>

  <p>Gelecek aylarda ve yıllarda bir anlamda <i>sine qua non</i> haline gelecek olan argümanımıza her daim geri dönebilirdik; o en çok alıntılanası alıntı, kitaptaki en kolay satır, Irak'taki rezaletin sorumlusunun en son sığınağı: Saddam daha kötüydü. Biz Saddam kadar kötü değildik. Ebu Garib Hapishanesi'ndekileri biz öldürmedik, onlara biz işkence etmedik —bu nitelikler bariz sebeplerden ötürü zamanla unutulacak— çünkü biz medeni, kurtarıcı, özgürlüğe inanan demokratlardık. Biz iyi adamlardık.</p>

  <p>Bağdat'ın 'kurtulduğu' bu ilk saatlerin ardında karanlığın kalbine gittim ve şöyle bir göz attım. Cumhuriyet Köprüsü'ndeki muharebeden kalan, adeta kış yaprakları gibi yol boyunca rastlanan kovanları güç bela aşarak ilerledim. İki meslektaşımı öldüren tankın bombası hâlâ oradaydı. Saddam'ın başkanlık sarayının efsane taç-kapısına doğru yürüdüm. Kutsalların kutsalı içerideydi, Saddam'ın Baasçı amentüsünün sığınağı, biricik tahtı. Koltuk mavi kadifeyle döşenmişti ve çok yumuşaktı, baştan aşağı rahat, bir anlamda hassas. Saddam'ın saplantı haline getirdiği ellerini dinlendirebileceği, büyük, altın kolçaklarıyla koltuk, suikatçıların girmesine engel olması için hiç kapısı olmayan arka odadaydı. Saddam'ın sarayındaki devasa toplantı odasında sandalyeler değil, gayet resmi biçimde ve Halife'nin oturma seviyesinin hayli aşağısına konmuş kanepe ve koltuklar vardı.</p>

  <p>Saddam'ın tahtına oturdum mu? Elbette. Ruhlarımızda iyiden ziyade kötüyü anlamayı isteyen karanlık bir yan var, çünkü (sanırım) acımasızlığın ve gücün mekanizması bizi meleklerinkinden daha çok heyecanlandırıyor. Velhasıl mavi tahta oturdum, ellerimi altın kolçaklarına koydum ve büyük güç sahibi adamların, şu an oturduğum yerde oturan adamdan ödleri patlayarak beklediği karanlık, altın sarısı salona baktım. "Ordulara ve filolara çok meraklıydı," diye yazıyordu Auden diktatör hakkında. "Ve tam bir insan sarrafıydı, aptalları avucunun içi gibi bilirdi." Ah evet, avuçlar.</p>

  <p>Tahtın arkasında Kudüs'teki El-Aksa Camisi'nin devasa bir tablosu vardı (Yahudi yerleşimleri tablodan silinmişti), yani İslamiyet'in en kutsal üçüncü kenti Iraklı savaşçıların en azametlisinin tepesinde asılıydı. Ve Saddam'ın koltuğunun karşısında (elektrik yoktu ve oda karanlıktaydı, karşıdaki tabloyu aydınlatan fener ışığı nefes kesici bir şaşkınlık ve korkunç bir açıklık sağlamaktan başka işe yaramıyordu) Baasçı sanatın farklı bir eseri duruyordu. Bir demet dev füze, kuyruklarından kırmızı-beyaz alevler püskürterek bulutlu, kasvetli bir göğe doğru süzülüyordu; füzelerin her birinin üzerinde Irak bayrağı ve 'Allahuekber' yazısı vardı.</p>

  <p>Tanrısal olanla günahkar olan, Baasçı iktidarın merkezinde birbiriyle yüzyüzeydi. Mermer kaplı hollerde ve hizmetçi odalarında kamp kuran Amerikan 3. Piyade Birliği, bu binayı bombaların yerle bir ettiği Savunma Bakanlığı'na bağladığı söylenen yeraltı tünellerini nafile yere arıyordu. Yağmacıları engellemişlerdi (yine de bazılarının saray külliyesine bağlı daha küçük binalardan televizyonlar ve bilgisayarlar çaldıklarını müşahade etmiştim), dediklerine göre bunun nedeni General Tommy Franks'in valiliğini muhtemelen buraya kuracak olmasıydı ve Amerikalılar uysal bir Irak hükümeti oluşturabilirlerse, ABD'nin atadığı yeni yönetim birkaç ay içinde ülkeyi bu devasa Sümer taklidi binadan idare edebilirdi.</p>

  <p>Yeni yöneticiler geldiklerinde Saddam'ın havuzunu zarar görmemiş bulacaklardı, keza püfür püfür esen palmiye bahçesini ve gülistanını da. Gerçekten de güllerin kokusu şimdi bile anıtsal mermer hollerde, salonlarda ve Cumhuriyet Sarayı'nın yeraltı koridorlarında dolaşıyordu — her nasılsa acımasız adamlar genellikle güzellikle kuşatılmış oluyor. Şakayıklar ve latin çiçekleri, kırmızı, pembe, beyaz ve bordo güller, üzerlerine konmuş beyaz kelebekler ve (3. Piyade Birliği henüz pompaları bulmamış olsa da) çiçek tarhlarını sulayan fıskiyeler. Sevimli yaşlı bir ayı ve aslan yavrularının olduğu (Amerikalılar her gün canlı bir koyunla besliyordu onları) küçük bir hayvanat bahçesi bile vardı. Saddam'ın havuz kenarındaki banyosunda kitap yığınları alınıp götürülmek üzere bağlanmıştı (Irak şiiri ve buna inanmayacaksınız, cilt cilt İslam hukuku kitapları), bir yandaysa İkinci Selahaddin'in formunu koruması için konmuş egzersiz aletleri vardı, Saddam'ın altmış sekizinci yaşgünü bir hafta sonraydı. Kapının üzerindeyse 'S.H.' harfleri göze çarpıyordu.</p>

  <p>İnsan kilometrelerce uzunluktaki koridorlardan yürürken (bizzat saraya giden yol üç kilometre uzunluğundaydı ve o yolun da iki tarafı gülistanlar, palmiyeler ve kullanılmış mühimmat yığınlarıyla doluydu, çiçek tarhlarının ötesinde korkunç ve ölü bir şeylerin kokusu vardı) ihtişam ile banalliğin saplantılı bileşimi karşısında afallıyordu. 4.5 metrelik avizeler korkuyla karışık bir huşu verirken, som altından banyo aksamları (sözgelimi klozet kapağı) bir tür kültürel saldırı hissi veriyordu. Amaç Saddam'ın gücü karşısında insanları titretmek idiyse (tıpkı Kolezyum'un ve zafer taklarının amacının Roma halkını titretmek olması gibi), dar cilasız mermer basamaklara veya bekleme salonunun altın kaplama tavanları ve büyük mermer duvarlarına (üzerlerine 'Ekselansları Devlet Başkanı Saddam Hüseyin'in bitmek bilmez sıkıcı nutuklarından ve fikirlerinden alıntılar nakşedilmişti) ne gibi bir mana verilebilirdi.</p>

  <p>Aklıma ilk gelen kelime faşist, fakat Don Corleone ruhunun da dahil olduğu bir faşizm bu. Bakan efendiler (Baas partisinin kıdemli üyeleri, rejimin üzerine inşa edildiği güvenlik aparatçikleri) bu büyük toplantı odasında, liderleri dünyanın durumuna ve Irak'ın dünyadaki yerine dair dört saatlik nutuklar atarken uyanık kalmak için akla karayı seçmişti. Saddam Siyonizm'den bahsederken, El-Aksa Camisi'ne hayranlıkla bakabilirlerdi. Kızdığında, elle tutulacak kadar yakın bulutların üzerindeki parlak gökyüzüne doğru süzülen ateşli füzelere göz atabilirlerdi.</p>

  <p>Saddam'ın sözleri sarayın dış duvarlarına bile ulaşıyor olmalıydı; burada, ortaçağ miğferi ve kolyesiyle büyük savaşçı Hammurabi'nin 6 metre yüksekliğinde dört büstü, iç bahçede karşılıklı birbirine bakıyordu. Ancak Hammurabi'nin bıyığı vardı ve Saddam Hüseyin'le alışılmamış bir benzerlik taşıdığını fark etmek şaşırtıcıydı. 'Yeni Irak'ın hükümeti, bu dört canavar Amerika'nın verdiği Mercedes'lerine bakarken kabine toplantılarını burada yapabilir miydi gerçekten? Cevap: hayır. Bu heykeller altı ay içinde vinçle kaldırıldı.</p>

  <p>Altın kaplama, mermer, avizeler, odaların inanılmaz yüksekliği ve genişliği nefes kesiciydi. Bir salonda, duvarların üzerine yerleştirilmiş Panteonvari bir kubbe altın gibi parlıyordu ve 'Saddam' diye bağırdığımda yankısını neredeyse bir dakika boyunca dinledim. Ve Saddam'ın da bunu yaptığından adım gibi emindim. Taş ustalarına ismini duvarlara kazımalarını emretmişse, sarayının yükseklerinde yankılandığını duymayı elbette ki istemişti.</p>

  <p>Epey aşağıda bir yerde Saddam'ın özel sineması vardı; mavi deri koltukları ve iki makara film (biri Fransız, biri Rus), hâlâ son gösterimi bekliyordu. Dışarıda, büyük çimenliklerin ve fıskiyelerin yanında, 3. Piyade Birliği'nin Amerikan Abrams tankları duruyor, isimleri bir başka ülkenin banalliğini ve gücünü yansıtıyordu. Namlularının üzerinde, mürettebatın zırhlı yaratıklarına nasıl lakaplar verdiklerini okuyabiliyordum. <i>Atomic Dog, Yok Edici, Kundakçı, Şarbon</i> ve <i>Agamemnon.</i> Saddam görse onun da hoşuna giderdi.</p>

  <blockquote class=""/>

  <p>Bağdat yanıyordu. 11 Nisan öğleden sonrasında kentin üzerinde yükselen on altı duman sütunu saydım. Ticaret Bakanlığı ile başladı. Yağmacıların alt katın kırılmış pencerelerinden benzin döktüğünü gördüm ve iki saniye içinde içeriden alevler fışkırdı. Ardından Cumhuriyet Köprüsü'nün dibindeki bir dizi ofisten siyah, kükürtsü dumanlar yükseldi. İkindiye doğru Irak Merkez Bankası'nın dışında durmuş, bütün pençelerinin mum gibi yandığını seyrediyordum; bir buçuk kilometre uzunluğunda bir kül ve yanan kâğıt perdesi Dicle'nin üzerinde süzülüyordu.</p>

  <p>Ganimetler küçüldükçe yağmacılar yorgun düşüyor ve (Bağdat tarihinde, anarşi hep bu şekli alır) devlet gücünün simgeleri yakılıyordu. Amerikalılar 'yeni bir yaklaşım'dan söz ediyor, fakat hiçbir şey yapmıyordu. Kentin doğusundan zırhlı devriyeler, Abrams tankları, Humvee'ler ve Bradley Muharebe Araçları getirdiler, fakat devriyedeki askerler kundakçılara el sallamaktan fazla bir şey yapmadı. Eski Arap çarşısında kocasının yanında ağlayan bir kadın gördüm. "Artık bize ait olan ne varsa yok ediyoruz," diyordu kocasına. "Kendi geleceğimizi yok ediyoruz."</p>

  <p>Alevler yayıldıkça yayıldı. Çok geçmeden El-Sedir Oteli yanmaya başladı —binaya gönderilen çocuk hırsızlar ordusu nevresimleri ve şilteleri, yatakları ve masaları, hattâ resepsiyon masası ve ağır demir anahtarlarını çoktan çalmıştı. Derken Sanayi Bakanlığı'nın, Üçüncü Reich tarzının beton bir çeşitlemesi olan yüksek binasından siyah dumanlar yükseldi. Bütün büyük caddeler kâğıtlar, kırılmış mobilyalar, çalınmış, enkaza dönmüş arabalar ve sahipleri zırhlı kapılar taktırmaya zahmet etmemiş küçük dükkanların mallarıyla doluydu. Sonunda bankalar da yağmalandı. Irak dinarı çöktüğü için (bir dolar 4 bin dinar ediyordu) daha önce kimse bankalara girmeye tenezzül etmemişti. Fakat sabah vakti, kalabalık bir grubun Bağdat valiliğinin yanındaki Refideyn Bankası'na daldığını gördüm, dev bir demir kasayı kapıdan çıkardılar ve çeşitli aletlerle açmaya giriştiler. Dinarın değeri göz önüne alındığında, parayı içerde bırakıp kasayı çalmaları daha iyi olurdu.</p>

  <p>Irak'ın leşçileri, Amerikalıların yağmalamalarına ve yakmalarına göz yumduğu her şeyi çaldılar ve tahrip ettiler — fakat Bağdat çevresinde iki saatlik bir araba gezintisi ABD'nin, muhtemelen kendisi kullanacağı için neyi korumaya niyet ettiğini açıkça gösteriyordu. Kundaklama ve talanla geçen günlerin ardından kısa ama manidar bir liste çıkarmıştım. ABD askerleri öylece durmuş ve yağmacıların Planlama, Eğitim, Sulama, Ticaret, Sanayi, Dışişleri, Kültür ve Enformasyon bakanlıklarını yakıp yıkmasına izin vermişti. Yağmacıların Irak tarihinin Bağdat Arkeoloji Müzesi'ndeki ve kuzey kenti Musul'da bulunan müzedeki paha biçilmez hâzinelerini tahrip etmesini, yanı sıra üç hastaneyi talan etmesini engellemek için parmaklarını kıpırdatmamışlardı.</p>

  <p>Ancak Amerikalılar, dokunulmadan kalan (ve dokunulması mümkün olmayan) iki Irak bakanlığının içine yüzlerce asker koymuş, dışlarına da tanklar, zırhlı personel taşıyıcıları ve Humvee cipleri yerleştirmişti. Peki Amerikalılar için bu kadar önemli olan iki bakanlık hangileriydi? Tabii ki İçişleri Bakanlığı (Irak hakkında muazzam zenginlikte istihbarat bilgileri buradaydı) ve Petrol Bakanlığı. Irak'ın en büyük zenginliğinin (petrol yatakları ve daha da önemlisi, devasa, belki de dünyanın en büyük rezervleri) arşivleri ve dosyaları sapasağlamdı, yağmacılardan korunmuştu ve Amerikalı petrol şirketleriyle paylaşılmaya (Washington'un niyetinin bu olduğu muhakkaktı) hazırdı.</p>

  <p>Amerika'nın savaş hedeflerine dair ilginç bir manzara sunuyordu bu. Irak'ı 'kurtarmaya' can atan ABD, Irak halkının devlet altyapısını, yanı sıra Saddam'ın sadık yardımcılarının özel mülklerini yok etmesine izin vermişti. Bush yönetimi petrol bakanlığının Irak'ın mirasının hayati bir parçası olduğunda ısrarlıydı, petrol yatakları 'Irak halkı için' güvende tutulacaktı. Peki 14 Nisan'da atılgan bir kundakçı tarafından tekrar yakılan Ticaret Bakanlığı Irak halkının geleceği için hayati önemde değil miydi? Hâlâ cayır cayır yanmakta olan Eğitim ve Sulama bakanlıkları bir sonraki Irak hükümeti için kritik önem taşımıyor muydu? Artık bildiğimiz üzere, Amerikalılar muhtemelen dünyadaki en büyük rezervlerin bulunduğu Kerkük petrol yataklarını korumak için 2 bin asker ayırabiliyor, fakat Musul müzesini saldırıdan korumak için 200 asker bile bulamıyordu.</p>

  <p>Amerikalılar durmadan 'yeni yaklaşım'dan söz ediyordu. Zırhlı araç ve piyade devriyeleri aniden başkentin orta sınıf caddelerinde ortaya çıkıyor, buzdolapları, mobilyalar ve televizyonlar taşıyan genç adamlara kendilerine ait olduğunu kanıtlamamaları halinde ganimetlerini bir köşeye bırakma emri veriyordu. İçler acısı bir manzaraydı. Milyarlarca dolarlık devlet binaları, bilgisayarlar ve arşivler tahrip edildikten sonra Amerikalılar katırların çektiği arabalarıyla değersiz ikinci el sandalyeler taşıyan yeniyetmeleri durduruyordu. Şimdi Filistin Oteli'nin dışındaki Amerikan hatlarının karşısında her öğleden sonra toplanan kalabalığın özel bir öfkesi vardı. 12 Nisan'da 'Barış-barış-barış, güvenliğimizi sağlayacak yeni bir Irak hükümeti istiyoruz' diye bağırmışlardı. İki gün sonra bu kez 'Bush-Saddam, ikisi de aynı' diye bağıranlar olmuştu.</p>

  <p>Fakat daha kötüsü, çok daha kötüsü gelecekti. Yıkıma dair ne tahayyül edersem edeyim, Irak Ulusal Arkeoloji Müzesi'ne girdiğim günkü kadar vahim olamazdı. O paha biçilmez hâzinelere yapmadıklarını bırakmamışlardı. On binlerce parça, Irak tarihinin muazzam kalıntıları yerlerdeydi. Yağmacılar rafları tek tek dolaşmış, heykelleri, çanakları ve Asurilerden, Babillilerden, Sümerlerden, Medlerden, Perslerden ve Yunanlılardan kalma amforaları sistematik olarak devirmişler, beton zemine atmışlardı. Ayaklarımın altında 5 bin yıllık mermer kaideler, taş heykeller ve çanaklar çatırdıyordu; her Bağdat kuşatmasına, tarih boyunca Irak'ın her işgal edilişine dayanmış hâzinelerdi bunlar — tahrip edilmeleri için Amerika'nın Bağdat'ı 'kurtarmaya' gelmesi gerekmişti. Iraklılar yapmıştı bunu. Kendi tarihlerine karşı yapmışlardı, kendi uluslarının binlerce yıllık medeniyetinin kanıtlarını fiziken yok etmişlerdi.</p>

  <p>Taliban'ın Bamyan Budaları'na ve Kabil müzesindeki heykellere yönelik yıkım orjisi gerçekleştirmesinden bu yana (belki de ikinci Dünya Savaşı veya öncesinden bu yana), bu kadar çok arkeolojik hazine sebepsiz yere ve sistematik şekilde paramparça edilmemişti. Irak Ulusal Arkeoloji Müzesi'nin deposunda, vaktiyle kusursuz durumda olan Sümer çanaklarının ve artık başsız, kolsuz hale gelen Yunan heykellerinin enkazı arasında fenerlerimizle gezinirken, gri cübbeli adam, "Halkımız kendi tarihine işte bunu yaptı," diyordu. '</p>

  <p>"Elimizde kalanları korumak için Amerikan askerlerine ihtiyacımız var. Amerikalıların buraya gelmesi lazım. Polisin gelmesi lazım." Fakat müze bekçisi Abdülsettar Abdülcabir'in 12 Nisan 2003'te tek yaşadığı şey yağmacılarla muhit sakinleri arasındaki silahlı çatışmalardı; müzenin dışında kurşunlar başlarımızın üstünden vınlayarak geçiyor ve yakındaki apartmanların duvarlarından sekiyordu. "Şuna bak," diyerek, bir çömleğin kocaman bir parçasını gösterdi bekçi; ince gövdesi ve güzelce süslenmiş ağzı ani bir sona varmış, orijinal hali muhtemelen yarım metreden uzun olan çömlek dört parçaya ayrılmıştı. "Bu çömlek Asuriler'den kalma." Asuriler İsa'dan yaklaşık iki bin yıl önce bu topraklara hükmetmişti.</p>

  <p>Peki Bağdat'ın yeni hükümdarları sıfatıyla Amerikalılar ne yapıyordu? Ah evet, o sabah yasayı ve düzeni kendi adlarına yeniden tesis etsinler diye Saddam'ın nefret edilen eski polislerini işe alıyorlardı. Buna benzer bir şey yapan son ordu Mountbatten'ın Güneydoğu Asya'daki kuvvetiydi; 1945'te Hindiçin'in tekrar ele geçirilmesinin ardından Vietnam kentlerinin sokaklarını kontrol etmesi için yenilmiş Japon ordusuna süngü taktırıp işe almışlardı. Şık giyimli eski Bağdat polisleri, kendilerini sokaklardaki 'görevleri'ni sürdürmeye çağıran radyo yayınını duyduktan sonra Filistin Oteli'nin dışında sıraya girmişti. Öğleden sonra en az sekiz eski ve son derece şişman üst rütbeli polis, bir ABD deniz piyadesinin eşliğinde, Amerikalılara hizmet sunmak üzere arzı endam etmişti; hepsi yeşil üniformalar içindeydi (Irak Baas Partisi'nin üniformaları da aynı renkti).</p>

  <p>Fakat bu polislerden herhangi birinin Arkeoloji Müzesi'ne gönderileceğine dair hiçbir işaret yoktu. Bağdat'ta elektrik yoktu (ve su ve yasa ve düzen de yoktu) ve bu yüzden müzenin mahzeninin karanlığında sürekli ayağımız sürçüyordu; devrilmiş heykellerin üzerine basıyor ve kanatları kırılmış boğalara takılıyorduk. El fenerimi biraz uzaktaki bir rafa çevirdiğimde nefesim adeta kesildi. Bütün çanaklar ve çömlekler (rafın kenarında 'M.Ö. 3500' ibaresi vardı) tuzla buz edilmişti. Niye? Bunu nasıl yapabilmişlerdi? Kent çoktandır yanarken, anarşi çığrından çıkmışken Amerikalılar yağmacıların antik Mezopotamya'nın bu kadar çok paha biçilmez hâzinesini yok etmesine niye izin vermişti? (Yaklaşık üç ay sonra Amerikalı arkeologlar ve Pentagon yetkilileri, ülkenin hâzinelerini tartışmak ve Bağdat Arkeoloji Müzesi'ni askeri bir veritabanına geçirmek üzere bir araya gelecekti.) Ve bütün bunlar olurken, ABD Savunma Bakanı Donald Rumsfeld, Bağdat'ta anarşi baş gösterdiğini iddia eden gazetecilerle dalga geçmişti. "Böyle şeyler olur," demişti. Irak'ta gerçekten bu kadar çok vazo olabilir miydi ki?</p>

  <p>200 yılı aşkın bir süredir Batılı ve yerli arkeologlar bu erken medeniyet merkezinin kalıntılarını saraylardan, zigguratlardan ve 3 bin yıllık mezarlardan toplamıştı. Onların (genellikle İngilizce ve zarif bir 19. asır el yazısıyla) işlediği on binlerce kartotek şimdi kırılmış heykellerin arasında, yerlere saçılmıştı. Küçük bir çömlek parçasını yerden aldım. İç tarafına kurşunkalemle '2. asrın sonu, no. 1680' yazılmıştı. Yağmacılar depoya varmak için devasa çelik kapıları kırıp geçmiş, arkadaki iç avludan girmiş ve bir jeneratörün hemen ilerisindeki heykelleri ve hâzineleri arabalara ve kamyonlara yüklemişlerdi.</p>

  <p>Yağmacılar ben oraya varmadan sadece birkaç saat önce gitmişlerdi ve kimsenin, hattâ gri cübbeli müze bekçisinin de, ne kadarını götürdüklerine dair hiçbir fikri yoktu. Kısa süre öncesine kadar 40 bin yıllık taş ve mermer nesneleri barındıran cam bölme kırılıp açılmıştı. İçi bomboştu. Hursabad kraliyet sarayından çıkarılan Asuri kalıntılarının, 5 bin yıllık mühürlerin ya da vaktiyle Sümer prensesleri ile birlikte gömülen 4500 yıllık altın küpelerin başına ne geldiğini kimse bilmiyordu. Büyük müze kütüphanesinde sadece birkaç kitap (onlar da 19. asra ait arkeoloji eserleriydi) çalınmış veya tahrip edilmiş görünüyordu. Yağmacılar kitapları pek değerli görmemişti. 1893'ten 1936'ya <i>Geographical Journal</i>'ın bütün sayılarını buldum, zarar görmemişlerdi — onların yanında 'Bağdat, Barış Şehri' adlı bir kitap vardı — fakat binlerce kartotek kutularından fırlayıp merdivenlere ve trabzanlara saçılmıştı.</p>

  <p>Britanyalı, Fransız ve Alman arkeologlar Irak'ın en muhteşem antik hâzinelerinin keşfedilmesinde başrolü oynamıştı — büyük Britanyalı Arap dünyası uzmanı, komplocu ve casus Gertrude Bell, nam-ı diğer 'Irak'ın taçsız kraliçesi', bu çalışmaların hararetli bir destekçisiydi; mezarı müzenin yakınında bir yerdeydi. Almanlar modern döneme ait bu müzeyi Dicle'nin hemen yanında inşa etmiş ve Birinci Körfez savaşının akabinde dokuz yıl kapalı kaldıktan sonra ancak 2000'de tekrar açılmıştı.</p>

  <p>Fakat daha Amerikalılar Bağdat'ı kuşatırken, Saddam'ın askerleri de müzedeki hâzinelere yağmacılardan aşağı kalmayan bir pervasızlıkla davranmıştı. Müzenin girişindeki makineli tüfek yuvaları ve boş topçu mevzileri hâlâ açıkça görülüyordu; siperlerden biri, kanatlı bir boğanın dev taştan heykelinin hemen yanına kazılmıştı. Daha bir hafta önce Irak Eski Eserler Devlet Kurulu Başkanı Cabir Halil İbrahim müzenin içerdiği kalıntıları 'ulusun mirası' olarak nitelemiş, "Bunlar sadece görüp keyif alacağımız nesneler değil — geleceğe bakarken onlardan güç alıyoruz. Onlar Irak'ın ihtişamını temsil ediyorlar," ifadelerini kullanmıştı. İbrahim, Bağdat'taki birçok hükümet çalışanı gibi, geçici olarak ortadan kaybolmuştu ve şimdi ülkenin tarihinden geri kalanları Abdülcabir ve mesai arkadaşları birkaç Kalaşnikof'la savunmaya çalışıyordu. "Silah kullanmak istemiyoruz — fakat artık herkesin silahı olmak zorunda," diyordu. "Kendimizi savunmalıyız, çünkü Amerikalılar bütün bunların olmasına izin verdi. Tek bir adama karşı bir savaş yaptılar — peki niye bizi bu savaşa ve bu suçlulara terk ettiler?" Yarım saat sonra Sadun Caddesi'ndeki ABD deniz piyadelerinin Kamusal İşler birimiyle temas kurdum ve onlara müzede olan bitenleri anlatarak binanın tam yerini bildirdim. Bir yüzbaşı, "Muhtemelen oraya gideriz," diye cevap verdi. Çok geçti artık. Irak tarihi, Amerikalıların 'kurtuluş' sırasında kente saldığı yağmacılar tarafından çoktan yerle bir edilmişti.</p>

  <p>Fakat 'kurtuluş' işgale dönüşmüştü bile. Fardus Meydanı'nda 'güvenlikleri, korunmaları ve huzur için' yeni bir Irak hükümeti talebiyle toplanan öfkeli bir Iraklı kitlesiyle karşılaşan ABD deniz piyadeleri (ki mevzubahis korumayı sağlaması gerekenler onlardı), tek sıra halinde ve eller tetikte bekliyordu. Amerikalıların (ve elbette Rumsfeld'in) anlayamadığı gerçek şuydu: Saddam iktidarında yoksul ve mağdur olanlar daima Şiiler, orta sınıflar ise daima Sünnilerdi — Saddam'ın kendisi de bir Sünni'ydi. Bu yüzden şimdi Şiilerin gerçekleştirdiği yağmadan muzdarip olanlar Sünnilerdi. Ve mülk sahipleri ile yağmacılar arasında patlak veren silahlı çatışmalar, fiilen Sünnilerle Şiiler arasında bir savaştı. O akşam <i>Independent</i>'a, "Bu şiddeti sona erdirmeyi başaramamakla Amerikalılar, gelinen noktada Bağdat'ta bir iç savaşı kışkırtıyorlar. Hiçbir şey yapmayarak etnik nefreti ateşliyorlar," diye yazdım. Yazının devamı şöyleydi:</p>

  <blockquote class="">
    <p>Bir saatten fazla kenti arabayla dolaştım. Yüzlerce sokakta şu an çimento tuğlalarla, yanmış araçlarla ve ağaç gövdeleriyle barikatlar kurulmuş; evlerine veya dükkanlarına tehdit oluşturacak bütün yabancıları öldürmeye hazır silahlı adamlar var başlarında... Birkaç deniz piyadesi devriyesi dün varoşlarda gezinmeye cesaret etti, çoktan yağmalanmış hastanelerin yanına konuşlanıyorlar normalde, fakat art arda üçüncü günde de akşam karanlığında kentin dört bir tarafından alevler yükseldi. Belediye binası geçen akşam kocaman bir meşaleyi andırıyordu ve ufukta büyük yangınların göğün yükseklerine gönderdiği duman sütunları vardı. Çok geç, çok yetersiz. Dün bir grup kimya mühendisi ve su arıtma işçisi deniz piyadelerinin karargahındaydı, işlerine dönebilmeleri için koruma versinler diye yalvardılar. Elektrik tedarik işçileri de vardı yanlarında. Fakat Bağdat çoktandır kendisiyle savaşta olan, silahlı adamların ve hırsızların insafına kalmış bir şehir. İngilizce "Sen Amerikalısın!" diye bağırdı bir kadın bana... "Ülkene geri dön. Defol buradan. Burada istenmiyorsun. Saddam'dan nefret ediyorduk ve şimdi Bush'tan nefret ediyoruz, çünkü şehrimizi yerle bir ediyor." Şükür ki şehrinden başka ülkesinin en büyük mirasının da yok edildiğini kendi gözleriyle görmek için Eski Eserler Müzesi'ne gitmesi mümkün değil.</p>
  </blockquote>

  <p>Ve sonra, 14 Nisan'da kitapların yakıldığını gördük. Önce yağmacılar, sonra kundakçılar geldi. Bağdat talanının son bölümüydü bu. Ulusal Kütüphane ve Arşivler (eski Irak kraliyet arşivlerinin de bulunduğu Osmanlı belgelerini içeren paha biçilmez bir hazine) 3 bin derecelik sıcaklıkta küle döndü. Ardından Dini İşler Bakanlığındaki Kuran kütüphanesi ateşe verildi. Yağmacıları gördüm. Taş çatlasa on yaşında olabilecek bir oğlan çocuğunun elinden bir İslam hukuku kitabını almaya çalışınca içlerinden biri bana küfretti. Yüzlerce asırlık Irak tarihinin külleri arasında dışardaki rüzgarla uçuşan tek bir dosya buldum: Şerif Hüseyin'in (Arabistanlı Lawrence'la birlikte Türklere karşı Arap isyanını başlatmıştı) Mekke'deki makamı ile Bağdat'taki Osmanlı yöneticileri arasındaki sayısız el yazısı mektup.</p>

  <p>Ve Amerikalılar yine hiçbir şey yapmadı. Kirli ön bahçenin her tarafında Arabistan mahkemelerine yazılan tavsiye mektupları, Osmanlı birlikleri için mühimmat talepnameleri, deve hırsızlıklarına ve hacılara yapılan saldırılara dair raporlar uçuşuyordu; hepsi zarif ve düzgün Arapça elyazılarıydı. Ellerimde, Irak'ın yazılı tarihinin Bağdat'taki son kalıntılarını tutuyordum. Fakat Irak için bu Sıfır Yılıydı; Arkeoloji Müzesi'ndeki eski eserlerin tahrip edilmesi, Ulusal Arşivlerin ve ardından 500 metre ötedeki bakanlıktaki Kuran kütüphanesinin yakılmasıyla birlikte, Irak'ın kültürel kimliği siliniyordu. Niye? Bu yangınları kim çıkarmıştı? Bu miras hangi akla hizmet yok ediliyordu?</p>

  <p>Kuran kütüphanesinin yanmakta olduğunu gördüğümde (pencerelerden 30 metre yüksekliğinde alevler fışkırıyordu), olup biteni bildirmek için işgal gücünün makamına, ABD deniz piyadelerinin Kamu İşleri bürosuna koşturdum. Bir subay, arkadaşına, "Bu adam kutsal kitap kütüphanesi mi nedir, yandığını söylüyor," diye seslendi. Haritada yerini gösterdim, binanın tam adını (Arapça ve İngilizce) söyledim, dumanların beş kilometre öteden görülebildiğini ve oraya arabayla beş dakikada varılabileceğini anlattım. Yarım saat sonra kütüphanede tek bir Amerikalı yoktu ve alevlerin yüksekliği şimdi 60 metreye ulaşmıştı.</p>

  <p>Bir vakitler Araplar, kitapların Kahire'de yazıldığını, Beyrut'ta basıldığını ve Bağdat'ta okunduğunu söylerlerdi. Ulusal Arşivler'de sadece Osmanlının Halifelik kayıtları değil, ülkenin modern tarihinin en karanlık yılları, 1980-88 İran-Irak savaşının elle yazılmış anlatımları, kişisel fotoğraflar ve askeri günlükler, devasa bir Batı gazeteleri kütüphanesi (eski Savunma Bakanlığı'nın karşısına düşen girişte <i>Financial Times</i>'ın bağlanmış ciltleri yatıyordu) ve 1900'lerin başlarına kadar giden Arapça gazete mikrofilm nüshaları vardı. Mikrofilm makineleri de yakılmıştı.</p>

  <p>FKÖ'nün erken dönemlerinden Filistin gazeteleri (hattâ 'Keşmir Kurtuluş Hücresi'nin dergileri) etrafa dağılmıştı. Fakat daha eski belgeler ve arşivler kütüphanenin üst katlarındaydı; binayı ateşe verenler benzini son derece ustaca dökmüş olmalıydı. Alevler o kadar kuvvetliydi ki, mermer zemin kaplaması bile bükülmüş ve dumanı tüten belgelerle dolu beton merdivenler aşırı ısıdan çatlamıştı. Yerdeki kâğıtlar dokunulmayacak kadar sıcaktı hâlâ, üzerlerinde hiçbir iz veya yazı kalmamıştı ve almaya çalıştığım an paramparça oluyorlardı. Ve bu mavi duman ve kor denizinin ortasında dikilirken aynı soruyu bir kez daha sordum: Niye?</p>

  <p>Velhasıl bütün bunların ne anlama geldiğine dair son derece acı veren bir yankı mahiyetinde, dışardaki yolda, rüzgarda sürüklenirken bulduğum kâğıt parçalarından alıntı yapmak istiyorum. Uzun zaman önce ölmüş insanların, İstanbul'daki Babıali'ye ya da Mekke kadısına, sadakat beyanları eşliğinde ve altını 'kulunuz' diye imzalayarak yazdığı dilekçelerdi bunlar. Hüsnü Attiya El-Hicazi'nin imzaladığı (ve Abdülgani-Naim ve Ahmed Kindi'ye dürüst tüccarlar diyerek kefil olduğu) dilekçede, çay, pirinç ve şeker taşıyan bir deve kervanının korunması isteniyordu; Şerif Hüseyin'in kraliyet mahkemesinde çalışan Cabir El-Ayaşi parfüm istiyor ve Bağdat'ı çöldeki haydutlar konusunda uyarıyordu. "Size verdiğimiz bu tavsiyeden büyük fayda sağlayacaksınız," diyordu El-Ayaşi. "Tavsiyemize uymadığınız takdirde olacaklardan biz mesul değiliz." Burada Saddam'ın bir dokunuşu var gibiydi sanki. Yıl 1912'ydi.</p>

  <p>Bazı belgelerde Bağdat ve Arabistan'daki Osmanlı orduları için alınan mermilerin, atların ve topların fiyatları listelenmişti, bazılarında ise Hicaz'da (kısa süre sonra Suudi Arabistan olacaktı) ilk telefon hattının açılış kaydı vardı. Bugünkü Ürdün'de bulunan Azrak köyünden gelen bir raporda, Ali bin Kasım'a ait bir deve kervanından kıyafetler çalındığı anlatılıyordu; Kasım ifadesini alan görevlilere 'saldırmış ve onları bıçaklamaya çalışmış, fakat sonra teskin edilmiş ve zararı karşılanmıştı.' Yahya Mesudi adlı bir tüccar için yazılmış ondokuzuncu asırdan kalma tavsiye mektubunda, 'yüksek ahlaklı, iyi davranışlı ve (Osmanlı) hükümeti ile çalışan biridir' ifadeleri yer alıyordu.</p>

  <p>Diğer bir deyişle bu Arap tarihinin dökümüydü ve ondan geriye kalan işte yoldan topladığım bu sayfalardı.<sup><a href="../Text/dipnot.xhtml#bookmark238" id="footnote238">[8]</a></sup> Asırlardır biriktirilmiş yığınla belge Ulusal Arşivler'in enkazındaki yoğun ısının içinde hâlâ çıtırdıyordu. Hicaz Kralı Faysal, Mekke hakimi (topladığım mektupları yazanlar onun mahkemesinin çalışanlarıydı) sonradan Suudiler tarafından devrildi. Irak kralı olan işte onun oğlu Faysal'dı ve Faysal'ın kardeşi Abdullah da Ürdün'ün ilk kralı olacaktı (Kral Hüseyin'in babası ve Ürdün'ün şimdiki kralı İkinci Abdullah'ın dedesi).</p>

  <p>Neredeyse bin yıldır Bağdat Arap dünyasının kültürel başkentiydi, Ortadoğu'nun en aydın halkına ve en yüksek okur yazar oranına sahipti. Cengiz Han'ın torunu onüçüncü asırda şehri yaktı ve denildiğine göre, Dicle kitapların mürekkebinden siyah aktı. Şimdi de binlerce eski belgenin siyah külleri Irak semalarını dolduruyordu. Niye? Yağmacıları kim göndermişti? Kundakçıları kim göndermişti? Para mı almışlardı? Bu ülkenin kimliğini kim yok etmek istemişti?</p>

  <p>Amerika'nın Irak'taki projesi, kimsenin tahayyül edemeyeceği kadar hızla batağa sürükleniyordu. 'Kurtarıcı' ordu çoktan işgal ordusuna dönüşmüştü. 16 Nisan'da gazeteme şunları yazdım:</p>

  <blockquote class="indd">
    <p>... Bağdat'ta kendisine edilen küfürlerden söz etmeyen tek bir ABD deniz piyadesi bile yok. Dün bir Amerikan askeri başkentte "Git buradan! Kaybol gözümün önünden!" diye bağırdı, piyade birimini kuşatan dikenli telleri aşıp yoluna gitmeye çalışan bir Iraklıya. Adamın yüzüne yayılan öfkeyi gördüm. "Allahuekber! Allahuekber!" diye karşılık verdi Iraklı ve ardından lafı yapıştırıverdi: "Siktir git!"</p>

    <p>Durum bundan çok daha vahim. Amerikalılar "Bağdat Sakinlerine Mesaj" yayınladı, ruhen sömürgeci olduğu kadar, tonu itibariyle duyarsız bir belge. "Lütfen yatsı namazlarından sonra ve sabah namazlarından önce evlerinizden ayrılmayın" diyor şehir halkına. "Bu süre içinde eski Saddam Hüseyin rejimi ile bağlantılı terörist güçler, yanı sıra çeşitli suç işleyen unsurların bu bölgede dolaştığı bilinmektedir... bu süre zarfında lütfen evlerinizden çıkmayın. Bu saatler içinde lütfen Koalisyon'un askeri mevzilerine büyük bir dikkatle yaklaşın..." Yani şimdi burada yaşayan milyonlarca Iraklıya (ki ne elektrikleri var ne de suları akıyor) alacakaranlıktan şafak vaktine kadar evlerinde kalmaları emrediliyor. Kilitleyin kapıyı. Bu bir çeşit hapsetme. Kendi ülkelerinde hapisler.</p>

    <p>ABD 1. Deniz Piyade Birliği komutanı tarafından yazılan bildirinin sokağa çıkma yasağından farkı yok. Dün Arap bir kadın bana şöyle bağırdı: "Eğer bir Iraklı olsaydım ve bunu okusaydım, intihar bombacısı olurdum." Ve Bağdat'ın her tarafında, Şii din adamlarından Sünni işadamlarına kadar herkesten aynı şeyi duyuyorsunuz: Amerikalılar sadece petrol için geldi ve kısa süre sonra (çok kısa süre sonra) gerilla direnişi başlamalı. Elbette Amerikalılar bu saldırıların Saddam rejiminin kalıntılarından veya 'suçlu unsurlardan' geldiğini iddia edecek. Fakat durum hiç de öyle olmayacak.</p>

    <p>Bağdat'taki subaylar dün Necef'ten militan bir Şii din adamıyla, kutsal şehir etrafında çatışmalara patlak vermesini önlemek amacıyla nafile görüşmeler yaptı — görüşmeler başlamadan hemen önce din adamıyla bir araya geldim. Bana 'tarihin tekerrür ettiğini' söyledi. Britanya'nın 1917'deki Irak işgalinden söz ediyordu; o işgal Britanyalılar için tam bir felaketle sonuçlanmıştı. Amerikalı istihbarat subayları, çöl kasabası El-Anbar'a giriş izni alabilmek için Bağdat'taki en iyi restoranda aşiret liderleriyle pazarlık yapmak zorunda kaldı.</p>

    <p>Her yerde çöküşün işaretleri var. Ve her yerde Amerika'nın 'özgürlük' ve 'demokrasi' vaatlerinin karşılanmayacağına dair işaretler... Bu nokta Bağdatlıların gözünden kaçmıyor — keza ülkenin bütün büyük kentlerindeki Iraklılara da. Saddam'ın kendini kuşattığı muazzam güvenlik aygıtını, işkence tezgahlarını ve bütün bunların temeli olan devasa bürokrasiyi ele alın. Başkan Bush Amerika'nın Irak'ta insan hakları için savaştığı, suçluların, savaş suçlularının yakalanıp adalete teslim edileceği sözü vermişti. Şu an Bağdat'taki 60 gizli polis karargahı boş; hattâ Irak İstihbarat Servisi'nin beş kilometrekarelik alana yayılmış karargah kompleksi de. Oradaki binaların birçoğuna gittim. Fakat orada yatan yığınla belgeyi incelemek veya bizzat kendileri vaktiyle acının âlâsını çektikleri o mekânları ziyaret eden eski mahkumlarla konuşmak için karargaha giden tek bir Amerikalı veya Britanyalı yetkili yok. Buna tembellik mi demeli? Yoksa kasten mi böyle yapıyorlar?</p>

    <p>Sözgelimi Dicle'nin yanındaki Kasımiye emniyet merkezi. Şık bir bina (daha önce 1980'lerde İran'a sürgün edilen İran doğumlu bir Iraklıya aitmiş), dışında küçük bir bahçe ve bir fundalık var; her odanın tavanından sarkan büyük çengelleri ya da futbolcu fotoğraflarıyla dolu büyük kırmızı gazete kâğıtlarının dışardakilerin görmemesi için odalara pencerelerine yapıştırıldığını ilk başta fark etmiyorsunuz. Fakat zeminlerde, bahçede, çatıda, bu acı çektirme mekânının dosyaları duruyor. Sözgelimi işkence merkezinin başkanının Haşim El-Tikrit, yardımcısının ise Raşid El-Nakib olduğunu gösteriyor. Eski mahkum Muhammed Eyş Casim de bana, kendisinin dinci Davet Partisi'ne üye olduğuna inanan işkencecisi Yüzbaşı Ömer El-İsavi tarafından tavandan nasıl sarkıtıldıgını gösteriyor.</p>

    <p>"Ellerimi bu şekilde arkamdan bağladılar ve sonra beni bileklerime bağladıkları iplerle aşağı sarkıttılar," diye anlatıyor. "Beni havaya, tavana doğru kaldırmak için küçük bir jeneratör kullanıyorlardı, ardından ipi bir anda bırakıyorlar, düştüğümde omzumu kırmamı umuyorlardı." Tavanda çengeller, tam Yüzbaşı El-İsavi'nin masasının önünde. Bunun ne anlama geldiğini anlıyorum. Ayrı bir işkence odası ve belgelemek için başka bir ofis yoktu. İşkence odası ofisin kendisiydi. Erkekler veya kadınlar karşısında acıyla çığlık atarken, Yüzbaşı El-İsavi belgeleri imzalıyor, telefon görüşmeleri yapıyor ve (çöp kovasının içindekilere bakılırsa) mahkumun çözülüp konuşmasını beklerken durmadan sigara içiyordu.</p>

    <p>Bu adamlar canavar mıydı? Evet. Peki Amerikalılar onları arıyor mu? Hayır. Şu an Amerikalılar için mi çalışıyorlar? Büyük ihtimalle evet —hattâ bazıları, ABD ordusu tarafından tekrar işe alınmak umuduyla her sabah Filistin Oteli'nin dışında kuyruğa giren eski güvenlik haydutlarının oluşturduğu uzun sıranın bir yerlerinde de olabilir pekâlâ. Bağdat'taki Kasımiye işkence merkezinde (çığlıkları duymasınlar diye yayaların merkezin önündeki yolda yürümeleri yasaklanmıştı) çalışan polislerin isimlerinin hepsi, yere saçılmış belgelerde yazıyor işte. Ahmed Hasan Alavi, Akil Şahid, Numan Abbas ve Muhammed Feyyad. Fakat Amerikalılar bu belgeleri bulmaya tenezzül etmiyor. Velhasıl bu beyefendiler, Alavi, Şahid, Abbas ve Feyyad Amerikalıların vereceği işe başvurmaya buyur ediliyor.</p>

    <p>Masalarda ve dolaplarda mahkumların kimlik kâğıtları duruyor. Vahid Muhammed, Mecid Taha, Saddam Ali veya Lezim Hamud'a ne oldu? Bilemeyeceğiz. Kara çarşafı içinde bir kadın eski işkence merkezine yaklaşıyor. Erkek kardeşlerinden dördü buraya getirilmiş ve sonra ne olduğunu sormak için geldiğinde dördünün de idam edildiğini söylemişler. Binayı hemen terk etmesi emredilmiş. Ne cesetlerini ne gömüldüklerini görmüş... Bir adam erkek kardeşinin bu korkunç yere 22 yıl önce getirildiğini ve onu bir daha hiç görmediğini anlatıyor.</p>

    <p>Peki ya Saddam döneminde acı çekmiş insanlar? Ne demeleri lazım şimdi? Hapishane görevleri arasında, her infazdan sonra celladın kan kovasını ve etrafa saçılan parçaları temizlemek de olan 40 yaşında bir adam, "Hiçbir günahımız yoktu," diyor. "Hiçbir şeyle suçlanmadık. Bunu bize niye yaptılar? Evet, Amerika Saddam'dan kurtuldu. Fakat Irak bize ait. Petrolümüz bize ait. Ülkemizi koruyacağız. Burası Irak olarak kalacak. Amerikalılar gitmeli."</p>

    <p>Eğer Amerikalılar ve Britanyalılar buradaki dini muhalefetin doğasını anlamak istiyorsa, Saddam'ın gizli servisinin arşivlerindeki dosyalara başvurmaları yeter. Ben bir tanesini buldum mesela; bu yılın 24 Şubat'ında hazırlanmış 7481 sayılı rapor — zira Irak 'muhaberat' elemanları Şii düşmanlarına karşı Amerikan işgaline bir aydan kısa bir süre varken bile hâlâ sıkı çalışıyordu. Rapor, Şeyh Muhammed El-Yakubi ile (yirmi yılı aşkın bir süre önce Saddam'ın emriyle idam edilen) Muhammed Sadr'ın 22 yaşındaki torunu Mukteda Sadr arasındaki bir anlaşmazlıkla ilgiliydi. Şii din adamlarının birbirleriyle bile savaşırken sergilediği tutku ve kararlılığı gösteren bir anlaşmazlıktı bu. Fakat elbette kimse bu raporu okumaya, hattâ şöyle bir göz atmaya bile zahmet etmiyor.</p>

    <p>İkinci Dünya Savaşı'nın sonunda Almanca konuşan Britanyalı ve Amerikalı istihbarat subayları, Batı Almanya'nın dört bir köşesindeki binlerce Gestapo ve Abwehr bürosunda bulunan her belgeyi didik didik etmek üzere yenilmiş Reich'a gönderilmişti. Ruslar kendi bölgelerinde aynısını yaptılar. Ne var ki Irak'ta Amerikalılar ve Britanyalılar okunmak üzere dört bir tarafa saçılmış olan kanıtları görmezden geliyorlar. Zira Amerikalıların Bağdat'ta ziyaret etmesi gereken çok daha korkunç bir yer var: bütün bir istihbarat aygıtının Amerikalılar tarafından bombalanan gri boyalı dev karargahı; bir dizi ev ve ofis binası belgelerle, dosyalarla ve kartoteklerle dolu.</p>

    <p>Saddam'ın özel siyasi mahkumlarının acımasız sorgulamalar için getirildiği yer burasıydı; elektrik vermek vazgeçilmez bir işkence yöntemiydi. Ve <i>Observer</i> muhabiri Ferzad Bazuft'un, cellada teslim edilmeden önce sorgulanmak için getirildiği yer de burasıydı. Burası aynı zamanda üzeri şık bir şekilde kapatılmış avlularıyla biliniyor; işkencecilerin aileleri için bir kreş ve öğrencilerinden birinin Beckett'in <i>Godot'yu Beklerken</i> oyunu üzerine (manidar bir seçim) İngilizce ödev yazdığı bir okul da var içinde. Minyatür bir hastane, "Özgürlük Sokağı" adlı bir yol ve çiçek tarhlarıyla begonviller eksik değil. Bütün Irak'taki en korkutucu yer. Olağanüstü bir şey oldu: Tesisin etrafında korkuyla dolaşan Iraklı bir nükleer bilimciyle karşılaştım; Irak'ın nükleer fizik dairesinin başkanı Dr. Şehristani'nin eski bir mesai arkadaşı. "Burası görmek istediğim son yer ve buraya bir daha asla dönmeyeceğim," dedi bana. "Bütün dünyadaki en büyük kötülük mabedi burası."</p>

    <p>Fakat Amerikalılar burayı ziyaret etmeli. Saddam rejiminin en üst düzey güvenlik elemanları iktidarlarının son saatlerinde milyonlarca dosyayı imha etmekle meşguldü. Evlerin birinin arkasında plastik çöp torbalarına tıkılmış yığınla kırpıntı buldum; her torbanın içinde binlerce belgenin kalıntısı vardı. Washington veya Londra'ya götürülmeleri ve içlerindeki sırları öğrenmek için bir araya getirilmeleri gerekmez mi? İranlıların 1980'de Tahran'da kıyılarak imha edilmeye çalışılan Amerikan büyükelçiliği belgelerine yaptığı buydu.</p>

    <p>Fakat Amerikalılar bu belgeleri de incelemeye zahmet etmiyorlar (ya da bunu istemiyorlar). İncelemiş olsalardı, onlarca Irak istihbarat elemanının isimlerini öğreneceklerdi. Birçoğunu Saddam'ın gizli polislerinin terfi aldıklarında birbirlerine ısrarla gönderdikleri yığınla tebrik mektubunun üzerinde bulabilirlerdi. Sözgelimi Albay Abdülaziz Sadi, Yüzbaşı Abdülselam Salavi, Yüzbaşı Said Ahmed El-Ayaş, Albay Said Muhammed, Yüzbaşı Macid Ahmed ve çok sayıda başka subay şimdi nerede? Belki asla bilemeyeceğiz. Ya da belki bilmememiz gerekiyor.</p>

    <p>... Ve kentteki bakanlıkların (İçişleri ve Petrol Bakanlığı hariç) hepsini, yanı sıra BM ofislerini, büyükelçilikleri ve alışveriş merkezlerini yakıp yok eden yangınlar var. Şu an alevlere teslim olmuş 35 bakanlık saydım ve sayı giderek artıyor. Çarşamba günü olanlar sözgelimi. Bağdat'ı arabayla turlarken ufku kaplayan devasa bir siyah duman bulutu gördüm. Kalan hangi bakanlığın yandığını anlamak için oraya yöneldim. Amerikalı askerlerce titizlikle korunan Petrol Bakanlığı'nın önünde buldum kendimi; bazı askerler hemen yandaki Zirai Sulama Bakanlığından gelen duman bulutları yüzünden agızlarını ceketleriyle kapatmıştı. İnanması güç değil mi? Birileri yan binayı ateşe verirken onların haberi bile olmamıştı.</p>

    <p>Derken üç kilometre uzakta, daha yeni çıkan başka bir yangın tespit ettim. Olay mahalline vardığımda Yüksek Eğitim Bakanlığı'nın Bilgisayar Bilimleri bölümünün bütün pencerelerinden alevler yükseldiğini gördüm. Ve hemen yanında, bir duvarın üzerine oturmuş bir Amerikan deniz piyadesi vardı; komşu hastaneyi koruduğunu ve gözünün önündeki yangını kimin çıkardığını görmediğini söyledi, çünkü 'her şeye aynı anda mukayyet olamazdınız'. Şimdi deniz piyadesinin espri yapmadığına veya yalan söylemediğine eminim (Amerikalıların bu hikâyeye inanmaması ihtimaline karşı not edeyim: 4. Deniz Piyade Birliği 3. Bölük'ten Onbaşı Ted Nyholm'du ve evet, sevdiğini söylemesi için ABD'deki nişanlısı Jessica'yı aradım), fakat Amerikalı askerlere devasa devlet bakanlıkları kalabalıklar tarafından yakılırken öylece seyretme ve hiçbir şey yapmama emri verilmesinde korkunç bir vahamet var.</p>

    <p>Çünkü, büyük kütüphaneler ve devlet arşivleri de dahil, Bağdat'taki binaları ateşe veren kalabalıklarla ilgili son derece tehlikeli (ve gayet rahatsız edici) bir taraf var. Bunlar yağmacı değil. İlk önce yağmacılar geliyor. Kundakçılar onların ardından ortaya çıkıyor, genellikle tek katlı mavi-beyaz otobüslerde oluyorlar. Bunlardan birini kendi gözlerimle takip ettim: İçindekiler Ticaret Bakanlığı'nı ateşe verdiler ve hızla kaçıp gittiler. Amerika'nın bütün bu olan bitenlere yönelik resmi tavrı yağmanın intikam olduğu (giderek inandırıcı olmaktan çıkan bir açıklama bu) ve yangınların 'Saddam rejiminin kalıntıları' tarafından çıkarıldığı yönünde; bunların deniz piyadelerinin Bağdat halkına yönelik sokağa çıkmama emirlerinde sözü edilen aynı 'suçlu unsurlar' olduğuna kuşku yok.</p>

    <p>Fakat Bağdat halkı bu yangınları Saddam'ın eski destekçilerinin çıkardığına inanmıyor. Doğru, Saddam Bağdat'ın Götterdämmerung içinde sona ermesini isterdi belki ve Amerikalılar girmeden önce kenti külliyen yakmaya meyledebilirdi. Peki sonrasında? Yağmacılar talanlarından para kazanıyor. Fakat kundakçılar yakarak para kazanmıyor. Onlara ödeme yapılması gerekiyor. Otobüslerdeki yolcuların bu hedeflere yönlendirildiği belli. Saddam paralarını önceden vermiş olsaydı, yangınları çıkartmazlardı. Saddam ortadan kaybolduğu an, parayı ceplerine atarlar ve bütün projeyi unuturlardı, parayı aldıktan sonra vakitlerini işi bitirmek için harcamazlardı.</p>

    <p>Peki bunlar, bu kundakçı ordusu kim? Tekrar, bilmiyoruz. Önceki gün orta yaşlı, tıraşsız, kırmızı tişört giymiş bir adam (sular akmadığında giysilerinizi çok sık değiştiremiyorsunuz) gördüm; ikinci kez rastlaştığımızda üzerime bir Kalaşnikof doğrulttu. Yağmacılar silah taşımıyor. Peki bu adam neden korkuyordu? Kimin için çalışıyordu? Amerikan işgalinin ardından devletin fiziki altyapısını, yanı sıra kültürel mirasını tümüyle imha etmek kimin çıkarına uygundu? Amerikalılar bunu niye durdurmuyordu?</p>

    <p>Dediğim gibi, Bağdat'ta son derece vahim bir şeyler dönüyor ve ABD yönetimine dair ciddi sorular akla getiren bir şeyler oluyor. Sözgelimi Savunma Bakanı Rumsfeld geçen hafta niye Bağdat'ta yaygın yağma veya yıkım olmadığını iddia etti? Apaçık bir yalandı bu. Niye bu yalanı söyledi? Amerikalılar yangınları kontrol etmek için yeterli askerleri olmadığını söylüyor. Bu da doğru değil. Yeterli askerleri yoksa, eski Irak-İran savaşı anıtının bahçesine konuşlandırılan yüzlerce asker bütün gün niye boş boş oturuyor? Cumhuriyet Köprüsü'nün yanındaki başkanlık sarayının gülistanlarında niye yüzlercesi kamp kurmuş durumda?</p>

    <p>Velhasıl Bağdat halkı kültürel miraslarının (tam da kültürel kimliklerinin) tahrip edilmesinin, ulusal müzeden arkeolojik hâzinelerin yağmalanmasının, bütün bir Osmanlı, Kraliyet ve Devlet arşivlerinin ve Kuran kütüphanesinin yakılmasının ve onlar için kuracağımızı iddia ettiğimiz dev ülke altyapısının yok edilmesinin arkasında kimin olduğunu soruyor. Niye hâlâ elektrikten ve sudan yoksun olduğunu soruyor. Irak'ın yerle bir edilmesi, bölünmesi, yakılması, tarihsizleştirilmesi, tahrip edilmesi kimin çıkarına? Sözümona kurtarıcıları milyonlarca insanın sokağa çıkmasını niye yasaklıyor?... Bir muhabir için, bilhassa uluslararası meşruiyetten tümüyle yoksun olan vahşi bir savaşın ardından kıyameti tahmin etmek kolay. Fakat felaket genellikle Ortadoğu'daki iyimserleri bekliyor; bilhassa yalanlar söyleyen ve petrol zengini ülkeleri ideolojik bahanelerle ve hâlâ kanıtlanmamış olan kitle imha silahı ithamlarıyla işgal edenleri bekliyor. Bu yüzden korkunç bir kehanette bulunacağım. Amerika'nın 'kurtarma' savaşı sona ermiş durumda. Irak'ın Amerika'dan kurtuluş savaşı başlamak üzere. Diğer bir deyişle, asıl korkutucu hikâye şimdi başlıyor.</p>
  </blockquote>
</body>
</html>