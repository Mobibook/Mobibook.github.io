<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/main.css" rel="stylesheet" type="text/css"/>
</head>

<body>
  <h3>ON İKİ<br/>
  <br/>
  Son Sömürge Savaşı</h3>

  <blockquote class="ilk">
    <p>Orada, Şeria Irmağı yanında Eriha karşısındaki Moav ovalarında Rab Musa'ya şöyle dedi: "İsrailliler'e de ki, 'Şeria Irmağı'ndan Kenan ülkesine geçince ülkede yaşayan bütün halkı kovacaksınız. Oyma ve dökme putlarını yok edecek, tapınma yerlerini yıkacaksınız. Ülkeyi yurt edinecek, oraya yerleşeceksiniz; çünkü mülk edinesiniz diye orayı size verdim. Ülkeyi boylarınız arasında kura ile paylaşacaksınız. Büyük boya büyük pay, küçük boya küçük pay vereceksiniz. Kurada kime ne çıkarsa orası onun olacak. Dağıtımı atalarınızın oymaklarına göre yapacaksınız. Ama ülkede yaşayanları kovmazsanız, orada bıraktığınız halk gözlerinizde kanca, böğürlerinizde diken olacak. Yaşayacağınız ülkede size sıkıntı verecekler. Ben de onlara yapmayı tasarladığımı size yapacağım."</p>

    <p class="r mt1"><span style="font-variant:small-caps;">Eskî Ahît</span>, 33: 50-55,<br/>
    Kitabı Mukaddes Şirketi çevirisi,<br/>
    Nisan 2010</p>
  </blockquote>

  <p>Ben Greenberger Araplara güvenmiyor. Amerikalılara güvenmiyor. Bir sürü İsrailli siyasetçiye de güvenmiyor. Ona göre sadece Tanrı Yahudi halkını topraklarıyla birleştirir. Tanrı'nın Ortadoğu defterlerimde hatırı sayılır bir yer kapladığını söylemeliyim. 1992 baharı. Oslo Anlaşması'na daha on sekiz ay var. Yudea ve Samarya'da asayiş berkemal — şimdilik.</p>

  <p>Greenberger'in sözünü ettiği toprak Araplara ait (işgal altındaki Batı Şeria'nın hemen içlerine doğru uzanıyor), fakat Batı Şeria'daki en büyük Yahudi yerleşimi Ma'ale Adumim'in belediye başkanı bunu katiyen kabul etmiyor. Zeytin Dağı'na uzanan gelincik tarlalarıyla kaplı kayalık tepelerde yeni Yahudi yerleşimleri inşa etmenin hakları olduğunu söylerken yüzünde kuşkunun zerre izi yok. İnancın da ötesinde bir duruşu var. Araplar bunun fanatizm olduğunu iddia ediyor, ama yanılıyorlar. Akla gelen kelime dindarlık.</p>

  <p>"Elbette burası bizim toprağımız," diyor, New Jersey aksanıyla, soluk mavi gözleri yüzümde geziniyor. Böyle bir soruyu sormaya nasıl cüret edebiliyorum? "Eğer Tel Aviv Yahudi ise, El-Halil daha da Yahudidir. Orada başka insanların yaşaması talihsizlik. Fakat hepimiz bununla yaşamayı öğrenmek zorundayız." Taviz vermeyi reddedenler Araplar, liderleri Arap toprağının ("Yahudi toprağı" diye düzeltiyor Greenberger) geri verilmesini talep ediyor, ki İsrail'in ortadan kaldırılmasının ilk aşamasından başka bir şey değil bu. "Onlara güvenmiyorum. Elbette Filistinli Araplara 'özerklik' verilsin, kendi hayatlarını idare etsinler, fakat bu bir devlet anlamına gelmez. Bütün topraklar İsrail'in olmalı. Burayı 1967'de ilhak etmiş olsaydık, şimdi Araplarla bu sorunları yaşamazdık."</p>

  <p>İbrani Üniversitesi'nde hukuk dersi veren 42 yaşındaki Greenberger'i dinlerken insan sormadan edemiyor: Sen ciddi misin? Ve: Kesinlikle emin misin? Fakat elbette bütün söylediklerinde emin, ödünsüz ve ahlaken net. "Tarihini ve kutsal kitabını öğrenen her Yahudi öğrenci, buranın Yahudi halkının vatanım diyebileceği yegâne toprak olduğunu anlar. Eğer İsrail 1967 sınırlarının gerisinde olsaydı ve El-Halil'i sadece seyretmekle yetinseydi, bunun için bir savaş başlatmamanın hiçbir gerekçesi olmadığını düşünürdüm. Biz kazandık ve şimdi bana ait olduğunu düşündüğüm bir toprak üzerindeyim. Öyleyse niye bırakıp gitmem gereksin ki?"</p>

  <p>Bu tür fikirlerin hiçbir saçma tarafı yok. Ma'ale Adumim hâlâ genişliyor (90 bin dolara satışa çıkarılan iki odalı evler de eklendiğinde 16 binlik Yahudi nüfusu gelecek sene yüzde 25 oranında artacak) olması bir şey değil; El-Halil yolu üzerindeki 3 bin 500 kişilik Efrat yerleşimi, Araplarla Yahudiler arasında neredeyse her gün çatışma yaşanan bir bölgede bile Ma'ale'den iki kat hızlı genişlemeye kararlı. Ve Efrat sakinlerinden Bob Lang'ın (New York, Manuet'ten gelmiş, Wisconsin Üniversitesi mezunu) söylediklerinin yanında Greenberger'inkiler ılımlı kalıyor.</p>

  <p>"Eğer orada bir Yahudi halkı varsa, Yudea ve Samarya onların vatanıdır," diyor. "Bir Yahudiye El-Halil'de yaşayamayacağını söylemek, Yahudi halkının varlığını ve tarihini reddetmektir. Tevrat'ta adı geçen yerlerin yüzde 90'ı Yudea ve Samarya'da. Öyleyse Yudea ve Samarya, Filistinlerin — burayı onlar nedeniyle 'Filistin' diye anıyoruz — geldiği bir sahil şeridini değil, İsrail devletini oluşturmak zorunda." Lang müthiş bir enerjiyle ve gerçek bir inananın hızıyla konuşuyor, kullandığı dil bir anda duygusal ve ilahi bir ton kazanıyor: "Bu toprak benim. Onu iliklerimde hissediyorum. Benim. Büyükbabam Almanya'da bir evinin olduğunu düşünüyordu. Birinci Dünya Savaşı'nda Almanya için savaştı, fakat Hitler'in, sinagogların yakıldığı Kristal Gecesi'nden sonra kaçtı. Fakat burası bizim ülkemiz, evlerimizin burada olup olmaması bir şeyi değiştirmez. Burası Yahudi toprağı ve tarihi iliklerimde hissediyorum. Tevrat'tan başka kılavuza ihtiyacım yok benim. Buldozerler yeni evler yapmak için çalışırken sürekli antik kalıntılara çarpıyor — ve bu kalıntıların hepsi Yahudilere ait."</p>

  <p>Elbette ortada bir sorun var. Batı Şeria ve Gazze Şeridi'nde, hiçbir zaman modern İsrail'in bir parçası olmamış 1.7 milyon Arap yaşıyor; ve ilk intifadalarının sebebi, bütün diğer meselelerden daha çok, 115 bin Yahudi yerleşimcinin varlığıydı. İsrail'in bu toprakları işgal ettikten yirmi beş yıl sonra elinde tutmayı sürdürmesini tek bir devlet bile kabul etmiyor; ve İsrail buraları ilhak etmemiş olsa bile, Greenberger ve Ma'ale Adumim'deki diğer yerleşimcilere evlerini satın alabilmeleri için 49 yıl vadeli kredi sağladı. Başkan George Bush'un (burada baba Bush'tan söz ediyoruz elbette) İsrail'e vereceği kredileri yerleşimlerin dondurulması şartına bağlaması, bu değirmenin suyunun nereden geldiğini gösteriyordu.</p>

  <p>Greenberger ve Lang bu kararsızlığa son verilmesini, ABD yönetiminin yardımları sürdürmesini istiyorlar. Arapların yanı sıra İsraillilerin de toprak karşılığı barış çağrılarını reddediyorlar. Onlara göre, toprak üzerinde mutlak İsrail egemenliği (yani ilhak) dışında bir seçenek yok. "Bu sorunları yaşıyor olmamız şaşırtıcı değil," diyor Lang. "Bugünkü statüko hiç iyi değil. Burada yaşayan Araplar günün birinde Filistin devletine sahip olacaklarını düşündükçe, bizimle uzlaşmak için hiçbir nedenleri de olmayacak. O yüzden İsrail askeri işgali bitirip bütün toprakları ilhak etmeli ve Araplara da, 'Ürdün Nehri'nin bu yakasındaki ulusal haklarınız sona erdi' demeli. Ciddi olduğumuzu görürlerse Araplar bunu kabul eder. 1948 savaşından sonra Celile'deki Araplar 1956'ya dek polis kontrolü altında yaşadı, çünkü İsrail'in orada kalacağını artık anlamışlardı. Önlerindeki tek seçeneğin birer vatandaş haline gelmek olduğuna karar verdiler ve 1957'de öyle yaptılar."</p>

  <p>Bu acımasız çözümün derinliklerinde bir cömertlik kırıntısı yatıp yatmaması bir yana, senaryonun gerçek anlamını kavramak için Greenberger'in kendi versiyonuna kulak vermeniz yeterli: "1948'den sonra İsrail'deki Araplara vatandaşlık verildiğinde gelişen bir süreç vardı ortada. Bu süreç bir demir yumrukla Yudea ve Samarya'da da tekrarlanabilir. Eğer sağlam durursak —yani herkes geriye dönüş olmadığını idrak ederse— bu sorunu çözeriz." Peki Araplar bunu neden idrak etmiyor? Ve Greenberger'in sözünü ettiği 'demir yumruk' nasıl bir şey? "Her ülkenin bir polis gücü vardır," diye yanıtlıyor rahatsız edici bir edayla. "Eğer sorunlar varsa, üstesinden geliriz."</p>

  <p>Bu sömürgeci mantığa meydan okuyacak kadar belagat ve cesaret sahibi İsraillilerin olduğunu görmek insanın içine bir parça su serpiyor; ancak Dedi Zucker (Knesset'in liberal milletvekillerinden ve Sivil Haklar Hareketi'nin lideri) gibi insanlar epey azınlıkta. Zucker (açık fikirli, gözlüklü, akademisyen görünümlü), İsrail'e gidenlerin duymak isteyeceği sözleri söyleyen türde biri. Zucker gibi bir dostu tanıdıktan sonra, kendimize, işte <i>bizim</i> İsrail'imiz, diyoruz. İnanmak istediğimiz Ortadoğu demokrasisi işte bu; Batılı değerlerimizi temsil eden, ordusu <i>gerçekten</i> 'silahların masumiyeti' doktrinine bağlı, Filistinli Müslüman Arapların toprağına Yahudiler için ev inşa etme projesini, bu iğrenç sömürgeci projeyi gerçekten desteklemeyen bir ülke. Fakat Zucker, İsrail hükümetlerinin işgal altındaki topraklara koloniler inşa etmeyi sürdürme arzusuyla ilgili yanılsamalara kapılmıyor; sömürgecilerin neyi temsil ettikleri konusunda ise hiç şüphesi yok.</p>

  <p>"Bunlar yeni bir İsrailli tipi," diyor. "Bir kurban unsuru var onlarda, kendilerini kurban gibi görüyorlar; öyle 'kurbanlar' ki bunlar, ellerinde potansiyel nükleer silahlar var. İsrailli bir maçoluk unsuru var. Ve bir diğer kökeni de, eski İsrailli önder arketipinin diriltilmesi; önder yeni topraklara gelir ve o toprakları kan dökerek, eğitim vererek, yanında çocuklar getirerek fethetmeye çalışır. Amerika'nın vahşi düşmanlarla dolu Batı'ya gidiş efsanesiyle de uyuşur bu... Çok dar bir eşikten bakarsanız, çocuklarıyla birlikte her gün tehlike içinde yaşayan bir yerleşimciyi görebilirsiniz. Fakat bu dar perspektif, yerleşimcilerin oraya devlet tarafından, işgalin maşaları olarak sokulduğu gerçeğini göz ardı ediyor. Bir başka unsur da köktendincilik. Köklerini kutsal kitaplarda bulan bir 'klan'dan söz ediyoruz — modernizmden yalıtılmış durumdalar, Batı felsefeleri ve Batı'nın başarılarına karşı kibirli bir husumet besliyorlar." Zucker'e göre, her iki ülkenin ulusal arzularının bir kısmını hayata geçireceği bir yeniden taksim dışında hiçbir alternatif yok. "Yerleşimciler, Siyonizmleri — yani bir Yahudi devletinde yaşama arzuları — ile dinsel bakımdan önemli bir yerde yaşama istekleri arasında karar vermek zorunda kalacak," diyor Zucker sert bir şekilde. "Büyük bölümü İsrailliler arasında yaşamayı tercih edecektir."</p>

  <p>Sömürgecileri İsrail'in varlığına tehdit olarak gören İsraillilerin sayısı gerçekten de çok az; Yeşayahu Leibowitz İsrail'in 1967 zaferinden bu yana, kalıcı işgalin ülkesine zarar vereceği konusunda sürekli uyarıda bulunmuş. <i>İbrani Ansiklopedisinin</i> doksan yaşındaki eski editörü, İbrani Üniversitesi'ndeki Biyolojik Kimya Bölümü'nün eski başkanı ve nöropsikoloji profesörü. Şimdi felsefe bölümünde konuk profesör olarak mantık dersleri veriyor; Doğu Kudüs'teki küçük çalışma odasında söylediklerine bakınca, mantık konusunda epey başarılı olduğunu anlıyorsunuz.</p>

  <p>"Teorinin ötesinde, ideolojinin ötesinde, hattâ inancın ötesinde, temel meselelerle başlamamız lazım," diyor. "Biz bu ülkeye Kadim İsrail diyoruz, onlar ise 'Filistin' diyor, iki halk da var ve burada ikisi de zihinlerinde bu ülkenin <i>kendi</i> ülkeleri olduğu konusunda köklü bir bilince sahip — ve bunu iliklerine kadar hissediyorlar. Ve tarih değiştirilemez veya tashih edilemez. Bu vahim durumdan ancak iki olası sonuç çıkarabiliriz, üçüncü bir sonuç yoktur." Sandalyesinde eğilmiş, <i>kippa</i>'sı<sup><a href="../Text/dipnot.xhtml#bookmark121" id="footnote121">[1]</a></sup> kel kafasında düştü düşecek gibi duran Profesör Leibowitz, bu noktada uzun müddet susuyor. Siyasi nüfuzu yok, fakat onu genç İsrailli solcular arasında oldukça etkili kılan ahlaki otoritesini görmek zor değil.</p>

  <p>"Bu iki halktan biri diğerini fethediyor, diğer ülkeyi işgal ediyor ve diğer halkı ulusal bağımsızlık hakkından mahrum bırakıyor. Araplar 1948'de bunu denedi ve kaybetti. Fakat 1967'den beri biz de bunu yapıyoruz ve günümüzde yaşadığımız bütün korkuları yaratan da bu durum. İsrail devletinin bir başka halk üzerindeki tahakkümü, ancak şiddetle sürdürülebilir. Tek alternatif taksimdir. İki taraf ülkenin tamamı üzerindeki hak iddiasından vazgeçmelidir. Taksim teknik olarak çok zor, fakat psikolojik olarak daha da zor — çünkü iki halkın bu ülkenin kendilerine ait olduğuna dair çok köklü bir bilinci var. Fakat bir felaketten kaçınacaksak, taksim mutlak bir zorunluluktur."</p>

  <p>Leibowitz taksimin Birleşmiş Milletler'in İsrail için çizdiği ilk sınırlar üzerinden yapılmasını savunmuyor. Ne de Ürdün'ün 1948 savaşından sonra Batı Şeria'yı ilhak ettiğini, yani (BM tarafından en başta öngörülen bir devlet olarak) 'Filistin'in kurulmasına Arapların da izin vermediğini unutuyor.</p>

  <p>"Fakat şunu hiç çekinmeden ifade ediyorum ki, nasıl 1948 savaşından Araplar sorumluysa, ki o savaşta bütün dünya İsrail'in arkasındaydı, bugünkü korkunç durumdan da biz sorumluyuz. Ve eğer taksim olmazsa, eğer — eğer — mevcut durum devam ederse, bunun iki kaçınılmaz sonucu olur: içte, İsrail devleti, sadece Araplar için değil, benim gibi Yahudiler için de toplama kampları kuran, her yönüyle faşist bir devlet haline gelecektir. Ve dışta, Araplara karşı bitirici bir savaşa tutuşacağız ve bütün dünyanın sempatisi Arapların yanında olacak. Bu felaketten ancak taksim yoluyla kaçınılabilir. Kudüs'ü İsrail'in egemen başkenti yapma iddiamızı hayata geçirmemiz psikolojik olarak çok zor olacaktır. Zira gerçek bir taksim, Kudüs'ün de taksim edilmesini gerektirecektir."</p>

  <p>Yahudi sömürgecilerin (hattâ belki İsraillilerin büyük kısmının), Üçüncü Reich'ın ilk yıllarında, Yahudilere yapılan en büyük zulümler öncesinde Almanya'dan Britanya mandasındaki Filistin'e kaçan yaşlı profesörü neden sevmediğini görmek zor değil. Greenberger Leibowitz'i 'medya maymunu' diye niteliyor. Leibowitz ise Greenberger ve sömürgeci arkadaşlarını İsrail devleti için en büyük tehlike olarak görüyor. İki adam gerçeğin iki kutbunu temsil ediyor, birisinin yaratmaya, diğerinin kaçınmaya çalıştığı bir gerçeklik bu. Birinin yanında Tanrı ve mantık var. Diğerinin yanında ise Tanrı ve buldozer.</p>

  <blockquote class=""/>

  <p>Usame Hamid, Bilal Camisi'nde dua ettikten sonra kendisini havaya uçurmak üzere yola çıkmıştı. Hiçbir arkadaşı onun bomba yüklü bir arabayı kendisiyle birlikte patlatmaya hazırlandığına inanmak istemedi, fakat Hamdi Hamid oğlunun öldüğü kendisine söylendiğinde şaşırmadı. "Şahadet hakkında konuşurdu durmadan, İsraillilerle savaşta ölmekten söz ederdi," diyordu yaşlı adam, oğlunu son kez gördüğü caminin duvarına sırtını vermiş otururken. "Bana, bu dava için şehit olursa cennette daha yüksek bir mevki kazanacağını anlatıyordu." Hamid, Arafat'ın Beyaz Saray bahçesinde el sıkışmasından iki ay sonra kendisini ölüme hazırlamıştı.</p>

  <p>Her saniye, ağlayan bir akraba veya arkadaş gelip Hamdi Hamid'in sözünü kesiyordu, zira kırk sekiz saat içindeki ikinci Filistinli 'şehidin' babasını kucaklamak istiyorlardı. Daha bir gün önce Enver Aziz, patlayıcı yüklü bir ambulansı Gazze Şeridi'ndeki bir cip dolusu İsrailli askerin üzerine sürmüş, askerlerden üçü yaralanmıştı; kömürleşmiş ve parçalanmış cesedi altı saat boyu yolun kenarında kaldı. Arkadaşları ise onun ölüme hazırlanışını (muhitindeki camide abdest alıp namaz kılmıştı) ve büyük bir gururla eyleme gönderilişini hatırlıyorlardı.</p>

  <p>İsrailliler için korkutucu bir haftaydı: İntihar bombacıları, İsrail'in işgal ordusunun on yıl önce Güney Lübnan'a geri dönmesine yol açan bu korkutucu, engellenemez kitle imha aracı, bu kez Gazze'de ortaya çıkmıştı. Hafta içinde iki müstakbel intihar bombacısı daha yakalanmış, üzerlerindeki patlayıcılar etkisiz hale getirilmişti. İsrail başbakanı İzak Rabin bunun ne anlama geldiğinin farkındaydı. 13 Aralık 1993'te Kudüs'te yapılan bir Knesset toplantısında, "Hamas birkaç yıl öncesine göre daha güçlü hale geldi, o yüzden ilk defa intihar saldırılarına tanık oluyoruz," demişti. "Hamas'tan önce Filistinliler bu tür eylemlere başvurmuyordu; tıpkı Hizbullah'tan önce Lübnanlıların da başvurmadığı gibi."</p>

  <p>Elbette kendisini dinleyenlere, Hamas'ı FKÖ'nün rakibi olarak en başta teşvik edenin bizzat İsrail olduğunu hatırlatmıyordu. Ne de birkaç saat sonra olacaklardan haberdardı. Gazze'deki İslam Üniversitesi'nden 25 yaşındaki bir eczacı, Usame Hamid, Bilal Camisi'nde hiçbir şeyden şüphelenmeyen babasının elini öpecek, haftanın ikinci intihar eylemi için camiden ayrılacak ve arabasının bagajında bombalar, yolcu koltuğunda bir Kalaşnikof'la eylemi gerçekleştirecekti.</p>

  <p>Eylem sonrasında babasını teskin eden kardeşler ve kuzenlerin hepsi (deri ceketler içinde bir grup haşin delikanlı), Usame'nin kendini giderek dine vermesinden söz ediyordu. Velid Hamid kuzeninin ölümünü, her intihar eyleminin ardından başvurulan o yavan kelimelerle izah etmeye çalışıyordu. "Hep Kuran okur ve camide İsrail'le savaşta ölmek gerektiğine dair konuşmalar yapardı. Hiç gülmezdi. Arada bir masa tenisi oynardı, fakat o kadar. İsrailliler onu tutukladı. Hamas üyesi olarak dört yıl hapis yattı ve orada sürekli dövüldü." Aile üyeleri, Bilal Camisi'nin duvarlarına Usame Hamid'in bir dizi renkli fotoğrafını yapıştırmıştı. Bir dizinin üzerine çökmüş, elinde bir Kalaşnikof ve arkasında Kuran'dan bir ayetin yazılı olduğu tablo, hüzünlü bir edayla poz veren gözlüklü, sakallı bir gençti. Fakat son 'şehitlerinin' (İsraillilere saldıran yedinci Filistinli intihar bombacısı) ölümünü ilan eden Hamas posterlerinde görevin başarısızlıkla sonuçlandığına dair hiçbir ima yoktu.</p>

  <p>Zira Usame Hamid düşmanlarını öldürememişti. Arabasını bir ordu kamyonuna çarpmak umuduyla Gazze'nin Secaya bölgesinden yola çıkan Hamid, İsrailli bir sınır devriyesi tarafından durdurulmuştu. İsrailliler arabanın çalıntı olduğunu fark edince Hamid yola devam etmeye çalışmış, fakat o anda iki İsrail kurşunuyla vurulup ölmüştü.</p>

  <p>Cenaze çadırının etrafındaki sinek dolu sokaklara ezan okuyan müezzinin sesi yayılırken, "Usame, Arafat barışına karşıydı," diyordu babası. "Bu anlaşmanın asla uygulanmayacağını söylüyordu, fakat anlaşmadan haftalar önce Filistin'in kurtuluşu için ölmekten söz etmeye başlamıştı. Onu son görüşümde, annesiyle benim istediğimiz bir şey olup olmadığını sormuştu. Geceyi evde geçirmedi. Ve ertesi gün yaptığı şeyi duydum." Baba Hamid burada sustu, oğlunun (İsraillilerin gözünde) bir 'terörist' olduğunun farkındaydı. "Onunla gurur duyuyorum," diye noktaladı sözlerini Hamdi Hamid.</p>

  <p>Peki bu genç adamlar ölüme niye bu kadar kolay gidiyorlardı? Usame Hamid'in cenazesinin kaldırıldığı gün Şifa Hastanesi'nde beş Filistinli gördüm, karın ve bacaklarından aldıkları yaralarla kana bulanmışlardı. İsrailliler vurmuştu onları, fakat hiçbir açıklama yapılmamıştı. Yarım saat sonra Gazze yolu üzerinde bir grup gence bağırıp çağıran askerler tarafından durduruldum. Askerlerin yanında bir Filistinlinin cesedi vardı. "İsrailliler onu gözaltına almak istediler," diye açıkladı gençlerden biri. "Filistinli de bir balta çıkarıp onlara saldırdı. İsrailliler vurup öldürdüler onu." İsrail ordusu sonradan, on sekiz yaşındaki Eşref Halil'in, bir askere nacakla saldırmak isterken öldürüldüğünü doğruladı.</p>

  <p>Oslo Anlaşması'nın adı 'Arafat barışı'ydı artık; Usame Hamid Oslo'nun asla uygulanmayacağına inanıyordu ve haklıydı. Bunun ilk işaretleri, daha 12 Aralık 1993'te, Kahire'de kendisini göstermişti. Arafat, Rabin ile birlikte ortak bir basın toplantısı düzenleme kararı almıştı; o toplantıda İsrail'in ilk çekilmelerinin ilan edileceğini sanıyordu. Fakat Arafat'ı görür görmez ne olduğunu tahmin ettim. Bütün ışıklar onun üzerine çevrilmişti. Genelde Arafat televizyon ışıklarını severdi (ne de olsa 'Filistin Devlet Başkanı'ydı artık), fakat kameralara gözünü kırpmadan, neredeyse korkuyla bakıyordu. Zira ilk kez bize söyleyecek bir şeyi yoktu, 'kutsal bir gün' deyip durduğu şeyin arifesinde, bir gıdım neşe ifadesi yoktu yüzünde. İsrail'in işgal altındaki topraklardan çekilmesine, Filistinli mahkumlara, Batı Şeria veya Gazze'deki Yahudi yerleşimciler için açılan yollara veya Eriha'daki Filistin 'özerk bölgesinin' büyüklüğüne dair açıklayacağı hiçbir anlaşma yoktu. 'Kudüs' kelimesini ağzına bile alamayacaktı. FKÖ ve İsraillilerin çekilme takviminde anlaşamamasının işgal altındaki topraklarda olumsuz etkiler yapıp yapmayacağı sorulduğunda, Arafat kederle yanıt verdi: "Yapmamasını umut ediyorum."</p>

  <p>İsrail başbakanı salona girer girmez, Arafat ile Rabin arasındaki görüşmelerde bir şeylerin yanlış gittiğini anlamıştık; yüzleri ölü gibi beyazdı, etraflarındaki müzakerecilerin suratları asıktı. O bildik yavaşlığıyla çıktı kelimeler Rabin'in ağzından, fakat üç ay önce Beyaz Saray'da sergilediği canlılıktan eser kalmamıştı. Güvenlik, yerleşimcilerin geçit yolları, Filistin 'özerk bölgeleri' ile İsrail işgali altındaki bölgeler arasında çizilecek 'sınırlar' gibi konularda 'zorluklar' olduğundan bahsetti.</p>

  <p>Elbette bize bunun bir şey değiştirmeyeceğini söyledi. Görüşmeleri on günlüğüne ertelemek, meselelerin açıklığa kavuşturulmasına katkıda bulunacaktı. "Eğer on gün içinde bir anlaşmaya varırsak... müzakerelerin öngördüğü takvim dahilinde 'ilk olarak Gazze-Eriha'yı uygulamak' konusunda zorluk yaşamamıza yol açacak herhangi bir neden görmüyorum." Diğer bir deyişle, ilk İsrail çekilmesinin Nisan 1994 gibi tamamlanması hâlâ mümkün olabilirdi. Arafat ise 'bazı noktalardaki farklılıklardan' ve 'bazı fikir ayrımlarından' söz etmekle yetiniyordu. Oslo Anlaşması için uluslararası garantiler talep etmeyi beceremeyen Arafat, Norveçlilerden, 12 Aralık'ta çekilmeye başlaması için İsraillilere baskı yapmalarını rica etmişti. Clinton'ın dışişleri bakanı Warren Christopher'dan da, İsrail'i en azından bu 'kutsal günde' simgesel bir çekilmeye ikna etmesini istemişti. Ve FKÖ, giderek artan bir endişeyle, Ortadoğu'daki ABD diplomatlarının (işler sarpa sarmaya başladığında tüyeceklerine her zaman güvenilebilir), o anda bile anlaşmayla aralarına mesafe koymaya başladıklarını anlıyordu. Ancak dünyayı anlaşmaya, yüz yıllık bir ihtilafın muhtemel sonu olarak alkış tutmaya teşvik etmeyi de ihmal etmiyorlardı. Diplomatlara göre, 13 Eylül 1993'te imzalanan Anlaşma Hükümlerinde 'boşluklar' vardı. ABD elçilikleri Amerikalı gazetecilere, anlaşmanın bir son nokta değil, barış yolunda bir 'adım' olarak görülmesini telkin ediyordu.</p>

  <p>Bunların hiçbiri 'uzmanlarımızı' (ki hepsi, İsrail ve ABD'nin barışa sahip çıkacağına yürekten inanıyordu), İsraillilerin barış gününde adım atacağına dair pespaye analizlerini sürdürmekten alıkoymadı. <i>Independent</i>'ın Ortadoğu editörü Charles Richards, 14 Aralık'ta okurlara şunu söylemekten imtina etmiyordu: "Tarihi bir anlaşma kaçınılmaz... Rabin bu konuda kararlı. Ülkesinin desteği arkasında. Ve inisiyatifi elinde bulunduran taraf Filistinliler değil, her zamanki gibi İsrail." Ancak İsrail'in geri çekilmeyi ertelemesi ilerleyen yıllarda bir gelenek halini alacak ve Oslo Anlaşmasının çöküşünde önemli rol oynayacaktı. Gerçekten de, bu hazin basın toplantısından sonraki yirmi dört saat içinde, Rabin, "Gelecek on yıl zarfında bir anlaşma imzalanacağını düşünmek hata olur," diyecekti.</p>

  <p>El-Halil'de ise Hamas üyeleri intifadayı diriltmekten, Arafat'ın 'teslimiyetinin' iç yüzünü teşhir ederek kazandıkları 'zaferden' söz ediyordu. El-Halil Üniversitesi'nin arkasındaki duvarlara yeni yazılmış sloganlar, Kasım'da bir Filistinli sivili öldüren yerleşimciyi tehdit ediyordu. "Hamas İslami Hareketi Talal Bekri'nin katilini öldürecek," diyordu siyah boyayla yazılmış bir sloganda. "Silahlarımız konuşuyor ve ülkemizi satanları vuracağız." 'Satıcı' elbette ki Arafat'tı. El-Halil'in ana caddesindeki fırından bir torba dolusu yassı Arap ekmeği alan İbrahim (Filistinlilerin birçoğu soyadlarını açık etmemeyi yeğliyordu), bir Hamas taraftarı olduğunu söylüyordu. "Arafat'a yardımcı olmayı kabul etmediği için Rabin'e müteşekkiriz. Ve gördüğünüz gibi, İsrail ordusu artık FKÖ ile değil, bizimle konuşmak istiyor."</p>

  <p>Ve işin şaşırtıcı tarafı, İbrahim doğru söylüyordu. Zira bizzat İsrail ordusu (Arafat'ı bir kez daha hiçe sayarak) Hamas'la 'diyalog' başlatmayı kabul etmiş, bu çerçevede Hamas yetkilileri İsrail'in Gazze Şeridi komutanı Tuğgeneral Doron Almong ile bir araya gelmişti. Görüşmeden sonra General Almong, Hamas'ın 'İsrail işgal yönetimini, Arafat'ın özerk yönetimine' yeğlediğinden söz etti. İsraillilerin FKÖ liderinin altını oymak konusunda bu kadar istekli olması, Hamas'ı bile şaşırtmıştı. Elbette işin aslı, İsrail ordusu içinde, Oslo Anlaşması'nı çökertmeye kararlı unsurların olmasıydı. Zaten bu unsurlar, 1995'te kendi başbakanlarını öldürecek kadar ileri gidecekler ve Filistinlilerle anlaşma umudunu topyekün ortadan kaldıracaklardı.</p>

  <p>Bu arada Arafat da, Arap yoldaşlarına çevirdiği gizli kapaklı işleri izah etmek zorunda kalmıştı. Utanç verici performanslarından birini daha izlemek için yine Kahire yolunu tuttum; aciz Arap Birliği'nin 100. toplantısında yapayalnız bir Arafat vardı karşımızda. Levanten bir delegenin (hangi ülkeye ait olduğunu okurlar tahmin edebilir<sup><a href="../Text/dipnot.xhtml#bookmark122" id="footnote122">[2]</a></sup>) kullandığı kelime 'soytarılık' idi ve gerçekten de Arafat, Arap kardeşlerinin karşısına, verecek bol bol hesabı olan bir okul çocuğu edasıyla çıktı. İsrail'le tüm Arapların birlikte müzakere etmesi gerektiğini söylemesine rağmen Arafat'ın niye arkalarından iş çevirdiğini bilmek istiyorlardı. Bütün Arap liderlerin (Arafat'ın kendisi de dahil) talep ettiği 'kapsamlı' barışa ne olmuştu?</p>

  <p>Arafat gözlüklerini dikkatle taktı ve aynı ölçüde dikkatle hazırlanmış bir metni okumaya başladı. Arapların 'Yeni Dünya Düzeni'ni 'göğüslemek' zorunda olduğunu, aksi takdirde dışlanacaklarını söylüyordu. Filistin, Arap ulusunun bir parçası olmayı daima sürdürecekti. "Ulusumuzun acılarını ve sözlerini, geleceğe dair arzularını unutmadık, fakat tarihin yeni bir aşamasının eşiğinde duruyoruz," diye ders veriyordu Arafat. Evet, başkenti Kudüs olan bağımsız bir Filistin devleti kurulacaktı. Filistin Ulusal Konseyi'nde tartışmalar yapılacaktı. Fakat neticede, FKÖ 'kurtarılmış Filistin'in herhangi bir parçasında bir devlet kurma' kararını çok önce almıştı.</p>

  <p>Ve ardından asıl darbe geldi: "[Washington'daki] Filistin-İsrail görüşmelerinde yirmi iki ay boyu hiçbir ilerleme kaydedilmemişti, öte yandan İsrail'in işgal altındaki Filistin halkına zulmü her geçen gün artıyordu." Arafat işte bu yüzden Washington barış görüşmelerindeki 'kilidi çözmek, son noktada aradaki uçurumu kapatmak için' gizli görüşmeler yürütmüştü. Mesele bundan ibaretti. Arapların, İsrail ile kendi kendine pazarlıklar yaparak bütün 'barış sürecini' tek başına kurtardığı için Arafat'a minnettar olması gerekirdi. Salonun diğer ucunda Suriye Dışişleri Bakanı Faruk El-Şara (arkasında da Başkan Esad'ın gri ceketli polisleri duruyordu), oturmuş Silk Cut sigaraları içiyor, yardımcıları ise notlar alıyordu. Okuması gayet ilginç olacak bir okul ödevi hazırlıyordu sanki; Şam'a götürdüğünde ödev, başöğretmen tarafından hiç tatminkar bulunmayacaktı. Fakat Arafat'ın ifşaatlarının sonu gelmek bilmiyordu.</p>

  <p>"İsrail'in inadının üstesinden gelmek için, müzakere sürecine atıfta bulunan maddelerden geri adım atmak zorundaydık," diye anlatıyordu. Filistinliler 'yeni bir çağın eşiğindeydi'. Arafat bize tarih dersi vermeyi de ihmal etmedi: İlk Siyonist Kongresi 1897'de İsviçre'de yapılmıştı, fakat sonunda dünya Filistin halkının 'zamanın başlangıcından beri bu topraklarda yaşadığını' kabul etmişti. Hayır, bütün sorun sadece bununla çözülmezdi. "Aşamalı süreç, Filistinimizin kıymetli bir parçasını bize geri veriyor, Eriha ve Gazze'de Filistin'in öz yönetimini öngörüyor... En önemlisi metin veya İsrail'in geri çekilmeye başlaması değil, Filistin Yönetimi'nin işgal altındaki toprakların tamamında yetkili olacak olması." Sadece bu çözüm (yani Arafat'ın yaptığı anlaşma) üzerinden 'kapsamlı' bir barış hayata geçirilebilirdi. Arafat Filistinli muhalifler, silahlı İslami muhalefet hakkında tek kelime etmedi. İsrail'le yapılan bu anlaşmanın dışında bırakılan milyonlarca Filistinliye dairse, "1948 mültecilerine ne olacağını size sonra söyleyeceğim," demekle yetindi. Fakat ne olacağını hiç söylemedi.</p>

  <p>Esad'a gerekçelerini anlatmak için Şam'a gittiğinde, Suriye lideri Arafat'ın sağına oturdu ve İsrail ile gizli anlaşmasını izah eden FKÖ başkanını sessizce dinledi. Ardından Esad, Arafat'a ağır ağır ve kısık, acımasız bir sesle şunları söyleri: "İsrail ile barış anlaşması yapmadan önce beni görmeye geldiğinde Sedat da o sandalyeye oturmuştu ve görün bakın başına neler geldi." Sedat'ın kendi askerlerinden biri tarafından öldürüldüğü 1979'dan beri bütün Arap liderleri tedirgindi. 1982'de Lübnan'ın seçilmiş devlet başkanı Beşir Cemayel, İsrail ile barış yapmak istediğini söylemiş ve birkaç hafta sonra, Falanjist partinin Beyrut'taki bir mitingi sırasında patlayan bir bombayla öldürülmüştü. Suriye Devlet Başkan Yardımcısı Abdül-Halim Haddam, sonradan kapalı kapılar ardında Oslo Anlaşması'nı, 'Filistin'in 1948'deki taksiminden bu yana Arapların imzaladığı en kötü belge' diye niteleyecekti.</p>

  <p>Başından itibaren, İslamcı (sanırım onlara da sağcı diyebiliriz) Filistinlilerin yanı sıra sağcı İsraillilerin de Oslo'ya ne denli inatla karşı çıktığını fark edemedik. Arafat'ın ihanetinin boyutu, Gazze ve Batı Şeria'daki sömürgecilerin Rabin'in ihanetine duyduğu öfkenin derecesini gözden kaçırmamıza yol açmıştı. Üniformalı bir İsrail askeri, Baruch Goldstein, 25 Şubat 1994'te El-Halil'deki Hazreti İbrahim Camisi'nde ibadet eden Filistinlileri katlettiğinde, biz (gazeteciler, Amerikalılar, Avrupalılar, İsrailliler) nasıl tepki vereceğimizi kestiremedik. 'Teröristler' hep Araplardan çıkardı ne de olsa. Fakat Goldstein eğitimli biriydi, Amerika'da doğmuş bir doktordu, (Tanrı aşkına) bu eylemin intihar olduğunu bilmesi gerekmez miydi? Katliamdan kurtulanlar onu yakalayıp kelimenin tam anlamıyla parçaladılar.</p>

  <p>Gelen ilk haberler, El-Halil'de elliden fazla Filistinlinin öldüğü yönündeydi ve sayı doğruydu. Goldstein, kan gölüne dönen camide 20'den fazla Filistinliyi öldürüp 170'ini de yaraladıktan sonra, İsrail askerleri caminin dışında kendilerine taş atan ve kutsal bölgeyi koruduğu düşünülen (her nasılsa ibadet edenleri koruyamamıştı) askeri kordonu yarmaya çalışan infial halindeki Filistinlilerin en az 25'ini daha öldürmüştü. Fakat otuz altı saat içinde Associated Press istatistikleri elden geçirdi. Goldstein'ın kendisi sadece 29 Filistinliyi öldürmüştü ve bu sayı, kan banyosunun 'toplam' can kaybına dönüştü. Diğer yirmi beş ölü 'ayrılarak' başka bir hikâyenin konusu haline getirildi; onlar toplam ölü sayısının bir parçası değil, katliamın ardından hayatını kaybedenlerdi.</p>

  <p>İsrailli saldırganın kimliği çok daha gizemli bir dönüşüme uğratıldı. Arafat'ın yeni istifa eden Beyrut büyükelçisi Şefik El-Hut'la konuştuğumuzda, "Bu katliamı bir sinagogda, bir Filistinlinin işlediğini düşün," diyordu. "Şunu bir düşün: yaklaşık elli İsrailli, silahlı ve yalnız bir Filistinli tarafından katledilmiş. Bu sabah dünyanın tepkisi ne olurdu sence? Cevap ver bana! Dünyanın tepkisi ne olurdu?" Zor bir soruydu. En başta şu olurdu: Dünya o silahlı eylemciye 'terörist' derdi. Bağlantıda olduğu grup derhal 'terörist' damgası yerdi. Böyle bir 'terörist grubu' barındıran ülkelere karşı hemen yaptırım tehditleri savrulurdu. Ve hiç kuşkusuz Amerikan başkanı, eylemi, gayet haklı şekilde, 'aşağılık bir suç' diyerek kınamış olurdu.</p>

  <p>Fakat elbette durum farklıydı. Goldstein bir İsrailliydi. İsrailli bir yedek askerdi. Bir Yahudi yerleşimciydi. Ve bir tek gazeteci (bir tek Batılı gazete veya televizyon istasyonu) ona 'terörist' demedi. Goldstein sağcı Yahudi hareketi Kach ile ilişkideydi. Fakat Kach İsrail'de yasaldı. New York'ta büroları vardı. Ve Başkan Bill Clinton (bir Filistinli yerine bir İsrailli katliam yaptığında ABD yönetimlerinin izlediği önceki politikanın izinden giderek) Hazreti İbrahim Camisi'ndeki katliamı, 'büyük bir cinayet eylemi' diye niteledi, ki öyle olduğu açıktı, fakat Clinton'a göre aynı zamanda 'korkunç bir trajediydi'. Aynı eski teraneydi yani. Kurbanlar terörizme değil, trajediye kurban gitmişti, sanki doğal bir afette, bir selde veya depremde ölmüşlerdi.</p>

  <p>El-Hut'un Beyrut'taki evine giden yoldaki ve Mar Elias Filistin mülteci kampının etrafındaki sokak lambalarına, telefon tellerine ve duvarlara siyah bayraklar asılmıştı. Bir kadın, "Siz lanet olasıcalar, Siyonistlere yardım ettiniz," diye bağırdı bana. "Sizin için zerre kadar önemimiz yok. Biz hayvanız." 'Filistin Demokratik Kurtuluş Cephesi'nin tıklım tıkış bürosunda Süheyl Natur'un sesi öfkeyle yankılanıyordu: "Saraybosna çarşısında 68 kişi öldüğünde Batı niye Bosnalıları korumak için harekete geçti, çok merak ediyorum. Ve bir caminin içinde ve etrafında aynı sayıda Filistinli öldüğünde, siz bizi korumak için neden hiçbir şey yapmıyorsunuz, onu da merak ediyorum. Filistinliler öylesine güçsüz ki, İsrailliler bize karşı bu suçları tekrar tekrar işleyebiliyor."</p>

  <p>El-Halil katliamını epey yaygarayla kınayan Arap devletlerinin de suçluyu işaret etmek konusunda pek az ahlaki inandırıcılıkları olduğu aşikardı. Mısır cinayetleri kınayabilirdi, fakat kendi polis gücü Kahire ve Asiyut'taki yüzlerce Müslüman mahkumu sistematik işkenceden geçiriyordu. Ürdün bu kanlı eylemi kınayabilirdi, fakat 1970'de Ürdün ordusunun çok daha fazla Filistinliyi katlettiğini kimse unutmamıştı. Suriye İsrail'i kınayabilirdi, fakat Suriye özel kuvvetlerinin 1982'de Hama'da binlerce insanı yok ettiğini herkes hatırlıyordu. İsraillilerin Filistinlilere karşı öne sürebileceği saldırı listesi de epey kabarıktı: 1968'de Kudüs'teki bir pazaryerinde patlayan bomba 12 İsraillinin hayatına mal oldu; 1972'de Filistinlilerin Tel Aviv Havaalanı'nda açtığı ateşte, birçok İsrailli de dahil, 25 kişi öldü; aynı yıl Münih'te İsrail olimpiyat takımının on bir üyesi; 1974'te Kiryat Şmona'da 16 sivil; 1974'te Maalot'ta 21 çocuk öldürüldü. Bütün o 'barış süreci' yalanının çökmesinin nasıl tehlikelere gebe olduğunu, bu rakamlara bakıldığında kolayca anlamak mümkündü; zaten gelecekte yaşananlar, bu verilen rakamları solda sıfır bırakacaktı.</p>

  <p>Fakat 1994'te Arapların (sıradan Araplardan söz ediyorum, seçilmemiş liderlerinden değil) öfkesi, bilhassa Batı'nın uyguladığı çifte standarda yönelikti. El-Halil katliamına niye bu kadar şaşırmıştık ki? İsrail yanlısı Falanjist milislerin, arkalarında 1700 Filistinli ölü bıraktıkları 1982'deki Sabra ve Şahla katliamını unutmuş muyduk? İsrailli öldüren bir Filistinlinin hep 'terörist', Filistinli öldüren bir İsraillinin ise 'dengesiz bir Yahudi yerleşimci', 'Amerikalı bir göçmen' veya 'yeraltı savaşçısı' sayıldığını, ama asla ve asla terörist sayılmadığını nasıl unuturduk?</p>

  <p>El-Halil katliamının hemen sonrasında arşivlerimi gözden geçirmek, bu anlamda oldukça huzursuz edici bir deneyimdi benim için. 9 Nisan 1948'de, Deyr Yasin katliamını gerçekleştiren silahlı İrgun mensupları, Associated Press tarafından 'radikal Yahudi yeraltı savaşçıları' diye niteleniyordu (neresinden baksanız 'teröristtiler' halbuki). Ekim 1956'da İsrail kasabası Kefr Kaşem'de kırk üç Filistinli sivil İsrailli askerler tarafından, sadece sokağa çıkma yasağını ihlal ettikleri için katledildi. Ardından Sabra ve Şatila'da oluk oluk kan akıtıldı. Tuhaf olan o ki, Associated Press'in 1948'den bu yana İsrail ve Filistin arasındaki büyük saldırılar listesinde' bu katliam yoktu. Oysa bizzat İsrail'in kurduğu Kahan soruşturma komisyonu, Şaron'un bu cinayetlerde şahsi sorumluluğu olduğu sonucuna vardı; o otuz altı saatlik sürede, kampın çevresinde bulunan İsrail askerleri katliamı seyretmekle yetinmiş ve kıllarını kıpırdatmamıştı. 20 Mayıs 1990'da İsrailli bir asker bir grup Filistinli işçiyi sıraya dizdi ve yedisini makineli tüfekle tarayarak öldürdü. Bu katliam uluslararası basında büyük yankı buldu, elbette 'terörist' kelimesi kullanılmadan. Askerin 'dengesiz' olduğu söyleniyordu. Beş ay sonra İsrail polisi Kudüs'te Filistinlilerin üzerine ateş açtı ve 19 erkeği öldürdü. Bu katliamla ilgili açıklama yapmak, ABD Dışişleri Bakanı sıfatıyla James Baker'ın göreviydi. Fakat 'katliam' kelimesini kullanmadı. Clinton'ın El-Halil saldırısıyla ilgili söylediğinin aynısıydı Baker'ın ağzından çıkan da; bir 'trajedi' yaşanmıştı.</p>

  <p>Bu dehşet listesi kapsamlı değil, fakat bir eğilim de çıkıyor içinden. Filistinliler İsraillileri katlettiğinde onlara şeytani insanlar gözüyle bakıyoruz. İsrailliler Filistinlileri katlettiğinde ise Amerika ve diğer Batılı ülkeler bu suçları birer trajedi, yanlış anlama veya bir delinin yol açtığı münferit bir olay gibi görmeyi uygun buluyor. Filistinlilere (kelimenin tam anlamıyla) bu korkunç olaylardan dolayı hesap soruluyor. İsrail'e ise sorulmuyor. Böylece yıllar içinde Batı'nın İsrail'in suçlarına yönelik tepkisinde tuhaf bir karmaşa hasıl olmuş durumda; nihayetinde İsrail'e olduğu kadar Batı'ya da zarar veren bir tepki bu. İsrailli askerler veya yerleşimciler Filistinlileri öldürdüklerinde, semantik olarak ülkelerinden ayrı tutuluyorlar.</p>

  <p>Baruch Goldstein İsrail ordusunda binbaşı rütbesine yükseltilmişti. Fakat o dönemki haberlerde, Goldstein'n kimliği bugün artık epey aşina olduğumuz bir bozulmaya uğratıldı. Bir İsrail askeri olduğuna en ufak atıfta bulunulmadı, hattâ saldırıyı düzenlerken üzerinde ordu üniforması olduğu ve zimmetlenmiş tüfeğini kullandığından da söz edilmedi; o artık 'Amerikalı Yahudi bir göçmendi'. Sadece on iki saat zarfında ABD işlenen suçla ilgili gayet hassas bir dil kurmuş ve aynı süreçte saldırganın İsrailli kimliği silinmeye başlamıştı. İsrail bir devlet olarak masum Arapların canına alenen kastettiğinde de (sözgelimi 1982'de Beyrut'a düzenlenen ağır hava saldırıları; Haziran başında İsrail hava kuvvetleri, günde en az 200 sivili öldürmekteydi) ahlaki suçlamadan kaçınıldı. Bunlar 'terörist' eylemler değil, 'terörist hedeflere' karşı düzenlenen askeri operasyonlardı.</p>

  <p>Aynı çarpıtılmış dil, İsrail'in Temmuz 1993'te Güney Lübnan'a yönelik bombardımanında da kullanıldı. İsrail, Lübnan içlerindeki işgal bölgesinde öldürülen dokuz askerinin intikamını almak için, 100'den fazla erkek, kadın ve çocuğu öldürdü (Goldstein'in öldürdüğü masum sayının neredeyse iki katı) ve 300 bin mülteciyi Beyrut yollarına döktü. O dönemde Lübnan'da görev yapan az sayıda gazeteciden biri olarak, hastane koğuşlarında acıyla inleyen kadınları ve çocukları gördüm, gövdeleri İsrail'in fosforlu top mermileriyle kavrulmuştu. Bu 'operasyon', İsrail maliye bakanına göre, 33 milyon dolara mal olmuştu ve faturanın altında Washington'un da imzası vardı. Peki ya Başkan Clinton'ın tepkisi ne oldu? Dokuz İsrail askerini öldüren Hizbullah'ı, ölümlerin tamamından da sorumlu tuttu, ardından 'bütün taraflara itidal' çağrısı yaptı.</p>

  <p>Bu şaşırtmacanın ortasında, Ortadoğu'da sergilenen yeni bir mantık (coğrafi ölçekte olduğu kadar çok daha jeopolitik ölçekte bir mantıktı bu) bugün de hüküm sürmektedir. Şöyle ilerler: Amerika bir 'barış süreci' işletmektedir. Onu destekleyenler dosttur. Buna İsrail ve (tekrar bir 'süper terörist' olarak metaformoz geçirmek zorunda kalmadıkça) Arafat dahildir. Mısır, Ürdün ve Suudi Arabistan da bu çerçevenin içindedir. Fakat Arafat-Rabin anlaşmasının kandırmaca olduğuna inanan (veya bugün Washington'un Irak ve bütün Ortadoğu için yaptığı ziyadesiyle muhteris ve umutsuz planların yalanlar üzerine kurulu olduğuna inanan), bu politikaya karşı çıkan, itiraz eden, (şiddetten uzak şekilde de olsa) katılmadığını belirten veya ona zarar verecek bir şey söyleyen bütün Araplara düşman muamelesi yapılır. Veya, daha spesifik olarak, ABD basınının kullandığı terimle, 'barışın düşmanı' addedilir.</p>

  <p>Bu durumu genişletirsek, Amerika'nın bölgedeki siyasetine karşı çıkan (bu İsrail'e karşı çıkmak manasına da gelir) kim varsa, barışın düşmanıdır. Bu her derde deva ifade, gülünç çarpıtmalara da yol açmaktadır. 1993'te Gazze'nin Tüfe Mahallesi'nde Filistinliler, İsrail'in on yedi evi dinamit ve roketlerle havaya uçurmasını protesto ettiğinde CNN İsrail askerlerine taş atan genç bir adamın görüntüsünü yayınladı. Fakat CNN'in bu görüntüye dair yorumu, genç adamın 'barış sürecini protesto ettiği' yönündeydi. Eğer İsrail'e karşı mücadele ediyorsa, muhakkak ki o da bir 'barış düşmanı' idi. Şikâyet nedeni bu olsa bile, gayri-meşru addedildiği açıkça ortadaydı.<sup><a href="../Text/dipnot.xhtml#bookmark123" id="footnote123">[3]</a></sup> Halbuki (birçok Filistinlinin gözünde) İsrail'e Batı Şeria ve Gazze'deki askerlerini ve yerleşimlerini tutma imkânı veren, FKÖ ile İsrail arasındaki Oslo Anlaşması'ydı. On binlerce muhalifine göre, El-Halil'deki Filistinlileri katleden şahsın geldiği Yahudi yerleşimlerini 'meşrulaştıran' Arafat'ın ta kendisiydi. Amerikan gazeteleri ve televizyon kanalları da 'barış düşmanı' gibi görülmek istemediklerinden, Batı'daki birçok insan ne Arafat'ın İsrail ile 'barış' anlaşmasının nasıl tehlikeli bir şekilde çökmekte olduğunu, ne de Filistinlilerin El-Halil katliamından dolayı doğrudan İsrail'i suçlamasının sebebini idrak edebildi. İsrail hükümeti katliamda hiçbir payı olmadığını öne sürüyordu. Fakat bu, İsrail'in katliamdan <i>sorumlu</i> olmadığı anlamına gelmiyordu. Zira El-Halil katliamına doğrudan doğruya yol açan şey, İsrail'in sömürgeleştirme politikası, sömürgecileri silahlandırması ve ardından işgale karşı yükselen Filistin direnişiydi. Katilin 'bireysel' bir eylem gerçekleştirmesi bir yana, bu aynı zamanda kaçınılmazdı da. İsrail karşıtlarının 'terörist' sıfatıyla insanlıktan çıkarıldığı, İsrailli suçlulara Filistinli suçlulardan farklı bir ahlaki düzlemde muamele edildiği bir atmosferde, böyle suçlar da işlenecekti elbet. Goldstein Arapları birer 'terörist' olarak görüyordu (İsraillileri 1982'deki Lübnan macerasına dalmaya ve yirmi bir yıl sonra Amerikalıları Irak'a palavralar üzerinden girmeye sevk eden, aynı çürütücü kelimeydi) ve El-Halil'deki camiye şeytan çıkartmak için girdi; onun şeytanının yaratılmasında hepimizin payı vardı.</p>

  <p>Arafat'ın kendine ait şeytanları vardı. Ve yaşlı sihirbaz, her zamanki gibi, Gazze'de gecikerek arz-ı endam ettiğinde, bize bir başka illüzyon numarası sergileyecekti. On iki yıl önce Beyrut'ta muzaffer İsrail'e karşı zafer kazandığını öne sürerken ve Lübnan'dan kaçmadan önce boş bir arazideki askerlerini teftiş ederken yüzü nasılsa, şimdi de öyleydi. Daha yaşlı görünüyordu, elmacık kemikleri iyice belirginleşmişti, fakat esriklik ile korku arasında gidip gelen coşkulu kalabalığa doğru yürürken gözleri aynıydı. Sadece birkaç dakika önce, silahlı genç bir militan bir polis hoparlöründen Arafat'ın onları Kudüs'e götüreceğini ilan etmişti ve birçok Filistinli buna inanmış görünüyordu.</p>

  <p>İllüzyon numaraları daha da alengirli hale geldi. Arafat iki saat önce Gazze'deki bu tıklım tıklım, terleten meydanda, 'bir vatan, özgür, eşit ve demokratik bir ülke inşa etmek için' geldiğini söylemişti. O korkunç işgal yıllarının ardından Filistinlilerin kurduğu bu hayalleri kim reddedebilirdi? Bununla birlikte, Mısır sınırından Refah'taki sınır geçiş noktasına uzanan yolda yaşanan bildik sahneleri de kimse reddedemezdi: bağıran silahlı militanlar, araba pencerelerinden kurşun saydıran silahlı gençler, Han Yunus'un dışında panikle sürülen at arabaları, arabaların yol kenarındaki zeytin ağaçlarına bindirmesi... Akla Lübnan geliyordu.</p>

  <p>Daha Yaser Arafat dünyanın dört bir köşesinden gelen televizyon kameralarının önünde eve dönüşünü sahnelemeden önce, Filistin <i>muhaberatı</i>'nın<sup><a href="../Text/dipnot.xhtml#bookmark124" id="footnote124">[4]</a></sup> besili ve kuşkulu adamları, bellerinde tabancalarla yollarda görülmeye başlamıştı; vaktiyle Beyrut sokaklarına hükmeden aparatçiklerin aynısıydılar (bir kontrol noktasında mutlu şekilde hatırlatmışlardı bunu bana). Bunun avantajları da olabiliyordu. Gazetecilerden Arafat'ın 'Filistin'e muzaffer dönüşünün her saniyesini izlemeleri istenmişti; fakat, kendilerine zulmedenleri taklit etmek konusunda kabiliyetli olan Filistinli yetkililer, sadece İsrail'in güvendiği gazetecilere (veya 'Filistin Yönetimi'nin Gazze'de yayımladığı gazetelere) Refah sınırından girme izni veriyordu. Lübnan hükümetinin bana verdiği Beyrut basın kartımın hiçbir değeri yoktu, <i>Independent</i>'ın genç ve parlak Kudüs muhabiri Sarah Helm ise bütün doğru belgelere sahipti. "Tasalanma Robert," dedi bana, bir başka meslektaşımla birlikte yol kenarındaki çamurda, Mısır sınırına gitmemiz yasaklanmış bir halde dikilirken. "Refah'a vardığımda bir yetkili bulup geri döneceğim ve seni kurtaracağım." Ama geri dönmedi.<sup><a href="../Text/dipnot.xhtml#bookmark125" id="footnote125">[5]</a></sup> Fakat ince, uzun bir Filistinli, Kalaşnikof'uyla gelip imdadımıza yetişti. "Robert? Beyrut'taki Bay Robert mı?" diye sordu. "Beni hatırlamıyor musunuz? Beyrut kuşatması sırasında evinizin dışında bana çay ikram etmiştiniz." Ve gözümün önünde hayal meyal bir görüntü belirdi: 1982'de yorgun, korkmuş bir silahlı genç, kolunda sargılarla kapımın önüne kendini zor atmış ve benden su istemişti. Şimdi isteme sırası bendeydi. "Elbette bizimle birlikte Refah'a geleceksiniz," dedi. Bu genç ve Beyrut'taki silah arkadaşları şimdi cümleten asker olmuştu; bir başka illüzyon numarasıydı bu da. Tıpkı Refah'taki geçit töreninde Filistin donanmasının şık giyimli bahriyelilerinin (tören eğitimlerinin kusursuzluğuna, giysilerinin temizliğine diyecek laf yoktu), kendi adlarına bir tane balıkçı kayığına bile sahip olmaması gibi. Bu tarihi âna tanık olmak için tam zamanında Refah'a varmıştık.</p>

  <p>Ve işte Arafat da oradaydı, yolun aşağısındaki Guş Katif'teki İsrailli yerleşimcilere göre bir Hitler'di o. Onun ise 'terörist'ten 'devlet adamlığına' dönüşümünü hâlâ idrak edememiş gibi bir hali vardı. Sınırda bildik üniforması ve kefiyesiyle arzı endam etmiş olabilirdi, fakat Arafat kendisini bekleyen karşılama töreninin (köyün muteber ve yaşlı ileri gelenleri sıcağın altında bu tören için bekleşiyordu) vakit kaybetmeye değer olmadığını çabucak anladı. Güvenlik görevlilerinden oluşan bir kalabalığın arasında onları pas geçiverdi, sadece eski yoldaşı Ebu Cihad'ın (onu suikastla öldüren ülkenin askerleri, şimdi yol kenarlarına dizilmiş Arafat'ı izlemekteydi) dul eşini selamladı.</p>

  <p>O İsrailli askerlerden biri (Lübnan savaşı gazilerindendi, Givati Tugayı'nın mor beresini takıyordu) bana şunları söylüyordu: "Günün birinde Arafat'ı korumak zorunda kalacağımı söyleseler hayatta inanmazdım." Aynı yolun üzerinde Albay Ebu Şamra'ya rastladım, onun kafasındaki, Filistin Kurtuluş Ordusu'nun siyah beresiydi; Beyrut'ta günün birinde 'Filistin'e geri döneceğinden' katiyen kuşku duymadığını ısrarla söylemişti bana. Yaşlı büyücü Arafat, geri dönerek İsraillileri mağlup etmişti, fakat Filistinlileri değil.</p>

  <p>Rabin'le ilk el sıkışmasından sonraki on ayın tamamı, 'Filistin'e nasıl gireceğine dair pazarlıklarla geçmişti. Fakat 2 Temmuz'un o sıcak sabahında coşmak çok kolaydı. Üzeri açık arabasından başını çıkarmış, Gazze sokaklarından geçerken, Filistinli kadın ve çocuklar hurma bahçelerinden kendisine el sallıyordu; daha sonra korumaları, Arafat'ın kendini tutamayıp ağladığını gördüklerini anlatacaktı. Gazze'nin beton bloklarında sesi yankılandığında, onun hem İsrailliler hem de Filistin Hamas hareketinin içindeki düşmanlarına hitap ettiğini işittik. İsraillilerin için, o yanıltıcı 'cesurların barışını' ilan etti; Hamas içinse, hapisteki liderleri Şeyh Ahmed Yasin'in cesaretini övdü. Lübnan, Suriye ve Ürdün'deki mülteci kamplarında yaşayan Filistinlilerin 'metanetini' selamladı, fakat imzaladığı barışın onları sonsuza dek acıya mahkum ettiğine dair tek kelime çıkmadı ağzından. Ardından kalabalığa 'hepsinin günün birinde Kudüs'te namaz kılacaklarını' söyledi.</p>

  <p>Arafat Gazze güzergahı üzerindeki İsrailli askerleri görmemiş miydi? Muharebe giysileriyle kum torbalarının arkasında siper aldıklarını, mermi sürülü makineli tüfeklerini otoyola doğrulttuklarını fark etmemiş miydi? Vatanına girerken bir tane Filistin bayrağı görmeden önce İsrail bayraklarından oluşan bir ormandan geçtiğine dikkat etmemiş miydi? Filistin 'özerk' bölgesine girişinin İsrail Savunma Gücüyle işbirliği halinde organize edildiğini' bildiren anonsu duymamış mıydı?</p>

  <p>Hükmü Gazze'nin dört köşesine yavaşça yayıldı. İlkin göstermelik methiyeler düzüldü, sabah gazetelerinin ön ve arka sayfalarını kaplayan reklamlarda yeni Filistin devlet başkanına abartılı övgüler sıralandı; belediye başkanlarından, restoran sahiplerinden ve Filistin 'yönetiminden' birkaç ihale kapmak istediğine kuşku olmayan inşaat şirketi yöneticilerinden gelen methiyelerdi bunlar. Narenciye ihracatı yapan Ragıb Muteca Şirketi ve Gazze motor ithalatçılarının ilanında, "Kardeşimiz ve liderimiz Yaser Arafat ile bütün kardeşlerini, eşsiz Filistinimize dönüşleri vesilesiyle kutlarız," deniyor ve ilave ediliyordu: "Başkenti Kudüs olan bir Filistin devletinin inşasına başlamanızdan dolayı size teşekkür ediyoruz."</p>

  <p>Arafat, Filistin Oteli'nin alt katında, İsrail işgaline karşı direniş mücadelesini yürüten El-Fetih liderleri ve uşaklarıyla (ki ilerleyen yıllarda onların mutlak sadakatine çok ihtiyacı olacaktı) birlikte tebrikleri kabul ediyordu. Britanya, Fransa ve Almanya'nın Kudüs başkonsoloslarıyla görüştü; onların mali desteğine de, en az adamlarının sadakati kadar ihtiyacı vardı. Onlarca silahlı korumanın eşliğinde (İsrail'e karşı birinci intifadanın başladığı) Cebaliye mülteci kampına gitti ve döküntü bir okul binasında binlerce mülteciye konuştu. "Ruhumuzla, kanımızla kendimizi senin için feda ettik," diye yorgun argın bağırdı kalabalık. Hayır, diye bağırarak karşılık verdi Arafat, gelecekte kendilerini 'Filistin için' feda ettiklerini haykırmalıydılar. Oslo barış anlaşmalarına yönelik derin ve yaygın rahatsızlığı nihayet fark eden Arafat, artık anlaşmalardan daha pişman bir edayla söz ediyordu. "Yaptığımız anlaşma bizi çok da memnun etmedi," diyordu, bir İsrail helikopteri okul binasının üzerinde uçarken. "Fakat, Arapların vaziyetinin daha kötü olamayacağı bir dönemde elde edebileceğimizin en iyisiydi." Bu sırada Arafat'ın adamları kalabalığı Kalaşnikof'larıyla kolaçan ediyorlardı.</p>

  <p>'Arafat'ın adamları' kısa süre sonra Gazze'de ortak bir kavram haline geldi. Bazıları Gazzeliydi, fakat birçoğu direnişte rol oynamamış Filistinlilerdi; Bağdat'ta veya Kahire'de ya da Lübnan'ın bitmek bilmez iç çatışmalarının ortasında çürüyüp gitmişlerdi. Şimdi Gazze'yi yönetmek için gelmişler ve beraberlerinde ülkelerinin sürgünlerine has birçok karakteristik özelliği de getirmişlerdi. Mısır'dan gelen Filistinli askerlerin ve polislerin üzerine, Osmanlı bürokrasisi ile Britanya sömürge kibrinin Mısırlılarda tezahürünü bulmuş bir karışımı sinmişti. Bağdat'ta çok fazla kalan Filistinliler ise sağa sola bağırarak emirler yağdırıyordu. Bir Gazzelinin teşhisiyle, "Sopa kullanmak istiyorlardı." Lübnan'da yaşamış olanlar ise daha geniş insanlardı, yolsuzlukları görmezden gelmeye veya birkaç rüşveti cebe atmaya meyilliydiler.</p>

  <p>Ömer Muhtar Caddesi'nde, polis karakolunun dışında bir dizi antika daktilonun başında oturuyorlar, yeni araç plakası düzenini organize etmeye çalışıyorlardı. Filistinliler İsrail'den kalma askeri kâğıtları verip karşılığında, tepesinde 'Filistin Yönetimi' yazan bir belge alıyorlardı. Fakat bu devlet sembolleri, gerçek bir ülke duygusu vermiyordu kimseye. Gazze'deki Şati veya Cebaliye mülteci kamplarının sokaklarında yürüyen herhangi biri, Arafat'ın yeni Gazze tebaasının büyük kısmının (belki de yüzde 90'ının) Gazzeli olmadığını hemen anlıyordu.</p>

  <p>Onlar Filistin'in güney kesiminden (şimdi Güney İsrail olan bölgeden) gelmiş mültecilerdi (veya mültecilerin çocuklarıydı), neredeyse yarım asırdır Gazze'nin sefil kampları ve gecekondularının arasında, Arafat'ın günün birinde Aşkelon veya Berşebaa'ya geri döneceklerine dair verdiği sözü hayata geçirmesini beklemişlerdi. Nasıl Çelileli Filistinliler Lübnan, Suriye ve Ürdün'deki kamplarda istiflenmişse, güneyli Filistinliler de Gazze'nin bakir topraklarını doldurmuşlardı. Ama kuzeydeki diğer bölgelerle arasında bir fark vardı: Şimdi Arafat Gazze'yi yönetmek durumundaydı. Fakat aynı zamanda, 'eve' hiçbir zaman dönemeyecekleri gerçeğiyle de yüzleşiyorlardı. Eve dönmek bir yana, ilk baştaki İsrail işgal ordusunun üçte ikisinin hâlâ varlığını koruduğu, oradaki Yahudi yerleşimlerini ve Filistin gazetelerinin çılgınca alkışladığı ülkenin sınırlarını muhafaza etmeyi sürdürdüğü bir Gazze'de yaşamak zorundaydılar.</p>

  <p>Şati kampında, Arafat'ın Gazze'ye gelişinin ertesi günü İbrahim'le tanıştım; artık İsrail sınırları içinde olan Ramleh kasabasından bir taksi şoförüydü. Döküntü evinin kapısında durmuş, Arafat'ı görmeyi bekliyordu. "On yıl önce annemi arabayla Ramleh'e götürdüm. Evini buldu ve ben sokak kapısını çaldım. İçeride Yahudi bir aile vardı. İsrailli adam içeri girmemizi istedi ve 'Evimize hoş geldiniz' dedi. Ve annem —düşünün ki vaktiyle onun eviydi orası, zorla çıkarılmıştı— gözyaşlarına boğuldu. İsrailliler bize nazik davrandılar ve oranın aile mülkümüz olduğunu anladılar. Annem bir yıl önce öldü. Hayır, evimizi asla geri alamayacağımızı biliyorum. Zaten şimdi yıkılmış, yerine yeni bir bina yapacaklarmış. Belki tazminat alabilirim. Ve belki İsrailliler 1948'de evlerimizi elimizden aldıklarını da itiraf ederler."</p>

  <p>Şati'nin diğer kısımlarını gezerken konuştuğum, Berşebaa, Yaffa ve Lod'dan gelmiş mülteciler, evet, diyorlar, günün birinde 'Allah'ın izniyle' o kasabalara (şimdi İsrail olan topraklara) dönebileceğimize gerçekten inanıyorduk. Elbette İsrail'in onlar için düşündüğü bu değildi. İsrailliler kapılarının yanında düzenli, iyi kontrol edilen bir 'özerk bölge' görmek istiyorlardı ve bu iş için de Yaser Arafat'ı seçmişlerdi. Birkaç saat sonra, yeşil bir otomobildeki iki takım elbiseli adam beni Şati'de durdurduğunda, izbe otelime dönmek üzere kum tepelerini aşmaya çalışıyordum. FKÖ'nün güvenlik elemanları şüpheci ve kabaydı. "Ne yapıyorsun burada? Nerelisin? Belgelerini ver!" Arafat'ın 'Filistin'i de, onca badireden sonra, tipik bir Arap devletine dönüşüyordu anlaşılan.</p>

  <p>Ekonomi danışmanlarına bakılırsa, Arafat üç hafta içinde Filistin posta pulları, üç ay içinde de Filistin pasaportları çıkarmaya söz vermişti. O danışmanlardan biri, otelimin kumla kaplı bahçesinde birlikte volta atarken, "İsraillilerle bu konuda hiçbir sorun yaşanmaz," diyordu bana şevkle. "Protestocuların önemi yok. İsrailliler artık bizim 'düşman-dostlarımız.'" Eşsiz bir bakış açısıydı. Gazze'deki FKÖ yetkilileri, artık müzakere edebildikleri 'iyi Yahudilerden', güvenebilecekleri dürüst İsraillilerden söz eder olmuştu. Fakat Gazze'den ayrılıp İsrail ve Batı Şeria üzerinden Arafat'ın diğer vilayeti olan Eriha'ya doğru yola çıkar çıkmaz, bütün eski çifte standartlar da kendini göstermeye başladı. Gazze ile İsrail arasındaki Erez geçişinde güneşin altında, açık araziye oturmaya zorlanan iki yaşlı Filistinli kadın, ellerini açmış, belgelerini kontrol eden İsrailli subaya geçiş izni vermesi için yalvarıyorlardı. İsrailli bir sınır polisi, belgelerinin tarihi geçmiş bir Filistinliyi arabasının yanında hazırola geçirmiş, bağıra çağıra hakaret ediyordu.</p>

  <p><i>Jerusalem Post</i>'un o sabahki sayısı, aynı çifte standardı sürdürüyordu. Başsayfada İsrailli bir Yahudinin Arap 'teröristler' tarafından yaralandığı duyurulurken, arka sayfadaki küçük bir haberde, Filistinli bir Arabın öldürülmesinden 'Yahudi aşırılıkçıların' sorumlu olabileceği bildiriliyordu. İsrailli Arap taksi şoförüm, başlarında <i>yarmulka</i>'larıyla<sup><a href="../Text/dipnot.xhtml#bookmark126" id="footnote126">[6]</a></sup> bir grup sakallı Yahudinin, Aşkelon-Tel Aviv otoyolunun kesiştiği noktaya devasa bir pankart asmalarını korkuyla izliyordu; pankartta, Arafat'a suikast düzenlenmesi isteniyordu. Arafat ise Gazze'de arzı endam etmesinden dört gün sonra, aynı numaraları bu kez Eriha'da sergilemekle meşguldü.</p>

  <p>Hayallerin gerçeğe dönüştüğüne dair zırvalıklar sürüyordu — Yaser Arafat Batı Şeria'ya havadan, bir İsrail savaş helikopterinin eşliğinde ulaştı; Yaser Arafat'ın sağ elinde mikrofon vardı, romantik şarkılar söyleyen bir şarkıcı misali, yandaşları 'özgür Eriha'daki platforma hücum ederken sesini duyurmaya çalışıyordu; Yaser Arafat dünyanın en eski kentinde 'sanayi devrimi' vaat ediyordu; Yaser Arafat, İsrail devletini tanımayan tek kabine üyesinin 'Yahudi İşleri Bakanı' (ki o da bir Yahudiydi) olduğu bir 'hükümette' yemin ediyordu. İhtiyar adam köhne başkentine nihayet dönmüşken, geriye bizi şaşırtacak herhangi bir şey kalmış mıydı? Yüz hatları hepimize öyle tanıdık gelmeye başlamıştı ki, kır sakalının başındaki siyah-beyaz kefiyeyle epey uyumlu olduğunu yeni fark ediyorduk. Gözlerinin küçüklüğünü telafi etmek için kaşlarını kaldırma alışkanlığı, ona şaşkın bir fok görünümü veriyordu, Eriha'nın amatör duvar ressamları tarafından acayip ve acımasız bir isabetle yakalanan bir nitelikti bu.</p>

  <p>Tümüyle kaybetmeden önce kalabalıkları susturmaya çalışırken daha da haşin hale gelen kulak tırmalayıcı sesi ve sürekli hareket eden, vahşi kedilere benzeyen yüz hatları onu bir şekilde hem coşkun hem de öfkeli gösteriyordu. "Beni dinleyin! Beni dinleyin!" diye bağırıyordu. "Ben Filistin'e döndüm... O insanlara dokunmayın." Dokunmamasını emrettikleri, kalabalığı idare etmeye çalışan Filistinli polislerdi. "Sakin olun... dinleyin, Dr. Saib size ne dedi, beni dinlemenizi söylemedi mi... beni dinleyin... 1948'de İsrailliler halksız bir toprak bulduklarını ve kendilerinin de topraksız bir halk olduklarını söylediler... Şimdi onlara kimsenin Filistin halkını silemeyeceğini hatırlatıyoruz... kendimizi adil bir barışa adadığımızı, buna inandığımızı size söylemek isterim... insanların bugün buraya, Eriha'ya gelmesini kimin engellediğini bilmek istiyorum... birlik, birlik, birlik... Kudüs'te namaz kılacağız — Kudüs'te namaz kılana kadar, Kudüs'te namaz kılana kadar birlik."</p>

  <p>Konuşmasını kaydetmek acı vericiydi — ve zayıflayan sesini, fikirlerini ve birbiriyle alakası olmayan cümlelerini; derken iriyarı bir kadın tek başına silahlı güvenlik görevlilerini aşarak çığlık çığlığa 'Filistin Devlet Başkanı'na sarılmak arzusunu belirtti. Arafat donup kaldı, fakat aniden yumuşadı ve kadın kürsüye götürüldü. Kendisini, korkuyla geri çekilen Arafat'ın kollarına attı. Arafat buz gibi bir gülüşle kollarını kadına sardı.</p>

  <p>Filistinlilerin Eriha'ya gelmesini kimin 'engellediğini' bilmek istediğini söylediğinde, gerçek problemi de işaret etmişti aslında. Zira kalabalıklar güvenlik kordonlarını yardıktan ve gazetecilerin ve fotoğrafçıların önünde izdiham görüntüleri sergiledikten sonra, arkadaki alanın bomboş olduğu ayan beyan ortaya çıktı (bizim yukarımızda duran Arafat herhalde bu boşluğu çok iyi görmüştü). Eriha halkının ancak yarısı, belki de çeyreği Arafat'ı görmek için gelmeye tenezzül etmişti. İsrail ordusunun otobüsler dolusu Batı Şerialıyı geri çevirdiğine dair söylentiler vardı — en yakın kontrol noktasında bir İsrail askeri onları durdurduğunu kabul etti, fakat sonra tam tersini söyledi; yerleşimcilerin Kudüs-Eriha yolu üzerindeki araçları taşladığı ise kesindi. Fakat Batı Şeria'da bir milyon Filistinli yaşıyordu. Onları evde tutacak sokağa çıkma yasağı da yoktu. Arafat'ı karşılamak için toplananlar, 1982 kuşatmasından sonra Beyrut'ta ona şükranlarını sunmak için toplanan Lübnanlılardan azdı.</p>

  <p>Filistinlilerin büyük kısmı Arafat'ın dönüş amacını çoktan idrak etmişti. El-Halil katliamını İsrail'in Afula kasabasındaki bir otobüse kanlı bir bombalı saldırı takip etti (CNN bize 'terörist' bir saldırı olduğunu bildirmek hususunda elini çabuk tuttu); Filistin liderliğinin 'teröre' bir son vermesi gerektiği açıkça belliydi. Aylar ve yıllar geçtikçe bu, İsrail ve Amerika'nın (ve bildik, uysal gazetecilerin) masaya koyduğu gündem haline geldi ve şu sorunun kendisi bir klişeye dönüştü: Arafat kendi halkını kontrol edebiliyor muydu? Yani Arafat'ın halkını kontrol değil <i>temsil ettiği</i> fikri, gazeteciler veya Batılı siyasetçiler tarafından hiç üzerinde durulmayan bir konuydu. Ne de kimse Şaron'un giderek başıbozuk hale gelen, taş atan Filistinli çocukları gerçek mermilerle vurmak konusunda iyice gemi azıya alan ordusunu 'kontrol' edip edemediğini sordu.</p>

  <p>'Filistin Yönetimi' de arada bir aynısını yapmaya hazırdı. Kasım 1994'e gelindiğinde Arafat paralel bir tiyatro oyununda yerini alıyordu. Emrindeki polisler, Hamas ve İslami Cihad'ın Gazze'deki şiddetli protesto gösterilerine katılan Filistinlileri vururken, İsrailliler de hem Gazze hem Batı Şeria'da Filistinlileri vuruyordu. Birkaç gün içinde Arafat, Ortadoğu'daki bütün despotların kendi halklarının saldırısına uğradığında başvurduğu o meşhur iddiayı öne sürdü: Kendisine karşı çıkanlar 'kökü dışarıda bir komploya alet oluyordu. Arafat'ın hikâyesinin esaslı bir parçasıydı bu — Arafat'ın iktidarından nefret eden Filistinlilerin kökünün dışarıda olmadığı ve itiraz ettiklerinin barış kavramı değil, Arafat'ın bir yıl önce alelacele imzaladığı 'İlkeler Deklarasyonu'nun içerdiği gülünç adaletsizlik olduğu gerçeğini gözlerden gizlemek için elinden geleni yapıyordu. 'Kökü dışarıdalık', karşıtlarının kimliğiyle yüzleşemeyenlerin her daim masaya sürdüğü bir karttı; 2003, 2004 ve 2005'te topyekün bir Irak isyanıyla yüzyüze geldiklerinde Amerikalılar da aynı pespaye bahaneye sığınacaktı. Mesihçe bir kendine güvenle sürüklendiği tuzağın ne kadar vahim olduğunu Arafat da çoktan anlamış olmalıydı. Oslo'ya muhalif İslami hareketlere karşı koymayı reddetmesi, Oslo Anlaşması'nda verileceği belirtilen toprakları hak etmediğinin kanıtı sayılacaktı. Diğer yandan İslamcılarla bir iç savaşa tutuşması, bu kez de Arafat'ın sırtını anarşiye yasladığının kanıtı sayılan bir kaosu beraberinde getirecekti ve bu durumda da toprak falan alamayacaktı. Ve üstelik Filistinliler İsrail'in çekilmesini ne kadar çok beklerse, Arafat da gücünü o oranda yitirecekti.</p>

  <p>İlerleyen yıllarda (İsraillilerle Filistinliler arasındaki çatışmanın, intihar bombacıları, İsrail'in hava saldırıları, yargısız infazlar, ev yıkımları ve İsrail'in bitmek bilmeyen toprak istimlaklarıyla iyice çığrından çıktığı bir dönemdi bu) Filistinliler hem İsrail hem de Amerika tarafından, şiddeti 'kontrol' edemedikleri ve kendilerine manda Filistin'i topraklarının yüzde 22'sinin sadece yüzde 64'ünü veren bir anlaşmayı kabul etmedikleri gerekçesiyle suçlanacaktı. Velhasıl bu utanç verici trajedi ve kaybetme hikâyesinin derinine dalmadan önce, İsrail'in ileriki yıllarda imzalanan bütün büyük anlaşmaları ihlal ettiğini bilmek hayati önem taşımaktadır.</p>

  <p>&nbsp;</p>

  <p>Oslo Anlaşması uyarınca, işgal altındaki Batı Şeria üç bölgeye ayrılacaktı. A Bölgesi Filistin'in idari kontrolüne verilecek, B Bölgesi Filistin Yönetimi'nin de katılımıyla İsrail'in işgalinde kalacak ve C Bölgesi'ndeki İsrail işgali ise olduğu gibi sürecekti. Batı Şeria'daki A Bölgesi toprağın sadece yüzde 1.1'ini teşkil ediyordu, (aşırı kalabalık, isyankar, huzursuz) Gazze'nin neredeyse tamamı Arafat'ın kontrolüne veriliyordu. Yani Arafat Gazze polisi olacaktı. Batı Şeria'daki C Bölgesi ise yüzde 60'lık bir orana tekabül ediyordu ve bu İsrail'e, Arap topraklarındaki Yahudiler için inşa edilen yerleşimleri hızla genişletme imkânı verecekti. İlk kez Edward Said'in dikkat çektiği üzere, Arafat Kudüs meselesinin ancak 'nihai statü' görüşmelerinde ele alınmasını kabul ederek Kudüs'ten çoktan vazgeçmişti. Zira Kudüs 'bölgeleme' sisteminin dışında tutuluyor, böylece tümüyle İsrail'in elinde bırakılıyordu.</p>

  <p>Oslo'yla ilgili asıl mesele (Filistinliler için muhtemel bir devlet vaadi içermemesi bir yana) İsrail'in 242 sayılı BM Güvenlik Konseyi kararını tekrar müzakere etmesine vesile olmasıydı. 242 sayılı karar, İsrail güçlerinin 1967'de ele geçirdiği topraklardan çekilmesini talep ederken, Oslo İsraillilere 'Filistin'in kalan yüzde 22'sinin hangi kısımlarından çekileceğine, karar verme imkânı tanıyordu. 'Bölgeleme' sistemi de bu yeni İsrail gerçeğini temsil ediyordu. İsraillilerin elinde haritalar vardı (inanılmaz olan o ki, Oslo, Filistin tarafına dair yalan yanlış haritalar üzerinden müzakere edildi) ve hangi bölgelerin Filistinlilere hemen, hangilerinin daha sonra 'verileceğine' karar veren de İsraillilerdi.</p>

  <p>Gerçekten de 2000 yılında, İsrail'in Anlaşma Hükümleri uyarınca uyguladığı çekilmelere yakından bakıldığında, 1991 Madrid Konferansı'ndan beri söz konusu hükümlerin bir tekine bile uymadığı görülecektir.<sup><a href="../Text/dipnot.xhtml#bookmark127" id="footnote127">[7]</a></sup> Bu arada Filistin topraklarında yasadışı şekilde yaşayan yerleşimcilerin sayısı, Oslo'dan sonraki yedi yılda 80 binden 150 bine çıktı; halbuki anlaşma hükümleri gereği Filistinlilerin ve İsraillilerin 'tek taraflı adımlar' atması yasaktı. Filistinliler haklı olarak bunu kötü niyet göstergesi saydılar. Unutulmuş ve yurtsuzlaştırılmış bir halkın tek temsilcisi sıfatıyla üstlendiği cesur rolden dolayı Arafat'a yıllar boyu hayranlık ve anlayış gösteren Edward Said, 1999'a gelindiğinde Filistin liderini sadece 'trajik bir şahsiyet' değil, 'Filistinlilerin Pétain'i'<sup><a href="../Text/dipnot.xhtml#bookmark128" id="footnote128">[8]</a></sup> olarak niteleme gereği hissediyordu.</p>

  <p>Birkaç ayda bir Beyrut'tan yola çıkıp Kıbrıs veya Ürdün üzerinden, sonra da İsrail'den geçerek Arafat'ın küçük derebeyliklerine gidiyordum (Lübnan İsrail'le resmen, bazen de gerçekten hâlâ savaş halinde olduğu için doğrudan uçuş yoktu) ve her seyahat iki paralel, fakat tümüyle çelişik hikâyeyi açığa vuruyordu: Bir yanda, İsrail-Filistin barışının bir kesinlik olduğunu savunan (her ne kadar 'barış süreci' sürekli tekrar 'rayına sokulsa' da) ABD'nin ve Batılı muhabirlerin tüyler ürpertici iyimserliği vardı. Diğer yanda ise Filistinlilerin, Kudüs'ün başkent olması şöyle dursun, devlet kurmaya yönelik bütün umutları adım adım yok oluyordu. 8 Ağustos 1995'te Gazze'ye yaptığım yolculuk tam Alice Harikalar Diyarı'nda tadındaydı.</p>

  <p>"Şehitlerimizin kanı adına, arabalarınızı yarış pistinden çekin," diye bağırıyordu beyaz gömlekli bir adam. "Ya arabalarınızı çekin ya da onları yakacağız. Ebu Ammar geliyor." Eski günlerde Filistinlilerden şehitlerinin kanı için coşkulu törenler sergilemeleri istenirdi. Fakat Filistin devriminin ölümü, bir park sorununu çözmek için sarf edilen bu sözlerden daha iyi özetlenemezdi. Arafat'ın altmış altıncı yaşgünüydü ve sahildeki yarış pistinde onun için bir parti hazırlanmıştı; Filistin Devlet Başkanı Arafat'ın onursal başkanı olduğu 'Filistin Binicilik Topluluğu' üyelerinin bindiği Arap atları manzarayı tamamlıyordu. Ve başkan, mavi polis arabaları, cipler dolusu silahlı militan, asker ve muhafız eşliğinde, tam yaşını gösteren bir adam olarak teşrif etti. Yorgundu, çok yorgundu, uykusuzluktan gözleri süzülmüştü (Filistin Yönetimi'nin öfkeli toplantıları artık sabahlara kadar devam ediyordu); soluk üniformaları ve aynı derecede soluk apoletlerinin üzerindeki kartallar ve çapraz kılıçlarıyla yaşlı generalleri ve albayları, çok fazla sigara içen, sonsuza dek bıyıklarını buran mazide kalmış adamlar gibi görünüyorlardı. Partideki neredeyse yegâne zinde yaratıklar, bir tentenin altındaki mavi-pembe koltuğa oturmuş Akdeniz'in ufuklarını süzen Filistin liderinin önünden geçen atlardı. Gerçekten, mutlu görünmeye çalışıyordu.</p>

  <p>Çocukları kucakladı, bir kız çocuğunu yanağından dört kez, askeri üniforma içindeki bir oğlanı beş kez yanağından, bir kez de elinden öptü. On bir yaşındaki kızı Zehva'nın adının verildiği (Filistin'in Zehva'sının Eğlence Parkı) bir çocuk parkının ve uyuz bir aslanın Filistinli gençlerin eğlencesine tahsis edildiği hayvanat bahçesinin açılışını yaptı. Ve Filistinli çocuk alayları önünden geçit resmi yaparken, Arafat onları selamlamak için ayaktaydı. Kız muhafızları da, üzerlerine siyah giysiler geçirmiş, başlarına bantlar bağlamış Filistin Kung Fu topluluğunu da, bir çocuk akrobatı da selamladı. Ve bir binici atını Filistin Devlet Başkanı'nın önünde diz çöktürünce, Arafat yine ayağa fırlayıp atı da selamladı.</p>

  <p>Ardından, 'barış sürecinin' zorluklarını teatral bir şekilde ifade eden dansçıların ve oyuncuların müzikal performansına doğru gülerek ve sırıtarak ilerledi. "Sizin varlığınız sayesinde Gazze ve Eriha bizim," diyorlardı hep bir ağızdan, kendilerinden emin. "Ebu Ammar'ın gayretleri Kudüs'ü de bize geri verecek," diye devam ettiler, daha az emin. "Bu ülkeyi satmak istiyor muyuz?" diye sordu bir aktör. Ve karşısındaki yanıtladı: "Kudüs'ü, Hayfa veya Bisan'ı unutmayacağım." Ve kalabalık kükredi, zira Kudüs'ün yarısı, Hayfa ve Bisan'ın tamamı halihazırda Gazze veya Batı Şeria'da değil, İsrail'deydi. Ve en sonunda, yarışlar başlamadan önce, aktörler, barışı onaylamayan, fakat birbirleriyle de asla çatışmayacak eski dostlar olarak birbirlerini kucakladı. Arafat alkışlayıp güldü. Ah evet, eğer Filistin'de kurulan olağanüstü mahkemelere ve yirmi beş yıllık hapis cezalarına, Gazze'de Arafat'a karşı çıkanlar için artık hayatın bir parçası olan geceyarısı tutuklamalarına ihtiyaç olmasaydı, işler bu kadar kolay olabilirdi. Sonra Filistin başkanı yarışları başlatırken, adamları da tentenin altında oturan yüzlerce şeyhe ve aile liderlerine sepet sepet çikolatalı gofret dağıtıyordu. İnsanlar yiyor, atlar yarışıyordu. Evet, ihtiyar adam, doğumgünü şerefine halkına ekmek ve sirk gösterisi armağan ediyordu.</p>

  <p>Zira Arafat, Gazze'de, İsrail ve ABD'nin tam desteğiyle küçük bir diktatörlük yürütüyordu. İsrail hesabına 'terörizmin' kökünü kurutmak gerekçesiyle, şimdi emrinde birbiriyle rekabet eden 10'dan fazla Filistin istihbarat servisi vardı, ki olsa olsa Bağdat ve Şam'daki Arap liderlerin aşabileceği muazzam bir sayıydı bu. Yeni basın yasaları Filistinli gazetecileri fiilen susturmuştu; birçok gazeteci, artık İsrail güvenlik birimleriyle beraber hareket eden takım elbiseli istihbarat yetkilileriyle geceyarısı görüşmeleri yapmak üzere Gazze'deki karargaha 'davet' ediliyordu.</p>

  <p>Görünürde, İsraillilere yönelik intihar eylemleri düzenleyen Hamas ve İslami Cihad'ı hedef alan yeni 'güvenlik' önlemleri silsilesi, Arafat'ın bir başka Arap despotuna dönüşmekte olduğunu kanıtlayacak şekilde, Gazze'deki hayatın her veçhesine sirayet etmişti. Gizli geceyarısı mahkemeleri Hamas üyesi olduğu söylenen insanları 25 yıla dek hapisle cezalandırıyordu, bu arada en az üç Filistinli gözaltında hayatını yitirmişti. Nisan 1995'te yeni salıverilen bir mahkum Arafat'ın polisi tarafından vurulup öldürülmüştü; birçok Filistinlinin yargısız infaz diye nitelediği olayda ölen mahkumun vücuduna tam yetmiş kurşun isabet ettiği söyleniyordu.</p>

  <p>Şimdi Arafat'ın çevresinde 'Askeri Güvenlik', 'Siyasi Güvenlik', 'Ulusal Güvenlik' ve 'Önleyici Güvenlik' gibi birimler, yanı sıra bir Filistin istihbarat servisi ve üç milis örgütünün (<i>Emin El-Riyossi</i>-başkanlık güvenliği; <i>Harass El-Riyassi</i>-başkanlık muhafızı ve Arafat'ın kişisel güvenliği ile görevlendirilen özel güvenlik birimi Force 17) oluşturduğu bir muhafız teşkilatı vardı. Tam da Arafat'ın tarzını yansıtacak şekilde, bu farklı grupların başkanları birbirinden kuşku ve nefret duymaya teşvik ediliyordu. Sözgelimi Filistin Halk Kurtuluş Örgütü'nün eski yetkililerinden Albay Muhammed El-Musri, sadece resmi patronuyla, Filistin polis gücü başkanı General Yusuf Nasır ile işbirliği yapıyordu. 'Önleyici Güvenlik' birimini ise, emrindeki adamlar yoğunlukla 'El Fetih Şahinleri' (İsrail'e karşı ilk silahlı isyanda başrolü oynayan bir örgüttü) üyesi ve İsrail hapishanelerinde uzun yıllarını geçirmiş olmasına rağmen İsrail istihbarat servisleriyle yakın ilişkiler kuran Albay Muhammed Dahlan yönetiyordu. Bütün güvenlik başkanları her akşam Arafat'ın karşısına geçip, Filistin liderinin görevlerine ve devletçiğini bekleyen tehlikelere dair çektiği nutukları dinliyordu; hafif istihzayla 'Ders' adını veriyorlardı bu toplantılara.</p>

  <p>Sınırın öte yanında giderek artan despotizmi asla kınamayan İsrailliler ise sadece Arafat'ın yeni güvenlik önlemlerini övmek için ağızlarını açıyorlardı. Sürekli insan hakları konusundaki 'endişelerinden' dem vurmasıyla meşhur ABD Dışişleri Bakanlığı, Arafat'ın gizli geceyarısı mahkemelerinin etkinliğini memnuniyetle karşılayıp kutlarken, Uluslararası Af Örgütü'nün kınamaları art arda geliyordu. Arafat'ın iç kabinesinin, siyasi muhaliflere yönelik kitlesel tutuklamalara vesile olan aynı ölçüde gizli toplantıları, ABD yönetimi tarafından görmezden geliniyordu.</p>

  <p>Arafat kabinesinin gizlice toplandığı, ancak Filistin lideri 25 Haziran 1995'te basına yönelik bir dizi sert önlemi onayladığında ortaya çıktı. Elli maddelik önlemlerin otuz yedinci maddesinde, gazetecilerin 'Filistin Ulusal Konseyi ve Filistin Ulusal Yönetimi'nin gizli toplantılarının kayıtlarını' yayınlamaları 'kesin şekilde yasaklanıyordu'. Bu yeni basın yasalarının ne menem bir şey olduğunu anlamak için, başkanın (Filistin devlet başkanının elbette) özel danışmanı ve her nasılsa militan (ve öldürülen) şair Gassan Kanafani'nin kardeşi olan Mervan Kanafani'yi ziyaret etmek lazımdı.</p>

  <p><i>"El-Vatan</i>'ı başkan hakkındaki haberinden dolayı kapattık," diye anlatıyordu bana. "Editör ise başka bir şeyden dolayı gözaltına alındı. Evet, şu anda gözaltında. Sorgulanıyor. <i>El-Istiklal</i>'i de kapattık. Dezenformasyondan dolayı." Ve Kanafani bilgisayarının ekranına göz attı; sanki Hamas gazetesinin editörü İmad El-Feluci'nin geçen cumartesi sabahı, FKÖ'nün takım elbiseli güvenlik elemanları tarafından alınıp götürülmesini sağlayan yasa maddesi orada yazıyormuş gibi. El-Feluci'nin günahı, anlaşılan o ki, arka sayfada yayımladığı küçük bir haberdi: <i>Independent</i>'a dayandırılan haberde, Yaser Arafat'ın, bir Fransız şirketine yeni doğan kızı Zehva'nın ismini ürünlerinin üzerinde kullanma hakkını sattığı iddia ediliyordu. Aslında gazetem böyle bir haber yayımlamamıştı, fakat zaten haberin kaynağı FKÖ'nün çok da umurunda değildi.</p>

  <p>"Hamas'ın bu haberi yayımlamasının tek amacı, Başkan Arafat'ın itibarını zedelemek," dedi Kanafani vakur bir edayla. "Kimse buna inanmıyor. Başkan Arafat çok cömert biridir; böyle aptalca bir şeyi asla yapmaz. Bunlar sadece başkanı gözden düşürmek için yazılıyor. Evet, haberle ilgili başkanla konuştum. Öfkelenmekten ziyade üzüldü. Bu yasağın geçici olmasını umut ediyorum. O gazetenin yazarlarının, bu tür 'haberlerin', 'halkın haber alma özgürlüğüyle' alakası olmadığını anlayacağını umuyorum. Zira, üç haber ajansının bu haberi vermeyi reddettiğini bizzat biliyorum." Kanafani'ye bakılırsa, bu tür yayınlardaki yazarlar kalkınmanın ve basın özgürlüğünün temelini zedeliyordu.</p>

  <p>"Burada hiçbir tabumuz yok," diye devam etti. "Evet, Devlet Güvenlik Mahkemeleri var, peki onlardan kimin en çok rahatsız olduğunu, kimin en fazla şikâyet ettiğini biliyor musunuz? Filistinliler. Ve ben. Onları sevmiyorum. Evet, bir sürü ceza verdiler, bazıları çok ağır kararlardı. Evet, kamuoyuna söz hakkı tanınmadan konan kurallar var. Fakat bunlar, o mahkemelere uygun olan adil düzenlemeler. Ve buradaki mevcut koşullar altında belli kurallarımız demokratik olmayabilir. Savaş zamanında Britanya'nın da özel mahkemeleri yok muydu? Biz de burada barışı hayata geçirmemizi istemeyenlerle bir nevi savaş halindeyiz. Çok kritik bir durum bu. Birkaç [militanın] yaptıklarının cezasını 1.2 milyon Filistinli çekiyorsa eğer, o zaman olağanüstü önlemler gerektiren bir durumdayız demektir. Filistin halkının güvenliğini, canını ve insan haklarını tehdit edenleri adil şekilde cezalandırmaya çalışıyoruz."</p>

  <p>Dört başı mamur bir söylevdi bu. Ve kendime, karşımdakinin Arafat'ın özel danışmanı olduğunu hatırlatıp durdum. Fakat dahası da vardı:</p>

  <blockquote class="">
    <p>Washington'da imzalanan İlkeler Deklarasyonu üç kelime üzerine kuruluydu: toprak karşılığı barış. İsrail'in güvenlik talebini karşılamak için insani ölçülerde elimizden gelen her şeyi yapacağız. Fakat onlar da bizim toprak talebimizi karşılamak için ellerinden geleni yapmalı. Başkan Arafat bu anlaşmayı imzalarken, büyük boşlukları olduğunu biliyordu. Ve barış yapmanın övgüsüne İsrailliler mazhar oldu. Rabin, Nobel ödülünü Arafat ile paylaştı. Fakat şimdi zurnanın zırt dediği yere geldiğimizde, İsraillilerin hem barış hem toprak istediğini görüyoruz. Ve eğer yerleşimleri korumak için askerlerini Batı Şeria'da tutmak istiyorlarsa ve farklı gerekçeler altında toprağın büyük bölümünü ellerinde tutmak istiyorlarsa, o zaman barış falan da olmaz. Yaser Arafat bunun için bir sürü şans tanıdı. Gereken kararların hepsini şahsen aldı, evet, halkımızın umutlarını artıran kararların yanı sıra gözaltılar ve halkı rahatsız eden kararlar da dahil buna... Bunu yaptı, çünkü barışa inanıyor. Bu fırsatları kullanmak için devlet başkanı olmak yetmez, lider de olmak lazım ve Arafat da bir lider. Bu anlaşmanın işlemesini istiyor, fakat yoruldu. Endişeli. Barış sürecinin gidişatından hiç memnun değil.</p>
  </blockquote>

  <p>El-Feluci'nin de aynısını düşündüğü açıktı. Bu yüzden Filistin polis gücünün komutanı, Golan kahramanı, Lübnan'da FKÖ savaşçısı, 1948 mültecisi General Yusuf Nasır'a telefon açtım. Ve General Nasır'ın kapısına doğru yürüdüğümde (kart sokularak açılan kilitlerden vardı üzerinde, İsrail güvenliğinin armağanıydı), kocaman gözlükleriyle durmadan gülen, kilolu ama üniformasını özenle giymiş biri karşıladı beni; nemli büyük bir el hoşgeldin demek için uzandı. O bir iyimserdi. "Filistin Yönetimi olarak yaptıklarımız hakkında ne düşünüyorsunuz?" diye sordu. Böylece ben de döküldüm: Filistinlilerin İsrail ile anlaşmalarını uygulamak konusundaki sonu gelmez ertelemeler, İsrail birliklerinin Gazze'deki varlığının devam etmesi, intihar bombaları, gözaltında ölümler, Uluslararası Af Örgütü...</p>

  <p>"Bütün barış anlaşmaları bir güç dengesiyle uygulanır ve şimdi olan da bu," diye yanıt verdi general. "Fakat bakın, 1917'den sonraki 'dünya düzeni', Yahudilere vatan verip bizi bölen bir dönem oldu. 1948'de bir başka 'dünya düzeni' İsrail devletini yarattı ve Filistinlileri hem coğrafi hem demografik haritalardan sildi. Fakat şimdi kendimizi uluslararası haritaya tekrar yerleştirmeyi ve Filistinliler olarak kimliğimizi tekrar kurmayı başardık... Filistin varlığı artık uluslararası, İsrail'i yaratan kararların aynısı bizi de yarattı."</p>

  <p>Fakat bu doğru değil, dedim generale. İsrail Birleşmiş Milletler tarafından uluslararası olarak tanınıyordu; FKÖ'nün İsrail'le yaptığı anlaşmaları himaye eden tek bir BM kararı yoktu. "Tamam," diye karşılık verdi General Nasır. "Tamam — fakat barış sürecini imha etmenin sorumluluğunu kimse alamaz. Yahudi yerleşimcilerin önünde iki seçenek var: ya [Filistin topraklarını] boşaltırlar ya da Filistin vatandaşı olurlar. İsrail aynı anda hem barışa hem toprağa sahip olamaz... Kolay iş değil, doğru. Fakat ortada olan bir gerçeklik var — bir olgu: Batı Şeria ve Gazze'de bilfiil üç milyon Filistinli yaşıyor. İsrail'in iki seçeneği var: ya Filistinlilere bağımsızlık ya da Filistinlilerle tam olarak birleşmek — bu emperyalist siyasetle daha fazla devam edemezler..."</p>

  <p>Vahim bir kendini kandırma içindeydi Nasır, ki normalde İsraillilere mahsus bir karakter özelliğiydi bu. İsrail'in arkasında dünyanın ayakta kalan yegâne süpergücünün desteği vardı. Hiçbir İsrailli yerleşimci bir Filistinli olmayı tercih etmeyecekti ve Batı Şeria'yı pek az yerleşimci terk edecekti. 'Barış sürecini imha' sorumluluğu, İsrail bir sonraki intihar eylemine dair 'bu kadarı da fazla' dediği an, kolayca İsrail'in sırtından Filistinlilerin sırtına yüklenecekti (gerçekten de ilerleyen yıllarda tam böyle oldu).</p>

  <p>Aynı 1995 yazında, Gazze'deki bir Ağustos akşamının serinliğinde, "Arafat İsrail'in adamı olmanın neye benzediğini anlıyor," diyordu, Arafat'a muhalif saflara geçen bir Filistinli. "İsrailliler onun bir diktatör olduğunu ve Filistin dahilinde ne kadar güç kazanırsa, onların istediğini yapacağını biliyor. Bu yüzden bütün yapılanları onaylıyorlar. Gerçek bir demokrasi istemiyorlar, zira Arafat seçimleri kaybedebilir ve yeni bir lider onların isteklerine boyun eğmeyebilir. Hattâ şimdi Arafat'ı, FKÖ'ye Golan Tepeleri'nin bir bölümünün Filistin'e ait olduğu telkininde bulunup Suriye lideri Esad'la kapıştırmaya çalışıyorlar... Ve bütün bunlar olurken Yahudi yerleşimlerinin inşası devam ediyor..."</p>

  <p>Biz gazetecilerin kullandığı şu 'yerleşimler' kelimesinin nereden kaynaklandığını nafile yere araştırıp durdum. Anlamı gereği neredeyse rahatlatıcı bir ifade bu. Bir tür kalıcılık içeriyor, bir meşruiyet kavramı aynı zamanda. Her insan 'yerleşmek' ister, bir eve sahip olmak ister. İsrail'in 1967'den bu yana Batı Şeria ve Gazze'deki toprak gaspına dair çok daha rahatsız edici (ve çok daha doğru) olan kelime ise sömürgecidir. Yerleşimciler sömürgecidir. Batı Şeria'daki İsraillilerin neredeyse tamamı, başkalarının toprağında yaşamaktadır. Toprağı kendilerine Tanrı'nın verdiğini söyleyebilirler, fakat o toprağın yasal sahibi olan Filistinlilerin (ki ellerinde Osmanlı İmparatorluğu'ndan beri, Britanya manda yönetiminden beri bunu kanıtlayacak tapular bulunmaktadır) Tanrıya başvurmasına izin yoktur. Art arda gelen İsrail hükümetleri bu mülk hırsızlığını destekledi ve 2003'e gelindiğinde, 400 bin İsrailli Yahudi, Cenevre Sözleşmesi'nin 49. maddesini (bu madde, İşgalci Güç, kendi sivil nüfusunun bir bölümünü işgal altında tuttuğu topraklara süremez veya nakledemez' demektedir) açıkça ihlal ederek, işgal altındaki topraklarda yaşıyordu.</p>

  <p>Filistinlilerle o uzun, sonuçsuz müzakereler boyunca İsrailliler, herhangi bir bölgenin geri verilmesini, sanki işgal altındaki topraklar İsrail'in cömertlik göstererek feragat edebileceği yasal mülküymüş gibi, toprak karşılığı barış 'çerçevesinde' sunacaklardı daima. Bu yüzden, 1967'den itibaren Yahudi sömürgecilerin Arap topraklarına yerleştirilmesi siyasetinin, bütün İsrail hükümetleri tarafından tutarlılıkla ve şevkle desteklendiğini hatırlamak önemlidir.</p>

  <p>1978 gibi geç bir tarihte Başkan Carter liderliğindeki ABD yönetimi, Batı Şeria ve Gazze'deki Yahudi yerleşimlerinin genişlemesini kınıyor, İsrail Başbakanı Menahem Begin'in Mısır Devlet Başkanı Sedat ile barış yapmak istediğini söylediği bir dönemde işgal altındaki topraklarda on üç 'koloninin' yaşamasının sebebini soruyordu. Zaten 1967 savaşından beri otuz dokuz yerleşim inşa edilmişti. Kasım 1978'de Yahudi Ajansı (burada o dönem <i>Guardian</i>'da çıkan son derece önyargılı bir haberden alıntı yapacağım) 'Ürdün'ün Batı Şeria bölgesindeki 84 yeni <i>köyde</i> 16 bin ve mevcut <i>ileri karakollarda</i> da 11 bin İsrailli ailenin yerleştirilmesine' yönelik bir plan hazırlıyordu (italikler bana ait). Proje 1.5 milyar dolara mal olacak ve beş yılda bitirilecekti — son tarih ise, Filistin özyönetiminin 'geçiş sürecinin' bitimine denk gelecek şekilde ayarlanmıştı. Okurlar burada, Ortadoğu'daki 'barışa' dair dilin ve umutların bir kalpazanlık örneği olduğunu anlamalıdır. Bu 'geçiş döneminin' Oslo Anlaşması'yla zerre kadar alakası yoktu, fakat Begin-Sedat arasında 1977'de Camp David'de yapılan zirveye uyarlanmış ve neticede Filistinliler için hiçbir 'özerklik' sağlamamıştır.</p>

  <p>Mayıs 1979'da Başkan Carter, yerleşimlerin genişletilmesi konusunda İsrail'e, 'uluslararası hukuka aykırı ve barışın önünde engel olduğu' gerekçesiyle 'itidal' telkin ediyordu. Fakat 'egemen bir ulus üzerinde irademizi dayatabilmemizin de bir sınırı var' demeyi de ihmal etmiyordu (İsrail yapılan uyarıları duymazdan geldikçe sonraki ABD yönetimlerinin sürekli kullanacağı bir nakarattı bu). Aynı yılın Aralık ayında, İsrail hükümetinin bir yerleşimi Nablus yakınlarındaki Arap topraklarına taşıma kararına karşı Filistinliler sessiz bir protesto gösterisi düzenledi. Gösteriye dair (Araplar seccadelerini yakındaki bir yola serip üzerine oturdu, zira bölgenin İsrailli askeri valisi protestonun caminin içinde düzenlenmesini yasaklamıştı) yazdığı haberde Londra Times muhabiri, Batı Şeria'ya sadece Yahudi adıyla (Samarya) atıfta bulunuyordu.</p>

  <p>Gerçekten de İsrail'in bitmek bilmez toprak gasplarıyla ilgili haberlerin tuhaf şekilde yumuşak bir niteliği vardı. Sözgelimi 14 Mart 1980'de <i>The Times</i>'tan Christopher Walker şunları yazıyordu: "İsrail ve Mısır arasında işgal altındaki topraklarda bulunan Yahudi yerleşimlerine dair gerilim, İsrail'in yeni bir Yahudi mahallesi kurmak için Doğu Kudüs'teki 1000 dönümlük toprağı işgal etme kararıyla arttı. Bu toprağın üçte ikisi Araplara ait." Oysa bu karar, haberde söz edildiği gibi, sadece bir 'mahalle' hakkında yaşanan 'gerilim' değil, tam bir skandaldı. İsrail aynı yıl Kudüs'ü başkent ilan eden bir 'Temel Yasa' çıkardığında, BM Güvenlik Konseyi 476 sayılı kararı kabul etti; kararda İsrail'in Kudüs'ün statüsünü değiştirmeye yönelik adımlarının 'Cenevre Sözleşmesi'nin ciddi şekilde ihlali anlamına geldiği' vurgulanıyordu. Ama kararın hiçbir etkisi olmadı. Aynı yılın Mart ayında Kudüs'ün eski Yahudi kesiminde yaşayan son Arap aile (Eyüb Hamiş Tutungi'nin evi hem Ağlama Duvarı'na hem de El-Aksa Camisi'ne bakıyordu), tazminat karşılığı evini terk etmeye zorlandı. "Ben bir Kudüslüyüm," diye kararı protesto ediyordu, İbranice konuşan Tutungi. "Burada kalmak istiyorum. Bir Yahudi Kudüs'ü sevdiğinde bu ruhani bir mesele sayılıyor. Bir Arap sevdiğindeyse FKÖ üyesi olduğundan kuşku duyuluyor." İsrailli yazar Amos Elon bu 'şiddeti' protesto etti. Hiçbir işe yaramadı.</p>

  <p>Dünya İsrail'in Kudüs'e dair başkent iddiasını somutlaştıran 'Temel Yasa'yı izlemekle yetinirken, İsrailli yetkililer Mart 1989'da daha da ileri gidip (600 bin dolarlık bir yerleşim veya <i>The Times</i>'ın deyişiyle 'mahalle' için 1000 dönümlük) toprak gaspına girişti. Artık Kudüs'ün 'Arap' doğusunda 60 bin Yahudi yaşıyordu, ki bölgenin 100 binlik Arap nüfusunun yarısından fazlaydı. Bir sonraki yıl İsrail başbakanı İzak Rabin, işgal edilen Arap topraklarını, Sovyetlerden gelen yeni Yahudi göçmen dalgası için elinde tutacağını söyledi ve bunu da, "Hareketimizin geçmişteki liderleri bize açık bir mesaj bıraktılar. [Akdeniz'den] Ürdün Nehri'ne kadar İsrail topraklarını gelecek nesiller için elimizde tutacağız..." sözleriyle ifade etti.</p>

  <p>Oslo Anlaşması açığa çıktığı an, İsrail Likud partisi Filistin topraklarındaki Yahudi kolonilerinin sona ereceğini öngördü. Binyamin Netahyanu, 'FKÖ denizinin ortasında izole olmuş bu İsrail adalarının günleri sayılı' iddiasını öne sürüyordu. Endişe etmesini gerektirecek bir şey yoktu. 27 Eylül 1994'te (yani Oslo Anlaşması'nın bir yaşını yeni doldurduğu ve Batı Şeria'da halen 140 Yahudi kolonisinin bulunduğu bir dönemde) İsrail Başbakanı Rabin, Kudüs yakınlarındaki Alfei Menahe yerleşiminde 1000 ev daha yapılmasına onay verdi. 1996'ya gelindiğinde, Doğu Kudüs'ün yüzde 86.5'i Filistinlilerin kontrolü ve kullanımından çıkarılmış durumdaydı; Doğu Kudüs topraklarının yüzde 34'ü de Yahudi kolonilerinin inşası için istimlak edilmişti. Kudüs Belediyesi, gelecek on yıl içinde 70 bin yeni ev daha yapılmasının planlandığını açıkladı. Ardından Ağlama Duvarı'ndan açılıp Müslüman Doğu Kudüs'ün altından geçecek olan 'arkeoloji tüneli' meselesi gündeme geldi (işin başında, hastanelere ve Kaliforniya'da bir piyango şirketine sahip olan Irving Moskowitz adlı Floridalı bir multimilyoner vardı); masrafları İsrail Din İşleri Bakanlığı tarafından ödenen tünelin açılmasına karşı patlak veren şiddetli gösteriler, kırk üç Filistinli ile on bir İsrail askerinin ölümüne yol açtı.</p>

  <p>Şubat 1997'de İsrail Cebel Ebu Guneym'de devasa bir yeni Yahudi kolonisinin yapılmasına onay verdi; projenin sadece ilk aşaması, inşa edilecek 3546 eve 25 bin İsraillinin yerleştirilmesini öngörüyordu. Sonradan yerleşimin inşa edildiği tepe, Filistinlilerin bir zamanlar başkentleri olacağını umut ettiği Doğu Kudüs'ün dışındaydı. Filistin protestoları görmezden gelindi ve ABD, İsrail'e inşa faaliyetini bırakması çağrısı yapan BM Güvenlik Konseyi kararını veto etti. Aynı ay İsrail Konut Bakanlığı, Batı Şeria ve Gazze'de mevcut olan kolonilerde 5 bin yeni Yahudi evi için toprak satıldığını açıkladı. Binyamin Netanyahu'nun, Cebel Ebu Guneym kolonisi karşılığında (adı İbranice Har Homa olarak değiştirilmişti) Filistinliler için 3015 ev yapılacağı iddiası, insan hakları gruplarınca 'dezenformasyon' olduğu gerekçesiyle kınandı. 1980'de Filistinlilerin 18 bin ev başvurusuna izin verileceği taahhüdüne rağmen, on yedi yıl zarfında tek bir ev yapılmadığına dikkat çekiyorlardı.</p>

  <p>Bu muazzam yasadışı (ve Oslo 'barış süreci' boyunca devam eden) sömürgeci yayılma politikası, bizzat ABD'nin aktif teşviki olmadan sürdürülemezdi. 18 Nisan 1997'de <i>New York Times</i> on Hıristiyan 'ruhani liderin' (Pat Robertson ve Jerry Fahvell de dahil<sup><a href="../Text/dipnot.xhtml#bookmark129" id="footnote129">[9]</a></sup>) imzaladığı tam sayfalık bir ilan yayımladı. 'İsrail Devleti'nin kutsal kent Kudüs üzerindeki sürekli egemenliğini' desteklediklerini vurgulayan liderler, "Kudüs'ün herhangi bir parçasının herhangi bir barış sürecinde pazarlık konusu edilmemesi gerektiğine inanıyoruz. Kudüs Yahudi halkının sonsuz başkenti sıfatıyla bölünmeden kalmalıdır," diyorlardı. Bu 'ruhani' mesajda, İsrail'in 'Filistinliler de dahil, bütün Kudüslülerin endişe ve ihtiyaçlarına hassasiyet gösterdiği' ve İsrail'in Kudüs'ü egemen başkenti yapmasının 'ilahi bir hak' olduğu iddia ediliyordu.<sup><a href="../Text/dipnot.xhtml#bookmark1210" id="footnote1210">[10]</a></sup></p>

  <p>Netahyanu iktidarında İsrailli otoriteler, Filistinli karşıtlarını küplere bindirmek ve Arafat'ın altını daha da oymak konusunda neredeyse takıntılı bir çaba gösterdiler. 1997'de BM, üye devletlere Arap topraklarına yerleşim inşasına 'aktif şekilde karşı çıkma' çağrısı yapan yeni bir karar tasarısı sunduğunda, Netanyahu'nun sözcüsü, piyanist David Bar İlan, tasarıyı 'utanç verici' ve 'ahlaki düşkünlük' diye niteliyordu. İlan adeta dalga geçer gibi, "Dünyayı bekleyen bunca tehlike varken, genç çiftler için apartmanlar yapılmasını kınamakla meşguller," diyordu. ABD Dışişleri Bakanı Madeleine Albright da, Eylül 1997'de mahçup bir edayla İsrail'i, 'Filistinlilerin yerleşimlerin kışkırtıcı bir biçimde genişlemesi olarak addettikleri de dahil, tek taraflı eylemlerden sakınmaya' çağırıyordu. Bu kelimelerin anlamı belliydi elbet. Çalıntı Arap topraklarında Oslo 'barış süreci' sırasında Yahudi kolonilerin sürekli inşası sadece 'Filistinlilerin kışkırtıcı addettiği' bir şeyden ibaretse, ABD onları nasıl addediyordu acaba?</p>

  <p>İsrailliler Filistin topraklarında Yahudi evleri inşa etmediklerinde de Filistin evlerini yıkmakla meşguldüler. Oslo Anlaşmasının imzalandığı 1993 ile Mart 1998 arasında 629 Filistin evi (535'i Batı Şeria'da, 94'ü Kudüs'te; üçte biri İşçi Partisi, geri kalanı Likud döneminde) İsrail buldozerlerince yerle bir edildi. 1800 yıkım emri daha uygulanmayı bekliyordu. Kendilerini Kudüs'ten sürmeye yönelik bu topyekün girişim (birçok durumda İsrail'in Araplara inşaat izni vermemesiyle uygulanıyordu) karşısında Filistinlilerin kapıldığı öfke, Nisan 1999'da İsrail bakanlar kurulunun, gelecek yirmi yıl içinde 116 bin sömürgeciye daha ev yapılmasını öngören kararıyla doruğa çıktı.</p>

  <p>Ehud Barak'ın İşçi Partisi hükümeti (Rabin'den beri en liberal ve en Filistin yanlısı İsrail yönetimi olarak niteleniyordu) Batı Şeria'yı Netanyahu'nun Likud hükümetinden on kat daha hızlı sömürgeleştirdi. Eylül 1999'da İsrailliler ile Filistinliler arasında 'nihai statü' müzakerelerinin başlamasından sadece bir gün sonra Barak (devasa Ma'ale Adumim kolonisini ziyaretinde) şunu ilan ediyordu: "25 bin insanın ve... bütün İsrail hükümetlerinin kalkınmasına katkı sağladığı bir yerleşimi yıkmayacağız... Burada inşa edilen her ev, dikilen her ağaç sonsuza dek İsrail'in parçasıdır, gün gibi ortadadır bu." Kasım 2000'e gelindiğinde İsrail baskı grubu Barış Hemen Şimdi Barak yönetiminin bir sonraki yıl kolonilere 210 milyon dolar daha harcamayı planladığını ortaya çıkardı.</p>

  <p>Bu sürecin sonundaki vahim istatistikler meseleyi açıkça ortaya koyuyordu. 1967 ile 1982 arasında Batı Şeria ve Gazze'ye sadece 21 bin sömürgeci taşınmıştı. 1990'da toplam sömürgeci sayısı 70 bindi. 2000'e gelindiğinde, yani Oslo Anlaşmasından yedi yıl sonra bu sayı, ilhak edilmiş Doğu Kudüs'teki yerleşimciler de dahil, 383 bine çıktı.<sup><a href="../Text/dipnot.xhtml#bookmark1211" id="footnote1211">[11]</a></sup> 17 Mayıs 2001'de İsrail ve Filistin bölgelerinde görevli Uluslararası Kızılhaç heyetinin başkanı Rene Kosimik, dünyaya Cenevre Sözleşmesi'nin şu maddelerini hatırlatma gereği duyuyordu: "İşgalci gücün nüfusunu işgal altındaki topraklara yerleştirmesi yaşadışı bir eylem sayılmaktadır ve 'ciddi ihlal' kapsamında değerlendirilir... Böyle bir yerleşim siyaseti, uluslararası hukuka göre savaş suçudur." Ancak, 2004'te Arafat ölürken ve İsrail'in 'güvenlik' duvarı daha fazla Arap toprağı çalarak yoluna devam ederken, Filistinlere yönelik işgal ve yurtsuzlaştırma harekatı hâlâ tüm hızıyla sürüyordu.</p>

  <p>Bu devasa sömürgeci yayılma Filistinlilere Oslo'nun bir utanç vesikası olduğunu başka her şeyden daha iyi gösterdi; bir yalan, Arafat ve FKÖ'yü çeyrek asırdır uğruna çaba gösterip mücadele ettiği her şeyi terk etmeye yönelten bir hile, devlet özlemini budamak için yalan yanlış umutlar yaratmanın bir yöntemiydi söz konusu olan. Elbette yerleşimciler için Oslo, tam da parçası oldukları devlet destekli sömürgeci proje açısından bir tehditti. İsrail Başbakanı İzak Rabin, Filistinlilerin art arda gelen intihar saldırılarından sonra 'barış sürecinde' ısrar edince, sömürgeciler için Arafat ve FKÖ'nün temsil ettiği 'terörün' bir parçası haline geldi. Sözgelimi 24 Temmuz 1995'te bir intihar bombacısı Tel Aviv'de bir otobüste yedi İsrailliyi öldürdü; 22 Ağustos'ta kadın bir intihar bombacısı Kudüs'te bir otobüsün arka tarafında kendisiyle birlikte dört yolcuyu havaya uçurdu. İkinci kanlı saldırıdan bir gün sonra Rabin, bunun kendisini 'aşırılıkçı İslami terörizmle mücadeleden ve Filistinlilerle müzakereleri sürdürmekten' vazgeçirmeyeceğini söylüyordu. Sadece iki ay sonra, Kudüs'te düzenlenen ve Binyamin Netahyahu'nun baş konuşmacı olduğu bir mitingde Rabin hainlikle suçlandı. Gösteride dağıtılan bildirilerde Rabin Nazi subayı giysileri içinde tasvir ediliyordu. Mitingin televizyon görüntülerinde, Rabin'in resmini bıçakla parçalayan bir kadın göze çarpıyordu.</p>

  <p>Rabin'in doğru dürüst bir biyografisi hâlâ yazılmış değil. İsrailli tarihçi Avi Şlaim kurnazca bir tutumla, Rabin'in 'Filistinlileri bütün İsrailli liderlerden daha fazla ceza ve acıya maruz bıraktığına' dikkat çekiyordu. Rabin 1967'de genelkurmay başkanı olarak Batı Şeria'yı ele geçirmişti. Sonraki yirmi beş yıl boyunca, işgal altındaki toprakları elde tutmak için acımasızca güç kullanmış ve bu sayede İsrail'de 'sorumlu ve güvenilir bir politikacı' olarak tanınmıştı. Başbakanlığı döneminde İsrailli askerlerin Filistinli protestocuların kemiklerini kırmasına göz yumuldu; İsrailli bir kameraman İsrail askerlerini Filistinli bir mahkumun bacaklarını taşla ezerken tesadüfen görüntüleyinceye dek süren bir uygulamaydı bu. Rabin sömürgeleştirmeyi Oslo sonrasında bile sürdürdü; Batı Şeria ve Gazze'de İsraillilerin artık güvenlik ve daha fazla yerleşim için ihtiyaç duymadığı bölgeleri yönetme onurunu Arafat'a vermek istediğini söylüyordu. Arafat'ınkinden tamamen farklı bir yorumdu doğrusu. Fakat Rabin, Tel Aviv'deki bir mitingde 'barış yolu savaş yolundan yeğdir' mealinde bir konuşma yaptıktan sonra 5 Kasım 1995'te Yigal Amir adlı 25 yaşındaki bir din okulu öğrencisinin düzenlediği suikastla öldürüldü. Amir, El-Halil katliamcısı Baruch Goldstein'ın hayranıydı. Amir yargılanırken, dinsel talimata benzer bir şey fark ettiğini, kendisi için o andan sonra 'ahlaki bir sorun kalmadığını' söyleyecekti. "Eğer ülkeyi şimdi fethediyor olsaydım, kutsal kitapta yazdığı gibi, bebekleri ve çocukları öldürmek zorunda kalacaktım," diyordu Amir. Din hanesini değiştirdiğinizde bu sözler Filistinli bir intihar bombacısının da ağzından çıkabilirdi pekâlâ.</p>

  <p>Bu tür paralellikleri kurmak kolaydı elbet. Bir sabah erkenden Kudüs'teki Kral Davud Oteli'ne yerleşirken, şaşırtıcı uzunlukta sakalı olan ve Beyrut'a dönmek için her ayrılışımda bana selamet dileyen (zira ona göre Lübnan başkenti bir 'terör merkeziydi') başkasiyer, kendisinin bana birini hatırlatıp hatırlatmadığını sordu. "Biraz Hizbullahçılara benzemiyor muyum?" dedi sonra, kocaman bir gülüşle. Ve kabul etmeliydim ki, Lübnan'daki bazı Şii Müslüman militanlara çok benziyordu. Sakalların, Ortodokslukla, daha açık söylersek köktendincilikle bir alakası olmalı; görünen o ki sakal, tıpkı kadınların (ortodoks Yahudi kadınlar, Müslüman kadınlar, Hıristiyan rahibeler) 'kapatılması' gibi, üç Ortadoğu dininin ortak özelliği. Kendi kendime saçın nasıl bu kadar önemli sayıldığını sorar dururum. Saçın uzatılması, saçın kısaltılması erkekliğin simgesi gibi dururken, kadın saçı nasıl erkekler için şeytani bir tuzak olur? Uzun sakalın veya sakal biçiminin manası nedir? Bütün o kutsal kitap tasvirlerinde İsa neden hep sakallıdır? Neden İran'daki bütün Şii imamlar yanakların kılla örtülmesini destekler? Beyaz, yumuşak, sert, karışık... Bir kılın uzayan her santiminde, İslam hukukunun ahlaki tefsirleri veya teamülleri kadar karmaşık olan ne gibi bir yan vardır ki, onun sayesinde din adamları hiyerarşisinde bir yer edinilebilir? Sakal fazileti veya inancı ya da erkekliği mi simgeler; onun sayesinde itibar kazanıldığı mı düşünülür?</p>

  <p>İzak Rabin 1992'de yaklaşık 400 Hamas ve İslami Cihad destekçisi Filistinliyi yasadışı biçimde Lübnan'a sürerek, Hermon Dağı'nın yamaçlarında bir İslami üniversite yaratmış oldu. Lübnan hükümetinin ülkenin kuzeyine seyahat etmelerini yasakladığı Filistinliler (birçoğu üniversite öğretim üyesi, mühendis, din adamıydı), Merc El-Zahur (Çiçek Tarlası) adlı ücra bir dağlık alanda, yaz sıcağının ve kış karının ortasında kalakaldılar. İşte orada modern İslam ve felsefe üzerine tartışmalar yaptılar, Kuran'ı satır satır hatmettiler ve Ramazan oruçlarını, yaklaşık dokuz asır önce Selahaddin'in Kudüs yürüyüşünde kat ettiği delik deşik, dar bir yolun kıyısında tuttular. Hamas liderlerinden Abdül-Aziz Rantisi burada mahkeme kuracaktı; keza Şeyh Bessam Cerrar ve İslami Cihad'ın diğer müstakbel liderleri de. Cerrar'la konuştuğumuzda, 1987-93 arasındaki ilk intifadada ölenlerin kemiklerini sızlatan gizli bir 'barış' anlaşmasından kimseye hayır gelmeyeceğinden dem vuruyordu. Kovulanlar başlarda gazeteyi bile zor buluyordu, fakat aylar geçtikçe Hizbullah ve Filistinlilere sempati duyan diğer Müslüman gruplar jeneratörler, televizyonlar ve kitaplarla donattı onları. Bir çadır-cami ve çadır-hastanenin yanı sıra üniversitenin bir çadır 'kütüphanesi' bile vardı. Merc El-Zahur'un büyük çıkıntılı kayalarının yanında tamamı erkeklerden oluşan bir topluluk gelişip serpildi.</p>

  <p>İçlerinden biri, "Bu güzellikten mahrum kalacağım," diyordu bana, 1994'te 'Filistin'e (ve bir İsrail hapishanesine) dönmesine izin verilmeden önce. "Buradaki kayalıkların gelecekte belleğimizde özel bir yeri olacak." Ramallah, El-Halil ve Cenin'deki ailesinin telefon numaralarını verdi bana, 'Filistin'e gelirsem aramamı istedi. Hattâ İsrailli yetkililerle uzun müzakereler yürütmüş biri, bana Şimon Peres'in ev telefonunun numarasını bile verdi.</p>

  <p>Ve sonra, 1995'te soğuk bir Aralık günü, El-Halil Üniversitesi'ne gidip, 'Çiçek Tarlası'nın 'mezunlarından' birini, Şeyh Cerrar'ı buldum. Zayıflamıştı, onu Lübnan'a yağan kardan koruyan <i>abaya</i> cübbesi yoktu artık üzerinde, yeni bir deri ceket giymişti, öğrenciler sendikasının bürosunda özenle taranmış sakalıyla oturuyordu. Çevresinde Merc El-Zahur'dan gelen başka Hamas taraftarları vardı, saçları sakalları ağarmıştı onların da, fakat öğretmenlerini, Merc El-Zahur'daki dondurucu çadırda verdiği tarih derslerindeki aynı esrik dikkatle dinliyorlardı. "Merc El-Zahur hepimizi değiştirdi," dedi Cerrar. "Hepimizin üzerinde tesiri oldu. Beni daha rahat bir insan yaptı, çünkü dünyanın çektiğimiz acıyı gördüğünü ve hâlâ inanılan değerler olduğunu anladım orada."</p>

  <p>Kalabalık öğrenci bürosundaki görüşmemizde uzun suskunluklar sergiledi, belki de bütün bu sakallı öğrencilerin, tarih öğretmenlerinin bilgeliğinin yanı sıra tutarsızlıklarını da yakalayabileceğinin farkındaydı. Ne de olsa orada, Şeyh Bessam Cerrar'ı sürgünde tanıyan bir Batılı vardı; tümüyle farklı bir kültürden gelen bir gazeteci olarak, sürgündeki 400 Filistinlinin iki yıl önce nasıl davrandıkları hakkında onların bilmediklerini biliyor olabilirdim. "Dünya bizim düşündüğümüz kadar vahşi bir yer olmadığını kanıtladığı için, birçoğumuzun Güney Lübnan'da yaşadığı tecrübeyi tartmak konusunda kuşkuları vardı," diye devam etti Cerrar. "Siyasi söylemimiz değişti, Merc El-Zahur'da farklı kültürlerden insanlarla konuşmak durumundaydım. Sadece kendimizi değil, başkalarını da ikna edebilecek bir dil bulmamız gerekiyordu. Bu yüzden belli bir dil geliştirdik."</p>

  <p>Peki sürgüne gidenlerin dağ karargahlarının karları arasında öfkeyle karşı çıktığı FKÖ-İsrail anlaşması hakkında şimdi ne düşünüyordu? "Çözüm denilen şeyin, adalet kavramıyla bağı vardır," diye karşılık verdi Cerrar. "Eğer planda yanlışlıklar varsa, ömrü de fazla olmayacaktır. Barışa dair bir olasılık var, fakat şiddetin artması olasılığı da var. Herkes, bunun adalete dayanmayan bir süpergüç çözümü olduğuna inanıyor... İsrail bize adil bir şekilde yaklaşmayacaktır." Cerrar bildik bir konuya geçince, odadaki bütün genç adamlar başlarını onaylar şekilde salladı: Washington'un, uluslararası ilişkilerde sadece ABD'nin çıkarları doğrultusunda kullandığı o muazzam, her yere (Ortadoğu'ya olduğu kadar Bosna'ya da) uzanan gücüydü mesele. "Bosna Avrupa'nın tam ortasında, kendine has bir örnek. Orada Müslümanların himaye altında tutulmasına ve İslamcılar gibi üçüncü tarafların iktidarı ele almasına engel olunmasına dönük bir çözüme ulaştılar. Fakat Filistin İslam dünyasının tam ortasında ve Amerikalılar buraya Ortadoğu'daki çıkarları, yani İsrail ve petrol üzerinden bakıyorlar."</p>

  <p>Şeyh Cerrar'ı, Merc El-Zahur'dayken defalarca konuştuğumuz Kudüs konusunu açması için sıkıştırdım. "Arafat belki Kudüs'te ilhak edilmiş bazı bölgelerin kontrolünü alabilecek. Yerleşimciler için toprağımızı bölen baypas yollar açan İsrailliler Batı Şeria'yı kantonlara ayıracaklar. Bazı yerleşimciler gidecek, fakat diğerleri, bilhassa Ürdün Vadisi'ndeki, kuzeybatıdaki yerleşimciler kalacak. Ve zaten bütün bu bölgelerde yerleşimciler fiilen kentler kurmuş durumda." Yarı yarıya haklıydı. Arafat'a Kudüs'ün bazı yoksul mahalleleri önerilecekti. Tek bir yerleşimci gitmeyecekti (aksine, sayıları daha da artacaktı), fakat yerleşimci yolları Filistin'i bölecek ve Filistin devletinin kurulamamasını garantiye alacaktı.</p>

  <p>Dışarıdaki koridorda yüzlerce öğrenci, militan Filistin gruplarının duyuru panolarının etrafında toplanmıştı. İslamcı panolara, ellerinde mavzerler, otomatik tüfekler ve ağır makinelilerle Hamas ve İslami Cihad 'şehitlerinin' fotoğrafları iğnelenmişti. Bir diğer Merc El-Zahur gazisi, "Bu Bessam İmasalni," dedi, kara, ciddi gözleri ve kirli sakalıyla resimden bize bakan birini işaret ederek. "Evinde İsrailliler tarafından tuzağa düşürüldü, fakat silahıyla dışarı çıkıp çarpıştı; sayıları o kadar çok olmasa ölmezdi."</p>

  <p>Hâlâ adil bir 'barışın önerildiğine inanmamıza yol açan şey, kendi kendimizi kandırmamız veya yanılsamaya kapılmamız mıydı? Doksanların ikinci yarısında Ortadoğu'dan geçtiğim haberlere dönüp baktığımda yorgunluk ve dehşet karışımı bir hisse kapılıyorum. "Evlilik sona erdi," diye yazmışım Haziran 1996'da. "Şov uzun süre önce bitişe yaklaşmıştı. Bibi<sup><a href="../Text/dipnot.xhtml#bookmark1212" id="footnote1212">[12]</a></sup> Netahyahu başbakan olduğunda nihai boşanma da gerçekleşmiş oldu. FKÖ ve İsrail tarafından onca tantanayla imzalanan resmi anlaşmaların yeni İsrail hükümetinin umurunda olmadığı anlaşıldı: İsrail El-Halil'den çekilme taahhüdünü yerine getirmedi. Kudüs'ün ve işgal altındaki Batı Şeria'ya doğru hâlâ genişlemeye devam eden Yahudi yerleşimlerinin akıbetini belirleyeceği söylenen nihai statü anlaşmaları, bir gereksizliğe dönüştü."</p>

  <p>Ve sonra Aralık 1996'da şunları yazdığımı görüyorum: "Ortadoğu'da bir patlama yaklaşıyor, bölgeyi sonsuza dek değiştirebilecek bir patlama bu. Biz Batıdakiler ise büyük oranda ufukta beliren felaket alametlerini görmemeyi tercih ettik, onun yerine uzun süre önce ölen ve derinden sakatlanmış 'barış sürecine' bel bağladık; çürümekte olan bir cesette hayat belirtisi aradık... fakat Arap dünyası kendisini korkunç olayların şok dalgalarına hazırlıyor." Bugün kendime şunu soruyorum: Tanrı aşkına, bu patlamanın ne olacağını düşünüyordum? O 'patlamanın', İsrail ve Filistin içinden bütün Ortadoğu'nun fitilini ateşleyeceğini tahayyül etmiş olmalıyım. Fakat elimde, Kasım 1998'de Toronto'da CBC'nin yayın yönetmenlerinden biriyle yaptığım söyleşinin bant kayıtları var; orada da yine 'bir patlamanın yaklaştığından' dem vuruyorum.</p>

  <p>Hem İsrailliler hem de Filistinlilerin uyguladığı işkence, gözaltında ölümler, keyfi gözaltılar, infazlar ve adaletsiz mahkemeler: Oslo Anlaşmalarından beş yıl sonra, 'barış' enkazını Uluslararası Af Örgütü'nün yayımladığı rapordan daha iyi ne gösterebilirdi? İnsan hakları, İsrail ve FKÖ arasındaki umutsuz 'güvenlik' arayışına öyle hızlı kurban edilmişti ki, Kasım 1998 raporu en son zorbalıkları kayda geçirmekte geç kalmıştı: iki Filistinli bir FKÖ idam mangasınca cinayet suçuyla kurşuna dizilmiş, bir tebligat için Gazze polis karakoluna çağrılan Hüseyin Gali, Yaser Arafat'ın yakın korumaları tarafından dövülerek öldürülmüştü. Af Örgütü'nün kendi ifadeleri, bütün gazeteci notlarından daha açıklayıcıydı:</p>

  <blockquote class="">
    <p>... Filistinlilerin İsrail güvenlik birimleri veya yerleşimciler tarafından öldürülmesi, intihar eylemlerine ve İsrailli sivillerin ölümüne yol açıyor. Bu saldırılar da keyfi gözaltılar, hücre hapsi, işkence ve adaletsiz davalara vesile oluyor. Bu tür ihlallerin başlıca kurbanı Filistin nüfusu... İşgal altındaki topraklar, kasabalar ve köyler arasına büyük kısmı İsrail güvenlik birimlerince dikilmiş duvarlardan oluşan bir yere dönüşmüş durumda.</p>
  </blockquote>

  <p>İsraillilerin kullandığı, <i>Şabeh</i> (acı verici pozisyonlarda durmaya zorlayıp, bağlanmış halde uykusuz bırakma), <i>Gambaz</i> (iki saat boyu iki büklüm durmak zorunda bırakılmak), <i>Tiltul</i> (şiddetli şekilde sarsma, ki bir Filistinli mahkum böyle öldürülmüştür)<sup><a href="../Text/dipnot.xhtml#bookmark1213" id="footnote1213">[13]</a></sup> ve <i>Hazana</i> (bir dolap içinde tutulma) gibi işkence yöntemleri kullanıyordu. Kaba dayak, hayalara basınç uygulanması, sıcağa ve soğuğa maruz bırakma gibi başka yöntemler de vardı. "İsrail'in işkence kullanımını yasallaştırdığına dair uluslararası toplumda genel bir kanı bulunmaktadır," diyordu Af Örgütü. Yaser Arafat yönetiminin uyguladığı işkenceler ise, kaba dayak, Filistin askısı, elektrik veya sigara ile yakmanın yanı sıra, İsraillilerden öğrenilen yöntemleri (bilhassa <i>Şabeh</i>) kapsıyordu. Oslo Anlaşmasından beri Filistin Yönetimi yirmi Filistinliyi gözaltında öldürmüştü, çoğu işkencede veya işkence sonrasında hayatını kaybetmişti. Rutin işkenceden geçirilenler arasında 'asayiş gerekçesiyle tutuklananlar', işbirlikçi olduğundan şüphelenilenler ve topraklarını Yahudilere satan Filistinliler vardı.</p>

  <p>Af Örgütü özellikle yargısız infazlar konusunda endişeliydi. Bunlar arasında, Gazze'de arabaya yerleştirilen bir bombayla iki İsrail askerini öldürmekle suçlanan Hamas üyesi Hani Abid; Malta'da vurulup öldürülen İslami Cihad lideri Fatih Şikaki ve bubi tuzaklı bir cep telefonuyla öldürülen Hamas üyesi bomba uzmanı Yahya Ayaş vardı. Ayaş'ın Hamas'ın tek taraflı ilan ettiği ateşkes sırasında ölümü, bir diğer intihar eylemi furyasını tetikledi. İsrailliler tarafından öldürülen birçok masum sivil arasında sekiz yaşındaki Ali Cevariş de bulunuyordu. Af Örgütü, <i>New York Times</i> çalışanı Joel Greenberg'ten (ki sonradan İsrailli insan hakları grubu <i>B'Tselem</i>'e de, İsrailli askerlerin bir gösteri sırasında küçük bir çocuğa ateş ettiğini gördüğünü anlatacaktı) şu sözleri aktarıyordu:</p>

  <blockquote class="">
    <p>Askerlerin diz çöküp çocuklara nişan aldığını gördüm... Bana göre plastik mermi kullanıyorlardı... ama emin de değilim... Askerler geri çekildikten sonra dokuz-on yaşlarında bir çocuğun yerde hareketsiz yattığını gördüm... Alnının sağ tarafında bir yara dikkatimi çekti, yaradan oluk oluk kan akıyordu. Sonradan Mukassid Hastanesi ve Beyt Jala'daki doktorlar çocuğun beyninin dışarı aktığını söylediler bana.</p>
  </blockquote>

  <p>Bu kanlı çatışmada artık acayip bir ortakyaşarlık vardı. İsrail ve Filistin'deki şiddet arttıkça, siyasi gelecek o oranda kararacak, Batı ise elbette bir kez daha 'rayına sokulacak' olan 'barış sürecine' dair o oranda iyimser olacaktı. Sanırım bu, Britanya ve Amerika'nın 2003'teki Irak işgali için yapılan bilinçsiz bir provaydı. Bu yasadışı askeri harekatın sonuçları giderek daha vahim hale geldikçe, Britanyalılar ve Amerikalılar buna değdiğine, sonrasının kestirilebilir olduğuna ve nihai sonucun bir 'özgürlük' ve 'demokrasi' karışımı olacağına dair mutlak inançlarını daha sık dile getirecekti. Yani 'Filistin' ve İsrail'le ilgili 1998'de de aynı laflar söyleniyordu.</p>

  <p>O yılın Mayıs ayında, Downing Street<sup><a href="../Text/dipnot.xhtml#bookmark1214" id="footnote1214">[14]</a></sup> etrafında oynanan Ortadoğu barışı efsanesi yaratma oyununu seyretmek üzere Londra'ya gittim. Binyamin Netanyahu 10 Numara'dan<sup><a href="../Text/dipnot.xhtml#bookmark1215" id="footnote1215">[15]</a></sup> çıkıp bize Tony Blair'e ne kadar minettar olduğunu söylerken, bir polis helikopteri tembel tembel tepemizde süzülüyordu. Helikopter Britanya'nın bahar göğünde gezintisini sürdürürken, bu kez Yaser Arafat kapıda arzı endam ederek, 'barış sürecine' dair kararlılığından dolayı Blair'e teşekkürlerini sundu. Tony'yi ne kadar da seviyorlardı. Birbirlerinden nasıl da nefret ediyorlardı. Ve bütün o oyun boyunca, arkamızda, Lord Balfour'un Britanya'nın Filistin'de bir Yahudi vatanına destek verdiği deklarasyonunu hazırladığı uğursuz bina yükseliyordu.</p>

  <p>Koyu renk takım elbisesi ve gür beyaz saçlarıyla hiç olmadığı kadar kusursuz görünen Bibi, bize her iki taraf 'esneklik' gösterdiği takdirde ilerleme kaydedilebileceğinden söz ediyordu. İsrail'in, 'zaten fazlasıyla adım attığını' öne sürüyordu. Filistinliler için o fazla adım, İsrail'in işgal altındaki Arap topraklarına doğru yaydığı son Yahudi kolonisiydi. Arafat ise (yüzü kül gibiydi, alt dudağı titriyordu ve kefiyesi ilk kez dağınıktı) şu uyarıyı yapmakla yetindi: "Netanyahu, bu görüşmelerin sonucunun müspet olmaması halinde... bölgede yaşanabilecek kaosun sorumluluğunu almak zorundadır."</p>

  <p>Londra'nın tatil nedeniyle boşalmış caddelerinden geçip bir buçuk kilometre gittiğinizde, Grosvenor Park Oteli'ne varıyordunuz; otelin muhteşem süitlerinde İsrail başbakanı ABD Dışişleri Bakanı Madeleine Albright ile görüşüyordu. Fuaye, suni ahşap kaplamaları ve buz patencilerini tasvir eden yağlıboya tablolarıyla, <i>Titanic</i>'in o uğursuz sigara salonunu andırıyordu; ve birkaç dakika sonra, buz gibi soğuk devlet okulu aksanıyla İsrail sözcüsü David Bar İlan göründü. Lobiyi kat edip gazetecilere (Arafat'ın açıklamasına karşılık mahiyetinde) şunu aktardı: "Eğer formül 'terör karşılığı toprak' ise, bununla devam edemeyiz." İki taraf da çocukça bir dille konuşuyordu; tehdit ve sahte tavizlerden oluşan bir dildi bu. Netanyahu ve Arafat barışı ne kadar çok seviyordu, barışa hasrettiler. Fakat bir araya gelip konuşmasını bile beceremiyorlardı. Arafat o kadar aciz durumdaydı ki, bütün yapabildiği, acınası şekilde, Washington'un İsrail'in Batı Şeria'nın yüzde 13.1'inden daha çekilmesi talebini kabul etmek olmuştu; bu tek başına, Oslo Anlaşmaları'nın öngördüğü oranın gülünç bir düzeye indirgenmesiydi. Grosvenor Oteli'nde Madeleine Albright (sert konuştuğu söylenen bu dışişleri bakanı, İsraillileri yerleşim faaliyetini durdurmaya ve Oslo takvimine uymaya ikna etmek için bir kuzunun olanca öfkesini sergilemekteydi), Netanyahu'yu, bir sonraki toprak devrinde Arafat'a Filistin toprağının yüzde 9 fazlasını bırakmaya ikna etmeye çalışmıştı. Ama nafileydi tabii.</p>

  <p>Filistin devleti için bu kadarı bile fazlaydı. Fakat 10 Numara'nın dışında, televizyonlar seyircilerine (BBC elemanının kelimeleriyle söylersek) Netanyahu'nun kabinesindeki bölünme yüzünden 'taviz vermeye gücü olmadığını' bildirmekle meşguldü. BBC'nin haberinde, İsrail'in imzalanan Oslo Anlaşmaları'nın hükümlerine uymadığına dair tek bir ima bile yoktu. Bar İlan durumun gayet iyi olduğundan dem vuruyordu. İsrail Arafat'tan daha fazla güvenlik istemiş, emrindeki Filistin polislerinin sayısını azaltmasını talep etmişti. Daha fazla güvenlik, daha az polis... Bu çılgın formüller kimin başının altından çıkıyordu?</p>

  <p>Ortadoğu 'barış sürecinin' umutsuzluğunu açığa vuran bir an vardı. Görüşmelerin ikinci gününde, Londra'daki Churchill Oteli'nin kahve salonunun hemen dışındaki bir kanepede tanıdık bir şahsiyetle karşılaşıverdim; bitkin bir halde yığılmıştı kanepeye. Görünürde hiçbir güvenlik, tek bir polis yoktu; sadece uzun boylu, siyah saçlı Dışişleri Bakanlığı sözcüsü vardı ve kanepenin o köşesinde yüzü yorgunluktan sararmış bir kadın oturuyordu. Madeleine Albright çöküşün eşiğinde gibi görünüyordu. Kısa süre önce Arafat'a telefon açıp özürlerim bildirmişti. Sözleşmelerine rağmen onu görmeye gidemediğini söylüyordu. Görüşme için Cladrige'e gidemeyecek kadar yorgundu. Telefon konuşması bittikten sonra Arafat kahkahalara boğulmuştu. Kendi sağlık durumunun Bayan Albright'tan çok daha kötü olması (birkaç metre ötesinde durup ona bakmak şoke ediciydi, sağ eliyle titreyen sol elini tutuyor, konuşurken alt dudağı istemsiz bir şekilde hareket ediyordu) hiç önemli değildi. Fakat iş Netanyahu'yla görüşmeye gelince Albright birkaç saat sonra İsrailli liderin oteline limuziniyle gitmekten imtina etmeyecekti.</p>

  <p>Arafat'ın sağlık durumundan daha da çarpıcı olan şey, Albright'ın Netanyahu'dan, aslında İsrail'den duyduğu korkunun bariz şekilde görülmesiydi. Arafat ve FKÖ, 11 Mayıs 1998'de Washington'da Başkan Clinton'la görüşme davetine dair koşulları çoktan kabul etmişti. Netanyahu ise cevap bile vermemişti. Kabinesiyle 'istişarede bulunmak' üzere gerisin geri İsrail'e dönecekti. Fakat Albright bizimle konuştuğunda (kararsız bir hali vardı, bazen kafası karışıyor veya soruları unutuyordu), İsrailli lideri öve öve bitiremedi; zira Arafat'ın Filistin devletinin parçası olmasını istediği topraklardaki Yahudi yerleşimleriyle ilgili adımlar atacağını söylemişti. Netanyahu 'cesaret vericiydi'. 'Yeni fikirler' üretiyordu. Şevkliydi. 'Yardımcı' bir tutum içindeydi. Netanyahu'ya çok müteşekkirdi. "Güvenlik taleplerinin ne olduğuna karar vermek elbette İsrail'in bileceği işti." Yani Filistinli polislere yol görünmüştü. Fakat Albright'a bütün o 'yeni fikirlerin' ne olduğunu sorduğumuzda, 'Daha fazla ayrıntının ileriye gitmeye fayda getirmeyeceği' yanıtını aldık.</p>

  <p>Hiçbir anlamı yoktu bu yanıtın. Fakat hâlâ 'ilerlemeden' söz ediyordu. Saydım: Sadece birkaç dakika içinde en az on sekiz kere bu kelimeyi kullanmıştı. Ve Tony Blair de kendi basın toplantısında aynısını tekrarladı. Ortaya saçılan noktalama işaretlerinden biriydi bu, ne kadar sık kullanılıyorsa o kadar çok kuşku yaratıyordu. Arafat, Albright'tan 'ilerleme' olduğunu duyduğunu söylüyordu. Ben Oslo Anlaşmaları'nı imzaladığı için şimdi pişman olup olmadığını sorduğumda, yaşlı adamın gözleri büyüdü ve sesi eski gücüne kavuşuverdi. "Benim imzaladığım barış anlaşması cesurların barışıydı," diye yanıtladı. "Hayatını bu barışa adamış bir ortakla, İzak Rabin'le birlikte imza attım ben. Rabin ve Peres'le birlikte imzaladığımız bu adil uğraşı sürdürmek bizim en büyük görevimiz." Netanyahu'dan hiç söz etmedi. Ve Netanyahu ile Albright'ın açıklamalarında bir kez bile 'cesurların barışı' zikredilmedi; münasebetsiz bir rahatlık sergileyen Albright, Amerika'nın barış çabalarından, 'meyveleri iyi servis edip etmediğimize [karar vermek] taraflara kalmış' sözleriyle dem vurdu. Oslo'nun mezartaşına yazılması gereken sözler belki de bunlardı</p>

  <p>1998 Güzü'nde, Ürdün kraliyet ailesinin yaşı küçük üyeleriyle Beyaz Saray'da düzenlenen özel bir akşam yemeğinde Başkan Clinton, Binyamin Netanyahu hakkındaki birkaç fikrini paylaşmaktan çekinmemişti. On kadar davetli vardı ve Clinton, sözlerine hayranlık besleyen kadın ve erkeklere konuşuyordu. "Ben Truman'dan bu yana en İsrail yanlısı başkanım," buyurdu davetlilerine. "Fakat Bibi ile ilgili sorun, Filistinlileri bir türlü insan gibi görememesi." Sahte tevazusundan sıyrılan başkan (ki Clinton Truman'dan <i>daha</i> İsrail yanlısıydı), parmağını Netanyahu'nun bam teline basıvermişti: Filistinlileri insan gibi görmeyi beceremiyordu bir türlü, onların itaat etmesi gereken bir halktan ibaret olduğuna dair sarsılmaz inanca sahipti. Bu yaklaşımı, Clinton'ın, olsa olsa bir sömürge valisinin kaleme alabileceği türdeki <i>A Place Among the Nations</i> (Uluslar Arasında Bir Yer) adlı kitabında da bulmak mümkündür. Clinton doğru anlamıştı. Netanyahu'nun politikalarının değil, bir bütün olarak Netanyahu hükümetinin kalbinde yatan psikolojik bozukluğu çözmüştü.</p>

  <p>Ancak birkaç gün sonra, Clinton, Filistinlileri fiilen dilenci rolüne yerleştiren bir başka 'barış' anlaşmasının hamisi olarak (Wye'da) karşımıza çıkacaktı. Wye Anlaşmasındaki ana bölüm, çekilmelerle değil 'güvenlik' ile ilgiliydi ve harfi harfine 'teröristlere', 'terörist hücrelere' ve 'terör örgütlerine', elbette sadece Filistin kaynaklı şiddetin parçası mahiyetinde yapılan atıflarla doluydu. Yahudi yerleşimci topluluğundan gelme katillere dairse tek kelime yoktu.</p>

  <p>Arafat gayet incelikli bir işkenceden geçiriliyordu. İsrail'le yapılan her yeni anlaşma, önceki anlaşmaların ustalıkla tekrar yazılmasından ibaretti. Madrid'de Filistinlilere verilen bütün garantiler, Oslo'da hiçe dönüşmüştü; ve sonunda İsrail'in geri çekilme takvimine dair öyle netameli bir sistem kuruldu ki, artık takvime uyma gereği falan kalmadı. Ardından 1997 El-Halil Anlaşması geldi; bu anlaşma uyarınca kentteki Yahudi sömürgeciler kalacak ve İsrail'in geri çekilmesi, İsrail karşıtı şiddetin sona ermesi koşuluna bağlanacaktı. 1998'deki Wye Anlaşması, 'toprak karşılığı barış' sloganını bile bir kenara bıraktı. Yeni uydurulan slogan 'Güvenlik Karşılığı Toprak'tı, yani 'barış' en azından geçici olarak elde edilebilir olmaktan çıkmıştı. Barış saygı, karşılıklı güven, işbirliği anlamına gelir. Güvenlik ise şiddetin ortadan kalkması, ama aynı zamanda hapis, nefret ve gayet iyi bildiğimiz üzere, işkence anlamına da gelir. Gelinen noktada Filistinliler kendi topraklarının yüzde 40'ı üzerinde kontrol sahibi olabilecekti; halbuki Oslo'da öngörülen oran yüzde 90'dı. Ve en güvenilir ve ahlaklı kurumlar arasında nadide bir yeri olan CIA, Arafat'ın olağan şüphelileri tutuklamasını sağlamak için Batı Şeria'da hazır ve nazır olacaktı.</p>

  <p>Filistin Yönetimi Hamas'ın İsraillilere saldırmasına engel olamamıştı (Oslo'dan önce İsrail'in bile bu konuda elinden fazla bir şey gelmemişti), fakat şimdi, mucizevi bir şekilde, CIA'nın yardımıyla başarılı olacaklardı. Yasadışı silah bulunduran Filistinliler silahsızlandırılacaktı. Filistin topraklarındaki binlerce silahlı Yahudi yerleşimci (ki Wye'ın sulandırılmış halini bile 'ihanet' olarak niteliyorlardı) ise silahsızlandırılmayacaktı. İsrail korku duymaksızın yaşayabilmeliydi. Keza Filistinliler de. Fakat güvenliği barışla elde edebilirsiniz, başka bir şekilde değil. Ve İsrail'in şimdi çekileceği yüzde 3'lük Filistin toprağı (belki de Oslo'daki birçok hükmün en abuk subuk olanıdır bu), Filistinlilerin üzerine ev yapamayacağı bir 'tabiat varlığı' haline getirilecekti. İnsan, koruma altına alınan bu bölgede ne tür vahşi hayvanların kükrediğini merak etmeden yapamıyordu. Ve koruma duvarlarının dışında ne tür vahşi hayvanların kükrediğini.</p>

  <p>Wye'da Yahudi 'terör örgütlerine' dair en ufak bir ifade, gelecekte Filistinlilere saldıracak olan yerleşimci gruplarının kontrolüne dair en ufak bir umut yoktu. Sözgelimi Temmuz 2001'de bu tür gruplardan biri (bizzat İsrail tarafından 'terör' grubu olarak niteleniyor, lâkin uluslararası basın 'gerillalar' veya 'asayiş çeteleri' demeye devam ediyordu), Batı Şeria'nın küçük Idna kasabasındaki bir kına gecesinden dönen sekiz Filistinliyi taşıyan araca onlarca kurşun yağdırdı. Muhammed Selame Tmayze ve akrabası Muhammed Hilmi Tmayze olay yerinde öldü. Beş kişi yaralandı. Üçüncü olarak, daha üç aylık bir bebek olan Diya Tmayze öldü. Bu, Filistin şiddeti veya 'terörü' için bir bahane değildi (Filistinli bir keskin nişancı da El-Halil'deki bir yerleşimde bir Yahudi bebeği öldürmüştü) elbet, fakat ortada hayati bir fark da vardı. Filistinliler silahsızlandırılacaktı. Yahudi sömürgecilerin silahları ise kalacaktı.</p>

  <p>ABD bütün bunların olmasına nasıl izin verdi? Cehalet, İsrail'in Amerika'daki güçlü lobi grupları karşısındaki zayıflık, içinden çıkılması güç meselelerle yüzyüze gelindiğinde sergilenen zekâ tembelliği: bütün bunlar birer ipucu verebilir. Fakat ABD politikasına genel bir sorumsuzluk hakimdi. Clinton, inatla garanti vermeyi reddettiği bir 'barışın mimarı olmak istiyordu. Clinton'dan o eski nakaratları dinliyorduk: Washington belki 'tarafları bir araya getirebilirdi', ama 'zor kararları' almak 'tarafların bileceği işti'. Bu yüzden kıyaslanamaz ölçüde güçlü taraf olan (ne de olsa Filistin tankları Tel Aviv'i işgal altında tutmuyordu) İsrail, Oslo Anlaşması'nın çerçevesi içinde veya dışında istediği gibi at oynatabiliyordu. Yayınlamama kaydıyla yaptığımız görüşmelerde bize, Clinton'ın (Beyaz Saray'daki Ürdünlü konuklara çıtlattığı gibi) Netanyahu'dan yaka silktiği söyleniyordu.<sup><a href="../Text/dipnot.xhtml#bookmark1216" id="footnote1216">[16]</a></sup> Kamuoyu önünde ise bu konuda Clinton'ın ağzını bıçak açmıyordu. Ancak ne zaman ki Filistinliler İsraillilere karşı şiddet kullanıyor, Clinton aslan moduna geçiyor, katilleri Amman'da 'dünün adamları' diye niteliyor ve Wye'da dünyaya, 'barış' için kuşkusuz aşılması gereken son engel mahiyetinde 'nefret' hakkında dersler veriyordu.</p>

  <p>Dilin gelişigüzel kullanılması, birbiri ardına gelen Amerikan 'barış' anlaşmalarının en tehlikeli veçhelerinden biriydi. Clinton klişeler ve laf kalabalığı konusunda iyiydi, fakat iş ayrıntılara geldiğinde tembeldi (oysa büyük jüri karşısında Monica Lewinsky ile ilişkisine dair soruları yanıtlarken ne kadar da bilgiçti). Sözgelimi Wye'daki bütün o el sıkışmalara ve basmakalıp laflara rağmen, gerek Filistinliler gerek İsrailliler evlerine, hangi noktaya gelindiğine dair taban tabana zıt fikirlerle döndüler. Netanyahu Yahudi sömürgecilere Filistin devletinin kurulmayacağına dair güvence verebiliyordu; Arafat'ın adamları ise kalan bir avuç yandaşlarını, bir sonraki İsrail çekilmesinin devlet yönünde atılmış bir başka adım olduğuna ikna edebiliyordu. Netanyahu İsrail'e döndükten kısa bir süre sonra, Dışişleri Bakanı Ariel Şaron, yerleşimcilere Batı Şeria'da 'güçlerinin yettiği bütün tepeleri ele geçirmeleri' çağrısı yapıyordu.</p>

  <p>Eşit taraflar arasındaki gerçek bir pazarlıkta Arafat, belki Netahyahu benzeri birkaç koşul öne sürebilirdi: Mesela İsrail Kudüs'ü başkent yapma (ki 'nihai statü' görüşmelerine bırakılan bir konuydu bu) yönündeki tavizsiz iddiasından vazgeçmedikçe 'barış sürecinin' devam etmemesi; işgal altındaki Arap topraklarında artık başka Yahudi yerleşimi yapılmaması; Netanyahu Filistinlilere yönelik yerleşimci saldırılarına son verene dek müzakerelerin askıya alınması gibi. Fakat Arafat bunu yapamadı; zaten yapmaya kalkışsaydı, Washington onunla konuşmazdı. Böylece Wye görüşmeleri, Filistinlilerin adil bir barışa dair umudunu tüketti. İsrail'in işgal altındaki topraklarda daha fazla Yahudi yerleşimi inşa etmeyi sürdürmesine, Filistin kimlik belgelerine el koymasına, Filistin evlerini yıkmasına göz yumuldu. Arafat ise (manda 'Filistin'inin yüzde 22'sinin yüzde 14'ü uğruna), yerleşim inşa eden, kimlik belgelerine el koyan ve evleri yıkan İsraillileri korumaya söz vermekle meşguldü.</p>

  <p>Bütün bunlar olurken, ABD'nin 'barış elçileri', Amerika'nın Ortadoğu barışına yönelik 'tarafsız' hamiliğinin parçası mahiyetinde Netanyahu ve Arafat'ı ziyaret etmeyi sürdürdü. Bu ekibin en önemli dört üyesinin Yahudi olduğunu bilmeyen Filistinli yoktu. Amerikan ekibinin etnik bileşimine dair Batı medyasında en ufak bir açık tartışma yürütülmedi. Hattâ ilkesel olarak böyle bir tartışmanın yapılmaması gerektiği söylendi. Amerikan dışişleri yetkilileri veya görevlileri (bir demokrasinin tüm diğer vatandaşları gibi), işlerine etnik veya ırksal kökenlerine bakılmaksızın atanırlardı. Fakat başmüzakereci Deniş Ross, en güçlü İsrail lobi grubu konumundaki Amerikan-İsrail Kamusal İşler Komitesi'nin (AIPAC) eski başkanıydı. Bu Amerikan basınında nadiren dile getirildi, fakat bunun hayati önemde bir mesele olduğu kesindi. Eğer başmüzakereci bir Arap lobi grubunun başı olsaydı, İsrail derhal ortalığı ayağa kaldırırdı. Ve önde gelen dört müzakerecinin hepsi Müslüman olsaydı, bunun dünya basınında meşru bir tartışma konusu sayılacağından kimse kuşku duymazdı. Bununla birlikte Amerikan ekibinin bileşimi, İsrail basınında tartışma konusu edildi. Ross heyeti Kudüs'e geldiğinde, İsrail gazetesi Maariv heyete 'dört Yahudi misyonu' adını taktı ve İsrail'in bu kişilerle baglantılarından dem vurdu. İsrailli gazeteciler, heyet üyelerinden birinin İsrail ordusunda askeri eğitim aldığını yazdı. Bu bilgiyi <i>Ha'aretz</i>'de ortaya çıkaran kişi, İsrailli yazar ve aktivist Meron Benvenisti'ydi. Ortadoğu'ya barışa katkıda bulunsunlar diye gönderilen Amerikalı diplomatların etnik kökeni hakkında şunları yazıyordu Benvenisti:</p>

  <blockquote class="">
    <p>Belki artniyet yoktur, fakat ABD'nin barış sürecinin manipülasyonunda ilkin Amerikalı Yahudileri görevlendirdiği ve Dışişleri Bakanlığı ekibinin en az bir üyesinin Amerikan Yahudi kurumunun görüşlerini temsil ettiği için seçildiği gerçeğini görmezden gelmek de zor. Yahudi gruplarının Clinton yönetimi üzerindeki muazzam nüfuzu, en açık ifadesini 'işgal altındaki topraklar' kavramının 'ihtilaflı bölgeler' şeklinde tekrar tanımlanmasında buldu. Filistinliler haklı olarak öfkeli. Fakat Clinton yönetiminin 'Yahudi bağlantısı' hakkında, anti-Semitizmle suçlanmayı göze almadan konuşamazlar...</p>
  </blockquote>

  <p>Ne de biz gazeteciler bu meseleyi gündeme getirmeye cüret edebiliyorduk. Bunu yapmak, kaçınılmaz olarak anti-Semitizm, ırkçılık, önyargıyla suçlanmak demekti. Başkaları eylemlerini eleştirdiğinde İsrail'in destekçilerinin aile veya ulusal köken konularını öne sürmesine ise kimse ses çıkarmıyordu. Sözgelimi BM Genel Sekreteri Butros Butros Gali, askeri danışmanı Hollandalı Tuğgeneral Franklin van Kappen'i, İsrail'in 1996'da Güney Lübnan'daki ABD üssü Kana'da 106 Lübnanlı mülteciyi katletmesiyle ilgili soruşturmanın başına getirdiğinde, İsrail yanlısı bir gazete kararı, van Kappen'in İkinci Dünya Savaşı'nda kendi Yahudilerini Nazilere teslim eden bir ülkeden geldiği gerekçeyle kınıyordu. Ancak AIPAC'ın eski başkanı Amerika'nın baş barış müzakerecisi olarak atandığında tek bir soru sorulmuyordu. Bu yüzden sık sık şükür ki İsrail'de gerçek gazeteciler var, diyorum.</p>

  <p>Her birkaç ayda bir Ortadoğu'da Chamberlain çanı çalar.<sup><a href="../Text/dipnot.xhtml#bookmark1217" id="footnote1217">[17]</a></sup> "Günümüzde barış!" diye yankılanır sesi. Ve Araplarla İsrailliler, barışamamanın müsebbibi sayılmak endişesiyle, her fırsatta barışı desteklediklerini söylerler. İşçi Partisi lideri Ehud Barak'ın 1999'da İsrail başbakanı seçildiği an, televizyoncu veletler (şu iflah olmaz miskinliğiyle BBC'nin Dünya Servisi de dahil), 'barış sürecini' bir kez daha 'rayına sokmakla' meşguldü. Halbuki Barak, Kudüs'ün İsrail'in bölünmez başkenti olarak kalması gerektiğini, büyük Yahudi yerleşimlerinin yerli yerinde duracağını ve 1948 mültecilerinin terk ettikleri Arap köylerine dönebilecekleri umudunu bir kenara bırakmalarını açıkça söylemişti.</p>

  <p>Barak Suriyelilerle görüşmeler başlatmak istediğini dile getirince aynı eski müzakere rutini hızla yeniden başlatıldı. Suriyeliler hâlâ bütün Golan'ın geri verilmesini talep ediyordu. Fakat Suriyeliler niye Golan'ın bir parçasıyla yetinmesindi? Veya Golan'ın bir kısmına ilaveten, bilinmeyen sayıda İsrail askerinin bulunduğu erken uyarı istasyonlarına ne derlerdi? Dünyaya, Suriye'nin 1967 savaşından önce Golan'dan İsrail'i tehdit ettiği hatırlatıldı.<sup><a href="../Text/dipnot.xhtml#bookmark1218" id="footnote1218">[18]</a></sup> Fakat Esad, Barak'ı dürüst ve 'güçlü' bir adam olarak övmekten geri kalmadı, zira o da yeni bir başarısızlıktan dolayı suçlanmak istemiyordu. Clinton, İsrail'de İşçi Partisi iktidardayken Esad'la görüşmek üzere yola çıktığında, Suriye barışı reddeden ülke, CNN muhabirinin kelimeleriyle, 'çıbanbaşı' olarak nitelenmişti. Aslında değişen hiçbir şey yoktu. İsrail, Golan'ın ne kadarının Suriye'ye geri verileceğini konuşmadan önce, Şam ile diplomatik ilişkiler ve ekonomik bağlantılar kurmak istiyordu. Arafat'ı bu denklemin içinde debelenirken (İsrail'i tanıyan ve devlet fikrini pazarlık konusu yapan Arafat, elinde, geleceğine İsrail'in karar vereceği bir Filistin bulmuştu) izlemiş olan Esad, Clinton'ın kelimeleriyle, bunun barış için 'altın bir fırsat' olduğu fikrinden pek de hoşlanmamıştı. Tanıdık bir senaryoydu bu. İsrail'in barış versiyonunu kabul etmek demek, Suriye'yi kaldıramayacağı ezici şartlarla yüzyüze bırakmak demekti. Reddetmek ise, Suriye'nin barış karşıtı olmakla suçlanmasına yol açacaktı. Barışın düşmanı haline gelen bir ülke, haliyle ABD'nin de düşmanı sayılırdı.</p>

  <p>Oslo Anlaşması denilen balkabağının altından bir arabaya dönüşebilmesi asla mümkün değildi, fakat bunun böyle olduğu, ancak Arafat ve Barak arasındaki Camp David görüşmelerinin çöktüğü 2000 yılında anlaşılacaktı. Ondan sonra bile Clinton, Oslo müzakerelerinin BM Güvenlik Konseyi'nin 242 ve 338 sayılı kararları üzerine temellendiğini iddia edecek kadar alçaldı (oysa Oslo'nun bu kararlarla zerre alakası yoktu). Ve Madeleine Albright, Kudüs'teki Müslüman dini mekânlar üzerinde 'sağduyulu bir egemenlik' öngören o akıl almaz öneriyi ortaya attığında, Arafat bile bu işin bittiğini idrak etmiş olmalıydı. Amerikalılara göre Arafat, sadece müstakbel başkentinin etrafında, kontrolünü elinde tuttuğu birkaç sefil köy üzerinde 'fiilen tam egemenliğe' sahip olabilirdi. Bunu Arafat'ın 'Filistin'in yüzde 95'ini geri çevirdiğine' dair artniyetle sızdırılan haberler takip etti; aslında 'Filistin'in yüzde 22'sinin yaklaşık yüzde 64'ünden' ibaretti Arafat'a bırakılan toprak. Barak Kudüs'ten vazgeçmeyecek veya yerleşimleri boşaltmayacaktı. Arafat, İsrail'in Kudüs'ün tümü üzerindeki kontrolünden vazgeçme 'tavizini' vermeyecekti. Böylece İbrahim'in çocukları, birçok İsrailli ve Filistinlinin ta başından beri bildiği şeyi kabul etti: Oslo işlemiyordu. Tahmin edilebileceği gibi Clinton iki taraftan güçlü olanı övmeyi uygun buldu; Barak'ın 'cesaretinden' ve 'vizyonundan' bahsederken, Arafat'ın payına sadece kararlılık payesi düştü. Amerika'nın Ortadoğu'daki 'dürüst arabulucu' rolü bakımından bu kadarı yetip artardı bile. Sahte bir barışı sağlamak için sahte bir egemenlik önerilen Filistin liderliği (ki çürümüş, yetersiz ve demokratik olmayan bir yapıydı bu), başarısızlığı aşağılanmaya tercih etti.</p>

  <p>Böylece Arafat, Gazze'de kahramanlar gibi karşılandı. Yaşlı adam ilk kez teslimiyet sergilememişti. ABD ve İsrail'e karşı ayağa kalkmıştı. O bir 'Selahaddin'di. 'Asrın Selahaddin'iydi', aşağısı kurtarmazdı. Tümüyle keder veren zırvalıklardı bunlar. Bu Selahaddin, Kudüs'te dörtnala at sürmeyecekti. Bunun yerine kent, ilerleyen aylarda Yahudilerle Arap Müslümanlar arasında sonu gelmeyen kanlı saldırılara sahne olacaktı. Eylül 2000'de Ariel Şaron, bin kadar İsrail polisi eşliğinde (Mescid-i Aksanın aşağısındaki) kutsal Müslüman mekânlarına yürüdü. Yirmi dört saat içinde İsrailli keskin nişancılar, yedinci asırdan kalma Kubbet-üs Sahra'da polisle çatışan Filistinli protestocuların üzerine kurşun yağdırmaktaydı. En az dört gösterici öldü ve İsrail polis şefi Yehuda Wilk, sonradan keskin nişancıların 'Filistinlilerin İsrailli yetkililerin hayatını tehdit ettiği görüldüğünde' kalabalığa ateş açtığını doğrulayacaktı. Büyük kısmı plastik kaplı çelik mermilerle olmak üzere, altmış altı Filistinli yaralandı. Bu cinayetler, İsrail polisinin tam aynı noktada patlak veren bir olayda 19 Filistinli göstericiyi öldürüp, 140'nın yaralamasından 10 yıl sonrasına denk gelmişti; önceki katliam, 1991 Körfez savaşının arifesinde ABD'ye neredeyse Arap desteğini kaybettiriyordu.</p>

  <p>Şaron hiçbir pişmanlık belirtisi göstermedi. "İsrail devleti," diyordu CNN'de, "bir İsrail vatandaşının bu ülkenin herhangi bir parçasını ziyaret edemeyecek olmasına tahammül edemez, ki dünyanın her köşesindeki Yahudiler için en kutsal sayılan topraklardan söz ediyoruz." Ancak böylesine kışkırtıcı bir eylemi yapmak için neden o zamanı ('barış sürecinin' çöküşünün hemen sonrasını) tercih ettiğini açıklamadı. Çok geçmeden Batı Şeria'nın her yerinde taşlar ve mermiler uçuşmaya başladı. Kalkilya yakınlarında Filistinli bir polis, bir İsrail askerini öldürüp bir askeri yaraladı; polisle askerlerin, Oslo Anlaşması hükümleri uyarınca kurulan ortak İsrail-Filistin devriyesinin parçası olduğu belliydi. "Her şey önceden planlanmıştı," diye iddia edecekti Şaron, beş hafta sonra. "Mescid-i Aksa'ya ziyaretimden yararlandılar. Halbuki oraya ilk kez gitmiyordum..."</p>

  <blockquote class=""/>

  <p>Kudüs'ün hemen dışında, Efrat'tan bir Yahudi yerleşimci, bir grup İsrail askerine bağıra çağıra küfrediyordu. Yakınlardaki bir tepede arabası Filistinli çocuklar tarafından taşlanmıştı. Derhal askeri müdahalede bulunulmasını istiyordu.</p>

  <p>"CNN gibi yalan söyleyen gazetecilerden misin sen de?" diyerek bana döndü. "Sizler, taş deyip geçmemek gerektiğini, onun da ölümcül bir silah olabileceğini yazmalısınız. Taş da mermi gibidir. Bir otobüse taş atan insan, elli insanı öldürmeye çalışıyordur." Gayet eğitici bir küçük öfke nöbetiydi bu, zira Beyt Jala'nın arkasındaki tepede duran çocukları kitle katliamcılarına çevirivermişti; silahsız silahlılar, 'ölümcül bir silah olabilme' cümleciğinde kendini gayet güzel ele veren ilahi bir öfkeye değerdi doğrusu. 'Öfke günlerine<sup><a href="../Text/dipnot.xhtml#bookmark1219" id="footnote1219">[19]</a></sup> inananların Filistinlilerden ibaret olmadığı açıktı. 2000 yılının o Ekim ayında İsrailliler arasındaki kızgınlık son derece barizdi, halbuki taraflar arasında inanılmaz bir güç eşitsizliği vardı. Filistinlilerin canavarlaştırılması (veya onlardan duyulan korku) İsrail'de bir kez daha gerçekliğin tümüyle gözden kaçırılmasına yol açıyordu: İsrail'in Filistin işgali altında olduğunu, onlarca İsraillinin Filistin 'güvenlik güçlerince' vurulduğunu, Filistin tankları ve helikopterlerinin İsrail kentlerini topa tuttuğunu, diplomasiyi bir kenara bırakanın (Barak niyetinin bu olduğunu alenen açıklamıştı) Yaser Arafat olduğunu sanmanız işten bile değildi.</p>

  <p>Artık işgal altındaki topraklarda haftalar geçtikçe iki halk arasında silahlı çatışmaya dönüşen bir tür düşük yoğunluklu savaş hüküm sürüyordu. Filistinliler şimdi İsraillilerle savaşmakla kaybedecekleri hiçbir şey olmadığına inanıyordu. Özerk köylerinde kıstırılan, kentlerde bütün bir toplum olarak tutuklu kalan bu insanların, artık sessiz kalarak veya boyun eğerek elde edebilecekleri hiçbir şey yoktu. Arafat'ın güvenlik ekiplerinden biri için çalışan genç bir Filistinli kadın, durumu soğukkanlı bir açıksözlülükle izah ediyordu: "Arafat savaşmaya devam etmeli; şimdi teslim olmamalıyız. İntifada İsraillileri Oslo'nun öldüğünü ve barışı ancak Batı Şeria, Gazze ve Doğu Kudüs'ten topyekün çekilmenin getireceğini anlamaya zorlayacaktır." Arafat'ın 'savaşmadığına' (yani önerdiği 'Filistin' ile ölümünü kendi hazırlayan Oslo'ya karşı çıkanın Filistinliler ve onların birçok alt örgütü olduğuna) işaret ettiğimde ise, argümanım değiştirdi: "Gerçek savaş başladığında halk ile Filistin Yönetimi'nin birlik ve beraberliğini sağlamak zorundayız."</p>

  <p>'Gerçek' savaş mı? Ne demekti bu? On yıl önce Ariel Şaron (o zamanlar Sabra ve Şatila katliamlarının utancıyla yalnız başına kalmış eski savunma bakanıydı), İsrail tanklarının günün birinde Nablus veya Ramallah'ı topa tutmak zorunda kalabileceğini söylemişti. O dönem bu sözlere nasıl da alayla gülüp geçmiştik. Ancak şimdi, yani on yıl sonra, Şaron İsrail kabinesine geri dönmenin eşiğindeyken, o tanklar gerçekten de Filistin kentlerini topa tutuyordu. Tanklar Ramallah'a ateş açıyordu. Savaş helikopterleri Filistin kentlerine o kadar sık füze atıyordu ki, artık bu haberler gazete manşetlerine çıkmıyordu. Ve ben o kentlerde ve Gazze'nin perişan sokaklarında, yeni intifadanın sona ermesini isteyen tek bir insanla karşılaşmadım. Lübnan Hizbullah'ının Beyrut'tan yayın yapan Manar uydu televizyonunu izlemeyen tek bir Filistin ailesi de bulamadım. Manar işgal altındaki topraklara sürekli şu mesajı yayıyordu: İsrail Lübnan'da işgal altında tuttuğu topraklardan, halk kurtuluş uğruna savaştığı için kovulmuştu; Lübnanlılar Allah'a inanıyordu; ölmekten korkmuyorlardı. Ve şimdi Lübnan özgürdü. Batı Şeria, Gazze ve Kudüs de niye özgür olmasındı?</p>

  <p>Filistinlilere verilen bu mesaj güçlü olduğu kadar tehlikeliydi de. Zira Gazze Güney Lübnan değildi; Ramallah ve Beyt Jala da Tayre ve Sidon değildi. Fakat Oslo Filistinlilere öyle büyük bir ihanetti ki, İsrail'in süregiden yerleşim inşası, toprak gaspı ve Kudüs'ün bir kısmının Filistin'in başkenti olmasını reddi Filistinlilerin güvenini öyle sarsmıştı ki, siyaset artık geçerli bir ilerleme aracı olmaktan çıkmıştı. Araplara kaba kuvvetle boyun eğdirmeyi öngören müflis politikayı (ki İsrail'i Lübnan'da yıkan bu politikaydı) ısrarla sürdüren İsrail, taşlara mermilerle, mermilere füzelerle karşılık veriyordu. Fakat viranelerde yaşayan Gazzeli Filistinliler bu cezalandırmayı etkisiz kılabiliyordu. İsrailliler Filistin toprağının tamamını işgal etmek istiyorsa (aklı başında olmayan Yahudi yerleşimcilerin ortaya attığı bu fikir, sonradan bizzat Şaron tarafından benimsendi) kesintisiz savaşı göze alması gerektiğini biliyorlardı.</p>

  <p>İslami Cihad'ın savaşı intihar eylemleriyle sürdürmek yönündeki korkunç tehditlerinin gerçek olduğuna da şüphe yoktu. Nebil Arair Gazze'de bir bisiklet bombasıyla İsraillileri öldürmeyi başaramamıştı belki, fakat onun yerini almaya hazır çok Filistinli vardı. Kudüs'teki otobüsler çoktandır dörtte üçü boş seyahat ediyordu. İntihar bombacıları, patlayıcılarını infilak ettirmelerine bile gerek kalmadan İsrail'i sarsıyordu. Gazze artık Hamas'ın hakimiyetindeydi. Söylemek bile fazla, Kudüs mahreçli haberlerde, İsrail'in vaktiyle Hamas ile kurduğu yakın ilişkiler artık hiç zikredilmiyordu.</p>

  <p>Yani Arafat (burada CNN ve BBC'nin de papağan gibi tekrarladığı İsrail amentüsüne başvuracağım) 'kendi halkını kontrol edemiyor muydu?' Manasız bir soruydu bu, zira artık Filistinliler Arafat'ı kontrol ediyordu. Halkın umutsuzluğu, bizzat Arafat'ın Oslo'nun öldüğü inancının da aynasıydı; halkın İsrail'in çok sayıda Filistinliyi öldürmesi karşısında kapıldığı infial, Arafat'ın Amerikalılara ve İsraillilere öfkesiyle at başı gidiyordu. Halkın siyasi patlama yaşadığı apaçık ortadaydı ve Arafat'ın elinden, uzun süre önce Madrid görüşmelerinde belirlenen o zemini, yani adil bir barışın ancak BM Güvenlik Konseyi'nin 242 sayılı kararının doğrudan ve tümüyle uygulanmasıyla mümkün olduğunu tekrarlayıp halk gerçeğini kabul etmek dışında bir şey gelmiyordu. 2000 Ekimi'nin sonunda Arafat daha da fazlasını söyleyecekti. Filistinliler ile İsrailliler arasında 'siyasi ayrılma' çağrısı yapan Barak'a verdiği yanıtta Arafat, 1967 sınırlarına ve uluslararası kararlara dayalı... ve bir Filistin devletinin kurulmasına varacak bir siyasi ayrılmadan yana olduğunu' söylüyordu.</p>

  <p>Peki yeni intifada birinci ayını doldururken İsraillilerin Filistinlilere verdiği karşılık neydi? "Filistinliler ırkçı," deniyordu <i>Jerusalem Post</i> gazetesine gönderilen bir okuyucu mektubunda; aynı gazete, intifadanın çocuk kurbanlarıyla ilgili yayımladığı başyazıya şu unutulmaz başlığı atmıştı: 'Çocuk Kurban Etmek Filistinlilerin Paganizmidir.' Evet, Filistinliler pagandı, ırkçıydı, çocuk kurban ediyorlardı, 'teröristtiler', 'hayvandılar', 'yılandılar' (bu sonuncu sıfat, Barak tarafından Eylül 2000'de dile getirilmişti). Fakat (hem Filistinliler hem İsrailliler açısından trajedi mahiyetinde), İsrailli hasımları Amerikan silahlarıyla donatılsa bile, muhtemelen mücadeleye devam edeceklerdi.</p>

  <p>Filistinliler için bu olgu bir siyasi puan kazanma meselesi değildi. 27 Ekim 2000'de, karanlık çöktükten hemen sonra Ksiye ailesinin Beyt Jala'daki evinin köşesine en az iki füze isabet etti; ilki duvarda bir oyuk açtı, ikincisi doğruca delikten içeri girdi ve koridor zemininde süzülüp komşu evin mutfağında infilak etti. İki füzeyi de bir İsrail savaş helikopteri ateşlemişti ve görmek isteyen için kanıtlar orada öylece duruyordu. Füzelerden biri, Lockheed Martin tarafından üretilen bir Hellfire idi. İkincisi daha modern bir üründü, üzerinde ABD seri numarası (93835C4286) ve üretim tarihi vardı (Haziran 1988). Füzenin üzerindeki bariz fabrika damgalarıyla metal bilgisayar kablolarına bakınca, Beyt Jala halkının, iki hafta önce Aden'de El-Kaideci intihar bombacılarının saldırısına uğrayan USS Cole'da ölen 17 Amerikalı denizci için neden ağlamadığını anlamak zor değildi.</p>

  <p>Bununla birlikte Beyt Jala'daki köylüler (yüzde 60'ı Hıristiyandı) kindar insanlar sayılmazdı; ve vadinin bir yakasından Gilo'daki Yahudi yerleşimine ateş açan Filistinli militanlar Beyt Jala'dan değildi. Zarif süslemeli Ortodoks kiliseleri, Aziz George freskleri ve Ejderhası, besili, uzun tüylü sokak kedileriyle bu küçük Filistin köyü, hiç de bir savaş alanı değildi, fakat şimdi Batı Şeria'daki ön cephe hattı haline gelmişti ve vadinin öte tarafındaki Yahudi yerleşimlerinin pencerelerini delip geçen kurşunlar nedeniyle İsrail tarafından durmaksızın cezalandırılıyordu. Bir hafta önce silahlı adamlar (Tanzim milisine bağlı bir birim olduğu hemen hemen kesindi) İsraillilere ateş açmıştı. Buna karşılık bir Merkava tankı (şimdi tam karşıdaki tepenin eteğinde, mavi bir brandanın altında uyukladığını görebiliyordum), Beyt Jala'nın dar sokaklarından birine üç mermi fırlattı. Mermilerden biri Margot Zidan'ın garajında patlayarak son model Volkswagen Golfunu imha etti ve garajın yukarısındaki antik taş kemeri yıktı. Sigorta primleri savaşın ve Tanrı'nın pek umurumda değildi. Bir başka mermi, Cemil Mislet'in yolun aşağısındaki evinin ikinci katına isabet ederek bir delik açtı.</p>

  <p>Komplo (Ortadoğu'daki her ahmakça çılgınlığın etken maddesi) şimdi bu turistik güzel köyü de girdabına çekmişti. Komplonun yerel Filistin versiyonu şu şekilde yürüyordu: Bazı silahlı Tanzim üyelerinin köy evlerinin arasından ateş açtığı doğruydu, fakat İsrail de silahlı Filistinli muhbirleri köye gönderip yerleşimlere ateş açtırıyor ve böylece diğer tepeye dört Merkava tankı konuşlandırmanın bahanesini bulmuş oluyordu. Komplo'nun İsrail versiyonu çok daha ustaca kurulmuştu: Filistin Yönetimi, Vatikan'ın yeni intifadada Filistin tarafını tutması umuduyla, İsrail'in Hıristiyan evlerine ateş açmasını alenen kışkırtıyordu.</p>

  <p>Gerçek ise daha basit görünüyordu. Beyt Jala'nın yükseklerindeki Gilo yerleşimi (Gilo, Jala'nın İbranice versiyonudur), Kudüs'ün görüş alanı içindeydi; ve oradaki evleri hedef almakla Filistinliler İsrail hükümetine şu mesajı veriyordu: Yerleşimler, hattâ 'Yahudi' Kudüs'e dahil olan koloniler, yeni savaşın bir parçasıydı. Bununla birlikte Hıristiyan ve Müslüman köylüler, en son saldırıda (Ksiye ailesinin evine atılan iki füze) kışkırtma olmadığını, yani saldırı öncesi kasabadan hiç ateş açılmadığını da iddia ediyordu. Bu yüzden de saldırıya uğrayanların kurtulma şansı yoktu. Üç işçi, Beyt Jala'nın bir ucunda, yerel telefon bağlantı kutusunun etrafına betondan bir siper yapıyordu. Hemen yanlarındaki bir telgraf direğine, bir hafta önce okuldan çıkıp komşu mülteci kampına giderken öldürülen on üç yaşındaki bir öğrencinin, Mirayad Cevaşer'in fotoğrafı yapıştırılmıştı. Boynunda okul kravatıyla gülümsüyordu resimde, (hangi namludan çıktığı belirsiz bir kurşunun öldürdüğü) Filistin davasını destekleyen bir başka çocuk 'şehitti' o da.</p>

  <p>Margot Zidan'ın kızı Gadir, resme bakarken diliyle bir ayıplama sesi çıkardı. "Siz İsraillileri koruyorsunuz ve bundan dolayı bizi suçluyorsunuz," dedi. "Kendi çocuklarımızı öldürmekten bizim sorumlu olduğumuzu söylüyorsunuz. Fakat bu doğru değil. Biz burada tek bir halkız. Hıristiyan ve Müslüman arasında hiçbir fark yok." Ve bu son söylediği kesinlikle doğruydu. Beyt Jala'da evden eve dolaşırken, önceden planlanmış veya söylenmiş hiçbir şey olmadan, Hıristiyan aileler tarafından Müslüman evlerine, Müslüman çocuklar tarafından da Hıristiyan arkadaşlarının evlerine götürüldüm. Peki köylüler Gilo'ya ateş açan Filistinlileri destekliyor muydu? Bunu sorduğumda omuz silktiler. "Bu adamların aptal küçük silahları var ve evlerimizin arasından ateş ediyorlar," dedi biri. "Ne yapabiliriz? Peki İsraillileri nasıl durdurabiliriz? Onlara ateş edenin biz olmadığımızı biliyorlar."</p>

  <p>Rutin. İsyanı özetleyen kelime. Aniden ve geri döndürülemez şekilde, yeni ve daha kanlı bir rutine dönüşene dek devam eden bir şiddet rutini. Ramallah, gazetecilerin 'çatışmalar' demeyi pek sevdiği şeyin sahnesiydi. Bir 'çatışma', Filistinlilerin kimsenin sorumlu tutulmadan öldürülebildiği bir eylemdir anlayacağınız; "Dünkü çatışmalarda üç Filistinli öldürüldü" ifadesinde olduğu gibi. Kimbilir, belki de kendi insanları tarafından öldürülmüşlerdir veya protestolar sırasında fazla bağırıp çağırmaktan nefesleri kesilip boğulmuşlardır. İsrailliler öldürüldüğünde, suçlular genellikle Filistinli olarak teşhis edilir. Kurbanlar Filistinli olduğunda ortada suçlu bulamazsınız. Böylece bir 'çatışma' gününü izlemek üzere Ramallah'ı bir uçtan bir uca geçiyorum.</p>

  <p>Çatışma (clash). Ne kadar amorf, saçma, belirsiz bir kelime; nasıl da kibar bir tarafsızlığı çağrıştırıyor. Fakat İsrailliler ve Filistinlilerin kullandığı kelime bu. Ve 'çatışma noktası', odaları şimdi keskin nişancı İsrailli askerler tarafından işgal edilmiş City Inn Oteli'nin aşağısındaki yola dair kullanılan, eşit derecede tarafsız bir esnekliğin ifadesi. Kuzeydeki çamurlu inşaat alanındaki bitmemiş bir apartmanın odalarında da Filistinli nişancılar var. Ve yolun yukarısında, alçalan öğlen güneşinin altında da günün 'çatışması'.</p>

  <p>Ayuşa kavşağı deniyor buraya ve aynı zamanda (eğer Müslümansanız ve dindarsanız ve 'şahadete' inanıyorsanız) gerçek bir merminin ruhunuzu her an cennete havale edebileceği bir yer. Zira İsrailli askerler (gerçek mermilerin yanında) çok sayıda plastik kaplı çelik mermi atıyorlar, yani elinde taş olan herhangi birini vurmak konusunda bir lunapark eğlencesi yaşama imkânına sahipler. Karşı taraftaki silahlı Filistinlilere sıktıkları mermiler, onlara pek tesir ediyor gibi görünmüyor. Vurulanlar genellikle taş atan Filistinliler oluyor.</p>

  <p>Tümüyle kendine has bir kareografisi var bunun. Ciplerine kapanmış oturan İsrailli askerleri kızdırmak için sabah yakılan birkaç araba lastiği. Sonra bir önceki gün taş attığı için öldürülen Filistinliler için (zira artık idam, İsraillilere taş atanlara sorgusuz sualsiz, rutin şekilde uygulanan bir ceza) düzenlenen iki, üç veya dört cenaze töreni ve ardından Ayuşa kavşağında bir başka 'çatışma'. Hüsam Salim'i evinin yanındaki mezarlığa taşırlarken lastikler çoktan yanmaya başlamıştı; siyah giyimli kadınlar, ciddi, gözlüklü adamlar ve arabalardan oluşan kortejin içine, bir kamyon konvoyu karışmıştı. Eski tahta bir tabut ve Allahuekber diye bağıran bir grup adam, sonra üzerinde 'Bambini Meyve Suları' yazan parlak turuncu bir kamyon, ardından Tanrı'dan başka Tanrı olmadığına ve Muhammed'in onun peygamberi olduğuna şahadet eden yeşil bayraklarıyla kadınlar... Ve elbette herkes, babasının bakkal dükkânında çalışan 24 yaşındaki bekâr Salim'in (elbette Ayuşa kavşağında) sadece on sekiz saat önce yüzünün tam ortasına isabet eden bir kurşunla öldüğünü hatırlıyordu.</p>

  <p>Konuştuğum bir aile dostu, "Dindar biriydi, öldüğünde kocaman bir sakalı vardı ve Hamas yanlısıydı," diye anlatıyor ve şöyle devam ediyordu: "Uzun süredir Hamas'ı destekliyordu, derken üç ay önce daha 'aktif hale geldi. Bütün ailesi de Hamas yanlısı. Üç hafta önce Kudüs intifadası başladığında, bütün erkek kardeşleri onun şehit olacağını söyledi. O da aynı şeyi söylüyordu. Dün annesine sadece veda etmiş ve çatışmanın olduğu Ayuşa'ya gitmiş." Aktif? Hüsam Salim'in silahı mı vardı? Kimse bilmiyordu. Fakat taş atıyordu ve ölümünden sonra çekilen tüyler ürpertici fotoğrafta (morgda çekilmiş koyu renkli bir fotoğraftı bu), Hüsam Salim'in kabarık bir sakalla kaplı yüzünün ne hale geldiğini görmek mümkündü: Burnunun alt tarafı yanıp kavrulmuştu. Cennete mi gitmişti? İnce çerçeveli gözlük takmış, kır bıyıklı, orta yaşlı bir adama bu soruyu sordum. "Eğer gerçek bir müminsen, o zaman cennete gidersin. Ben Salim'in oraya gittiğine inanıyorum, inşallah."</p>

  <p>Cenazeye katılanlar, önceki bir zamanı, zarif Osmanlı Ramallah'ını hatırlatan soluk gri taştan bir grup ondokuzuncu yüzyıl binasının ortasındaki küçük camiden ayrılıyordu. Ve bir saat içinde, 'çatışma noktası' Hüsam Salim'in yerini almaya aday çok sayıda Filistinliyle doldu. Yolun aşağısına doğru elleriyle ve sapanlarla taş atan en az dört yüz genç adam vardı ('taş atmak' klişesini unutun, taştan taşa fark var, yaklaşık 10 santim genişliğinde, tuğla misali taşlardı attıkları); İsrailli askerler ise zırhlı ciplerinin arkasında saklanmışlar, Filistinlilere, yavaş, neredeyse tembel bir edayla gözyaşartıcı bombalarla karşılık veriyorlardı.</p>

  <p>İsraillilerden biri, 3 metre ötemde, cipin arka koltuğunda oturuyordu, bir kutu soğuk Pepsi-Cola vardı elinde. Derken çıktı araçtan, tüfeğine bir gözyaşartıcı bomba taktı ve cipin yukarısına doğru havaya ateşledi. Bomba bir yıldız gibi süzüldü, arkasında 400 metre uzunluğunda beyaz dumandan bir kuyruk bıraktıktan sonra kalabalığın arasında patladı. Ardından arkadaşı, aynı ölçüde ölümcül bir çabayla, cipin kapısından da destek alarak tüfeğini doğrulttu ve yola isabet edip seken plastik kaplı çelik bir mermi attı. Oslo uyarınca İsrailliler Batı Şeria'nın A Bölgesi'nde (tamamen İsrail işgalindeydi), Filistinliler ise (Filistin kontrolündeki) C Bölgesi'ndeydi ve burada oynanan gerçekten aptalca tiyatro, olsa olsa Oslo Anlaşması'nın ne kadar abes olduğunu gösteriyordu. İsrailliler gitse, Filistinliler taş atmayı kesecekti. Filistinliler gitse, İsrailliler de çekip gidecekti. Fakat her iki taraf da, karşı taraf orada olduğu için oradaydı — ve A Bölgesi ile C Bölgesi savunulmak zorundaydı.</p>

  <p>Birkaç saniyede bir, plastik kaplı mermi kartuşları çınlayarak ayaklarımın dibine düşüyordu. Ardından bir molotof kokteyli, paslı bir telgraf direğini aydınlatarak sıyırıp geçti ve bir taş yağmuru patırdayarak yola döküldü. Öğlen ortasında bir ambulans hızla yolun ortasına gelip taş atarken vurulan bir göstericiyi aldı. Ve 'çatışmalar', Clinton Washington'da mikrofonların önünde hayıflanabilsin diye artarak, böylece devam etti. Ve Ramallah'ta, radyomdan Clinton'u dinlerken, söylediklerinin akıl almaz saçmalığı (kesinlikle başka bir gezegende yaşıyor olmalıydı) karşısında afalladım. Bir tarafın genç insanlarının, diğer tarafın genç insanlarıyla bağlarını tekrar kurmalarını istiyordu — binlerce Filistinlinin ve İsraillinin arzusuna rağmen, 'çatışmalar' bir boşlukta gerçekleşiyordu sanki. Sorun, Pepsi-Cola içen askerin de, gözyaşartıcı bomba atan askerin de, motolof kokteyli atan Filistinlinin de, Hüsam Salim'in de genç insanlar olmasıydı. Salim, Clinton'ın gençleri tekrar buluşturma şenliğine katılmak istemiyordu. O cennete gitmek istiyordu. Ve İsrailliler de onu istediği yere göndermeye dünden hazırdı. Öyleyse, diye yazdım ben de, bırakalım adı 'çatışmalar' diye kalsın, bir çocuk oyunu, küçük oyuncak raylarına tekrar konulduğunda hep beraber Oslo trenine atlayıp elimizi eteğimizi çekebileceğimiz küçük bir rutin şiddet olsun sadece. Veya (inanıyorsanız eğer) sizi hızlı tarafından cennete götürebilen bir yol olsun.</p>

  <p>Her köyde bir trajedi var. Batı Şeria'daki Yabad'a gidiyorum. Yabad'ın ismini duyan var mı? Onu haritada bile bulamıyorum, Cenin'in güneydoğusunda unutulmuş bir köycük. Fakat orada geçen hikâyeyi yazmak kolay. Birlikte büyüdüler, aynı okula gittiler, aynı odada uyudular, aynı köy lokantasına ortak oldular. Ve 29 Ocak 2000'de İsrailliler tarafından vurulup öldürüldüklerinde yine birlikteydiler. İki erkek kardeş, Bilal ve Hilal Salah, ertesi gün Yabad'ın yukarısındaki rüzgarlı tepede bulunan küçük mezarlığa, yan yana gömüldüler.</p>

  <p>Ailelerinin anlattığına göre iki kardeş, köyün aşağısındaki yolda bulunan bir İsrail birliğine bağırarak küfrederken 50 kalibrelik mermilerle vurulmuşlar. "Bilal'in beyni, hemen şurada, yere akmıştı," diyor, bir Yahudi yerleşimi yolunun yukarısında, çöple kaplı bir toprak sette duran en büyük ağabey Züheyr. "Bilal'i hastaneye götürdük ve ancak hastaneye vardığımızda Hilal'in kayıp olduğunu fark ettik. Geri döndüğümüzde onu sadece 10 metre ötede yatarken bulduk. O da başından vurulmuştu, ikisi birlikte vurulmuştu." Züheyr kardeşlerinin (Bilal 21, Hilal 19 yaşındaydı), aşağı yoldaki İsrailli askerlere bağırmaktan başka bir şey yapmadıklarında ısrarlı, ancak bir köylü toprak setin üzerindeki 17 gençten bazılarının İsraillilere taş attığını söylüyor. Her Filistinlinin bildiği gibi, taş atmak idama tabi bir suç. İki kardeşin öldüğü yerde, kanla ıslanmış toprağın etrafına beton bloklar konmuş.</p>

  <p>Mikrokozmos halindeki intifada bu, İsrail'in abartılı korkusu ve devasız derdinin delilik raddesinde karışımı. Aşağı yoldaki İsrailli askerler (belki de Bilal ve Hilal Salah'ı öldürenler onlar) köye gitmemem konusunda uyardı beni. "Yerinizde olsam oraya gitmezdim," dedi başlarındaki subay, soğuk bir edayla. "Cenaze var." Fakat cenaze uzun süre önce sona ermiş ve bütün bulabildiğim, duvarları çerçevelenmiş Kuran ayetleri ve kırmızı plastik güllerle dolu bir odada ağlayıp duran bir grup orta yaşlı adam; kardeşlerin annesi Seda da, yere oturmuş, ucuz pembe bir battaniyeye sarınmış, ağlıyor. İki genç Yabad'ın ilk 'şehitleri'. "Askerler buraya yakın beş Yahudi yerleşimini koruyor ve her gün üzerimize ateş açılıyor; 50 kalibrelik mermiler normal cephane değil," diyor Züheyr Salah. "Bu mermiler briketleri deliyor; mermiler içeri girmesin diye okulları kapatmak zorunda kaldık." Ailenin hikâyesi, en nihayetinde trajik olduğu kadar sıradan da. Bilal ve Hilal Salah'ın dört erkek, beş kızkardeşi var; ölen babası gibi, Züheyr de bir işçi. İki kardeş, ölmeden sadece iki gün önce kafelerinin tabelasını asmışlar: "Çiçekli Trafik Meydanı Restoranı". Aile ölen kardeşlerin bir dizi portre fotoğrafını basmış bile, başları elle yazılmış Kuran ayetleri ve Arafat'ın Filistin Yönetimi'nin armasıyla sarılı.</p>

  <p>Ölümcül yolun aşağısında köylüler, cinayetleri protesto etmek için lastikler yakmış, fakat öğleden sonra siyah duman taşlı tarlaların üzerine doğru uçup gitmiş, geriye yanmış asfaltın üzerindeki paslı tel tomarlarını bırakmış. Yabad'ın çevresi, İsrail'in süregiden işgaline yönelik aynı dokunaklı muhalefet işaretleriyle dolu. Köyün etrafındaki tepelerin yükseklerinde Yahudi yerleşimlerinin kırmızı çatıları öğlen güneşinin altında parlıyor, ordu eskortlu konvoyları yerleşimci yollarında ilerliyor. O yerleşimlerin sakinleri, hemen yakınlarında, Bilal ve Hilal Salah'ın defnedildiğini biliyorlar mı?</p>

  <p>İsrailliler tarihleri konusunda Filistinlilerden daha serinkanlıdır; kendilerini daha kolay eleştirirler, fakat bu aslında muzaffer, işgalci ve efendi olmanın lükslerinden biridir. Kudüs yolu üzerinde, Tel Aviv'in doğusundaki düzlüklerden ilerleyen minibüsümüz tepelere tırmanmaya başlamışken, Simon da bana İsrail ordusundaki askerlik günlerinden söz etmeye koyuluyor. Yetmiş üçte askerlik hayatı sona ermiş, fakat 1967 ve 1973'te savaşmış, son olarak 1982'de Beyrut'ta, Sidon'un kuzeyindeki sahillere yapılan çıkartmaya katılmış. Şükür ki 'teröristlerden' değil, sadece barıştan söz ediyor ve eşi "Filistinliler yeni devletlerinin başkenti olarak neden Arap Doğu Kudüs'e sahip olmasınlar" diye sorduğunda (ve bu konuşmanın Oslo Anlaşması'nın ölümünden sadece dört hafta sonra geçtiğini de söylemek lazım), ben de kendime soruyorum: Bilmediğimiz bir İsrail de yok mu acaba?</p>

  <p>Minibüs Harel etrafındaki keskin virajları alıyor ve yolun yukarısında 1948 Yahudi konvoyunun kalıntılarını görebiliyoruz; yarım asırdan fazla bir süre önce Yahudilerin Kudüs yolunu açık tutmak için verdiği mücadelenin anıtı mahiyetinde, dokunulmadan bırakılmış. Tam bu sırada Simon'un karısı, her şeyin 1967'de yanlış gitmeye başladığını söylüyor. "Sonradan aldığımız topraklara alıştık ve bu bir işgale dönüştü. Ardından Lübnan işgali daha kolay geldi ve işgalci olduk." Derken bana, 30 Eylül'de babasının kolları arasında İsrail askerleri tarafından vurulup öldürülen 12 yaşındaki Muhammed El-Durra'yı soruyor. "O sırada ne yapıyordu?" diyor sertçe. "Niye sokaktaydı?" Aslında, araba satın almaya giden babasına eşlik ediyordu (çünkü babası, İsrail'de çalışma izni için her sabah 2'de Gazze sınırına yürümek zorundaydı) ve iki ateş arasında kaldıklarında evlerine dönmekteydiler.<sup><a href="../Text/dipnot.xhtml#bookmark1220" id="footnote1220">[20]</a></sup></p>

  <p>Fakat bu soruların neyi ima ettiğini hemen anlıyorum: Eğer Muhammed El-Durra'nın o sırada Gazze sokaklarında olmak için iyi bir nedeni yoksa (eğer babasıyla birlikte bir gösteriye katılmışlarsa), o zaman küçük çocuk başına geleni hak etmiş, yani 'Filistin paganizminin' bir diğer çocuk kurbanı olmuş olabilirdi.</p>

  <p>Gerçeklikle bağın bu şekilde koparılması birçok biçimlerde tezahür eder. 2000 Ekimi'nin sonunda Ben Gurion Havaalanı'na indiğimde, göçmenlik görevlisi İsrailli genç kadın benden İsrail'in 'dışarıdan gelen insanların ele geçirmek istediği küçük bir ülke olduğunu' hatırlamamı rica ediyordu. Bense Filistinlilerin nesillerdir 'Filistin'de (veya modern dönem İsrail'de) yaşadıklarını, (İsrail tarafından topraklarından atılanlar haricinde) 'dışarıdan' gelmediklerini ve BM Güvenlik Konseyi'nin 242 sayılı kararının, en nihayetinde barışı getirebileceğini düşündüğümü söyledim. "242 de nedir?" diye sordu genç görevli.</p>

  <p>242'nin (İsrail'in işgal altındaki topraklardan çekilmesini talep eden BM kararına atıfta bulunmak isteyen herhangi bir Filistinlinin aklına ilk gelen üç rakamdır) genç, eğitimli bir İsrailli göçmenlik görevlisi için hiçbir şey ifade etmemesi ne kadar tuhaftı. Elbette 'Oslo'nun, işgal altındaki topraklarda yaşayan Filistinlilerin büyük bir nefretle andığı o kelimenin genç görevli için bir anlamı vardı. Deyr Yasin'in ise yoktu. İşte aynı bağlantısızlık, İsrail ve Batı basınına da nüfuz etmiş durumdadır.</p>

  <p>İsrailliler sürekli olarak Filistinliler tarafından 'öldürülmektedir' veya 'linç edilmektedir' (bilhassa Ramallah'taki bir polis karakolunda katledilip pencereden atılan iki İsrailli yedek askere dair kullanıldığında kesinlikle uygun bir ifadedir), fakat Filistinliler kaçınılmaz şekilde, benim gayet aşina olduğum o 'çatışmalarda' öldürülmektedir. Reuters bu çarpık anlatıma riayet etmek hususunda pek heveslidir. Ajans, İsrail birliklerinin cinayetlerine dair 30 Eylül 2000 tarihli haberinde, 'taş atılan çatışmalarda yaralanan' ve 'daha önceki çatışmalarda öldürülen' Filistinlilere atıfta bulunuyor, 'çatışmaların' 28 Eylül'de başladığını, 'çatışmalar nedeniyle barış görüşmelerinin durduğunu' ve İsrailli Arapların 'kardeşlerinin çatışmalarda öldürülmesinden' yakındığını da ekliyordu. Fakat aynı gün bir İsrailli güvenlik muhafızı vurulup öldürüldüğünde, katil Reuters tarafından kesin bir şekilde, 'silahlı bir Filistinli' olarak tanımlanıyordu. Aynı gün Associated Press de 'Filistinlilerin Yahudi yerleşimlerine silahlı saldırılar düzenlediğini' bildiriyor, fakat elbette 'çatışmalarda' bir Filistinlinin öldürüldüğünden dem vurmakla yetiniyordu.</p>

  <p>İsrail ve yabancı basındaki bu çifte standart, en beklenmedik yerlerde de karşımıza çıkar. Yahudi Batı Kudüs'teki Kral Davud Oteli'nde kalırken, odamda, otelin tarihini anlatan kapalı devre bir video filmi izlerken buldum kendimi. Peki filmde, vaktiyle bu otelde bulunan Britanya ordu karargahının, Menahem Begin'in bombacıları tarafından yerle bir edilmesinden (ki Filistinliler yapmış olsaydı İsrailliler buna barbarca bir terör eylemi derdi) nasıl söz ediliyordu? Şöyle: Film, Kral Davud'un 'dünyada müstakbel bir başbakan tarafından bombalanan yegâne otel olduğunu' göğsünü gere gere vurguluyor ve bombacıları da (ki kurbanları arasında en az 41 Arap, 28 Britanyalı ve 17 Yahudi vardı) davalarına kararlılıkla bağlı 'eylemciler' olarak niteliyordu.</p>

  <p>Ariel Şaron İsrail basınında 'şahin' olmakla, bir 'aşırı sağcı', savaşta İsrailli askerlerin hayatlarını bencilce harcayan bir adam olmakla itham edilir; fakat İsrail gazetelerinde, Şaron'un Sabra ve Şahla katliamlarının başsorumlusu olduğuna dair tek satır bulamazsınız. Ahlaken dehşet verici olan bu tavır, bana Slobodan Miloseviç'e Sırbistan'ın ekonomik çöküşünden ve Kosova'nın kaybedilmesinden dolayı verip veriştiren Sırpları hatırlatıyor; onların ağzından da, Miloseviç'in yarım milyon Kosovalı Amavudu etnik temizliğe uğratmasına dair tek kelime duyamazsınız. Tıpkı İsrail'in 1948'de bir milyon Filistinlinin yedi yüz elli binine, birçoğunu Gazze'nin çamuruna mahkum eden bir etnik temizlik uygulaması gibi.</p>

  <p>Biz gazeteciler artık her gün, taş atanlarla İsrailli askerler arasındaki bu amansız muharebeleri ('çatışmaları' elbette) izlemeye gitmekteydik; ve İsrail'in gözyaşartıcı bombalarının Kami kavşağının yakınlarına Çin havaifişekleri misali düştüğü gün, cep telefonum çaldı. Kudüs'te bir bomba patlamıştı. Taş atanları izleyen Filistinli bir polis, telefonda konuşmamı dinliyordu. "Kaç kişi ölmüş?" diye sordu. İki, dedim. Adam düşkırıklığına uğramış görünüyordu, "Hepsi o kadar mı?" dedi. Gazze'de, Yaser Arafat'ın 'barış ortağı' olan düşmana merhamet duyulduğu pek söylenemezdi.</p>

  <p>Gazze fiziki olarak o kadar küçüktür ki, herkes her şeyi görür, bilir. Gün ortasında, uzun çimenlerin, limon ve incir ağaçlarının, nar ve gardenyaların arasında, Arafat'ın en güvenilir yaverlerinden biriyle konuşuyordum; bana George Tenet'in tehditlerinden söz ediyordu. Gerçekten de CIA şefi (ki sık sık Gazze'ye gelip gider) tuhaf şekilde yanımızda gibiydi, zira beni ağırlayan yaver, CIA elemanlarını gayet iyi biliyordu. Derken, birkaç saat sonra Karni'ye geri döndüm ve sınırdaki dikenli tellerden koşarak gelen ve çamurlu bir tümsekte diz çöküp elinde sapan olan bir çocuğa nişan alan bir İsrail askerini izledim. Keskin bir patlama, merminin bir şeyleri vurduğunda çıkardığı o küt ses, çocuk yerde ve iki adam sedyeyle ona doğru koşuyor... Tüfek tekrar ateşlendi ve bir anda, merminin vızıldayarak sağımdan geçtiğini duydum. Evet, Arafat'ın yaveri bana bahçesinde, CIA'nın, İsraillilerin taş atanları alenen öldürmeye çalıştığını bildiğini anlatmıştı. "Onlara istatistikleri gösterdik ve bu eşitsiz savaşı izlettirdik," diyordu. "Şahsi konuşmalarımızda, İsraillilerin vücudun üst tarafına ateş ettiğini kabul ediyorlar. Fakat CIA, Amerikalı siyasi efendilerine itaat ediyor."</p>

  <p>Meyve sinekleri ve serçelerin olduğu bahçe ile Kami çamuru arasındaki mesafe yaklaşık 1500 metreydi. Ve Camp David'in tehditleri ve öfkesinin, kanla ve yolun aşağısına lastiklerini öttürerek hızla ilerleyen ambulansla bu kadar doğal şekilde uyum sağlaması ilginçti. Arafat'ın yaveri sözünü sakınmıyordu. Hikâyeyi, hepimizi (haftalar içinde) şu an 'Filistin'i (ve bazılarına göre İsrail'i de) saran felakete taşıyan Camp David görüşmelerinin sonunda, bizzat Arafat'tan dinlemişti:</p>

  <blockquote class="">
    <p>Tenet, Arafat'a şu uyarıyla gitmiş: "Yeni sınırlar yaratabiliriz, halklar yaratabiliriz, yeni rejimler yaratabiliriz." Tenet'in Camp David'de Arafat'a söylediği buymuş. Ve Arafat Clinton ile Barak'ın istediği tavizleri vermeyince, Tenet onu tehdit etmiş. Tenet şunu diyormuş: "Demek Ortadoğu'ya tek başına dönmek istiyorsun." Yani Arafat'ın CIA'nın desteğinden mahrum kalacağını kastediyor. Ve Arafat ona şu cevabı vermiş: "Eğer durum buysa, buyrun cenazeme gelin, ama önerilerinizi kabul etmeyeceğim."</p>
  </blockquote>

  <p>Etrafımızdaki sinekler ve kuşlar, sıcağın altında ağaçtan ağaca konuyordu. Arafat'ın kır saçlı kâhyası mandalina yiyordu. Mandalinanın suları çenesine akıyor, iki oğlu arkamızdaki ağaçtan zeytin toplarken, o sık sık cep telefonuyla konuşuyordu. "Şunu anlamalısınız ki... daha kötüsü daha gelmedi," dedi. "Birkaç gün sonra şu yaşadığımız günleri mumla arıyor olabiliriz. Fakat hepsi bu. İşi nasıl başlatacağımızı biliyoruz, ama nerede sona ereceğini bilmiyoruz. Fakat uzun sürerse, sonuçların daha iyi olacağına inanıyoruz. Kimse savaşın mekanizmasının nasıl geliştiğini bilmiyor." Mültecilerin geri dönüşüne dair o 'kutsal' hak (on yıl içinde, belki 100 bin gibi sembolik sayıda mültecinin dönebileceğini düşünüyordu) ve patronunun nüfuzu konusunda kendisini daha rahat hissediyordu. "Başta İsraillilere barış için Arafat dışında bir muhatapları olmadığını söyledik. Evet, Filistin'i o kontrol ediyor. Fakat eğer Barak İsrail ordusunu kontrol ediyorsa, ortalıkta silahlarıyla cirit atan Yahudi yerleşimcileri niye kontrol etmiyor?" Oslo'yu sordum. "Rabin'le birlikte o da öldü," diye karşılık verdi.</p>

  <p>Arafat'ın yaveri Kami'deki gösterinin bastırılması emri vermişti. Bir grup polis silahlarını yolun aşağısındaki gençlere doğrultmuşlar, "Gidin, geri dönün," diye bağırıyorlardı. Kalabalıkta anlık bir hareketlenme oldu; sonra polisleri boş verdiler. Dar yolda yaklaşık 400 genç vardı ve tek bir vücut halinde, omuz omuza, ilerlemeye başladılar. Yola sığmıyorlardı, neredeyse yolun kenarına düşeceklerdi; İsraillilere ıskalanamaz bir hedef sunarak, tam da İsraillilerin (ve büyük çoğunluğumuzun) anlayamadığı o 'şahadeti' arıyorlardı. Olağanüstü bir sahneydi. Bir grup insan, tek bir emir olmaksızın, ortaklaşa idrak edilen bir amaç için birleşmişti. Hedef olmak istiyorlardı, İsrailliler de bu isteğe uydu. Art arda fırlatılan gözyaşartıcı bombalar kalabalığı yolundan döndürmeyi başaramadı; insan güruhuna sıkılan tek bir gerçek mermi meseleyi halletti. Feryatlar yükseldi, bir sedye bağıran gençlerin arasından bir görünüp bir kaybolarak ilerledi ve bir ambulans tozu toprağa katarak Şifa Hastanesi'ne doğru yola çıktı.</p>

  <p>Tam o sırada arkamızda, yolun yukarısında bir adam, taş atmaktan yorulmuş göstericiler ve siyah üniformalı polisler için buzlu portakal suyu ve kekikli ekmek satıyordu. Televizyon ekipleri, mavi uzay adamı ceketleri ve miğferleriyle, ambulans ekiplerinin, kamyon şoförlerinin ve yol boyunca dizilen tuğla gecekondulardan gelen ailelerin yanında öylece duruyordu. Gazze'de kimse trajedi ve farsı izlemekten kaçamaz. Shakespeare, Scott Fitzgerald ve pandomimin, intikam ve vodvilin bir araya gelişidir bu. Kudüs'e dönerken, Filistin şiirinin bu kadar acı olmasına şaşmamalı, diye düşünüyordum. Boşuna, "Ölümün varlığında bütün gördüğüm / Gurur ve hiddet" diye yazmamıştı Mahmud Derviş.</p>

  <p>Bunu kimse Hanan Aşravi'den daha iyi anlayamaz. Ramallah'taki evine, saat farkından dolayı sersemlemiş, öfkeli, İsrailli ve Batılı gazetecilerden yaka silkmiş, yorgunluktan bitmiş bir halde zor atıyor kendini; diş ağrısından yakınarak, tavuk, patates ve acı biberden oluşan yemeğini atıştırıyor, beyaz kedisi Labneh, halının üzerinden kayıtsızca ona bakıyor. Aşravi'ye göre gelecek günler zor olacak. "Düşmanlıkların patlaması ve 'barış sürecine' inancın kaybedilmesi 'dünyanın sonu değil'," diyor. Oslo bitti. Demek istediği bu. Geriye sadece BM kararları kaldı.</p>

  <p>Filistin'in en ünlü kadını, (Yaser Arafat hariç tutulursa) Filistin'in en ünlü vatandaşı Aşravi, halkının şu an yaşadığı felakete dair üniversitelerde seminerler verdiği, bu seçim ayında Gore ve Bush'un dış politika ekibini Ortadoğu'nun gerçeklerini kavramak konusunda ikna etmeye çalıştığı, güçlü Amerikan basınını yeni İsrail-Filistin çatışmasına dair verdikleri yanlı haberlerden dolayı bol bol kınadığı ABD'den daha yeni dönmüş. 1991'de Madrid'deki ilk Filistin ekibinin üyesi olan Aşravi'nin, İngiliz edebiyatı uzmanı olması, İngilizceyi eşsiz bir akıcılık ve hâkimiyetle konuşmasına imkân veriyor. Dışarıda, bir Kasım fırtınası villasının duvarlarını dövüyor, küçük arka bahçedeki ağaçları sallıyor.</p>

  <p>Oslo'nun tamamen bitip bitmediğini sorduğumda başını sallıyor. BM Güvenlik Konseyi'nin 242 sayılı kararının artık barışın tek çıkış yolu olup olmadığını sorduğumda, <i>tabuleh</i><sup><a href="../Text/dipnot.xhtml#bookmark1221" id="footnote1221">[21]</a></sup> ve pirinç pilavını yutmaya çalışırken iki kere daha başını sallıyor. Bunun, işgal altındaki topraklarda bulunan bütün Yahudi yerleşimlerinin kapatılması ve Doğu Kudüs'ün geri verilmesi anlamına gelip gelmediğini sorduğumdaysa, öfkeli çıkıyor sesi. "Bütün yerleşimler gitmek durumunda kalacak — aksini kabul ettiğiniz an, zorla toprak gasp etmeyi de meşrulaştırmış olursunuz. Oslo'nun temeli 242'ydi... fakat Oslo bunu ihlal etti. 242'yi tekrar yorumladı. İsrailliler Oslo'da öngörülen çekilme takvimine hiçbir zaman uymadı. Bugün yaşananlar da Oslo'nun bir sonucu. Bunun olacağını söylemiştik, bunların yaşanacağı konusunda uyarıda bulunmuştuk, yani içe veya dışa doğru bir patlama yaşanacak demiştik. Ve şimdi haklı olduğumuz ortaya çıktı, çok geç ve can kayıpları trajik boyutlarda."</p>

  <p>Şu an Hanan Aşravi'yi dinlemek (ki bir ılımlılık ve insanlık timsalidir), son altı haftada Ortadoğu'da yaşananların doğurduğu tarihi şoku tecrübe etmek anlamına geliyor. "Filistin halkı 'barış sürecinin' kendisini kurban haline getirdiğini düşünüyor," diyor kızgınlıkla. "Allah biliyor ya, bu 'süreç' sürekli İsrail'e uyacak şekilde tekrar tekrar icat edildi. Şimdi Amerikalılar kriz yönetiminden ve bireysel girişimlerden medet umuyorlar — Washington'daki insanlar kariyerlerinin sonuna geldiler."<sup><a href="../Text/dipnot.xhtml#bookmark1222" id="footnote1222">[22]</a></sup></p>

  <p>Aşravi'nin birçok gazetecinin de kariyerinin sonuna geldiğini görmek istediği belliydi. "<i>Washington Post</i>'u ziyaret ettiğimde, onlara dürüst gazetecilik fikrinin nereye gittiğini sordum. Şu an olan bitenlere dair görüntülerle (Filistinlilerin kayıplarıyla), kullanılan dil arasında kesin bir kopukluk var; bu, Amerika'nın işlemden geçirilmiş dilinin ve İsrail'in zihin bulandırma aygıtının bir ürünü." Aşravi yorgun argın kanepeye kaykılıyor. "Şimdi hepimize iyi ambalajlanmış ifadeler yediriyorlar: 'barış süreci', 'rayına sokmak', 'ateşkes', 'dolan zaman', 'şiddete son vermek', 'Arafat halkını dizginlesin/kontrol etsin', 'bizim barış muhatabı olmak hakkımız var mı' gibi zırvalıklar. Filistinlilere karşı ırkçı bir bakış bu ve uzun yıllardır İsrail işgalinden muzdarip olduğumuz gerçeğini gözlerden gizliyor. Gazeteler Filistinlilerin çocuklarını alenen kurban verip vermediği sorusunu sorduklarında, akıl almaz derecede ırkçı bir yaklaşım sergiliyorlar. Filistinlileri canavarlaştırıyorlar. Basın ve İsrailliler, kurbanları suçlayan son derece sinsi, ırkçı bir söylemle bizi en temel insani duygulardan arındırıyor. Elbette seviyoruz çocuklarımızı. Hayvanlar bile çocuklarını sever."</p>

  <p>Telefon çalıyor (Aşravi'nin Ramallah'taki evinde telefon o kadar sık çalıyor, cep telefonu o kadar sık cıvıldıyor ki, saatin tiktak sesi çıkarmasından farkı kalmıyor; Oslo'nun neden işlemediğinin bitmek bilmez ve yorucu bir kanıtı gibi adeta); ancak bir dakikalık bir sessizlikten sonra devam edebiliyor. "Oslo'nun bir felakete veya bir devlete yol açabileceğini söyledim hep. Unutmayın, bir anlaşma değildir o. Üzerine basa basa, bir 'ilkeler deklarasyonu' olduğu söylenmiştir. Tehlike daima şuydu: 'Cesurların barışı', 'mezarların barışına' dönüşebilirdi." Yeni intifada (farklı biçimlerde, farklı tarzlarda) devam edecek, diyor Aşravi. "Kitlesel intihar meraklısı değiliz, fakat işgale ve haksızlığa direnme hakkımızı istiyoruz. Biz ne zaman 'direnmek' desek, İsrail yerine 'terörist' kelimesini koyuveriyor; böylece elinde taş olan bir çocuk, İsrailli bir keskin nişancı ve tahrip gücü yüksek bir mermi için 'meşru' hedef haline geliyor."</p>

  <p>Labneh yerde mırıldanıyor. Yemek bitti. Aşravi'nin gözlerinden uyku akıyor. Televizyon haberleri, iki Filistinlinin daha İsrail kurşunlarıyla öldürüldüğünü bildiriyor. Yeni intifadanın ilk ayında, yirmi yedisi çocuk, yüz Filistinli İsrailli askerler ve sınır polislerince öldürüldü. Fakat en alarm verici istatistik, iki tarafın kayıpları arasındaki zıtlık. 2002'ye gelindiğinde El-Aksa intifadasında 1450 Filistinli öldürülecekti. İsrailliler ise bunun üçte birini, 525 kişiyi kaybedecekti. Ve saldırgan taraf Filistinliler olacaktı.</p>
</body>
</html>