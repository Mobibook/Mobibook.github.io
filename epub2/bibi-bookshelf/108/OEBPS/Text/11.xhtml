<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/main.css" rel="stylesheet" type="text/css"/>
</head>

<body>
  <h3>ON BİR<br/>
  <br/>
  Filistin'e Seksen Bin Kilometre</h3>

  <blockquote class="ilk">
    <p>Sözlerle oynayan o ifritlere de</p>

    <p>İnanmasın bir daha kimse:</p>

    <p>Çift anlamlı konuşup bizimle eğleniyorlar.</p>

    <p>Önce vaadlerle umutlandırıyor,</p>

    <p>Sonra paramparça ediyorlar umutlarımızı.</p>

    <p class="r mt1"><span style="font-variant:small-caps;">Shakespeare</span>, <i>Macbeth,</i> V x,<br/>
    çev. Bülent Bozkurt, Remzi Kitabevi, 9. Basım</p>
  </blockquote>

  <p>Batı Beyrut'taki Filistin 'Şehitleri' Mezarlığı'nın, İsrail'in 1982 Lübnan işgalinde can veren Filistinli gerillaların ve Suriyeli askerlerin mezarlarıyla kuşatılmış bir köşesinde, etrafı ucuz tuğladan duvarlarla çevrili yüksek bir lahit var. Şarapnel parçalarıyla delik deşik, sanki birileri mezarın içine girmek istemiş gibi kaidesi hasar görmüş mermer levhanın üzerinde bir demet solmuş çiçek duruyor. Fakat kapağın üzerindeki Arapça kitabe hâlâ okunaklı:</p>

  <blockquote class="">
    <p>Büyük Müftü, Filistin Arap Yüksek Komitesi lideri, Yüksek Müslüman Konseyi Başkanı El-Hacı Muhammed El-Hüseyni'nin kabri. Doğumu 1897, Kudüs — Vefatı 4 Temmuz 1974, Beyrut.</p>
  </blockquote>

  <p>Hacı Emin'in kurduğu on beş günlük siyasi dergi <i>Filistin</i>'in 4 Temmuz 1974 tarihli anma sayısında yayımlanan fotoğraflar, mezarın yanında dua edenleri gösteriyor, Lübnan iç savaşının başlamasına bir yıldan az bir süre var. Filistin Kurtuluş Örgütü'nün Beyrut büyükelçisi Şefik El-Hut ve bir grup eski Lübnanlı bakanı, Lübnan Büyük Müftüsü Hasan Halid'in yanında dururken görmek mümkün; ve hemen sol taraflarında, yüzünü kaplayan güneş gözlükleri, daha genç, fakat tanımamanın mümkün olmadığı yüzünün üzerindeki bildik kefiyesiyle Yaser Arafat'ın silueti seçiliyor, ağzına bir mendil bastırmış.</p>

  <p>Aynı sayıdaki arşiv fotoğrafları, Büyük Müftüyü (en üst düzey dini merci ve Filistin'deki en mühim seçilmiş Müslüman lider) 1936'da Filistin'deki Britanya yönetimine karşı patlak veren Arap isyanı sırasında Filistinli savaşçılar arasında gururla otururken gösteriyor; sarı çizgili cübbesinin içinde, Cenevre'deki Milletler Cemiyetinin Filistinli delegesinin yanında. Büyük, ciddi gözleri ve özenle taranmış sakallarıyla uzun boylu bir adam, o eski fotoğraflarda bile hemen fark edilen, yandaşlarının hâlâ söz ettiği bir tür karizması var. Onu tanıyanlar, alışılmadık, parlak mavi gözlerini anlata anlata bitiremiyor.</p>

  <p>Fakat <i>Filistin</i> dergisinin yayımlamayı tercih etmediği başka arşiv fotoğrafları da var; cenaze töreninde 'İsyancıların Şeyhi, Filistinlilerin İmamı' olarak nitelenen bir adama edilen o son vedalardan çok daha can sıkıcı fotoğraflar. Hacı Emin o resimlerde yüksek arkalıklı bir sandalyede, sarığı siyah cübbesinin içinde, askeri bir ceket giymiş badem bıyıklı, kısa saçlı bir adamı dikkatle dinlerken görülüyor; söylediklerine sol eliyle hareket katan bir adam. Adolf Hitler'in sol kolunda gamalı haç tutan bir Alman kartalı var. Yer Berlin, tarih 28 Kasım 1941. O döneme ait başka resimler de var: Hacı Emin Berlin'deki Nazi yürüyüşlerinde, Hacı Emin Heinrich Himmler tarafından karşılanırken, Hacı Emin <i>Wehrmacht</i>'a katılan ve yeni silahlandırılmış Boşnak Müslümanları teftiş ettiği sırada sağ eliyle Nazi selamı verirken.</p>

  <p>Ölümünden otuz yıl sonra Hacı Emin El-Hüseyni'nin, yani Kudüs Büyük Müftüsü'nün, Filistinliler ve İsrailliler arasında hem heyecan hem nefret hislerine vesile olabilmesi belki de hiç şaşırtıcı değil. Arap Filistin davasını ilerletmek konusundaki kararlılığı, Britanya manda yönetimiyle anavatanının taksime uğratılması konusunda pazarlığa girmeyi reddetmesi hatırlandığında, İsrailliler size Hacı Emin'i neden bir Nazi savaş suçlusu olarak kınamadığınızı soracaktır; zaten bugün Kudüs'ün batısındaki Yad Vaşem Soykırım Anıtı'nda onu bu şekilde niteliyorlar. Hitler'le flörtünün arkasındaki saikler incelendiğinde, Filistinlilerin arada sırada huzursuz bir şekilde Hacı Emin'in 'Alman dönemi' olarak andığı şey deşildiğinde, Filistinliler de size, ihtiyar adamın hatırasına karşı 'Siyonist' kara çalma kampanyasını desteklemeye niye bu kadar hevesli olduğunuzu soracaktır. Sadece Hacı Emin'in hayatını tartışmak bile, Arap-İsrail propaganda savaşının tam ortasında kalmanıza yetecektir. Bu şahsın kariyerine dair tarafsız bir değerlendirme yapmak (veya daha geniş anlamda, Arap-İsrail ihtilafının yansız bir tarihini çıkartmak), aynı anda iki bisikleti sürmeye çalışmaya benzer. Hacı Emin'in eski danışmanlarından biri, Büyük Müftü'nün hatıralarını sorduğumda, bana, "Hacı Emin hakkında emekli olduktan sonra yazmanızı tavsiye ederim," uyarısında bulunmuş ve eklemişti: "Böyle bir biyografi yazmak sizin için tehlikeli olabilir."</p>

  <p>Şurası kesin: Hacı Emin'in adı, Yaser Arafat'ın yirminci yüzyılın son çeyreğinde yaptığı konuşmalarda nadiren zikredildi ve bunun tek nedeni Hacı Emin'in Nazilerle işbirliği yapması değildi. Temmuz 1994'te Beyrut'taki bir bahçede dinlenirken, Filistinli akademisyen Edward Said, bu suskunluğa dair bir başka neden sunmuştu bana. "1985'te Arafat'la otururken elini dizime koydu ve dizimi sertçe sıkarak şunu söyledi: 'Edward, eğer hayatta olmak istemediğim tek bir şey varsa, o da Hacı Emin'e benzemek. O hep haklıydı, ama hiçbir şey elde edemedi ve sürgünde öldü.'" Fakat 1990'da Arafat tuhaf şekilde benzer bir kadere yazılacaktı. Hacı Emin nasıl Bağdat'a ve oradan da (Hitler'in Filistin'in Britanya hâkimiyetinden ve Yahudi göçünden kurtulmasını garanti edebileceği inancıyla) Berlin'e gittiyse, FKÖ lideri de Irak'ın Kuveyt işgalinin ardından Saddam Hüseyin'i kucaklamak için Bağdat'a gitti. O da Saddam Hüseyin'in Filistin dediği toprakları 'kurtarma' vaadine inanmıştı. Hacı Emin'in FKÖ emektarlarının tüylerini ürpertmesine pek şaşırmamak lazım. 1948'de Kudüs Büyük Müftüsü, ülkesinin kalan topraklarında kısa ömürlü bir Filistin hükümeti bile kurmuştu — Arafat'ın sakil yönetimi gibi o da izbe bir Gazze otelinin dört duvarı arasında kaldı.</p>

  <p>Hacı Emin'in hayatındaki olgular gayet iyi belgelenmiş durumda. Osmanlı İmparatorluğunun son döneminde Kudüs'te, soyunun Peygamber'e dayandığını söyleyen bir ailenin üyesi olarak doğdu; Birinci Dünya Savaşı sırasında Türk ordusunda kısa süre subay olarak görev yapmadan önce, İslami okullarda ve Kahire'deki El-Ezher Üniversitesi'nde eğitim gördü. Britanya Birinci Dünya Savaşı'nda birbiriyle çelişen iki vaatte bulunmuştu. Araplara, Türklere karşı ittifak karşılığında bağımsızlık sözü verdi. Öte yandan Lord Balfour, Britanya'nın, çoğunluğunu Arap Filistinlilerin oluşturduğu topraklarda bir Yahudi ulusal devletinin kurulmasını desteklediğini ilan etti. Hacı Emin bu ihanetlerden bir Arap milliyetçisi ve Filistin'e Yahudi göçünün uzlaşmaz bir karşıtı olarak çıktı.</p>

  <p>Hem Yahudilere hem de Britanyalılara karşı şiddeti kışkırtmakla suçlanan Hacı Emin, önce Trans-Ürdün'e, ardından Şam'a kaçtı ve burada bir milli kahraman gibi karşılandı. İronik olan, Büyük Müftü makamına seçilmesini, aile statüsünden ve Arap Filistinliler arasındaki milliyetçi duruşundan etkilenen Britanyalıların ayarlamasıydı. Hacı Emin Filistin sorununu Müslüman ülkeler arasında hızla uluslararasılaştırdı ve Müslüman vakıflarını, mahkemelerini ve dini kurumları kontrol eden yeni kurulmuş Yüksek Müslüman Konseyi'nin seçimini sağladı. Söylemek bile fazla, Hacı Emin Batılı güçlerin değirmenine su taşıdığında göklere çıkarılan, onların politikalarını kabul etmediğinde ise canavarlaştırılan sayısız Araptan sadece biriydi.</p>

  <p>Ürdün Kralı Hüseyin'in 1992'de yaptığı gibi, Hacı Emin de Kudüs'teki Kübbet-üs Sahra ile El-Aksa Camisi'nin restorasyonu gibi zor bir projenin altına girdi ve bu çabasıyla Filistin'in kırsal bölgelerinde muazzam bir popülerlik kazandı. "Gücünü esasen cami imamlarından ve köylülerden alıyordu," diye yâd ediyor o günleri Şefik El-Hut. "Belediyelerdeki Araplar İngilizler için çalışıyordu. Biz ayaktakımı için belediye yetkilileri birer haindi, zira Hacı Emin'e karşı çıkıyorlardı." Ağustos 1928'de, Hacı Emin ve diğer dini liderlerin Arap köylülere yönelik konuşmaları isyanı tetikledi ve El-Halil'de 60 Yahudi öldürüldü.</p>

  <p>Hacı Emin'in Arap muhalifleri arasında, Kudüs Belediye Başkanı Ragıb El-Naşaşibi vardı ve o da asla taviz vermeyen bir adamı benimseyecek durumda olmayan birçok Filistinliden biriydi. 1930'da Britanyalılar Yahudilerin göçüne ve Filistin'de toprak satın almalarına kısıtlama getirmeye hazır görünüyordu. Fakat Hacı Emin bunun yanı sıra bir 'ulusal Arap hükümeti' de kurulmasında ısrar edince Britanyalılar bundan vazgeçti. Britanya 1936-39 Arap isyanı sırasında önde gelen Filistinli milliyetçileri tutukladığında Hacı Emin gizlice Lübnan'a kaçtı. İkinci Dünya Savaşı'nın patlak vermesinden hemen önce Britanya tekrar Arap davasına göz kırptı ve Filistin'in tartışılacağı Araplar arası bir yuvarlak masa toplantısı çağrısında bulundu. Bu toplantılara katılması Britanyalılar tarafından yasaklanan Hacı Emin bir kez daha Britanya'nın 'bir Yahudi ulusal devleti kurmaya çalışmaktan vazgeçmesi ve Filistinlilere bağımsızlık vermesinde' ısrar etti. Konferans başarısız oldu. Sonrasında yayınlanan bir Britanya Hükümet Raporu'nda Balfour'un Yahudilere verdiği sözden cayılması kabul edildi ve on yıl içinde Arapların çoğunlukta olduğu bir devlet kurulması önerildi. Hacı Emin, Britanya sömürge bakanı Malcolm MacDonald'ın 'altın fırsat' dediği bu öneriyi yine geri çevirdi. Sonradan Arafat da, İsrail veya Amerika'nın isteklerine boyun eğmediğinde neredeyse aynı inatçılık suçlamasına maruz kalacaktı.</p>

  <p>Fransız mandası altındaki Lübnan'da tutuklanmaktan korkan Hacı Emin tekrar, bu kez Irak'a kaçtı; orada da Filistinli bir kahraman olarak karşılanan Hacı Emin, başbakan Nuri es-Said'e, ülkenin iç siyasetine burnunu sokmayacağı yönünde verdiği sözü kısa sürede unuttu. Bir Britanya zaferinin Filistin'in sonu olacağı inancıyla, es-Said'in halefi olarak Mihver yanlısı Raşid El-Geylani'yi destekledi. Ayrıca Hitler'e uzun ve öfkeli bir mektup yazarak, Filistinli Arapların, 'dünya Yahudiliği' dediği şey karşısında yaşadığı güçlükleri vurguladı. "Bu tehlikeli düşman finans, yolsuzluk ve entrika gibi gizli silahlarını Britanya'nın hançerleriyle birleştirdi," diyen Hacı Emin, mektubunu Hitler'in 'parlak zaferine ve büyük Alman halkının refahına...' yönelik temennilerle bitiriyordu.</p>

  <p>Sonradan Lübnan'ın ABD büyükelçiliği görevini üstlenecek olan Nedim Dimeşkiye, o dönem Bağdat'ta öğretmenlik yapıyor ve Hacı Emin'i sık sık ziyaret ediyordu. Yarım asrı aşkın bir süre sonra Dimeşkiye o günleri, "Irak siyasetine karışması bence büyük bir hataydı," sözleriyle yâd edecekti. "İşine karıştığı insanlar vahşi ve sorumsuzdu. Fakat yüzünü nereye dönebilirdi ki? Amerika'ya mı? Britanya'ya mı? Irak'ın Almanya'yı destekleyeceğini ve bunun da, savaş Hitler'in lehine sona erdikten sonra, Arapları Filistin konusunda daha iyi bir pazarlık konumuna getireceğini umuyordu. Hacı Emin bize hep, 'Umalım ki Almanya savaşı kaybetmesin' derdi."</p>

  <p>Britanya 1941'de Irak'ı işgal ettiğinde,<sup><a href="../Text/dipnot.xhtml#bookmark111" id="footnote111">[1]</a></sup> Hacı Emin Bağdat'ta yaşayan Filistinlilerden, Iraklıların yanında savaşacak bir tugay örgütlemeye çalıştı; bu örgütün unsurları işgal gücüne karşı durmak için Ebu Garib'e gitti ve Iraklıların çoktan çökmüş olduğunu gördü. Böylece Hacı Emin'e bir kez daha yol göründü, İran'a gitti ve bu ülkedeyken Afganistan'a iltica başvurusunda bulundu. Fakat Kabil'in sınırı geçme iznini reddetti ve nihai, siyaseten ölümcül adımını atarak, Türkiye üzerinden Mihver Avrupası'na kaçtı. İşte bundan sonra Hacı Emin Filistinlilerin gözünde tarihe verilen bir rehine, milliyetçiliği nedeniyle kendisi için tek mümkün müttefike yüzünü dönen bir adam haline geldi. Yahudi Soykırımı'ndan sağ kurtulanlar (ve dünyanın her köşesindeki Yahudiler) içinse affedilemez bir hareketti bu.</p>

  <p>1990'ların ortasına gelindiğinde, savaş zamanı Arapların Berlin'de oluşturduğu küçük topluluğun üyelerinden sadece biri hayattaydı. 87 yaşındaki Vasıf Kemal, Bağdat'taki Hacı Emin yandaşlarından biriydi ve o da 1941'de Vichy Suriyesi, Türkiye ve Bulgaristan üzerinden Nazi Almanyası'na geçmişti. 1994'te konuştuğumuzda, "Almanya'daki Filistinlilerin ve Arapların büyük kısmı Hacı Emin'in ve Berlin'e giden bir başka önemli şahsiyet olan Raşid El-Geylani'nin çevresinde toplanmıştı," diye hatırlayacaktı o günleri:</p>

  <blockquote class="">
    <p>Çoğunluk Büyük Müftü'yü tercih etmişti. Ben de onun Berlin'deki yardımcılarından biri oldum ve 'Almanya'daki Arap Öğrenciler Topluluğu' adıyla bir örgüt kurmayı kararlaştırdık. Hacı Emin İtalyan ve Alman hükümetleri tarafından neredeyse bir devlet başkanı gibi görülüyordu. Bir anlaşma yapılmıştı; Mihver hükümetleri Hacı Emin ve Raşid'e [El-Geylani] geçici krediler verecek, Mihver zaferinden sonra yeni kurulacak Arap devletleri kredileri geri ödeyecekti. Bu iki adama maaş veriliyordu. Bize mülteci gibi davranılıyordu, fakat Alman vatandaşlarına verilen tayının dört katını alıyorduk ve çok iyi muamele görüyorduk. Fakat Hacı Emin ve Raşid'in Hitler ve Mussolini'yi, Arap liderlerle müstakbel bir Arap devletini garanti eden ve Siyonist 'ulusal devleti' yıkmayı öngören bir anlaşmaya ikna etmek yönündeki tüm çabaları başarısız oldu. Alman radyosunda durmadan sadece şunu söylüyor: "Arap halkının ve bağımsızlığının yanındayız." Fakat resmi bir anlaşmaya <i>asla</i> yanaşmadılar.</p>
  </blockquote>

  <p>Hacı Emin Kasım 1941'de nihayet Hitler'le tanıştığında, Führer'den sözlü bir anlaşma kopardı. "Biz [Almanya] Güney Kafkasya'ya ulaştığımızda, Arapların kurtuluş günü de gelmiş olacak; bu sözüme güvenebilirsiniz," demişti Hitler. Hitler'in verdiği 'sözleri' çoğunlukla tutmadığı gerçeğini kabul etmeyen Hacı Emin, onun 'Yahudi sorununun adım adım çözüleceğinde' nasıl ısrar ettiğini ve kendisinin de 'Arapların lideri' olacağını söyleyip duruyordu. Fakat Hitler Arap devletlerinin bağımsızlık taleplerini tanıdığını kamuoyu önünde reddetti, bunun nedeni kısmen Mussolini'nin Trablus sömürgesini (yani bugünkü Libya) kaybetmek istememesiydi.</p>

  <p>Vasıf Kemal o günleri şöyle hatırlıyordu:</p>

  <blockquote class="">
    <p>Varılan bir anlaşma yoktu, bu yüzden öyle veya böyle Mihver için çalışmaya zorlandığımız sonucuna vardık. Rommel Libya'daki muharebeleri kazanmaya başlayıp Mısır kapılarına dayandığında, Almanlar bize geldiler ve Mihver'in Ortadoğu'da zafer kazanacağına inandıklarını belirttiler. Hitler ve Mussolini Hacı Emin ve Raşid'le yakınlaşarak şunları söylediler: "Ordularımız kısa süre sonra Mısır'a ve Kafkaslar üzerinden Irak'a girecek. Raşid, sen ordularınla birlikte Rusya'dan ilerleyeceksin; Hacı Emin, sen de İtalyan ordusuyla birlikte Mısır üzerinden Filistin'e gideceksin." Hacı Emin bizi toplayıp, "Kendinizi hazırlayın, asker üniformalarınızı giyin ve benimle Mısır'a girmeye hazırlanın," dedi. Ben de ona şunu dedim: "Efendim, geçmişte Şerif Hüseyin [Türklere karşı 1916 Arap isyanının lideri] Britanyalılarla bir anlaşma yapmıştı ve buna rağmen Britanyalılar, Fransa ile gizli bir anlaşma [Sykes-Picot] yaparak bize ihanet etti. Ve şimdi bu insanlarla bir <i>anlaşmamız</i> bile yok. Elimizde hiçbir şey yokken nasıl gidebiliriz? Ben gitmeyeceğim. Ben bunun bir parçası olmayacağım." Üç-dört kişi daha bu fikrime katıldı. Fakat Hacı Emin Libya üzerinden Mısır'a gitme hazırlıklarına başladı. Ve sonraki günlerde Mihver'in kaybettiği yavaş yavaş anlaşıldı.</p>
  </blockquote>

  <p>Hacı Emin artık Nazi propaganda aygıtı için şevkle çalışmaya girişmişti. Sonradan Araplar bu mesaiyi izah etmek konusunda akla karayı seçecek, büyük mahcubiyet yaşayacaktı. Hacı Emin biyografisinde Tayser Cibara, Büyük Müftü'nün Nazilerle işbirliğine, 'Müftü Avrupa'da' gibi donuk bir başlık altında, sadece dört sayfa ayırmıştır. Cibara orada da, Hacı Emin'in Filistin'i, vatanını Britanyalılardan ve Yahudi göçmenlerden kurtarmak için işbirliği yapmaya, en az Yahudilerin hayatını kurtarmak için Almanya ile işbirliği yapan Siyonistler kadar hakkı olduğunu savunur. İsrailliler ise Hacı Emin'in bu işbirliğini zaman zaman onu bir savaş suçlusu olarak niteleyecek kadar abartmıştır. Adeta Şeytan'la akit yapan bir adam vardır karşımızda. Hacı Emin'in konuştuğum iki eski yoldaşı, o bıktırıcı (ve rahatsız edici) Arap deyişini tekrarlayıp durmuştu: "Düşmanımın düşmanı dostumdur." Churchill, yirminci yüzyılın en kanlı diktatörlerinden biriyle, Josef Stalin ile ittifak yapmakta hiç sakınca görmemiş, Almanya yenilinceye kadar canavarı 'Joe Amca'ya dönüştürmüştü. 1936'da kurulan ve liderinin Nazi Almanyası'nın 'disiplininden' ilham aldığı Lübnanlı Falanj milisleri de 1982'de İsrail'in müttefiki olarak hareket etmişti. Enver Sedat Rommel'in ajanı olarak faaliyet göstermiş, ama sonraki yıllarda İsrail'le barış yaptığı için (Mısır'ın olmasa da) Batı'nın sevgilisi haline gelmişti. Ve Hacı Emin'in de başlıca hedefinin, bir Alman zaferinin ardından Filistin'in bağımsızlığını elde etmek, bu esnada Yahudilerin Filistin'e gitmesini engellemek olduğu doğrudur.</p>

  <p>Fakat Hacı Emin'in Soykırım dehşeti sırasındaki ahlaki tutumunu savunmak mümkün görünmüyor. BBC Gözlem Servisi'nin savaş dönemi arşivlerinde, Nazi radyo istasyonlarından derlenmiş, Hacı Emin'in öne sürebileceği bütün ahlaki gerekçelerin üzerine koyu bir gölge düşüren bir dizi kayıt bulunmaktadır. Sözgelimi şu konuşma 2 Kasım 1943'te, Hacı Emin tarafından, Berlin'deki <i>Luftwaffe</i> karargahındaki Balfour Günü töreninde yapılmıştır: "Almanlar Yahudilerden nasıl kurtulacaklarını biliyor... Yahudi sorununu kesin olarak çözdüler." 1 Mart 1944'te, Berlin radyosundaki bir diğer konuşmasından: "Araplar, yekvücut olup ayağa kalkın ve kutsal haklarınız için savaşın. Yahudileri bulduğunuz her yerde öldürün. Allah, tarih ve dinimiz bundan sevinç duyacaktır." Aynı yılın 21 Ocak'ında Hacı Emin, Ante Paveliç'in Hırvatistan'da kurduğu (ve bugünkü Bosna'yı da içine alan) zalim Faşist rejimini ziyaret etmişti; orada SS'e alınan Müslümanlara aşağıdaki sözlerle hitap etti, ki savaş sonrası aktardığı hatıralarıyla keskin bir tezat oluşturmaktadır: "İslami ilkelerle Nasyonal Sosyalizm arasında dikkat çekici benzerlikler de vardır; sözgelimi mücadeleye ve dayanışmaya inanç... düzen fikrine inanç."</p>

  <p>Hattâ Hacı Emin, Bosnalı Müslümanlar ile Yugoslavya'da Almanlara karşı mücadele eden Sırp ağırlıklı partizan güçleri arasına nefret tohumları ekilmesinde de rol oynadı; 1992'deki korkunç olaylarda tekrar su yüzüne çıkacak bir nefretti bu. 26 Mayıs 1944'te BBC Gözlem Servisi Hacı Emin'in Tito'yu 'Yahudilerin dostu, Peygamber'in düşmanı' diye niteleyen bir konuşmasını da kayda geçirmişti. Hacı Emin 1943'te Soykırım'ın mimarı Heinrich Himmler'den özel bir telgraf aldı. Şunlar yazıyordu telgrafta: "Nasyonal Sosyalist Parti, bayrağına 'Dünya Yahudiliğinin imhası' şiarını kazımıştır. Partimiz Arapların, özellikle de Filistinli Arapların, yabancı Yahudilere karşı mücadelesine sempatiyle bakmaktadır." Berlin radyosu daha sonra, Hacı Emin'in 'Yahudi Sorunu Araştırma Enstitüsü'nü ziyaret etmek için Franfurt'a gittiğini' bildiriyordu.</p>

  <p>Peki Hacı Emin Yahudi Soykırımı'ndan haberdar mıydı? En titiz biyograficisi Zvi Elpeleg'e göre (İsrail'in eski Gazze askeri valisi, ki Hacı Emin'in yaşayan aile üyeleri tarafından bile güvenilir bir tarihçi olarak kabul edilir), 'Nazi rejiminin liderleriyle sık ve yakın ilişkileri, Hacı Emin'in, göç etmeleri bizzat kendi çabalarıyla engellenen Yahudileri bekleyen akıbetten haberdar olmamasına pek ihtimal bırakmamaktadır.' Temmuz 1943'te, Polonya'daki imha kamplarının çoktan işlemeye başladığı bir tarihte Hacı Emin, Alman Dışişleri Bakanı Joachim von Ribbentrop'a, Avrupa'dan Filistin'e Yahudi göçünden şu ifadelerle yakınıyordu: "Eğer onların yerlerinden edilmesini zorunlu kılan sebepler varsa, aktif şekilde kontrol edilebilecekleri başka ülkelere, sözgelimi Polonya'ya gönderilmeleri kesinlikle tercih edilir olacaktır." Ölümünden önce Hacı Emin, "Almanlar Yahudilerle hesaplarını, daha ben Almanya'ya varmadan önce görmüşlerdi" diye yazacaktı; olgusal ve tarihsel bakımdan gerçekdışı bir ifadedir bu.</p>

  <p>Vasıf Kemal ise Hacı Emin'in Yahudilerin imhasını teşvik etmediğinde ısrarlıydı. "Yahudilerin Filistin'e göç etmesinin engellenmesinde elbette payı vardı, fakat imha politikası konusunda yaptığı hiçbir şey yoktu. Onunla birlikte Berlin'deyken birçok Yahudi gördüm. Orada yabancıların görebileceği yegâne işaretler, Rusların giysilerinin üzerindeki 'Doğu' kurdelası ve Yahudilerin taktığı Davud Yıldızı'ydı. Sürekli ortalıkta gezinip dururlardı. Bence o dönem neler olup bittiği sırdı..." Ölümünden üç ay önce Hacı Emin, Arafat'ın yardımcılarından Ebu İyad'la Beyrut'ta bir görüşme yaptı. Ebu İyad aralarında geçen konuşmaya dair şunları yazacaktı:</p>

  <blockquote class="">
    <p>Hacı Emin Mihver güçlerinin savaşı kazanacağına ve sonra Filistin'e bağımsızlık vereceğine inanıyordu... Bu tür yanılsamaların biraz safça bir hesaba dayandığına, zira Hitler'in Arapları ırklar hiyerarşisinde Yahudilerden sonra 14. sıraya koyduğuna dikkat çektim. Almanlar kazanmış olsaydı, Filistinli Araplara dayatacakları rejim, bildiğimiz Britanya egemenliğinden çok daha acımasız olacaktı.</p>
  </blockquote>

  <p>Hacı Emin'in torunu Aliye El-Hüseyni'yle konuştuğumda, büyükbabasının son yıllarında, Hitler'in gerçek amaçlarından söz ettiğini anlattı. "Almanların Yahudilerden sonra Arapları da yok edeceğini söylüyordu; bunu biliyordu. Fakat ne yapabilirdi? Şunu anlamalısınız ki, Hacı Emin herkesin kendisine karşı olduğu bir dönemde yaşadı." FKÖ'nün kurucularından ve sonradan tanınmış bir banker olan Rıfat El-Nimr, 1967 Arap-İsrail savaşından sonra çiçeği burnunda FKÖ için Hacı Emin'den nafile yere destek almaya çalışmıştı. "Herr Hitler ile ilişkileri olmasının hata olduğunu düşünmüyorum," diyordu El-Nimr. "1916'da Britanya Araplara bağımsızlık konusunda yalan söyledi. 1917'de Balfour Deklarasyonuyla karşılaştık. Herr Hitler'e <i>gitmemiş</i> olsaydı Britanyalılar veya Amerikalılar Hacı Emin'e bir şey mi verecekti?" Fakat El-Nimr Hacı Emin'in, 'vatanını çaldıkları' için 'Yahudilerden nefret ettiğini' kabul ediyordu.</p>

  <p>Müttefikler Almanya'yı köşeye sıkıştırdıkça, Vasıf Kemal ve Hacı Emin de kendilerini çok tehlikeli hale gelen Berlin'de ve Mihver kontrolünün sürdüğü Kuzey İtalya'nın sahillerinde kapana kısılmış buldular. Kemal bir öğleden sonra, kaldıkları otelin bahçesinde Hacı Emin'le birlikte durup gökyüzüne baktıklarını ve Almanya'ya doğru uçan 'binlerce ama binlerce' bombardıman uçağını izlediklerini hatırlıyordu. Hacı Emin Berlin'e dönmüş, oradan güneydeki Obersalzburg'a geçmiş ve nihayet tarafsız İsviçre'den sığınma istemeye karar vermişti. İsviçreliler başvurusunu geri çevirince Kudüs Büyük Müftüsü Fransızlara teslim oldu. Paris'te kısa süre hapsedildikten sonra, Fransızların suç ortaklığı ve Amerikalıların göz yummasıyla, bir Amerikan savaş uçağında, sahte bir isimle Kahire'ye kaçırıldı.</p>

  <p>Hacı Emin, Arap ordularının nihai çöküşü ve Batı Şeria'nın Ürdün tarafından ilhak edilmesinden önce, 1948'de, Gazze'de sadece sekiz gün yaşayabilen bir Filistin hükümeti kurulmasına katkıda bulundu. Bu, İsrail'in 'Bağımsızlık Savaşı', Filistin'in <i>nakba</i>'sıydı; 'felaket' anlamına gelen <i>nakba</i>'nın ardından yaklaşık 750 bin Filistinli Arap evlerinden zorla sürüldü veya bir daha dönmemecesine başka ülkelere kaçıp mülteci konumuna düştü. Eski yandaşlarından Habib Ebu Fadıl, "Hacı Emin BM'nin taksim planını kabul etmeliydi. Birçok ülke planı destekliyordu ve bunların başında da Ruslar geliyordu. Hacı Emin geleceği düşünmedi," diyecekti. Hacı Emin'in siyaset hayatı boşa gitmişti. Önceleri kur yaptığı Albay Nasırla (ki birlikleri artık Gazze'yi işgal altında tutuyordu) arasını bozmuş, sonra ondan nefret etmiş, ardından, ordusu Batı Şeria'yı işgal eden Ürdün Kralı Hüseyin'le yakınlaşmıştı. 1959'da son sürgünü için Lübnan'a dönen Hacı Emin bir dağ köşküne taşındı, kendisini görmeye gelen Filistinlilere fazilet söylevleri verip hatıralarını anlattı ve küçümsenme korkusuyla herhangi bir siyasi harekete katılmayı reddetti.</p>

  <p>Büyük Müftü'nün Lübnan'daki Filistinli mülteciler arasında gücünün artmasını isteyen Şefik El-Hut, yaşlı adamla bu konuyu konuşup konuşamayacağını sormuş, fakat ellilerin başında Mansuriye'deki köşke ziyarete gittiğinde kapı dışarı edilmiş ve ardından Hacı Emin'in adamlarınca Beyrut'ta dövülmüştü. "O miskin ve ehlileştirilmiş Osmanlı tebasına benziyordu," diye hatırlıyor o günü El-Hut. "Yavaşça, fısıldayarak konuşuyor, günde yirmi saat kendini dinliyordu. Sahneye çıkmış yaşlı bir adam gibiydi. Sözünü kesmek mümkün değildi. Hele şaka falan yapmak hiç mümkün değildi..." Torunu Aliye ise onu tam bir aile babası olarak hatırlıyor; Büyük Müftü'nün öğlen uykuları sırasında arkadaşlarıyla birlikte gülerek gürültü yaptığında kendisini susturmaya çalışan anne-babasını nasıl azarladığını da. "Bizim gülüşlerimizin kendisine müzik gibi geldiğini söylerdi."</p>

  <p>Hacı Emin ömrünün son yıllarını Mısırlı şarkıcı Ümmü Gülsüm'ün müziklerini ve BBC'nin Arapça servisini dinleyerek geçirdi. Geçmişte olanların üzerine sünger çeken El-Hut, onu düğününe şeref misafiri olarak davet etti; eşi babası Hacı Emin'in ilk dönem yoldaşlarından biriydi ve Bayan yüksek lisans tezini Büyük Müftü üzerine verecekti. Hacı Emin'in Nazi Almanyası'na gidişinin 'çok aptalca bir hareket' olduğunu söylüyor Bayan El-Hut ve şöyle devam ediyor: "Hitler'le pazarlıkları yürütecek başka birini bulabilirdi. Dünyadaki bütün Müslümanlardan kendisinin mesul olduğuna inanıyordu; İslami bir sorumluluk hissediyordu. Bosna'da ona büyük bir lider gözüyle bakılıyordu..."</p>

  <p>1974'teki ölümünden iki yıl sonra Hıristiyan Falanjist milisler boş köşkünü basıp dosyalarını ve günlüklerini çaldılar (Beyrut'ta bunların şimdi İsrail'in elinde olduğu söylentileri dolaşır) ve yıkıntı halindeki köşke 15 Hıristiyan mülteci aileyi yerleştirdiler. Yirmi yıl sonra köşkü ziyaret ettiğimde aileler hâlâ oradaydı, binanın altında vaktiyle Hacı Emin'in çalışma odası olan garaj araba tamircisi yapılmıştı. Hacı Emin, son biyografisini yazan Elpeleg'den daha nazik bir muamele görmüştür; Elpeleg Büyük Müftü'nün sadece 'inanılmaz hatalardan' değil, 'Filistin ulusal hareketi adına elde ettiği çarpıcı başarılardan' da söz etmiştir.</p>

  <p>Bir kalp krizi sonucu öldüğünde, İsrailliler Hacı Emin'in Kudüs'e gömülme vasiyetini kabul etmediler ve cenaze törenini Beyrut'ta düzenleme işi El-Hut'a düştü. "FKÖ içindeki yeni Filistin liderliğinin buna hiç de büyük bir olay olarak bakmadığını görünce şaşırdım. Benim düşünceme göre tarihimizde biraz olsun süreklilik olmalıydı, diğer bir deyişle, 'bir dönemi kapatmalıydık'. Arafat'a cenazeye katılması gerektiğini söyledim." Cenazede Hacı Emin'i 'bir din savaşçısı' olarak öven El-Hut, yaptığı konuşmayı hatırlıyor: "O günlerde mezarıyla bir şehidin mezarıymış gibi ilgileniyor, bakımını yapıyorduk. Fakat sonra Lübnan savaşı patlak verdi ve o kadar şehit mezarımız oldu ki, Hacı Emin'inkini unuttuk gitti."</p>

  <p>Herkes unutmamıştı. El-Hüseyni ailesi lahdi bakıp korumaya çalıştıysa da, Lübnanlı Şii Emel milisleri (1985'te, Beyrut'taki kamplarda barınan FKÖ'lü hasımlarıyla savaş halindeydiler), Filistin silahlarının Hacı Emin'in mezarında gizlendiğine inanıyorlardı. Bu yüzden mermer kapağı açıp içine baktılar. Silah falan yoktu; sadece çürüyen beyaz kefeninin içindeki Büyük Müftü.</p>

  <p>Bill Fisk'in 1914-18 savaşı sırasında Britanya'nın verdiği çelişik sözlerden (Araplar için bağımsızlık, Filistin'de bir Yahudi vatanı kurulmasına destek), Yahudi Soykırımı ve İkinci Dünya Savaşı'nın ardından Filistin topraklarında İsrail devletinin kuruluşuna dek Arap-Yahudi mücadelesi, tam anlamıyla bir trajedidir. Etkileri bütün dünyaya yayılmış ve sadece o trajedinin ortasında kalanların hayatlarını değil, Batı olarak Ortadoğu ve Müslüman topraklarına dair aldığımız bütün siyasi ve askeri kararları da zehirlemiştir. Olayların anlatımı (gerek Arap ve İsrail gözünden, gerekse 1948'den bu yana gazetecilerin ve tarihçilerin çoğunlukla yanlı haberleri ve yorumları üzerinden) bugün kütüphaneler dolusu enformasyon ve dezenformasyon teşkil etmektedir; bu bilgi dağına tırmanmaya çalışan meraklıların başları dönebilir, dizlerinde derman kalmayabilir. Daha 1938 gibi erken bir tarihte Britanya, Milletler Cemiyeti'nin kararıyla Filistin'de manda yönetimi yürütürken, ünlü tarihçi George Antonius, halihazırda var olan muazzam külliyata fazla güvenmenin tehlikelerine dikkat çekiyordu; o dönem yazdıkları, bugün de geçerliliğini yitirmiş değildir:</p>

  <blockquote class="">
    <p>... bu, kısmen yüksek oranda açık veya gizli propagandayla ve kısmen de olmazsa olmaz Arap kaynaklara ulaşılamadığından dolayı gerçeklere karşı militanlaşmış bir külliyattır, tarafsız ve dürüst tarihçilerin çalışmaları bile bundan muaf değildir, o yüzden bu külliyat dikkatli kullanılmalıdır. Gündelik bilginin akışında da benzer bir kapışma söz konusudur. Siyonist propaganda aktif, iyi örgütlenmiş ve yaygındır; dünya basını, bilhassa Batı demokrasilerindeki basın, büyük ölçüde bu propagandaya dayanır; haberlerin dolaşıma sokulduğu elverişli kanalları, daha da önemlisi, İngilizce konuşan dünyadaki bilgilendirme kanallarını o kontrol etmektedir. Arap propagandası ona kıyasla ilkel ve kesinlikle daha başarısızdır: Arapların bilgiyi ulaştırma yetenekleri, araçları veya mali kaynaklarının çok daha sınırlı olması Yahudi propagandasını daha da etkin kılmaktadır. Bunun sonucunda da dünya yıllardır Filistin'e Siyonist gözlüklerin ardından bakmaktadır ve bilinçsiz bir biçimde Siyonist kabuller üzerinden akıl yürütme alışkanlığı edinmiştir.</p>
  </blockquote>

  <p>Hayatımın son otuz yılının büyük bölümünü, Filistin uğruna verilen savaşla, Arapları ve Yahudileri 1920 ve öncesinden bu yana sarsan çözülmemiş adaletsizliklerle doğrudan veya dolaylı olarak bağlantılı vakaları dosyalamakla geçirdim. Britanyalılar, Türklerle savaşmak için Arap güçlerine ihtiyaç duyduklarında Arap ulusunun bağımsızlığı sözü verdiler. Balfour Deklarasyonu Yahudi vatanına destek verdiğinde, Britanya'nın Birinci Dünya Savaşı'nda (hem siyasi hem bilimsel bakımdan) Yahudi desteğine ihtiyacı vardı. 1917'de Britanya başbakanı olan Lloyd George, 1917 Noel'i için Kudüs'ü istediğini (ki General Allenby sayesinde bu isteği gerçekleşmiştir) söyleyerek ve hatıralarında 'Hıristiyanlığın asırlar boyu kutsal mekânlarını tekrar elde etmek için çaba sarf ettiği dünyanın bu en ünlü kentinin Britanya birlikleri tarafından ele geçirilmesine' atıfta bulunarak, Filistin'de sahneye konan İncilvari dramdan sık sık fantastik bir şeymiş gibi söz edecekti. Lloyd George'un Allenby'nin düzenlediği harekata Haçlıların mirasçısı gözüyle bakan (Kudüs'ün Müslümanlardan 'geri alınması') tavrı, Batı'nın yirminci yüzyıl boyunca Ortadoğu'ya dair attığı her adımda tezahür eden bir temaydı; ki 11 Eylül 2001'de insanlığa karşı işlenen uluslararası suçların hemen ardından George W. Bush'un 'haçlı seferi' ifadesinde de doğal yansımasını bulacaktı.</p>

  <p>O hatıralarda Lloyd George, Balfour Deklarasyonu'na neredeyse hiç atıfta bulunmaz; sadece bir kere, bunun ünlü Siyonist Chaim Weizmann'ın, dumansız barut yapımında kullanılan kimyasal bir madde olan asetona dair çalışmalarını ve böylece Britanya'nın savaş faaliyetlerine katkısını ödüllendirmek için yapılan bir jest olduğunu öne sürer. Lloyd George, Weizmann'ın adının, İsrail'in çocuklarının heyecanlı ve esin verici hikâyesinde Nehemiya'nın mertebesine yazılacağını' söyleyecek kadar coşacaktır. Nehemiya MS 5. yüzyılda, Kudüs'ün tekrar inşa edilip onarılmasından sorumluydu; Pers Kralı Artaxerxes'in esaretinden kurtulduktan sonra tamamlamayı başardığı bir görevdi bu. Fakat Lloyd George, bu kasideyi döktürdüğü dönemle hemen hemen aynı dönemde (1936'da), Lordlar Kamarası'nda Arap İsyanı'na dair bir tartışmada Balfour Deklarasyonu hakkında çok daha dürüstçe konuşuyordu:</p>

  <blockquote class="">
    <p>Balfour Deklarasyonu ilk hazırlandığı sırada savaşın en karanlık dönemlerinden biriydi. Fransız ordusunda ayaklanma çıkmıştı; İtalyan ordusu çöküşün eşiğindeydi; Amerika ciddi hazırlığa daha yeni başlamıştı. Dünyanın o güne kadar gördüğü en güçlü askeri ittifaka Britanya'dan başka karşı duran kimse kalmamıştı. Bizim için mümkün olan bütün meşru yardımları aramak önemliydi. Hükümet, dünyanın her köşesinden toplanan bilgiler ışığında şu sonuca vardı: Yahudi toplumunun sempatisini kazanmak bizim için hayati önemdeydi... Araplara karşı kesinlikle önyargılarımız yoktu, zira o günlerde Arapların Türklerden özgürleşmesi için savaşan yüz binlerce askerimiz vardı. Bu koşullar altında ve aldığı tavsiyeler uyarınca Hükümet, dünya çapındaki en etkileyici topluluğun, yani Yahudilerin sempati ve işbirliğini sağlamanın arzu edilir olduğuna karar verdi. Amerika'da bize büyük yardımları dokundu; hattâ o dönem Rusya'da da yardımcı oldular, zira Rusya savaştan çekilmenin ve bizi yalnız bırakmanın eşiğindeydi. Bu şartlar altında bu fikri Müttefiklerimize de önerdik. Fransa, İtalya ve ABD kabul etti... Yahudiler, sahip oldukları tüm nüfuzu kullanarak, kendilerine yapılan bu teklifin hakkını fazlasıyla verdi.</p>
  </blockquote>

  <p>Fransız ordusunun kazan kaldırması ve İtalyan cephesinin çökmenin eşiğine gelmesi, bir Yahudi 'vatanının' kurulması bakımından Nehemiya'dan daha fazlasını yapmış görünüyor. Fakat Lloyd George Avam Kamarası'nda, şimdi de Arapların 'pratik olarak daha fazla Yahudi göçü olmamasını talep ettiğinden' yakınıyordu. "Yükümlülüklerimize ihanet etmeden bu talebi kabul etmemiz mümkün değil. Araplar Yahudi göçmenlerin, kendilerini, yani bölgenin kadim sakinlerini yerlerinden ettiğini söyleyecek bir konumdaymış gibi düşünmeyelim..." Fakat Lloyd George, pek ciddi bir edayla olmasa da, sorunun nerede yattığının farkındaydı:</p>

  <blockquote class="">
    <p>Manda yönetiminin yükümlülükleri belli ve kesindi. Arap nüfusunun haklarına halel getirmeden, Filistin'de Yahudiler için Ulusal bir vatan kurulmasını teşvik edecektik. Bu ikili bir görevdi; söz konusu görevin Manda yönetiminin her iki parçasını da güçlendirdiğini görmemiz lazım.</p>
  </blockquote>

  <p>Fakat Filistin'deki Britanya yönetiminin her iki parçası da güçlendirilemezdi ve Nazi Almanyası'nın 1936'da kendi Yahudilerine uyguladığı, sonradan Soykırım boyutuna varacak olan zulüm, Filistin'de bir İsrail devletinin varlığını garantiye alacaktı — o noktadan sonra 'Arap nüfusunun haklarının' bir önemi kalmamıştı. 1938'e gelindiğinde George Antonius gayet açık bir şekilde, 'Filistin'de bir Yahudi devleti veya toprak egemenliğine dayalı bir ulusal vatan kurulması, Araplar zorla yerlerinden edilmeksizin başarılamaz...' diyordu. Antonius bağımsız bir Arap devleti istiyordu; 'bu ülke, mümkün olduğu kadar fazla sayıda Yahudiyi, önyargısızca, siyasi ve ekonomik özgürlükleriyle beraber içinde barındırabilir, Yahudiler vatandaşlık haklarından tam olarak yararlanıp, barış ve güvenlik içinde, şerefli bir biçimde burada yaşayabilirdi.' 'Arap, Yahudi ve Britanyalıların hayatlarını kaybedeceği beklenmedik bir soykırımdan' korkan Antonius, Avrupalı Yahudilere yardım etmek için Filistin'den başka yerlere bakılması gerektiğini söylüyordu:</p>

  <blockquote class="">
    <p>Almanya ve diğer Avrupa ülkelerindeki Yahudilere reva görülen muamele, hem bunu yapanlar hem de modern uygarlık için utançtır; gelecek nesiller, Yahudilerin yaşadığı acıyı ve felaketi durdurmak için payına düşen fedakarlığı yapmayan ülkeleri affetmeyecektir. Bunun bedelini Filistinli Araplara ödetmek ise, uygar dünyanın tamamına ait olan görevden zavallıca kaçmaktır. Aynı zamanda ahlaki bir rezallettir. Bir halkın acısını dindirmek için bir başka halka zulmetmek, hiçbir ahlaki çerçeveye sığmaz. Yahudilerin Almanya'dan tahliyesine yönelik çözüm, Arapların anavatanlarından çıkarılmasında aranmamalıdır; ve Yahudi acısı, masum ve barışçı bir halka benzer bir acıyı yaşatmakla dindirilemez.</p>
  </blockquote>

  <p>Bu cümlelerin (on yıl sonra yaşanacak Filistin felaketi düşünüldüğünde son derece isabetlidir) 1938'de yazılabilmiş olması oldukça çarpıcıdır. Ancak gelecekteki felaketi aynı ölçüde isabetli ifadelerle öngören başkaları da vardı. Sadece bir yıl önce, geleceğe dair öngörülerde bulunan Winston Churchill, taksim edilmiş bir Filistin'in imkânsızlaştığından dem vurmuş ve çok daha ileri bir kehanet mahiyetinde şunları yazmıştı:</p>

  <blockquote class="">
    <p>Zengin, kalabalık, ileri Yahudi Devleti [Filistin'in] düzlüklerinde ve deniz kıyılarında uzanıyor. Onun etrafında, tepelerde ve yüksek bölgelerde, uçsuz bucaksız çöllere doğru yayılan Suriyeli, Trans-Ürdünlü, Arabistanlı savaşçı Araplar var ve durmaksızın savaş tehditleri savuran Irak'ın silahlı kuvvetleri tarafından destekleniyorlar... Varlığını sürdürebilmek için Yahudi Devleti tepeden tırnağa silahlanmak ve ordusunu güçlendirmek için de eli silah tutan bütün erkekleri seferber etmek zorunda. Fakat Irak ve Filistin'deki muazzam Arap nüfusu göz önüne alınırsa, bu durumu daha ne kadar böyle sürdürebilir? Arapların pasifçe bir kenarda durması ve dünyadaki Yahudi sermayesi ve kaynaklarıyla en ölümcül silahlarla donatılmış bir Yahudi ordusunun, ta ki kendilerinden korkmayacak güce ulaşana dek kuruluşunu öylece seyretmesi beklenebilir mi? Ve günün birinde Yahudi ordusu bu noktaya ulaşırsa, kendi dar sınırları içinde kalacaklarından, etraflarında uzanan gelişmemiş yeni topraklara yayılmayacaklarından kim emin olabilir?</p>
  </blockquote>

  <p>Churchill, Filistin'in taksim edilmesinin gerekip gerekmediğiyle ilgili şu sonuca varıyordu: "[Taksim] planının kaçınılmaz şekilde Filistin'in Büyük Britanya tarafından tümüyle boşaltılmasına yol açacağı... düşüncesinin doğruluğuna direnmenin çok zor olduğu kanısındayım." Ve bu iki şahsiyetin söyledikleri aynen çıktı.</p>

  <p>1939'dan itibaren Arap Lejyonu'nun komutanlığını yürüten John Bagot Glubb da, şu etkileyici yorumu yapacaktı: "Yahudi trajedisi Avrupa'nın Hıristiyan ulusları ve Amerika yüzünden ortaya çıktı. Hıristiyanlık vicdanı en sonunda uyandı. Çağlardır süren Yahudi trajedisi bitmeliydi. Fakat iş onların sıkıntılarını gidermenin bedelini ödemeye geldiğinde, Avrupa'nın Hıristiyan ulusları ve Amerika faturayı Asya'daki bir Müslüman ulusa çıkarmaya karar verdi."</p>

  <p>Antonius dünyanın Yahudi göçmenleri Filistin dışındaki ülkelere yerleştirmesi gerektiğini savunuyordu ve Britanya'nın bu anlamda Uganda'yı düşünmüş olduğunu biliyoruz. Öte yandan savaş öncesinde Siyonist komitelerin, Filistinli Arapların Suriye'nin Cezayra bölgesine, tam da yirmi yıl önce tehcir edilen Ermenilerin 'zavallı varlıklarının sona ermiş olduğu' Der Zor ve Halep çevresindeki çöllere 'transferini' (yani etnik temizlik) tartışmış olduğunu da biliyoruz. İşte Araplar ve Yahudiler, bu kuşku, paranoya ve yoğun acı atmosferinde İkinci Dünya Savaşı'nın Avrupa'yı sarmasını izlediler. Birincisi Britanya'nın Arap topraklarında eninde sonunda bir İsrail devleti kuracağından korkuyordu; ikincisi ise, Britanyalılar Vaadedilmiş Topraklara gitmeye çalışan birkaç Yahudi gemisini bile engellemeye çalışırken, Avrupa'daki soylarının imhasına tanıklık ediyordu. Büyük Müftü Hacı Emin böyle bir dünyada, Almanya'ya doğru yola çıktı ve Hitler'den Yahudi göçünü sona erdirmesini istedi. Peki ne pahasına?</p>

  <blockquote class=""/>

  <p>Burada ahlakın çarkı hiç olmadığı kadar hızlı dönmeye başlıyor. Britanya'nın Birinci Dünya Savaşı'nda bir halka, atalarının iki bin yıl önce yaşadığı toprakları vaat etmesinin acısına niye Filistinliler katlandı? Bunun bedelini akın akın mülteci konumuna düşerek ödeyen Müslümanlara, neden saldırgan olanın kendileri, kurban olanların da onları yurtlarından edenler olduğu söylendi? Zira gelecek yıllarda Filistinliler 'terörist', topraklarını onların elinden alanlar, Auschwitz'in küllerinden Zümrüdüanka gibi doğan bir ulusun temsilcileri ise masum sayılacaktı. Dünyanın (bilhassa 1948'de, savaş acısının taze ve Avrupa'nın dört bir köşesine saçılan milyonlarca mültecinin hâlâ yurtsuz olduğu bir dünyanın) gözünde, 6 milyon Yahudinin öldürülmesiyle kıyaslandığında 750 bin Filistinli mültecinin ne ehemmiyeti olabilirdi ki?</p>

  <p>Nisan 2002, Batı Kudüs'te aydınlık bir bahar sabahı. Josef Kleinman ve eşi Haya'nın yaşadığı küçük, şık bir apartman dairesindeyim; tarihsel önemini bilmiyor olsak, sadece sıradan bir mahalle sanabiliriz burayı. Kleinman heyecanlı, dürüstlüğü hemen belli olan bir adam; hayatının en karanlık günlerini anlatmasını istediğimde, sandalyesinden bir kaplan gibi fırlıyor. "Sana şahsi müzemi göstereceğim," diyerek arka odaya yöneliyor.</p>

  <p>Eski, solmuş, haki bir sırt çantasıyla geri dönüyor. "Bu, 27 Nisan 1945'te Landsberg'den salıverildiğimde Amerikalıların bana verdiği gömlek." Lime lime olmuş, ucuz ekose bir gömlek elindeki, etiketi artık okunmaz olmuş. Sonra çantadan mavi-beyaz çubuklu bir hapishane giysisi ve önünden arkasına dek aynı mavi çubukların olduğu bir şapka çıkarıyor. "Bu, Dachau kampındaki üniformam," diyor. 1945'te sinemalarda verilen haberlerden, Schindler'in Listesi ve daha yüzlerce Soykırım filminden aşina olmama rağmen, bir halkın imhasının simgesi olan bu giysiye dokunmak (ve onu tutmak) şoke edici. Ben giysiyi tutarken Joseph Kleinman beni izliyor. Yaşadığım şoku anlıyor. Düşünüyorum: Bu giysi Dachau'daydı. Naziler üretti onu. O, dizanterili, siyanid gazlı<sup><a href="../Text/dipnot.xhtml#bookmark112" id="footnote112">[2]</a></sup> bir imha tarihinin gerçek bir parçası; on yıl önce Isabel Ellsen'le birlikte Suriye çamurundan çıkardığımız kemikler gibi, her zerresinde insanlıkdışı bir hikâyenin tanıklığı var. 1945'teki haber bültenlerinde toplama kamplarının üniformaları siyah-beyazdı, fakat Avrupalı Yahudilerin kitlesel katliamının bir rengi vardı aslında. Mavi-beyazdı o renk. İsrail bayrağının renkleriyle aynı. Üniformanın önünde bir de numara var: 114986.</p>

  <p>Kleinman'ın oturduğu apartmanın girişinin aşağısında, yaklaşan Soykırımı Anma Günü'nü insanlara hatırlatan afişler asılı. Givat Şaul, küçük dükkânları, ağaçları ve sarı taştan yapılmış zarif eski evleriyle, emekli çiftlerin oturduğu sıcak, aydınlık bir mahalle. Sarı taşlı evlerin bir kısmı harap durumda, pek azında oturan var. Birkaç tanesi uzun yıllar önce, 9 Nisan 1948'de, bir başka halk kendi felaketiyle yüzyüze gelirken sıkılmış kurşunların izlerini taşıyor. Zira Givat Şaul'a bir zamanlar Deyr Yasin deniyordu. Ve burası, 44 yıl önce, Filistinli Yahudiler adına İsrail denen bir devletin bağımsızlığı için savaşırken, 130'dan fazla Filistinlinin iki Yahudi milis örgütü (İrgun Zvai Leum<sup><a href="../Text/dipnot.xhtml#bookmark113" id="footnote113">[3]</a></sup> ve Stem Çetesi) tarafından katledildiği yer. Katliam o kadar korkunçtu ki, on binlerce Filistinli Arap (750 bin insanın sadece ufak bir bölümü) kitleler halinde evlerinden kaçtı ve İsrail-Filistin savaşının tam kalbinde yatan acılar diyarını oluşturan mültecilere katıldı onlar da.</p>

  <p>1948'e dönelim. Kleinman'ın evinin yakınında hâlâ duran eski evlerin etrafında Filistinli kadınlar Yahudi savaşçıların attığı el bombalarıyla paramparça oldu. İki kamyon dolusu Arap esir köylerden alındı ve Kudüs sokaklarında yürütülerek teşhir edildi. Sonradan birçoğu tekrar Deyr Yasin'e getirilip idam edildi. Toplu mezarlarının, bugün Kudüs'teki mahallenin ucunda bulunan bir yakıt deposunun altında olduğuna inanılıyor. Böylece Kleinman'ın evine tek bir ziyaret, alışılmadık bir ahlaki soruyu gündeme getiriyor. İnsan modern tarihin en büyük suçuna dair anlattıklarını dinleyip ardından, tam da bu bölgedeki Filistinlileri silen katliama dair soru sorabilir mi? Hele hele, ne kadar korkunç olsa da, Filistinli Arapların tahliyesi, istatistiksel veya ahlaki olarak 6 milyon Yahudinin öldürülmesinin yanına bile yaklaşmazken? Josef Kleinman bu yıl tarihin korkunç ironilerinden birinin daha yaşanacağını, Soykırımı Anma Günü'yle Deyr Yasin'in düşüşünün aynı güne denk geldiğini biliyor mu?</p>

  <p>Josef Kleinman Yahudi Soykırımı'ndan kurtulanlar arasında sıradan bir isim değil. Auschwitz'den sağ çıkanların en genciydi ve SS'in, Avrupalı Yahudilerin öldürülmesine yönelik Nazi programını uygulayan özel 'Yahudi Birimi'nin şefi Adolf Eichmann'ın yargılandığı mahkemede tanıklık yaptı. Josef Kleinman, gaz odalarına gönderilecek çocukları, kadınları, yaşlıları ve hastaları seçen Dr. Josef Mengele'yi, namı diğer 'Ölüm Meleği'ni bile gördü. Daha on dört yaşındayken, bir gün Mengele'yi bisikletiyle gelip bir oğlan çocuğuna belli bir yere konmak üzere tahta bir çubuk yontmasını emrederken izledi. Kleinman'ın, Eichmann davasında verdiği ifadenin bu olayla ilgili kısmı şöyle:</p>

  <blockquote class="">
    <p>Bize ne olacağı söylenmemişti. Öğrendik. Boyu tahta çubuğun altından geçemeyecek kadar uzun erkek çocuklar bağışlanıyordu. Başları çubuğa ulaşmayanlar da gaz odalarına gönderiliyordu. Hepimiz ayak parmaklarımızın üzerine yükselip boyumuzu uzatmaya çalışıyorduk. Fakat ben pes ettim. Benden daha uzun çocukların bile başlarıyla çubuğa değemediğini görmüştüm. Erkek kardeşim bana sordu: "Yaşamak istiyor musun? Evet mi? O zaman bir şeyler yap." Kafam çalışmaya başladı. Bazı taşlar gördüm. Onları ayakkabılarıma koydum ve bu sayede bozum uzadı. Fakat taşların üzerinde dik duramıyordum. Acıdan ölecek gibiydim.</p>
  </blockquote>

  <p>Bunun üzerine Josef Kleinman'ın kardeşi Şlomo şapkasını ikiye böldü ve Josef şapkanın parçasını ayakkabılarının içine doldurdu. Hâlâ çok kısaydı. Fakat bir şekilde testi geçen grubun arasına sızmayı başardı. Kalan çocuklar (toplam bin çocuk) zehirli gazla öldürüldü. Josef Kleinman Mengele'nin Yahudi çocukları toplu olarak öldürmek için Yahudilerin tatil günlerini seçtiğini hatırlıyor. Kleinman'ın anne-babası (Meir ve Raşel) ile kızkardeşi, bugün Ukrayna'da olan Karpat Dağları'ndan Auschwitz'e getirilir getirilmez doğruca gaz odalarına gönderilmişlerdi. O erkek kardeşiyle birlikte hayatta kalmıştı; Josef gibi marangoz olan kardeşi de şimdi Givat Şaul/Deyr Yasin Mahallesi'nde, birkaç yüz metre ötede yaşıyor. Josef Kleinman Dachau'dan ve Hitler'in gizli uçak fabrikası (Almanya'nın yeni Messerschmitt Me 62 savaş jetleri burada üretilecekti) için devasa bir sığınak inşa ettikleri o ölümcül çalışmadan da sağ çıkmıştı.</p>

  <p>Amerikalılar tarafından kurtarıldıktan sonra Kleinman İtalya'ya ulaştı ve sonra küçük bir tekneyle Filistin'e giden bir geminin güvertesine çıkarıldı; gemi, Britanya'nın bitmek üzere olan manda yönetimi altındaki topraklara ulaşmaya çalışan yasadışı Yahudi göçmenleri taşıyordu. Josef Kleinman yanında pek az şey götürebilirdi. Çantasına Dachau'da giydiği üniformayı koymayı tercih etmişti; böylece kendisine yapılanları unutmayacaktı. Britanyalılar tarafından geri çevrilince, Kıbrıs'taki Famagusta kampında altı ay geçirdi ve yolculuğu nihayet Filistin'in Atlit bölgesindeki göçmen kampında son buldu. Kudüs'e 15 Mart 1947'de vardı ve varır varmaz da İsrail'in bağımsızlık savaşı patlak verdi. Bu savaşa katıldı, fakat Deyr Yasin'de bulunmadı. Konuşmamız sırasında bu ismi neredeyse geçerken zikrediyorum. Fakat hem Josef Kleinman hem de Haya, ânında müdahale ediyorlar.</p>

  <p>"Deyr Yasin'le ilgili yanlış yazılan meseleler var," diyor Kleinman. "Kudüs'teydim ve buradan gelen iki kamyon dolusu esiri gördüm. Bazı kaynaklar Arapların öldürüldüğünü, bazıları ise tersini söylüyor. İnsanların hepsi öldürülmedi. Çok fazla propaganda var. Bilmiyorum. Araplar ellerindeki Yahudi esirleri öldürdü. Arapların ayrılması için o kadar fazla çarpışmaya gerek yoktu."</p>

  <p>Peki o Arapları giderken gördüğünde, Josef Kleinman kendi hayatıyla bir tür paralellik (her ne kadar Yahudilerin yaşadığı sayısal olarak çok daha fazla ve kanlı felaketin yanında sönük kalsa da) kurmuş muydu? Bu sorum üzerine bir süre düşünüyor. Çok fazla Arap mülteci görmediğini söylüyor. Soruya cevap eşi Haya'dan geliyor: "Sanırım kendi yaşadıklarından sonra, ki korkunç şeyler yaşamış, dünyadaki her şey ona daha önemsiz görünüyordu. Josef'in öyle bir zamanda, Shoah<sup><a href="../Text/dipnot.xhtml#bookmark114" id="footnote114">[4]</a></sup> zamanında yaşadığını anlamalısınız. Diğer kamplardan, birçoğu da Auschwitz'den Dachau'ya getirilen 29 bin Yahudiden 15 bini öldü."</p>

  <p>Fakat bütün mesele bir suçun muazzam boyutlarda olması ve Filistinlilerin 1948'deki sürgünüyle kıyaslanmasından mı ibaretti? Bir grup Yahudi, Müslüman ve Hıristiyan, uzun süredir Deyr Yasin'in hatırlanması için kampanya yürütüyordu; son Filistin savaşının doruğunda olduğu bugün bile sürüyordu. Kampanyayı örgütleyenlerden birinin söylediği gibi: "Birçok Yahudi bunu görmek istemeyebilir, kendi trajedilerinin silinmesinden korkuyor olabilir. Filistinliler içinse hep, Soykırım'ın kendi acılarını meşrulaştırmak için kullanılması korkusu vardır, ki geçmişte sık sık kullanıldığı olmuştur." Kleinman çifti bu kampanyayı bilmiyor — ne de örgütün Givat Şaul'daki evlerinin çok yakınında Filistin ölümleri için bir anıt yapılması planından haberleri var. Josef Kleinman, İsrail ve Filistin'de yaşanan kan banyosu hakkında konuşmak istemiyor. Fakat siyasette 'sağ kanatta' olduğunu ve son İsrail seçiminde Ariel Şaron'a oy verdiğini söylüyor. "Başka adam var mı ki?" diye soruyor.</p>

  <p>Ancak Josef Kleinman'ın Deyr Yasin hatıraları pek gerçeğe uygun değil. Kızılhaç'ın kayıtları ve o dönemki gazetecilerin haberleri, Deyr Yasin'deki köylülerin öldürüldüğünü ve bazı kadınların karınlarının deşildiğini açıkça ortaya koyuyor. Manda yönetimi altındaki Filistin'in İsrail haline gelecek olan kesiminde (bazen Araplar tarafından başlatılan, çoğunlukla da savaş ilerledikçe İsrail ordusu içinde kümelenip yozlaşan Yahudi savaşçıları tarafından işlenen) küçük çaplı katliamlar da var. Sadece bir küçük ve trajik hikâye, Filistinlilerin zorla göç ettirilmesi sırasında neler yaşandığına dair bir fikir verecektir.</p>

  <p>2000 yılı, Güney Lübnan'ın yağmurla ıslanmış bir köyündeyim; yoksulluk ve Şabrike denen delik deşik yollarla dolu bir yer. Ve 85 yaşındaki Nimr Avn pantolonunun paçasını sıyırıp çarpılmış dokularını ve kaslarını gösteriyor; yirmi iki yıl önce bir İsrail kurşunu parçalamış bacağını. Avn'ın hikâyesi bir çifte ihanet masalı, zira o sadece İsrail'in değil, Birinci Dünya Savaşı'nın ardından güya onu koruyacak olan iki mandacı gücün de (Britanya ve Fransa) kurbanı. Salha diye bir köyden (şimdi Lübnan sınırının öte tarafında, İsrail'in iki kilometre içinde) geliyor ve İsrail'in köyün erkeklerine yönelik giriştiği katliamdan sağ kurtulan tek kişi.</p>

  <p>Salha ve altı köyün daha (En-Name, Ez-Zuk, Tarçiha, El-Halsa, El-Kıttiye ve Lahas) hikâyesi, Britanya'nın Filistin'e, Fransa'nın yeni kurulan Lübnan devletine hükmettiği 1923 yılına dek uzanıyor. O yıl iki emperyalist güç kendi çıkarlarına uygun şekilde küçük sınır değişiklikleri yapıyordu ve Paris, Londra'ya Lübnan'ın üç-dört kilometrelik bir bölgesini verme kararı aldı. Böylece Britanya'nın Filistin'deki egemenliği, adı geçen yedi köyü de içine alacak şekilde, hafifçe kuzeye kaydı. Bu kararın ardında pis bir anlaşma vardı. Beyrut'taki eski kayıtlara göre, Fransa buradan, o bölgedeki bir bataklığı ticari kullanım amacıyla kurutma ihalesinin bir Fransız şirketine verilmesi karşılığında feragat etmişti. O dönemde söz konusu anlaşmaya (yaşlı Nimr Avn'a ondan söz etmemeyi tercih ediyorum) 'İyi Komşuluk' anlaşması dendi. Ve bütün köylülerin felaketi oldu.</p>

  <p>Nimr Avn artık Fransız mandası altındaki bir Lübnanlı değil, Britanya mandası altındaki bir Filistinliydi. Ne var ki ne Avn'ın ailesine ne de diğer köylülere bu konuda danışılmıştı. Yine de Avn Britanyalıları sitayişle anıyor. Nimr Avn, on üç yaşında bir kızla evli olan bir çiftçiydi, önceki evliliklerinden dokuz çocuğu vardı ve Salha'daki mısır tarlalarının ortasında yaşıyordu. Fakat mesele 1948'e, yani Britanyalıların gidip Yahudi ordusunun köyün çevresine varmasına geldiğinde sesi tizleşerek yükseliyor. "Bizi bildiri yağmuruna tuttular, teslim olursak affedileceğimiz yazıyordu bildirilerde. Kadınlar ve çocuklar çoktan kaçmıştı. Velhasıl bildirilere inanıp teslim olduk. Fakat İsrailliler yalan söylemişti. Bize küfrettiler ve yetmişimizi sıraya dizdiler."</p>

  <p>Sonra olanları İsrail arşivleri de teyit ediyor. Tarihçi Benny Morris, Salha yakınlarındaki Arapların 'hafif direnişinin' ardından İsrail'in 'Hiram Operasyonu' adıyla başlattığı saldırıda köylülerden doksan dördünün 30 Ekim 1948'de bir eve toplanıp havaya uçurulduğunu yazıyor. Nimr Avn olayları başka türlü anlatıyor, fakat onun teyidi yaralarında:</p>

  <blockquote class="">
    <p>Hepimiz bir arada dururken üzerimize ateş açtılar. Çevrede on üç tank vardı. Hiçbir şansımız yoktu. Bana yardım eden şey, bacağımdan vurulduktan sonra ceset yığınının altında kalmam oldu. Benim üzerimdeydiler ve kurşunların çoğu arkadaşlarıma isabet ediyordu. Çok kan kaybettim, hiçbir şey hissetmiyordum. Akşam çöktüğünde yola koyuldum, tanklardan birinin yanından geçtim ve sonra bir eşek bulana dek uzun otların arasında ilerledim.</p>
  </blockquote>

  <p>Nimr Avn kendisini hayvanın sırtına attı ve acı içinde kuzeye, Lübnan köyü Marun'a dek gitti, orada tedavi gördü. Bir hükümet görevlisi doktorların bacağını kesmesini engelledi, onun sayesinde Nimr Avn, vaktiyle Lübnan köyü olan Salha'ya 70 kilometre uzaklıkta, Şabrike'deki evinin etrafında aksayarak da olsa yürüyebiliyor hâlâ. Salha'da ise bugün sadece tek katlı bir bina ayakta. Toprağın büyük bölümü artık İsraillilerin elma bahçeleriyle kaplı.</p>

  <p>1998'e dek Nimr Avn ve 1948'in 'yedi köyünden' sağ kurtulan birkaç kişi daha, Filistin belgeleri olduğu için Filistinli muamelesi gördüler. Sonra Lübnan hükümeti (böyle bir hareketin siyasi avantajlarını da hesaba katarak) hepsine Lübnan vatandaşlığı verdi. Avn bana yeni Lübnan kimlik kartını gösteriyor; vesikalık fotoğrafının hemen yanında bir sedir ağacı resmi var. Hayatına bir Osmanlı İmparatorluğu vatandaşı olarak başladı, Fransızların yönetimi altında Lübnanlı, Britanyalıların yönetiminde Filistinli oldu, İsrail'den gelme bir Filistinli mülteci haline geldi ve hayatının son döneminde bir kez daha Lübnanlı oldu.</p>

  <p>Britanya manda yönetiminin son yıllarına dair dosyalarını Britanyalı savaş gazilerinden gelen mektuplarla, eski Yahudi ve Arap savaşçılarla yapılan röportajlarla dolu; günümüz gazetelerinden kesilmiş yüzlerce kupür de onların yanında. Anarşi ve acıyla, (İsrail'in halihazırda kullandığı kelimeyle) 'terörist' saldırılar ve bombalamalarla (birçoğu Yahudi Haganah, İrgun ve Stem çeteleri tarafından düzenlendi) yazılmış bir hikâye bu. 1946 yılına ait bir Britanya Sömürge Dairesi kitapçığı, adeta Amerika'nın 2003 işgaline karşı Irak ayaklanmasının ilk yıllarının bir anlatımı: yollara ve demiryolu köprülerine saldırılar, kaçırılan Britanyalı yetkililer ve asiler adına propaganda yapan gizli radyo istasyonları. Kitapçıkta, Kol İsrail adlı radyonun 18 Haziran 1946'daki yayınından şu alıntı yapılıyor: "Köprülerin havaya uçurulması eylemi, saldırıyı düzenleyen Yahudi savaşçıların yüksek moralinin ve cesaretinin bir ifadesiydi."</p>

  <p>Britanya ordusunun disiplinsiz baskınları (Yahudilere olduğu kadar Araplara karşı da düzenleniyordu), acımasız intikam eylemlerini tetikliyordu. Kudüs'teki Kral Davud Oteli'nde bulunan Britanya karargahına İrgun tarafından 22 Temmuz 1946'da düzenlenen ve 91 Britanyalı, Yahudi ve Arap memurun ölümüne yol açan bombalı saldırı, işgalci güce karşı düzenlenen en sert eylemlerden sadece biriydi. Britanyalı askerler Tel Aviv sokaklarındaki sivillere ateş açtı ve ardından Britanyalılar üç Yahudi İrgun savaşçısını asarak daha da ileri gitti. Bunun üzerine lrgun da Britanya ordusundan iki rehineyi astı ve Britanya çapında anti-Semitik saldırılar patlak verdi. Ordu istihbaratından astsubaylar Mervyn Paice ve Clifford Martin, İrgun durmadan infaz tehditleri savururken, Netanya kentinde, yerin altında günler geçirdi. Paice'in babası İrgun lideri Menahem Begin'e (ki kendisi sonradan, İsrail'in 1982'deki acımasız Lübnan işgali emrini verecekti) oğlunun bırakılmasını rica eden bir mektup yazdı; tıpkı Batılı rehinelerin 2003-2004'te kendilerini kaçıran Iraklılara yapacağı gibi. 'Filistin'deki İrgun Zvai Leumi Mahkemesi'nin, öldürüldükten sonra iki Britanyalı rehinenin göğüslerine iğnelenmiş bildirisinin bir kopyasını saklıyorum. Bildiride 'mahkemenin' Paice ve Martin'e isnat ettiği suçlar ve buna dair karar şöyle ifade ediliyor: "(a) anavatanımıza yasadışı girmek, (b) Britanya Askeri İşgal Güçleri olarak bilinen terörist örgüte üye olmak... Hüküm 30 Temmuz 1947'de uygulandı ve iki casus asıldı... Yeraltı'na bağlı bir mahkemenin <i>sıradan yasal eylemidir</i> bu. Söz konusu mahkeme, suçlu Nazi-Britanya İşgal Ordusu'na bağlı olan suçluları cezalandırmıştır ve cezalandıracaktır."</p>

  <p>Bu belgenin ilişiğinde, astsubayların bir okaliptüs koruluğunda bulunan cesetlerine dair bulguları içeren bir Britanya Filistin Polisi raporu da var:</p>

  <blockquote class="">
    <p>Yerden yaklaşık beş metre yükseklikteki iki okaliptüs ağacına asılıydılar. Yüzleri bandajla sıkı sıkıya sarılmıştı, bu yüzden kim olduklarını ayırt etmek imkânsızdı... Cesetleri donuk siyah bir renkteydi ve göğüslerinden kan akmıştı, bu da ilk önce vurulduklarını gösteriyordu... basına fotoğraf çekme izni verildi. Fotoğraflar çekildikten sonra cesetlerin aşağıya indirilmesine karar verildi. Kraliyet Mühendislik birliği yüzbaşısı ve asteğmeni, sağdaki cesedin asılı olduğu ağacın dallarını eğdi ve ipi bir testereyle kesmeye başladılar... Ceset yere düştüğünde büyük bir patlama oldu... İki ağaç da tamamen havaya uçtu ve köklerinin olduğu yerde büyük kraterler oluştu. Cesetlerden biri yirmi metre uzakta, korkunç şekilde ezilmiş halde bulundu... Diğer ceset parçalanmıştı ve neredeyse 200 metre uzaktan bile küçük ceset parçaları toplandı.</p>
  </blockquote>

  <p>İrgun kötü İngilizceyle yazılmış, şöyle ifadeler içeren broşürler basıyordu: "Eğer Britanya askerleri Filistin'de kalmak istiyorsa, bunu yapmanın en iyi yolu her gün ölme riskine katlanmaktır, belki [Britanya] hükümeti on yıla kadar Filistin'den çıkmak konusunda aklını başana [böyle yazılmış] alır." Britanyalılar savaş kurallarının birçoğunu ihlal ediyordu. Filistin Polisi'nin Britanyalı bir mensubu, Lidda'ya giden demiryolunda seyahat eden Britanya askerlerinin neler yaptığını şöyle anlatacaktı: "Genellikle önümüzden, içinde birçok mahkumun da bulunduğu bir öncü vagon giderdi. Demiryolu üzerinde patlayan mayınların tadına onlar bakardı."</p>

  <p>Bütün bunlarda vahşi bir ironi var. İsrail, bir işgal ordusuna karşı klasik bir sömürge karşıtı gerilla savaşıyla kuruldu; ancak elli yıl içinde İsrail'in kendi ordusu (artık bizzat bir işgal gücüydü), Batı Şeria ve Gazze'de aynı ölçüde klasik bir sömürgecilik karşıtı gerilla savaşıyla yüzyüze kalacaktı. Fakat İsrail hükümeti bu bağlantıyı unutmuş görünür çoğunlukla. 6 Kasım 1944'te bir grup silahlı Yahudi Kahire'de ikamet eden Britanyalı rahip, aynı zamanda eski sömürge bakanı ve Churchill'in yakın arkadaşı Lord Moyne'ye suikast düzenledi. Filistin'de taksimi savunan Moyne'nin, Türklerden Soykırım'dan kaçan Yahudileri taşıyan Struma gemisini<sup><a href="../Text/dipnot.xhtml#bookmark115" id="footnote115">[5]</a></sup> geri çevirmesini istemesi Filistinli Yahudiler arasında infial yaratmıştı; ayrıca Yahudiler hakkında bir dizi ırkçı açıklamada bulunmuştu. Ancak şu gözlemine de pek az insan itiraz edebilirdi: "Elli kuşaktır Filistin'de yaşayan ve ölülerini buraya gömen Araplar, topraklarını ve öz yönetimlerini Yahudilere kendi gönülleriyle teslim etmeyecektir."</p>

  <p>Moyne'nin öldürülmesi üzerine Churchill şu tepkiyi verecekti: "Eğer Siyonizm için kurduğumuz hayaller, suikastçıların tabancalarından tüten dumanda yitip giderse ve onun geleceği için harcadığımız çabalar Nazi Almanlarını aratan yeni bir eşkıyalık dalgasını kışkırtırsa, benim gibi birçok insan uzun süredir ödünsüzce sürdürdüğü tavrı tekrar gözden geçirecektir." Ancak 1975'te Eliyahu Hakim ve Eliyahu Bet Zuri adlı iki suikastçıya İsrail'de başbakanın katıldığı bir devlet töreni, yanı sıra başbakan yardımcısı ve iki başhahamın katıldığı bir askeri tören düzenlenecek, naaşları da halkın ziyaretine açılacaktı. Moyne'nin oğlu, eski Haganah yetkilisi David Hacohen'e şunu soruyordu: "Peki halkınız babamı niye öldürdü?... Sonuçta Filistin taksim edildi ve şimdi siz devletinizi bu taksim temelinde sağlamlaştırıyorsunuz, ancak bu çözümü kabul ettiği için sizden kimseye suikast düzenlenmedi."</p>

  <p>(Kendi katillerini şerefli sayarken, diğer tarafın katillerini 'terörist' diye suçlamaya dair) sorulan bu soru, birçok modern ihtilafın tam kalbinde yatıyor, ancak bunu ne İsrailliler ne de Filistinliler anlayabilmiş durumda. Aynı şekilde, 1948 savaşı, sonraki Ortadoğu savaşları için de bir şer alameti teşkil etti. Mevcut tehlikenin nedenleri olarak gördüğümüz olaylar, düşünmek isteyeceğimizden çok daha eskiye uzanan bir bölgesel ihtilafın sonucudur aslında.</p>

  <p>1997'de İskoçya'daki bir Filistin insan hakları grubu, BM'nin Taksim kararının, Britanya manda yönetiminin bitişinin, İsrail'in bağımsızlık savaşının ve Filistin <i>nakba</i>'sının ellinci yılını, 1948 boyunca Filistin'de yaşananları, büyük ölçüde <i>Scotsman</i> gazetesinin haberlerine dayanarak, gün gün anlatan bir kitap basarak anmaya karar verdi; bazı bölümleri insanın tüylerini ürperten bir projeydi bu. Sözgelimi, gazetenin 13 Eylül 1948'de, 'Ortadoğu'dan yeni dönmüş bir Özel Muhabirin kaleminden' vurgusuyla yayımlanan şu haberi:</p>

  <blockquote class="">
    <p>Ortadoğu'da yasa ve düzene karşı yeni bir tehlike yükseliyor. Öfkeli yabancı düşmanı genç adamlardan oluşmuş ve gevşek şekilde örgütlenmiş bir Arap terörist çeteler birliğinden kaynaklı bir tehlike. Hepsi kılıçlarını ülkelerinden Batılıları, elbette özellikle de Britanyalıları ve Amerikalıları çıkarmak için kuşanmış durumda. Şam, Bağdat ve Kahire'de yaşayan (ve çoğu petrolcü olan) Avrupalılara tehditler başladı bile; Yahudilerle iş ilişkilerine devam etmeleri halinde öldürülecekleri söyleniyor... Bu yeni terörist örgütün omurgasını genç Filistinli Araplar oluşturuyor. Ülkelerinin istila edildiğini gördüler... ve sahip oldukları her şeyi kaybettiler; evler, mülkler, para, iş. Daha da kaybedecek bir şeyleri yok. Britanyalılar, Amerikalılar, Birleşmiş Milletler ve belli bir ölçüde diğer Arap ülkeleri tarafından kandırıldıklarını düşünüyorlar. Karşılarında ölümcül bir tehlike olduğunu; Filistin'deki mevcut durumun, Yahudilerin ülkenin en güzel kısımlarına tümüyle sahip olmasıyla birlikte, genel olarak tanınacağını ve meşrulaştırılacağını idrak ediyorlar...</p>
  </blockquote>

  <p>Geleceği aydınlatma adına huzursuz edici çabalardan biri de, Patrick O'Donovan'ın 14 Temmuz 1948'de <i>Scotsman</i>'da yazdığı bir makalede göze çarpıyordu:</p>

  <blockquote class="">
    <p>[Bağımsızlık] savaşı, basit bir hayatta kalma savaşı olarak başladı; veya Yahudilere böyle görünüyordu. Her güneş karası küçük çocuğun ezbere bildiği birtakım rakamlar vardı: '30 milyon Araba karşı 700 bin Yahudi, artı Britanya desteği.' Bir Yahudi yerleşimci bir saldırıdan sağ kurtulduğunda bu her zaman zafer gibi görülüyordu... fakat Araplar sanıldığı kadar etkili olmadı. Ve Yahudilerin ateşkesin devamına yönelik rızası ortadan kalktı. (Arapların daha baştan reddedeceği bilgisi üzerinden verilen bu rızanın olup olmaması artık bir şey değiştirmiyordu.) Yahudiler ellerini kollarını bağlayan tüm yükümlülüklerden azad oldu. Eğer Kont Bernadotte'nin<sup><a href="../Text/dipnot.xhtml#bookmark116" id="footnote116">[6]</a></sup> çabaları başarısız olursa, Yahudiler azami miktarda Arap toprağı ele geçirmeyi hedefleyen bir savaş başlatacaktır. Arapların boşaltacağı ve Yahudilerin işgal edeceği bu toprakların büyük bölümü alıkonulacaktır... Hayfa'da... Araplar için bir getto açtılar. Ana caddelerin dördü dikenli tellerle çevrildi ve tıpkı Ortaçağ Krakov'undaki Yahudiler gibi, Hıristiyanlar ve Müslüman Araplar burada, denetim altında yaşamak zorunda. Gün içinde buradan çıkması gereken işadamları izin belgesi için başvurabiliyor... İsrail'de kalan Araplardan daha ezilmiş ve korkutulmuş bir nüfus tahayyül etmek zor...</p>
  </blockquote>

  <p>Filistinlilerin zorla göç ettirilmesinin boyutlarına sık sık Ortadoğu tarihinde yeni keşfedilmiş bir olay muamelesi (en azından İsrail hükümet arşivlerini araştıran Benny Morris gibi 'yeni tarihçilere' gelinceye kadar) yapılsa da, Britanya basını <i>nakba</i>'yı en ince ayrıntılarına dek sayfalarına taşımıştır. Sözgelimi 25 Ekim'de <i>The Times</i>'ta Berşebaa mahreçli şu haber yer alıyordu:</p>

  <blockquote class="">
    <p>Arap köylüler topraklarını terk ediyor, yoksul evleri yağmalanıyor ve birçoğu yakılıyor. Sayısı 20 bin olarak tahmin edilen (bunlar arasında kuzeyden gelen mülteciler de önemli bir oran teşkil ediyor) yerleşik halk kaçmış ve kimse nereye gittiklerini bilmiyor, zaten aldırmıyor da. Büyük kısmının panik halinde kaçtığı belli; El-Halil tepelerinin soğuk gecelerinde hayatta kalmak için gereken paltolarını, koyun postlarını ve battaniyelerini bile arkalarında bırakmış olmalarından açıkça anlaşılıyor... Vaktiyle deve ticaretinin en canlı merkezlerinden olan Berşebaa'da yerleşik halktan birkaç kişi kalmış ve şu an İsrail ordusu üyeleri bombardımandan hasar görmemiş evleri sistemli şekilde yağmalıyor. Askerlerin kendilerini yenilenlerin geride bıraktıklarıyla rahatlatması herhalde savaşın kadim ve adı konmadan kabul edilmiş kuralı, fakat bir camideki kutsal İslam simgelerine hakaret edip aşağılayan bazı askerlerin davranışlarını mazur görmek zor... kutsal kitaplar yırtılmış ve yere saçılmış... İsrail Ordusu'nun başka yerlerdeki kutsal Hıristiyan mekânlarını korumak için gösterdiği özene şükranla tanık olanlar ve bugün kentin hemen dışındaki imparatorluk mezarlığını ziyaret eden gazeteciler için böyle bir sahne hayal kırıcı. İçinde bulundukları zor çalışma şartlarına rağmen, Arap bekçilerin, 1917'de orada ölen Britanyalı ve Avustralyalı askerlerin mezarlarına son âna kadar baktıkları belli oluyor; İngiliz çiçekleri, çöl kumunda hâlâ tomurcuklanıyor.</p>
  </blockquote>

  <p>Hakaret ve cinayet bu savaşta tek tarafın kullandığı bir araç değildi. İsrailliler 1967'de Doğu Kudüs'ü ele geçirdiklerinde, Ürdünlü askerlerin Yahudilerin mezar taşlarını tuvaletlerin zeminine döşediklerini görmüşlerdi. Pusular ve silahlı saldırılar birçok Yahudi sivilin hayatına mal oldu, öte yandan İsrail'in Celile'nin Arap köylerindeki ilerleyişine, son dönem İsrail'de yapılan araştırmaların da ortaya koyduğu gibi, katliamlar ve (bazen) genç Arap kadınlarına yönelik tecavüzler eşlik ediyordu. Fakat İsrailli tarihçiler bu gerçekleri ortaya çıkarırken, Arap tarihçiler kendi taraflarının bu ve başka savaşlarda işlediği suçlara karşı büyük oranda sessiz kaldı.</p>

  <p>Lübnan savaşıyla ilgili kitabımda, Filistinlilerin 1948'deki sürgününe, korkmuş sakinleri tarafından boşaltılan Filistin evlerinin sonraki tarihine, 750 bin Filistinli mültecinin ve onların, bugün Lübnan, Suriye, Ürdün ve işgal altındaki Batı Şeria'da kurulmuş kamplarda birçoğu sefalet içinde çürüyen milyonlarca evladının kaderine geniş yer vermiştim.<sup><a href="../Text/dipnot.xhtml#bookmark117" id="footnote117">[7]</a></sup> Yaşadıkları bu felaketin ardından, onların umutsuz siyasi liderliğini, (en acımasız yansımasını, bütün gücü eline geçiren İsrail ve ardından daha da egemen hale gelen ABD tarafından birer saldırgana dönüştürülmelerinde bulan) kurban konumlarını ve dünyanın dikkatini çekmek yönünde gösterdikleri dokunaklı, cesur ve sık sık da sert çabaları haberleştirmek, gazetecilikteki en meşakkatli tecrübelerden biri haline geldi. Biz Filistinlilerin topraklarından kazınması hakkında ne kadar yazdıysak, etkisi de o kadar azalıyor gibi göründü ve biz gazetecilere de o oranda saldırıldı.</p>

  <p>1956 Süveyş savaşı, 1967'deki Altı Gün savaşı (ve Nasır'ın İsrail ordusunun gücünü hesap ederkenki ahmakça körlüğü), 1973 Ortadoğu çatışması ve 1982 Lübnan işgali... Bunların hepsi, dolaylı ve genellikle dolaysız olarak Filistinlilerin belini daha da büktü. 1967'de Batı Şeria ve Gazze İsrail işgaline uğradı, yani İsrail en sonunda eski Britanya manda yönetimi altındaki Filistin'in tamamını kontrolü altına almıştı. Balfour'un Yahudilere üzerinde 'ulusal bir devlet' kurmaları için destek sözü verdiği 'Filistin'di bu (şunu hatırlayalım: Balfour İsrail devletine Filistin'in ne kadarının verilebileceği konusunda hiçbir şey söylememiştir). Filistin'in Arap 'dostlarının' ise askeri bakımdan, en az siyasi ihtiraslarında olduğu kadar hazin bir durumda olduğu anlaşıldı. Sayısal olarak ezici bir üstünlükle savaşan Arap orduları, müthiş bir ateşgücü, acımasız taktikler ve İsraillilerin morali (bütün İsrailli kadın ve erkeklerin tek bir savaşı dahi kaybetmeye tahammülleri olmadığını bilmesi bu morali iyice güçlendiriyordu) karşısında her seferinde darmadağın oldu. Mısır ordusunun 1973 savaşının ilk günlerinde kazandığı başarı (Araplar, Bar Lev hattında ele geçirilen İsrailli askerlerin haber görüntülerine ilk başta inanamamıştı), Mısır ordusunun kararsızlığı nedeniyle kaybedildi. Sadece Lübnan'daki Hizbullah, İran ve Suriye desteğini de arkasına alıp, İsrail'in yenilebilir olduğunu kanıtladı. İsrail ordusunun 2000'de Lübnan'da işgal altında tuttuğu bölgeden çekilmesi ve Hiam'daki işkence hapishanesini dağıtması, Arap-İsrail savaşındaki en önemli askeri olaylardan biri olma özelliğini korumaktadır. Ancak İsrailliler, kaybedenler olarak, meseleyi böyle görmeyi asla tercih etmedi ve Amerikalılar da, onların dostu olarak, olan bitenlerden ders çıkarmayı reddetti.</p>

  <p>Zira bu uzun yıllar boyunca, Ortadoğu'nun güç dengesinin aynen kalmasını sağlayan çarpıcı, fiilen değişmeyen bir fenomen vardı: Amerika'nın İsrail'e verdiği sarsılmaz, büyük ölçüde eleştirisiz, çoğunlukla bilinçsiz destek. İsrail'in (olmadığı düşünülen) 'güvenliği' bütün müzakerelerin, askeri tehditlerin ve tüm savaşların mihenktaşı haline geldi. Filistinlilere yapılan haksızlık, zorunlu sürgün, katliamlar, sadece Filistin'in İsrail (ki uluslararası alanda da bu şekilde tanınmıştır) haline gelen parçasının kaybı değil, manda topraklarının kalan kısmının da işgali ve Filistin direnişinin bütün tezahürlerine karşı kanlı bir baskı... İşte bütün bunlar, İsrail'in güvenliği, medeni değerleri ve yaygın övgüye mazhar olan demokrasisi karşısında ikinci planda bırakıldı. Sık sık acımasızca ve keyfi davranan İsrail ordusu 'silahların masumiyetine' örnek gösterilecek ve İsrail'in sivilleri öldürmesine tanık olan bizler, birer yalancı, birer anti-Semit veya 'terörizm' dostu sıfatıyla taciz edilecektik.</p>

  <p>Filistinlilerin şiddeti şuursuzca kullanmasına (uçak kaçırmalar, yasadışı Yahudi yerleşimlerine saldırılar ve son olarak, vücuduna patlayıcı sarmış infazcıların, masumlara düzenlediği intihar saldırıları) ilişkin haberlerde ise bunların saf ve basit 'terör' olduğu söyleniyor, tehlikeli olarak sunuluyor, sebeplerinden, amacından veya tarihinden rahatça arındırılıyordu. İşledikleri suçlardan dolayı itham edilirlerken Filistin eylemlerinin nedeni, İsrail veya Yahudi nefreti (ya da her ikisi birden) olarak gösteriliyor, 'demokrasiden' nefret ettikleri veya 'şerri' temsil ettikleri vurgulanıyordu (sonradan ABD bu tanımların birçoğunu Arap düşmanlarına karşı kullanacaktı); böylece Filistinliler mantık sınırlarının dışına itiliyordu. Onlarla konuşulamaz veya pazarlık yapılamazdı. Zaten 'teröristle de pazarlığa oturulamazdı.'</p>

  <p>'Terörizm' kelimesi lügatımızdaki bir veba; devlet destekli şiddetin <i>(bizim</i> şiddetimizin) bahanesi, sebebi ve ahlaki gerekçesi haline gelmiş durumda. Bugün bu kelime, Ortadoğu'daki masumlara karşı acımasız ve fütursuz bir şekilde kullanılıyor. Terörizm, terörizm, terörizm. O artık bir nokta, bir ünlem, bir vecize, bir nutuk, bir vaaz, haksızlığı, işgali ve kitlesel cinayetleri görmezden gelmemiz için nefret etmek zorunda olduğumuz her şeyin başı ve sonu. Terör, terör, terör, terör. Bir sonat, bir senfoni, hangi televizyonu, radyoyu ve ajans haberini açsanız karşınıza çıkan bir orkestra, Şeytan'ın <i>prime-time</i>'da gösterime sokulan pembe dizisi veya Amerikan doğu yakasının sağcı 'yorumcuları' veya <i>Jerusalem Post</i> ya da Avrupa'nın entelektüelleri tarafından usandırıcı bir aptallıkla ve yalan yanlış dolaşıma sokulan bir nakarat. Teröre Darbe. Teröre Karşı Zafer. Teröre Karşı Savaş. Teröre Karşı Hiç Bitmeyecek Savaş. Askerlerle gazetecilerin, devlet başkanlarıyla kralların böylesine izansız ve sorgulamasız bir şekilde aynı saflarda buluştuğuna tarihte pek nadir rastlanmıştır. Ağustos 1914'te askerler Noel'de evlerinde olacaklarını sanıyorlardı. Bugünse sonsuza kadar savaşıyoruz. Savaş ebedi. Düşman ebedi, ekranlarımızdaki yüzü değişiyor. Vaktiyle o düşman Kahire'de yaşardı, bıyık bırakırdı ve Süveyş Kanalı'nı millileştirmişti. Ardından Trablusgarb'a taşındı, gülünç bir askeri üniforma giyiyordu, IRA'ya yardım etti ve Berlin'deki Amerikan barlarını bombaladı. Sonra Müslüman bir İmam'ın cübbesini giydi, Tahran'da yoğurt yedi ve İslami devrimi planladı. Derken beyaz bir cübbeyle ortaya çıktı, Afganistan'da bir mağarada yaşadı; bir diğeri de bir başka gülünç bıyıkla Bağdat civarındaki bir dizi sarayda ikamet etti. Terör, terör, terör. Nihayet başında bir kefiye, modası geçmiş Sovyet tarzı askeri giysiler içinde karşımıza çıktı. Adı Yaser Arafat'tı. Dünya terörünün efendisiydi, ardından süper bir devlet adamı oldu, sonra tekrar terörün efendisi oldu ve İsrailli düşmanları tarafından bir Afgan mağarasında yaşayan en büyük teröristle bağlantılı olduğu ilan edildi.</p>

  <p>Arafat'ın şahsında Filistin hayaline dair bütün bağlılıkları ve bütün acıları bulmanız mümkündür. Arafat'ın ses kaydını içeren bir teyp kasetim var; 1983'te Trablus'un Kuzey Lübnan limanının dışındaki karanlık ve soğuk bir dağlık bölgede birlikte oturmuştuk. İhtiyar adam (ona hep ihtiyar adam diyorlardı, ihtiyarlamadan uzun süre önce bile) Suriye ordusunun kuşatması altındaydı. Filistin davasına önderlik etmek isteyip, sonunda İsrailliler yerine Filistinlilerle savaşa tutuşan bir başka Arap 'kardeşti' Suriye de. Daha da kötüsü, Suriyeliler, kuşatmaya katılmaları için bazı 'kendi' Filistinlilerini de ayartmışlardı. Daha bir yıl önce Arafat ve lideri olduğu FKÖ, Lübnan başkenti Beyrut'ta, Savunma Bakanı Ariel Şaron'un komuta ettiği seksen sekiz günlük bir İsrail kuşatmasına direnmişti. Şimdi Arafat'ın umutları bir kez daha darmadağın olmuştu. Hışırtılı bir kaset kaydı ve arada bir uzaklarda bir yerde top mermileri tepenin eteklerini dövüyor. Bir kez daha basıyorum teybin düğmesine, mikrofonu çıtırtılarla yalayıp geçen rüzgarı dinliyorum:</p>

  <blockquote class="">
    <p>ARAFAT: Ölümle ve ölümcül tehlikelerle yüzyüzeyken özgürlük savaşçılarımın yanından ayrılmayacağım... Özgürlük savaşçılarımın, subaylarımın, askerlerimin yanında olmak benim görevim.</p>

    <p>FISK: Bir yıl önce sizinle Batı Beyrut'ta konuşmuştuk. Şimdi burada, Trablus dışındaki rüzgarlı bir tepedeyiz, İsrail sınırına veya Filistin sınırına seksen kilometre uzaklıktayız ve El-Fetih içindeki insanlar isyan ediyor.</p>

    <p>ARAFAT: Bakın, size bizim çetin ceviz olduğumuza dair bir başka kanıt göstereyim. Şaron'un işgalin başında ne söylediğini umarım hâlâ hatırlıyorsunuzdur. Üç-beş gün içinde FKÖ'yü, halkımızı, özgürlük savaşçılarımızı ezip geçmenin hayalini kuruyordu. Ama buradayız. Beyrut kuşatması, Güney Lübnan'daki çarpışmalar, bu mucizedir, seksen sekiz gün, en uzun Arap-İsrail savaşı — ve bunun ardından sadece Filistinlilere değil İsrail ordusuna karşı bu yıpratma savaşındayız — kesinlikle — biz ve müttefiklerimiz — müttefiklerimiz, Lübnanlılar — bu yıpratma savaşında yer alıyoruz ve gururluyuz — gurur duyuyorum — bu cesur ittifaka sahip olmaktan.</p>

    <p>FISK: Filistin'in seksen kilometre uzağında!</p>

    <p>ARAFAT: Seksen kilometre ile seksen bin kilometre arasında ne fark var? Filistin sınırının bir metre dışında olsam, uzakta sayarım kendimi.</p>

    <p>FISK: Fakat Sertavi'ydi sanırım;<sup><a href="../Text/dipnot.xhtml#bookmark118" id="footnote118">[8]</a></sup> geçen yıl Beyrut'taki zafere benzer zaferler kazanmaya devam ederseniz, bir sonraki yıl Filistin Ulusal Konseyi toplantınızı Fiji'de yapacağınızı söylemişti...</p>

    <p>ARAFAT: Lütfen! Lütfen! Bana bu örneği vermeyin! O cesur şehitlerimizden biridir, cesur bir şehit. Fakat asabi biriydi, tam olarak öyle söylemek istemiyordu...</p>
  </blockquote>

  <p>Arafat bir hayalciydi, Filistin halkının karakteristik özelliğiydi bu, zira onlara hayallerinden başka umut veren hiçbir şey yoktu. Eğer kendisinden taviz istendiyse, İsraillilerle Filistin'in taksimini bile ima etmeksizin konuşabilirdi. "Toprağımın bir santimetrekaresini bile kabul edeceğim," diyecekti; coğrafi oran pek de umurunda değildi. Fakat FKÖ'nün daha uç bir uydusu, bir masumu öldürüp Filistinlileri (ve dünyayı) ayağa kaldırdığında, Arafat daha büyük bir trajediyi önlemek için adım atacak, böylece kendi örgütünün suçlarından da prestij elde edecekti. Bunu 1985'teki <i>Achille Lauro</i> macerasından daha iyi anlatabilecek bir olay yoktur. İtalyan yolcu gemisinde bulunan ve Muhammed Zeydan (Ebul Abbas) liderliğinde FKÖ'den kopan 'Filistin Kurtuluş Cephesi' üyesi olan dört Filistinli genç, İsrail limanına yanaşırken gemiyi Hayfa kıyısında ele geçirmek, İsraillileri rehin almak ve karşılığında İsrail hapishanelerindeki Filistinli mahkumların bırakılmasını talep etmek niyetindeydi.</p>

  <p>İsrail'e varmadan önce mürettebat tarafından fark edilen silahlı eylemciler gemiyi ele geçirdi, 476 yolcu ile 80 kişilik mürettebatı rehin aldı ve ardından 69 yaşında engelli bir Yahudi emekliyi, Leon Klinghoffer'i soğukkanlılıkla öldürdü; rezil bir şekilde, emeklinin cesedini, hâlâ tekerlekli sandalyesinde olduğu halde, Suriye sahilinin açıklarında gemiden attılar. Cinayetten haberi olmayan Arafat, bildik insancıl lider pozlarını takınmak üzere Kahire'ye uçtu. Korsanlara <i>Achille Lauro</i>'yu Mısır'a getirmelerini emretti ve Port Said'ten gelen ilk gazete haberlerinde (benim Londra'daki <i>Times</i> için yazdığım da dahil), Arafat'ın 'ABD, Suriye ve Mısır'ın da içine karıştığı bir krizin barışçı şekilde sonuçlanmasında nasıl da önemli bir rol oynadığından' söz ediliyordu. Bir süre sonra, yarımayın altında bir yılbaşı ağacı misali ışıldayan gemi, gün ağarmadan önce caka sata sata Süveyş Kanalı'na doğru seyretmekteydi ve hepimiz ne olduğunu biliyorduk.</p>

  <p>Küçük bir kılavuz teknenin ardına takılıp, Süveyş Kanalı Yönetimi'nin sömürge döneminden kalma ofislerinin önünde demirleyen büyük gemi ağaran günle birlikte yüzünü gösterirken, Amerika'nın Kahire büyükelçisi Nicholas Veliotes, emrindeki diplomatlara, Klinghoffer'i öldüren 'orospu çocukları' hakkında yağıp gürlemekteydi. Yolcular arasındaki vatandaşlarını ziyarete giden diğer yabancı ülke elçileri gemiden dönünce hikâyenin tamamı da ortaya çıktı. "Bu Amerikalı adam güvertedeymiş," diye anlatıyordu bize, Avusturya büyükelçisi Franz Boğan. "Niye orada olduğunu bilmiyorum. Tekerlekli sandalyedeymiş. Gece vaktiymiş. Kaptan bana, kurşun seslerini duyduğunda kaptan köşküne çıktığını ve teröristlerden birini elbisesinde kanla gördüğünü söyledi."</p>

  <p>Sonra güneş kanal üzerinde yükseldi ve gemi gövdesinin yan tarafında, tam 'A' güvertesinin aşağısında, boyanmış gibi görünen siyah bir leke ortaya çıktı: Leon Klinghoffer'in kanıydı bu, geminin yan tarafına, ihtiyar adamın güverteden atıldığını belli edecek şekilde saçılmıştı. Mısır, gemi korsanlarını Ebul Abbas ile birlikte, Mısır Havayollarına ait bir Boeing'e bindirdi ve hepsini Tunus üzerinden Kahire yakınlarındaki bir askeri üsse uçurdu; FKÖ'nün karargahı da buradaydı. Fakat Amerikalılar da karşılığında uçağı kaçırdı (Mısır Devlet Başkanı Hüsnü Mübarek öfkeyle 'hava korsanlığı' diye bağırıyordu; ki Albay Oliver North'un meşum maceralarından biri olduğu anlaşıldı bunun da) ve İtalya'daki bir NATO hava üssüne inmeye zorladı. Burada hazır bekleyen silahlı İtalyan askerleri ABD güçlerinin Filistinlileri yakalamasına engel oldu; Ebul Abbas Yugoslavya'ya geçirildi. Abbas daha sonra ölümcül olduğu kadar entrikayla da dolu şaşırtıcı bir macera yaşadı. İsrail tarafından tantanalı bir şekilde affedilip 1983 Oslo Anlaşması sonrası bir mini-devlet adamı sıfatıyla, Filistin seçimlerinde oy kullanması için Gazze'ye girmesine izin verildi, fakat on yıl sonra bu kez Bağdat'ta yaşıyordu. ABD birlikleri onu Bağdat'ta, elbette 'büyük bir terörist lider' yakaladıklarını iddia ederek tutukladı. Aylar sonra Amerikalılar, hiçbir özür dilemeksizin, Irak'taki tutukluluğu sırasında 'doğal nedenlerle ölmüş olduğunu' açıklayacaktı.</p>

  <p><i>Achille Lauro</i> fiyaskosunun üzerinden üç yıldan az bir süre geçmişken, Yaser Arafat Avrupa Parlamentosu'nun sosyalist üyelerine hitap etmek üzere Strasbourg'un yolunu tuttu. Yerel gazetelerden biri (dışarıdaki İsrail yanlısı göstericiler gibi) Arafat'ın 'terörizmden ne zaman vazgeçeceğini' soruyordu; sanki 'terörizm' alkolizme benzer bir sağlık sorunuymuş gibi. Ancak esas önemli olan, aynı gazetenin yirmi dört saat içinde Arafat'ın 'zaferinden' söz etmeye başlamasıydı. FKÖ liderine, Strasbourg'a yaptığı bu ilk ziyarette maskara değil, aslan muamelesi yapılmıştı. Arafat İsrail'i barışa çağırmıştı. Yahudi yeni yılı vesilesiyle İsrailli Yahudilere esenlikler dilemiş ve üstelik iyi dileklerini Arapça değil, İbranice dile getirmişti. Batı Şeria ve Gazze'de bir devlet istiyordu — bunlar, hatırlayalım, Eylül 1988'de oluyordu ve anlaşılan Arafat dost canlısı bir 'eski terörist' olmanın davasına yardımcı olacağını düşünmekteydi.</p>

  <p>Sonradan Arafat'ı köşeye sıkıştırdım (soru sormaya kalktığımda gözleri kedi misali beni takip ederdi). Batı Şeria'da kurulacak bir devlette Filistinli mültecilerin de yaşamasına izin verilip verilmeyeceğini sordum; ne de olsa 5 milyon Filistinlinin ailelerinin kökeni, Filistin'in artık İsrail olarak anılan kısmına dayanıyordu. Hiç hoşlanmadı bu sorudan. Her Filistinlinin bir pasaporta sahip olabileceğini söyledi kekeleyerek. "Evet ama, yeni Filistin devletinde yaşayabilecekler mi?" diye ısrar ettim. Arafat, "En azından oraya gömülebilecekler," diye yanıtladı. Talihsiz bir yanıttı, yardımcıları hemen fark etmişlerdi durumu. Solunda oturanlar derhal FKÖ liderinin sözünü kestiler, fakat Arafat pek de akıllıca olmayan yanıtını tekrarladı: "En azından Filistinliler Filistin'de gömülebilirler."</p>

  <p>"Peki herhangi bir Filistinli gidip Filistin'de yaşayabilecek mi?" diye bir kez daha tekrarladım. Filistinliler, Filistin'de ölmekle değil yaşamakla ilgileniyor olsa gerekti. Ancak mezarları olduğunda dokunabilecekleri bir toprağın onlara ne faydası olacaktı? Ve bunun ardından dördüncü defa denedim: Filistin diasporası, Arafat'ın Batı Şeria devletine gidip orada yaşayabilecek miydi? Yardımcılarıyla fısıldaştı bir süre ve "Kesinlikle," diye patladı. "Bu onun [<i>bu kelimeyi kullandı</i>] hakkı." Bu hem doğru hem de yanlış bir cevaptı. Doğruydu, çünkü kendi ülkesinde yaşamak her Filistinlinin hakkı <i>olmalıydı.</i> Yanlıştı, çünkü Arafat milyonlarca Filistinli mültecinin Batı Şeria'ya girmesine asla izin vermezdi. Böyle bir durumda 'Filistin' nüfusu İsrail'i geçerdi ve buna da zaten İsrail asla izin vermezdi. O izin vermezse Arafat da veremezdi. Aralık 1988'e gelindiğinde Filistin'in taksimini kabul ediyordu. Davasını Birleşmiş Milletler'in Cenevre'deki özel oturumunda sunma biçimi bu değildi. Bu saygıdeğer kurumun (ve bilhassa da Amerikalıların) gözünde, İsrail devletinin varlığını kabul ediyordu. Fakat BM'deki konuşmasında ve hemen ardından düzenlediği basın toplantısında, manda Filistini'nin sınırlarına geri dönme fikrinden fiilen vazgeçti. Şu an İsrail'e ait olan toprak İsrail'de kalacaktı, 750 bin Filistinli evlerini bırakıp oradan kaçmış olsa bile.</p>

  <p>Ardından Arafat'ın klasik ve karakteristik hatası geldi: 1990'da Kuveyt'in Irak tarafından işgal edilmesinin ardından Saddam Hüseyin'e verdiği destek. Mantıkla değil, bir anlık heyecanla alınmış bir karardı bu. İran-Irak savaşının kahramanı, Pers akınlarına göğsünü siper eden ve füzelerini İsrail'e fırlatmaktan korkmayan o Saddam Hüseyin, Filistin devleti davasında değerli bir ortak olur muydu? Olur mu olurdu. Arap tarihçileri belki günün birinde liderlerinin, halklarının kaderine karar verirken hislerini daha az, mantıklarını daha çok kullanıp kullanmamaları gerektiği konusunda soru sorarlar. Batılı liderler ise bu ikisi arasında gaddar bir denge gözetmişlerdir; Osmanlı İmparatorluğu'nun çöküşü üzerinden emperyalist tasarılarını soğukkanlılıkla ilerletmiş, Süveyş'i işgal etmeyi planladıklarında acımasız hesaplar yapmış, Kuveyt'i kurtarmaya karar verdiklerinde pragmatik davranmış, İsrail'e verdikleri destek konusunda siyasetle suçluluk duygusu arasında kalmış, Irak'ı ise delicesine bir coşkuyla işgal etmişlerdir. Arafat da coşkuluydu. O, yurdundan zorla sürülmüş ve kırk yıldan fazla bir zamandır işgal altında yaşayan, fakat Amerika'da (ve genel olarak medyada) hâlâ tehlikeli, şuursuz 'teröristler', evlerini ve mülklerini elinden alan, 1967'den bu yana topraklarının her metrekaresini işgal altında tutan ülkeye yönelik bir 'tehdit' olarak nitelenen bir halkı temsil ediyordu.</p>

  <p>Fakat Arafat'ın en vahim hatası, yani Saddam'a desteği, ona en büyük ve en nafile zaferini de verecekti. Körfez'deki en zengin Arap devletlerinin (özellikle de bizzat Kuveyt'in) para musluklarını kapattığı ve dünya tarafından dalga geçilen Arafat, Ürdün Kralı Hüseyin'le aynı kaderi paylaştı: Artık İsrail'in 'barış ortağı' kabul edebileceği kadar aciz durumdaydı. En başta Filistinlilerin kendilerini temsil etmelerine izin verilmedi. ABD Başkanı (Baba) George Bush'un Ortadoğu 'barışı', Filistinlilerin Madrid'deki Ortadoğu konferansına ancak Ürdün heyetinin bir parçası olarak katılmalarına imkân verecekti; dahası, Arafat'ın adeta göstere göstere davet edilmeyip dışında bırakıldığı bir heyetti bu. Fakat Ekim 1991'de Araplar ve İsrailliler, Bush'un 'yeni dünya düzeni'nin himayesi altında İspanyol başkentinde bir araya geldiler (Başbakan İzak Şamir liderliğindeki İsrail'in gönülsüzlüğü hemen dikkat çekiyordu). Kimse ABD sopasının tadına bakmak istemiyordu.</p>

  <p>Ortadoğu 'barışı' adlı tefrikadaki kritik ânı tanımlayan şey, George Bush'un, o bildik, güya kararlı çözüm jestiyle inip kalkan sağ eliydi. "Bırakalım <i>onlar</i> ayarlasın," diye rica ediyordu. "... biz onlara bir anlaşma dayatmak için burada değiliz." Konferansın açılışı için Palacio Real'in<sup><a href="../Text/dipnot.xhtml#bookmark119" id="footnote119">[9]</a></sup> süslü salonuna girmesine yirmi dört saatten az bir zaman vardı; Amerikan başkanı orada, geleceklerinin sorumluluğunu iki halka coşkuyla teslim ediyordu işte. Öte yandan bu iki halk, Bush'un durmadan başvurduğu jargonla, artık 'dünyanın sorunlu bir köşesinin sakinleri' olarak anılıyordu.</p>

  <p>Tarihe tekrar dönüp bakmak isteyenler, muzafferlerin fethedilenlerin ganimetlerini paylaştığı bir başka sarayı ve barış konferansını da hatırlardı elbette. Madrid'deki Palacio Real Versay değildi, fakat bazı gözle görülür paralellikleri de yok değildi. Soğuk Savaş'ın 'kaybedeni' Mihail Gorbaçov, sırıtkan ve uysal bir siluet olarak oradaydı ve Amerikan başkanının bütün sözlerini ağırbaşlılıkla onaylıyordu. Bu Bourbon<sup><a href="../Text/dipnot.xhtml#bookmark1110" id="footnote1110">[10]</a></sup> sarayında masaya yatırılan şey, Gorbaçov'un eski Arap müttefiklerinin geleceğiydi.</p>

  <p>Tabii ölçek bakımından farklılığa kimse itiraz edemezdi. 1919'daki Paris Barış Konferansı'na 10 binden fazla delege katılmıştı. Savaşın en mazlum halkı Ermenilerin kırk bağımsız heyeti vardı. Kral Faysal bile Siyonist tezi destekliyordu — ve Siyonistler, bugün Güney Lübnan olarak anılan toprakların kıyısına dek uzanan bir ülke istiyordu. Yetmiş yılı aşkın bir süre sonra Madrid'de delegelerin sayısı daha az, izleyiciler daha çoktu. Madrid'e altı bin gazeteci ve televizyoncu gelmişti, fakat büyük kısmı Bush'u, Gobaçov'u ve Ortadoğulu yıldızları kanlı canlı göremeyecekti. Bunun yerine tavuk kümesine benzer bir salonda oturup barış yapanları, William Orpen'in son tablosunda, Versay'ın Aynalı Salonu'nda yer alan Lloyd George ve Clemenceau'nun silik muadillerini, televizyon ekranlarından izlediler.</p>

  <p>Madrid'de en azından Ortadoğu ulusları temsil ediliyordu. Paris'te ise Faysal'a 1914-18 savaşının yaşandığı cepheler gezdirilmiş ve ardından Britanyalılar ve Fransızlar tarafından göz göre göre ihanet edilmişti. Siyonistler Balfour Deklarasyonu'nun hayata geçirilmesi için yirmi dokuz yıl beklemek zorunda kaldı. Fakat Woodrow Wilson (Paris'teyken) On Dört Nokta prensiplerine sıkı sıkıya sarılmıştı. Madrid'deki Amerikalı diplomatlar ise George Bush'un BM Güvenlik Konseyi'nin 242 ve 338 sayılı kararları hakkında yorum yapmayı reddettiğini açıkladı; İsrail'in işgal altındaki Arap topraklarından çekilmesi çağrısı yapan bu kararlar, Araplar için herhangi bir barış anlaşmasının da mihenktaşıydı. Bush da Gorbaçov da, 'toprak karşılığı barış' hakkında konuşmayacaktı. 1990-91'de bir BM Güvenlik Konseyi kararının (bir başka Ortadoğu ordusuna, Irak'a, bir başka işgal edilmiş Arap toprağından, yani Kuveyt'ten çekilmesi çağrısı yapıyordu bu karar da) uygulanması için yarım milyon asker gönderen adam, tarihin karanlığını yırtma gücünü bulamadı kendinde. "Farklılıkların belirlediği yıllara geri dönme niyetinde değilim," diyordu Bush.<sup><a href="../Text/dipnot.xhtml#bookmark1111" id="footnote1111">[11]</a></sup> Amerikalılar için bugün demek gelecek demekti; Araplar ve İsrailliler içinse bugün aynı zamanda geçmiş de demekti. Yahudilerin ve Müslümanların vaktiyle İspanya'da barış içinde bir arada yaşadığını hatırlayanlar Amerikalılar değil, onlardı. Palacio Real ise, Arapların Toledo'yu korumak için inşa ettiği bir kalenin yıkıntıları üzerinde yükselmişti.</p>

  <p>Madrid'deki heyetler en azından Tanrı konusunda tümüyle hemfikirdi. Başkan Bush, konferansın başlangıcında O'nun yardımını açıkça niyaz etti. İsrail Başbakanı Şamir, tek bir Tanrı'ya inancı vurgulayıp Yahudiliğe itibar kazandırdı. Ürdün Dışişleri Bakanı Ebu Cabir konferansa, Tanrı'nın 'insanoğlunu birbirlerini tanıyabilmeleri için kabileler halinde yarattığını' hatırlattı. Filistin'den Haydar Abdül-Şafi Tanrıyı, en merhametli, en müşfik sıfatlarıyla yâd etti. "Tanrı bize rehber olsun ve bize ilham versin," diye dua etti Lübnan Dışişleri Bakanı Fariz Bouez. Madrid Barış Konferansı'nın başında temiz kâğıdı alan yegâne şahsiyet Tanrı'ydı.</p>

  <p>Konferans delegelerinin büyük kısmının kullanmayı tercih ettiği İngilizce ise o kadar temiz değildi. Eğer klişeler barış sağlayabilseydi, Ortadoğu'da son kurşunlar çoktan sıkılmış, bitmiş olurdu. Barış yolu 'amansız'dı (Şamir), 'nefret zincirleri' kırılmalıydı (Ebu Cabir), 'tünelin sonunda ışık' vardı (Abdül-Şafi), 'yeni bir gün' doğuyordu (Suriye Dışişleri Bakanı Faruk El-Şara), o gün 'uzun bir karanlık geceden' doğacaktı (yine Ebu Cabir). Havada uçuşan alıntılar adeta yüreklere su serpiyordu: Kuran ve Albert Einstein, Işaya Peygamber ve Yaser Arafat, Mark Twain, Yahudi filozof Yehuda Halevy ve Filistinli şair Mahmud Derviş, uygun delegelerin onayıyla hep beraber ezbere okunuyordu. Şamir, Huckleberry Finn'in yaratıcısına Filistin'in İsrail'in varlığından önce balta girmemiş bir yer olduğunu kanıtlamak, Derviş'in şiirlerine ise bir Filistin vatanının artık niye bir mültecinin bavuluyla temsil edilemeyeceğini izah etmek için başvuruyordu. Asil fikirler bıçaklar gibi şakırdıyordu: 'insan hakları', 'özgürlük', 'adalet', 'barış', 'uzlaşma', 'ülkelerin bütünlüğü', 'uluslararası meşruiyet'...</p>

  <p>Bazı anlarda, meşruiyetten ziyade acı çekme derecelerinin barışı getireceğini düşündürten manzaralar yaşanıyordu. Şamir Yahudilerin İspanya'dan sürülmesini (fakat aynı yerden sürülen Müslümanlara hiç değinmeden) ve Yahudi Soykırımı'nı hatırlatıyordu. Araplar Nazi Almanyası'nın günahlarını kabul ediyor, fakat bu günahların bedelini niye kendilerinin ödediğini soruyordu. 1948 ve 1967'deki Filistin göçleri ve işgal acısı Abdül-Şafi'nin hiç aklından çıkmıyordu. Lübnan'ın on altı yıllık iç savaşı ve iki İsrail işgali Bouez tarafından hatırlatılıyordu. Bir tür cımbızlama eşitliği de eksik değildi. Şamir, Arapların bir İsrail devleti kurulması çağrısı yapan 181 sayılı BM kararını niye görmezden geldiğini bilmek istiyordu.<sup><a href="../Text/dipnot.xhtml#bookmark1112" id="footnote1112">[12]</a></sup> Ebu Cabir İsrail'in 242 sayılı karara bağlılık bildirmesini talep ediyordu. Fakat söylemin altını kazıdığınızda bir başka dengesizlik ortaya çıkıyordu. Araplar topraklarını geri istiyor ve İsrail'le barışı da bu yüzden arzuluyordu. İsrailliler de barış istiyordu, fakat Arap topraklarının bir kısmını elde tutmak niyetindeydi. Toprak meselesini konuşmak, 'çıkmaza giden en kestirme yol' olur, diyordu Şamir. Fakat Abdül-Şafi İsrail'in 'genişleme hayaline' atıfta bulunduğunda, Şamir sol eliyle masada trampet çalıyordu.</p>

  <p>Kasım 1991'in ilk günü, Madrid'in de öfke gününe dönüştü. Aynı hafta Madrid'deki Ortadoğu görüşmelerine yönelik kendi 'öfke günlerini' organize eden Tahran'daki mollalar bu duruma epey sevinmiş olmalı. Saddam Hüseyin havaya birkaç el sıkmış olabilir. Zira Palacio Real'in şölen salonunda, barış konferansının ilk oturumunun son gününde rezaletten fazlası yoktu. Orada olmasaydım, Arapların ve İsraillilerin birbirlerine beslediği kinin doğasını asla anlayamazdım. Bunun nedeni, utanç verici bir manzara oluşturan karşılıklı 'terörizm' suçlamaları değildi aslında. İsrail başbakanının ilk konuşmasını yaptıktan sonra aldığı olağanüstü ayrılma kararı da değildi (Şabat nedeniyle İsrail'e dönmek istediğini<sup><a href="../Text/dipnot.xhtml#bookmark1113" id="footnote1113">[13]</a></sup> iddia ediyordu). Suriye dışişleri bakanının eski bir Britanya manda yönetimi posterini (İzak Şamir adlı genç bir Yahudi 'terörist' vardı posterde) göstermesi bile değildi. Nedeni, İsraillilerle Arapların barış konferansını savaştan söz etmek için kullanmasıydı.</p>

  <p>Şamir Suriyelileri uçak kaçırmakla, sivilleri öldürmekle ve kendi Yahudi cemaatlerini bir ömür boyu 'teröre' mahkum etmekle suçladı. Filistinlilerin 'Soykırım sırasında Yahudilerin imhası için Nazilerle işbirliği yapmış' bir liderleri olduğundan söz etti (görünen o ki Hacı Emin El-Hüseyni'nin bile Madrid'deki konferans masasında bir yeri vardı). Öte yandan Suriye Dışişleri Bakanı Faruk El-Şara, Şamir'i yalancılıkla, İsrail'i de sivil yolcu uçaklarını kaçırmakla ve düşürmekle itham etti. Ardından 'terörist' Şamir'in eski posteri ortaya çıktı. El-Şara, Britanyalıların bastığı 'aranıyor' posterinde yazanları okumaya başladı: "32 yaşında. 1.65 boyunda..." Araplar da İsrailliler de donmuş kalmıştı, televizyon ışıklarının altında ter yüzlerinden süzülüyordu. Bu mıhlanma halinde, Ortadoğu'nun kanla dolu tarihine dair büyüleyici bir şeyler vardı. '1.65 ha?' diye düşünmeden edemiyordu insan. Yani Şamir 32 yaşındayken bu boydaydı. Dikkatinizi çekerim, diyordu El-Şara, 1.64 değil. El-Şara kesin konuşmak istiyordu.</p>

  <p>ABD Dışişleri Bakanı James Baker ise, konferanstakilerin sadece tribünlere oynadığı kanısındaydı. Ama oynamıyorlardı. 'T' şeklindeki masada oturanların (huysuz, tetikte, kuşkulu, arada bir öfkesini güçlükle bastıran) yüzlerine baktığınızda, birbirlerinden gerçekten nefret ettiklerini açıkça görüyordunuz. Delegelerin eline birer otomatik silah verseniz, kapılara doğru hücum edebilirlerdi. Şölen salonunun duvarlarının önüne dizilmiş kibirli büyük Sezar büstleri, bu içler acısı ruh sefaletini mermer acımasızlığıyla süzüyordu. Şamir salonu çoktan terk etmişti elbette. Bir Yahudi, eğer insan hayatı mevzubahis ise Şabat'ı ihlal etme iznine sahipti, fakat diğer delegeleri dinlemeden konferanstan (ki bu müzakereler sayısız hayatı kurtarabilirdi) ayrılmayı tercih etmişti. Nedenleri ne kadar samimi olursa olsun, sanki Şamir kendini bir dişçi randevusundan kurtarmışa benziyordu. Abdül-Şafi, "Cuma da bizim kutsal günümüz," diye gururla hatırlatıyordu İsraillilere. "Fakat biz dini ibadetimizi yapmak için gitmek yerine, bugün bu konferansta kalmayı tercih ediyoruz."</p>

  <p>Şamir daha önce, Suriye'nin İsrail'e yönelik eleştirilerinin, 'zerre kadar inandırıcılık taşımadığını' söylemişti. Suriye 'dünyanın en baskıcı rejimlerinden biriyken', El-Şara İsrail'in insan hakları sicilini kınamaya nasıl cüret ederdi? "Yalan yalan' diye karşılık verdi El-Şara. İsrail'in ithamları 'külliyen sahtekarlıktı'. İsraillilerin bölgeye gidecek olan ilk BM müzakerecisini öldürdüğünü söyledi. Şöyle düşünmeye başlamıştım: Belki de biz gazeteciler, hepimiz, gelecekte barış konferanslarına bir 'gerçek çantasıyla' gitmek zorunda kalacaktık. Evet, o çanta bize, Suriyeli Yahudilerin ülkeden ayrılma serbestliği olmadığı (ve önceki rejimlerde çok kötü muamele gördükleri), fakat bugün ibadetlerini yapmakta özgür oldukları bilgisini verecekti. Evet, İsrailliler hava sahasına giren Libya'ya ait bir sivil yolcu uçağını düşürmüştü. Evet, İsrailliler Suriyeli hükümet yetkililerini taşıyan bir uçağı zorla Tel Aviv'e indirmişti. Evet, Suriye'nin korkunç bir insan hakları sicili vardı. Evet, Şamir ve silah arkadaşları İrgun ve Stem gibi Yahudi çetelerinde sivilleri katletmişti. Evet, bir Yahudi suikast timi 1948'de Kont Folke Bernadotte'yi öldürmüştü. Evet, Hacı Emin Himmler ve Hitler'i, Filistin'e Yahudi göçüne engel olmaları konusunda teşvik etmişti ve böylece binlerce Avrupalı Yahudinin hayatını kaybetmesine yardımcı olmuştu.</p>

  <p>Fakat bu bir cinayet davası değil, bir barış konferansı, bir uzlaşma zeminiydi güya. Abdül-Şafi alnı açık bir şekilde çıkıp Yahudi yerleşimlerine son verilmesini istedi, İsrail'in güvenlik ihtiyacını kabul etti, ısrarla 'barışın diğer dolambaçlı yollarla değil, sorunların çözümüyle geleceğini' söyledi. Mısır Dışişleri Bakanı Emir Musa delegelerin 'heyecanlı nutuklar atmaktan' kaçınmasını telkin etti ve Şamir'in 'vahşi genişleme hayallerini' kınadı. Fazlasıyla üzücü bir olaydı ve ona verilen karşılık da fazlasıyla yetersizdi.</p>

  <p>Madrid barış konferansı resmi olarak, ABD, Sovyetler Birliği (Gorbaçov'un da orada bulunmasının nedeni buydu) ve Birleşmiş Milletler'in himayesinde yapılıyordu. Fakat sarayın arka tarafındaki salonda, şovu kimin yürüttüğünden kimsenin şüphesi yoktu. Amerikalılar, yüzlerce Dışişleri Bakanlığı görevlisinin doldurduğu bir büro silsilesine sahipti. Birleşmiş Milletler'in ise, bir avuç bürokratla bir faks makinesinin bulunduğu iki bürosu vardı. Rusların ise bir bürosu, üç görevlisi bulunuyordu, faks makineleri yoktu. Şamir sonradan Madrid'deki tek niyetinin görev savmak olduğunu kabul edecekti. Asıl mesai (yani asıl barış önerileri), Araplar tarafından Madrid civarında yerleştirildikleri lüks otellerde yayınlanıyordu.</p>

  <p>Sözgelimi Suriye, Ortadoğu için on bir maddelik bir plan hazırlamıştı. Plan İsrail'in işgal altındaki bütün Arap topraklarından tamamen çekilmesini talep ediyor, fakat İsrail-Suriye sınırının iki tarafında askerden arındırılmış bölgeler oluşturulmasını ve belirtilmeyen miktarda Yahudi yerleşimcinin, 'kurtarılmış' bir Filistin Batı Şeriası'nda, Arap egemenliği altında varlıklarının devamını da kabul ediyordu. Diğer bir deyişle, 1967'de Golan Tepeleri'ni kaybeden ve daima 'karşıt' Arap devletlerinin en inatçısı olarak nitelenen Suriye, hem de bu kadar erken bir aşamada Arap topraklarındaki bazı Yahudi yerleşimlerinin devamına rıza gösteriyordu. Suriye'nin azami taleplerini temsil eden planı, Devlet Başkanı Hafız Esad'ın ABD Dışişleri Bakanı James Baker'a yazdığı bir güvence mektubu izledi. Suriyeliler mektupta, ABD'nin İsrail'in Golan ve Doğu Kudüs ilhakını, yanı sıra Batı Şeria'daki Yahudi yerleşimlerinin yasallığını reddettiğini öne sürüyordu.</p>

  <p>Suriye'nin, BM Güvenlik Konseyi'nin 242, 338 ve 425 sayılı kararlarından<sup><a href="../Text/dipnot.xhtml#bookmark1114" id="footnote1114">[14]</a></sup> sapılmaması gerektiğini vurgulayan önerileri, Baker'ın Esad'la görüşmek için yaptığı Şam ziyaretinin ardından hazırlanmıştı. Suriye devlet başkanı Baker'a, BM kararlarının 'pazarlık konusu' yapılmayıp tam olarak uygulanması gerektiğini söyleyerek şunu da sözlerine ekledi: "Eğer Irak'a BM kararlarının uygulanması konusunda pazarlık yapma izni vermiş olsaydınız, Irak ordusu hâlâ Kuveyt'te olurdu." Esad'ın İsrail'in çekilmesine yönelik ya hep ya hiç yaklaşımında, aynı zamanda Amerika'nın Lübnan hükümetine gönderdiği ayrı bir 'güvence mektubu'nun da etkisi olmuştu. Yine Suriyelilerin iddiasına göre, bu mektup İsrail'in çekilmeye Lübnan'dan başlamasına, 'barış karşılığı toprak' verdiğini öne sürmesine ve ardından Golan, Batı Şeria ve Gazze'yi geri vermeyi reddetmesine imkân tanıyabilirdi. Esad kendi heyetine, tek bir BM kararından vazgeçildiği takdirde, Madrid'i 'tamamen hükümsüz' sayacağını söylemişti.</p>

  <p>Suriye, bütün Yahudi yerleşimlerinin Batı Şeria'da kalabileceğini söylemiyor olsa da, bölgedeki Yahudileri sineye çekmeye hazırdı; yerleşimcilerin İsrail'e özgürce girip çıkabilecekleri, fakat yerleşimlerinde İsrail bayrağı dalgalandırmalarına izin verilmeyeceği ve Arap egemenliğini kabul etmek durumunda olacakları belirtiliyordu. El-Şara yaptığımız özel görüşmede bana şunları söylüyordu: "Eğer İsrailliler bunu kabul etmezlerse, o zaman biz de İsrail içindeki Arap köylerinde Arap bayrağı ve egemenliği talep edebiliriz." El-Şara'ya göre, Suriyeliler tavizsiz de olabilirdi, İsrail işgal altındaki Arap topraklarından çekilmeye başlamadan önce, Amerikalıların 'güven artırıcı önlemler' (askeri gözlemcilerin varlığı, propaganda kampanyalarına son verilmesi) adını verdiği öneriyi kabul etmeyeceklerdi. İsrail 'işgal altındaki topraklardan tamamen çekilmediği' sürece Arapların İsrail'e yönelik ekonomik boykotu da sona erdirilmeyecek, su kaynakları üzerinde de hiçbir anlaşma imzalanmayacaktı.</p>

  <p>Amerikalılarla perde arkası görüşmelerinde Suriyeliler, İsrail'in, Şam'ın konferanstaki en zayıf Arap ekibi olduğundan korktukları Ürdün-Filistin ortak heyetini suiistimal etmesini önlemek için, Filistin sorunuyla Golan'ı bir arada müzakere edeceklerini de ısrarla belirtmişlerdi. Filistinlilerin 'kendi kaderini tayin' hakkı (müstakbel devlet tümüyle bu cümleden doğacaktı) Ürdün ile 'iç içe' değil, 'yan yana' savunulmalıydı. Suriyeliler, Baker'ın Esad'a yazdığı özel bir mektupla, İsrail'in Kudüs'ün idari bölgesini genişletmesine karşı çıktıklarını da bildirdiğini söylüyordu. 1967'den beri Doğu Kudüs çevresinde inşa edilen bütün Yahudi yerleşimleri (ki İsrail şimdi onların kentin ve dolayısıyla İsrail'in parçası olduğunu iddia ediyordu) Batı Şeria'nın parçası sayılacaktı; zaten ABD Batı Şeria'daki yerleşimleri de yasadışı kabul etmiyor muydu? Doğu Kudüs Arap egemenliğine verilmeliydi, fakat Suriyeliler bütün dinlerin (tabii İsrailli Yahudilerin de), Kutsal Kent'e girmesine izin verecek 'idari prosedürler' üzerinde ortaklaşa çalışmaya gönüllü olacaktı. Suriye İsrail'in su kaynaklarının yüzde 60'ının Batı Şeria, Golan ve Güney Lübnan'dan geldiğine inanıyordu (Esad'ın İsraillilerin Araplarla görüşmelerde, ancak askeri bir anlaşmanın ardından eşit ortaklar sıfatıyla müzakere etmesini istemesinin nedeni de buydu), yani İsrail artık kabul edilemez talepler öne süremeyecekti.</p>

  <p>Ortak Ürdün-Filistin heyetindeki Filistinlilerin arkasında Arafat'ın liderliğinin olduğunu hissetmemek elbette mümkün değildi. Madrid'den uzak tutulsa da (gerçekten de İsrailliler, 'terörist' FKÖ'nün, Abdül-Şafi veya akademisyenlerin en kentlilerinden Hanan Aşravi gibilerini etkilediğini gösteren en ufak kanıtın üzerine atlayacaktı), Arafat görüşmelerden önce Esad ile bir araya gelmiş ve BM kararlarına harfiyen uyulması gerektiği yönünde söz vermişti; iki yıl içinde unutacağı bir sözdü bu. Bir Filistinli yetkiliye göre, Esad Arafat'a şunu söylemişti: "Kendimizi uluslararası meşruiyetin arkasında savunacağız, çünkü bizim taleplerimiz uluslararası meşruiyete uygun."</p>

  <p>Başkan Bush'un 1992 seçiminden yenilgiyle çıkması, Ortadoğu görüşmelerine ivme kaybettirdi. Görüşmelerin Bush yönetiminin az sayıda dış politika başarılarından biri olup olmadığı bir yana, yeni başkan Clinton'ın ilk baştaki değerlendirmeleri hiç de cesaret verici değildi. İlk basın toplantısında verdiği tek söz, neredeyse hiçbir şey ifade etmeyen bir yorumdan ibaretti: 'Ortadoğu barış sürecinin rayında gitmesini' gözetecek ve 'sürecin kesilmemesini sağlamak için elinden geleni' yapacaktı. 'Barış süreci' ifadesi çoktan bir klişeye dönüşmüştü ve gelecek yıllarda (sürekli aynı güzergah üzerinde raydan çıkan gıcırtılı bir tren vagonu misali) tekrar tekrar 'rayına' sokulacaktı. Artık Washington otellerinin süitlerinde vakit öldüren İsrailliler, Filistinliler, Ürdünlüler, Suriyeliler ve Lübnanlılar için ufak bavul toplama mesaileriydi bunlar. 1992 Kasımı'nın ikinci haftasına gelindiğinde, ABD Dışişleri Bakanlığında yaptıkları toplantıya, Ottawa'daki çok taraflı görüşmelerde yaşanan abuk sabuk bir olay damgasını vurdu. İsrailliler Filistin heyetinden birine, FKÖ üyesi olduğu gerekçesiyle itiraz etmişti. İsrail, ancak kendisine bu delegenin toplantılara katılmaya ehil olduğu, zira Filistin Ulusal Konseyi'ndeki üyeliğinin 'zaman aşımından dolayı düştüğü' bildirildikten sonra görüşmelere devam etmeye razı oldu.</p>

  <p>Washington'da Suriye heyetinin başkanı Muvaffak Alef'i arayıp buldum; huzursuzdu, zira Clinton'ın görüşmelerin içerdiği meseleleri hiç de biliyor gibi bir hali yoktu. Yeni başkan, ABD büyükelçiliğini Tel Aviv'den Kudüs'e taşıyacağı yönündeki seçim vaadinden çark etmiş olsa bile, neler olup bittiğini anlamıyordu. "Bush yönetimi en azından dört yıldır bu işin içindeydi ve barış süreci Bush ile Baker'ın şahsi çabalarına bağlanmıştı," diye sızlanıyordu Alef. "Fakat... hangi başkan gelirse gelsin, dürüst ve dengeli bilgiye dayanmayan fikirlere inandırılmış olsa bile, kısa süre sonra gerçeklerin farkına varacaktır; durumu <i>Amerikan</i> çıkarlarının ışığı altında tekrar gözden geçirecektir."</p>

  <p>Arap delegeler şimdi, anlaşmaya varma süresi uzadıkça kendi ülkelerinde giderek zor duruma düşmekten hiç olmadığı kadar korkuyordu. Filistinliler özel konuşmalarda, görüşmelere katılmalarına yönelik muhalefetin Batı Şeria ve Gazze'de her geçen gün artarak şiddete dönüştüğünü kabul ediyordu. Suriyeliler, görüşmelerin alenen başarısızlığa uğraması halinde ülkelerindeki Müslüman köktendinci hissiyatın artmasından korkuyorlardı. Müzakere edilen ayrıntılar ise işkenceden farksızdı. Sözgelimi Filistinli delege Saib Erakat'ın, İsrail heyetini işgal altındaki Batı Şeria'nın İncil'deki adını (Yudea ve Samarya; İsrail'in hikâyesinden 'Filistin' kelimesini kaldıran isimlerden sadece ikisi) kullanmaktan vazgeçmeye ikna etmesi aylarını almıştı. Ve bu noktaya da ancak, Danny Rothschild adlı bir İsrailli delege Dışişleri Bakanlığı masasından kalkıp Erekat'ın yanına giderek, "Filistinliler 'işgal altında' demeyi bırakırsa, ben de 'topraklar' derim," dedikten sonra ulaşılabilmişti. Bir başka uzlaşmaya da şu konuda varıldı: Filistinliler 'İşgal Altındaki Filistin Toprakları' ifadesini, sadece kısaltma halinde (İAFT) kullanacaktı.</p>

  <p>Yani bütün bir yıl süren müzakerelerin sadece kelimelere dair bu tür bir at pazarlığı düzeyinde kaldığını söylemek hiç de abartılı sayılmazdı. Filistinliler toprak, İsrailliler ise 'devredilecek yetkiler' hakkında konuşmak istiyordu. Filistinliler 'geçişsel özerklik', İsrail ise 'geçici özerklik' hakkında konuşmak istiyordu. Filistinliler, adına Filistin denen bir ülkeden söz etmek istiyor, İsrailliler bunu duymaya bile tahammül edemiyordu. Kudüs meselesi, bu 'geçici görüşmeler' sırasında bir kez olsun zikredilmeden kaldı; bu konunun ancak müzakerelerin son aşamalarında açılmasına karar verildi.</p>

  <p>Filistinliler için sorun, İsraillilerin 'iki bölgelilik' ve yetki alanlarının kapsamı hakkında konuşmak istemesiydi. İsrailliler, Yahudi yerleşimcilerin özerk bir 'Filistin'de Araplarca yönetilmesine razı olmayacaktı. Ne de Doğu Kudüs'ün İsrail'den ayrılmasını kabul edeceklerdi. 1992'ye gelindiğinde İsrailli taksi şoförleri artık geceleri kentin doğu tarafına girmeyi göze alamıyorsa da, Kudüs 'İsrail'in daimi ve birleşik' başkenti olarak kalmalıydı. İsrailliler masaya 'Arap bölgeleri', 'güvenlik bölgeleri', 'yerleşimci bölgeleri' ve Filistinlilerle İsraillilerin 'işbirliği' halinde yöneteceği söylenen bir bölge sürmüştü. Washington'daki bir İsrail sözcüsüne göre, hükümeti bu bölgelerde Araplara ait topraklar bulunduğunun farkındaydı ve gayri-menkul tapularının gösterilmesi halinde bu sahipliği tanımaya teşneydi. Fakat toprakların büyük bölümünün 'ihtilaflı' olduğunu söylemeden de geçmiyordu: "Bu ihtilafları kimin hukukunun çözeceği sanılıyor? İsrail hukuku mu? 1967 savaşı öncesinden kalma Ürdün hukuku mu? Britanya'nın manda hukuku mu? Osmanlı hukuku mu?"</p>

  <p>Filistinliler bunu kabul etmeyecekti. Washington'da hâlâ görüşmelerin tekrar başlamasını bekleyen ve hiddetinden patlayacak noktaya gelen Erekat, onu aradığımda öfkesini zorla kontrol edebiliyordu. "Güvenlik garantileri vermeyi istiyoruz. Fakat bu sorunu en başta yaratan, İsraillilerdi. Yerleşimleri yaratanlar da onlardı. Bizim topraklarımızda 'güvenlik kuşakları' dedikleri şeyi bizzat kendileri kurdu. 1967'den bu yana, Batı Şeria ile ilgili tapulara ve yasalara sadece İsrailliler ulaşabiliyor. Bütün bu yetki devri meselesini neden kabul etmek zorunda olalım? Biz daha fazla yetki yerine daha azına razı olmayız. Ancak bu şekilde halkımızı yönetme otoritesine sahip olabiliriz ve İsrail'in ihtiyacı olduğunu söylediği güvenlik garantilerini verebiliriz."</p>

  <p>Washington'daki Filistinli delegeler kaçınılmaz olarak işgal altındaki bir halkın rolünü oynuyorlardı; kendi başlarına tavizler veremezken (zira toprakları işgal altındaydı), onlardan işgalcinin verdiği tavizlere, özerklik taleplerini zayıflatarak icabet etmeleri isteniyordu. Konuştuğum Filistinli delegelerden biri kızgınlıkla şunları anlatıyordu: "Dışişleri Bakanlığındaki o salona gidip, 'bölgeler koordinatörü' olduğu söylenen Rothschild'ı gördüğümde, bir Filistinli yetkili, 'Kendi gardiyanımla birlikte oturuyorum sanki,' dedi. Ya İsrail'in cevabı ne oldu? İsrailli delegelerden biri, 'Burada görüşmelerdeyiz, mahkemede değil,' dedi. 'Kimin kime ne yaptığını tartıştığımız bir mahkeme değil burası. Bu sorunu <i>tarih</i> yarattı,' diye de ilave etti."</p>

  <p>Kasım 1992'de Washington'dan yazdığım bir haberde, Arapların, İsrail'in aynı 1979'da Mısır'la yaptığı gibi, Arap devletleriyle tek tek anlaşma yapıp güçlerini kırmasından korktuğunu vurguladım. "Bu yüzden Suriye, Ürdün'ün İsrail'le ayrı bir anlaşma yapacağından korkuyor; Arafat da Suriye'nin aynısını yapabileceğinden korktuğunu söylüyor... Ürdün İsrail ile, iki ülkenin karşılıklı güvenliğini tanıyan nihai barış müzakereleri... ve Ürdün topraklarındaki iki bölgeye dair ihtilafı çözmek için bir gündem belirledi bile..."</p>

  <p>Aylar içinde İsrail'in yaptığının tam da 'anlaşma peşinde koşmak' olduğu anlaşılacaktı; fakat Filistinlilerle değil, Ürdünlüler ve Suriyelilerle. Washington'daki görüşmelere gönderilen Filistinli delegeler geri döndüklerinde, Arafat'ın arkalarından iş çevirip İsraillilerle gizli kanallardan temas kurduğunu ve hattâ ayrı, fakat aynı derecede ölümcül bir barış planının pazarlığıyla meşgul olduğunu keşfedeceklerdi. Arapların Washington'da elde ettikleri (veya elde etmeye çalıştıkları) her şey bir gecede buharlaşıp gitmişti. Fakat göğüslemiş oldukları sorunlar, iç karartan Madrid Konferansından beri bütün o uzun aylar boyu akıllarını karıştıran ayrıntılar, şimdi 1993'ün ölümcül derecede sakatlanmış Oslo Anlaşması'na dönüşecekti. Arafat ve kötü eğitimli yetkilileri (aralarında tek bir avukat bile yoktu), İsrail'in en eğitimli ve açıkgöz müzakerecilerinin öne sürdüğü argümanlarla başa çıkmaya çalışacaktı. Bir Filistin devleti ve Kudüs'te bir başkent fikrine öcü gibi bakan İsrailliler, bu ikisini asla vermeyecekti.</p>

  <p>İsraillilerle Arafat'ın gizli bir anlaşmaya ortak çıkarları gözüyle bakmalarının sebebini anlamak zor değildi. İsrail işgali çok daha acımasız bir hale gelirken, dinci Filistinli militanların, özellikle de Hamas'ın gücünün giderek artması hem İsraillileri hem de Filistin liderliğini korkutuyordu. İsrailliler yıllar boyu Hamas'ı cami yapması ve sosyal hizmetler vermesi konusunda teşvik etmişti, zira onu 'terörist' FKÖ'ye ve sürgündeki 'süper-terörist' Arafat'ın liderliğine rakip olarak görüyordu. Usame Bin Ladin ve Saddam Hüseyin'in yaratılmasında nasıl Amerika'nın katkısı varsa, İsrail de Hamas'ı ve onun imamlardan oluşan liderliğini beslemişti. Ve örgütün davalarının haklılığına inanan savaşçıları şimdi Filistinliler adına Filistin'i, hem de tamamını talep ediyordu. Sonuçta Arafat'ı yok olmaktan kurtaran da İslami rakiplerinin Filistinliler içindeki gücü ve işgal altındaki topraklarda İsraillilere karşı döktükleri kanın miktarı oldu. Hamas ve İslami Cihat'ın karşı koyuşu olmasaydı, İsrailliler çekilmeyi düşünmeyecekti. Onların varlığı olmasaydı (Arafat'ın arzularını fersah fersah geride bırakan o tavizsiz İslami talepleri olmasaydı), İsraillilerin FKÖ'yü tanımaya veya Filistin'in küçük bir kısmını Arafat'a geri vermeye hiç niyeti olmayacaktı.</p>

  <blockquote class=""/>

  <p>Gazze. 20 Nisan 1993. İsrailliler ambulansların çalışmasına izin vermiyor. Birleşmiş Milletler bırakıp gitmiş. Gazze kentinin Tüfe Mahallesi'nden dumanlar yükselirken, İsraillilere itfaiye araçlarını oraya sokmamaları söylenmiş. Patlamaları bütün gün duyabiliyoruz, araya tüfek sesleri ve kenar mahalleler üzerinde turlayan bir savaş helikopterinin patpatları karışıyor. İsrailliler Gazze'de verdikleri savaşı kaybetmekle meşgul. Elbette Filistinliler böyle hissetmiyor. Kalbinin üç santim yanından girmiş yüksek hızlı İsrail mermisinin acısıyla El-Ehli Hastanesi'nin röntgen cihazının önünde inleyen Abdurrahman El-Şebaki'ye göre, İsrailliler Tufe'de istediklerini yapıyorlar. "Sokağa çıkma yasağı sırasında dışarda yürüyordum — askerlere çok yakındım — ve eve gitmeme izin vereceklerini sanıyordum," diye anlatıyor El-Şebaki, Doktor Salih Saf kalbinin altındaki yarayı sargı beziyle sararken.</p>

  <p>Hemşireler, El-Şebaki'nin diyaframını delip geçen ve beyaz bir çizginin açıkça görüldüğü bir dizi röntgen filmi getiriyorlar; El-Şebaki'nin kızgın, homurdanan ailesi ve arkadaşları, ışığa tuttukları filmlere bakıyorlar. 21 yaşındaki Filistinli, kendisini tam göğsünden vuran İsrail askerini görmüş. El-Şebaki daha Tufe'den buraya getirilmeden Filistinlilerin öfkesi taşmış. Ben bir eczanede saklanmaya çalışırken (zira İsrailli belediye başkanının tutuklamasından kaçmaya çalışıyorum; kendisi daha geçenlerde 'kapalı askeri bölge' yasağını içeren belgeyi yüzüme doğru sallamış ve Selahaddin Caddesi'nden çıkarılmamı emretmişti), "Niye buradasın?" diye soruyor sakallı bir Filistinli. "Yardıma ihtiyacımız var," diye bağırıyor. "Sadece gelip nasıl dans ettiğimizi izliyorsunuz." Az önce Tufe'den alınan ilk mahkumları, bir İsrail cipinin arkasında başları yere eğilmiş halde götürülürken seyrettik.</p>

  <p>İsrailliler 'Tufe'ye baskın düzenledik' demiyor, fakat Gazze kenti'nde kimsenin bunun sebebinden kuşkusu yok. İki gün önce, Avrupa İşbirliği ve Kalkınma Örgütü'nün bürosunda oturan İlan Feinberg'i bıçaklayarak öldüren Filistinli saldırganları arıyorlar. 'Kurtuluş Cephesi İçin Halk Cephesi' adlı örgütün sözde (Ortadoğu'nun kendi kendini üreten savaşları için ne kadar sık kullanmak zorunda kalıyoruz bu 'sözde' kelimesini) 'Kızıl Kartallar' kanadı İsrailli avukatın öldürülmesinin sorumluluğunu üstlendi. Niyetleri büyük olasılıkla, İsrail'i tam da bu tür bir askeri operasyona kışkırtmaktı; böylece binlerce Filistinlinin kafası daha da bozulacak. Eğer niyetleri buysa, başarılı oldular.</p>

  <p>Peki bütün bunlar nereye varıyordu? Filistinli çocuklar yüz metre ötede ilk lastikleri ateşe verirken, Selahaddin Caddesi'nde birlikte dikildiğim İsrailli belediye başkanına tam bu soruyu sordum. Gazze umutsuz bir davadan başka neydi? İsrail'in çoktan kaybettiği bir savaş değil miydi bu? "Ne yapmamızı bekliyorsun?" diye sordu, bıkkın. <i>"Ne yapabiliriz?"</i> Peki Gazze'yi terk etmeye nasıl bakıyordu? "Bu siyasi bir konu," diye yanıtladı. Ve haklıydı. Feinberg cinayetinin intikamı için kaç gecekondunun havaya uçurulduğu, kaç Filistinlinin tutuklandığı, sokağa çıkmanın yasak olduğu 'askeri bölgelerin' dışında kaç Filistin ambulansının beklemek zorunda bırakıldığı önemli değildi, zira İsrailliler Gazze'deki savaşı kaybetmişti. Gazze nefret dolu duvar yazılarından, 'işbirlikçilik' iddiasıyla yapılan infazlardan, Hamas'ın ateş ve kan kokan tehditlerinden ve FKÖ'nün El-Fetih gerillalarından geçilmiyordu. İsrailliler terk ettikleri an, sokaklar Filistinlilerin kontrolüne geri dönüyordu.</p>

  <p>Ertesi gün Tüfe Caddesi'nde gerçekten ne olduğunu, belediye başkanının bizden neyi saklamak istediğini gördük. İsrailliler Tufe'de silahlı bir Hamas militanını bulmuş ve Hamas'ın 'Kasım Tugayları'na üye olan Zekeriya Şerbeci adlı şahsı hafif bir anti-zırh silahıyla öldürmüştü. Şerbeci'nin başını Filistinliler almış, gövdesini ise İsrailliler alıkoymuştu; elbette Şerbeci'nin Cibaliye mülteci kampındaki dul eşi ve ebeveynleri için dayanılacak gibi bir durum değildi bu. Kanı yerle bir olmuş briketten bir mescidin yanında duruyordu hâlâ, hemen kıyısında da şaşırtıcı şekilde zarar görmeden kalmış bazı Kuran sayfaları vardı. Yandaşları, öldüğü anda cebinden düştüğüne dair pek de inandırıcı olmayan iddialarda bulunuyorlardı. "Kafasından kalan kemikleri ve beynini toplayıp götürdüler," diye anlatıyordu yeni açılan mescidi ziyaret edenlerden biri. "Fakat İsrailliler cesedi çoktan alıp gitmişti."</p>

  <p>Otuz yaşındaki bu şehidin (daha altı aylık bir bebeği vardı) Hamas üyesi olduğunu kimse inkar etmiyordu. Üç aydır Tufe'de İsraillilerden kaçıyordu, arada bir Cibaliye'de saklanıyor, sonra yine Tufe'ye geliyordu. Bunun üzerine İsrailliler, mahir oldukları toplu cezalandırma işinden küçük bir örnek vermek istemiş, sadece on iki saat içinde çevre sokakları boşaltıp (yaklaşık 200 insanın yaşadığı) en az on yedi Filistin evini havaya uçurmuştu. Selahaddin Caddesi'ndeyken duyduğum patlamalar bunlardı. Şerbeci'nin son saklanma yerinin enkazı, bu yüzden ilenmelerin ve öfkenin odağı haline gelmişti; bin kadar Filistinli toplanmış, İsraillilerin geride bıraktığı çökmüş duvarlar ve çatılar, yanıp kömüre dönmüş mobilyalar, lime lime olmuş şiltelerle elbiseler, ezilmiş buzdolapları, çamaşır makineleri ve televizyonlardan oluşan yıkıntıya bakıyordu. İnsan cezanın nerede bitip vandalizmin nerede başladığını merak ediyordu.</p>

  <p>Şerbeci'nin anne-babasının herhalde böyle meseleleri düşünecek hali yoktu. Oğullarının cesedinin sadece bir parçasını alabilen ailenin Cibaliye kampındaki evlerinde oturup ölülerine ağıt yakmak dışında bir seçenekleri yoktu ne yazık ki; zira İsrailliler o kendilerine has yöntemlerini buraya da uygulamış, Cibaliye'de sokağa çıkma yasağı ilan etmişlerdi. Cibaliye de (Gazze'nin lügatinin ne zamandır ayrılmaz parçası olan o ifadeyle) 'kapalı askeri bölge' olacaktı.</p>

  <p>Bu ifadenin üzerinde büyük bir dikkatle durmak gerekiyor. Zira Gazze'de, bir İsrailli yetkili ne zaman çekmecesinden bir kâğıt parçası çıkarıp üzerine bir isim, tarih ve saat yazsa, o an 'sokağa çıkma yasağı' başlıyordu (veya başlatılıyordu). Şerbeci'nin ailesini ziyaret etmeye çalıştığımız sırada benim de başıma geldi. İsrail sınır polisine bağlı bir devriye, karşı konulamaz bir komut eşliğinde arabamı durdurdu: "Resim yok!" Gazze'de fotoğraf çekmemizi yasaklayan kanunun nerede yazdığını sordum. Bir flaş patlaması kadar kısa sürede, yeşil üniformalı polisin cebinden forma benzer bir kâğıt çıktı, kara gözlüklü bir İsrailli Arap, 'Kapalı Askeri Bölge başlığının altındaki boşlukları hızla doldurdu: 'Cibaliye', '21 Nisan', 'Saat 06:00'... Kâğıt parçasını imzalarken onun bir fotoğrafını çekmek ister miydik? Elbette isterdik. Bu manzara Kafka'yı bile aşardı zira.</p>

  <p>Bütün bu maskaralığın Gazze sokakları üzerinde pek az etkisi oluyordu. Yanan lastiklerin dumanlarının arkasından İsraillilere daha ilk taş atılır atılmaz ilk yaralı da, acılı feryatlar eşliğinde El-Ehli Hastanesi'ne taşınıyordu. Bir adam uyluklarının derinlerine girmiş plastik kaplı bir mermiyle, bir diğeri mermi isabet etmiş topuğundan akan kanla geliyordu. Doktorlar sürekli olarak lokal anestezi uyguluyor, kurbanların yaralarını açıyor ve mermileri bir bir çıkarıp, ameliyat salonundaki metal kaba nazikçe, 'çınnn' sesi eşliğinde atıyordu.</p>

  <p>O akşam karanlık çökerken, üniformalı ve maskeli adamlar (ikisi baltalar taşıyarak), Zekeriya Şerbeci'nin, Gazze'nin tam merkezindeki boş bir arazide düzenlenecek cesetsiz cenaze töreninde arzı endam etti. Beni yoksul bir sokağa götürdüler; bir evin duvarının aşağısında, yeni düzlenmiş kumdan bir kare zeminin üzerinde ucuz tuğladan bir blok duruyordu. "Şehidimizin beynini buraya gömdük," dedi sakallı bir Hamas yetkilisi, büyük bir ciddiyetle, sonra bir ağacı işaret etti. "Oraya da çenesinin bir kısmını gömdük." Burada bir an durup sordu: "Kazıp size göstermemizi ister misiniz?"</p>

  <p>Üç gün boyu Gazze'de silah sesleri hiç susmadı; Filistinli kurbanlar (silahlı militanlar, taş atanlar, çocuklar, oradan geçmekte olanlar), sanki sağanak yağmur başlamış da üstelerseniz bir saçak altına sığınıp korunabilirmişsiniz gibi, artık hiç de dehşet verici, gerçekdışı, hattâ anormal olmayan bir şeymiş gibi vurulup durdular. Şifa Hastanesi'ndeki kaos ve histeri içinde, çığlıkların ve feryatların arasında dirseklerine kadar kana batmış doktorlara gelen her kurbanın kimliğine dair bir şey sormak imkânsızdı. 24 Nisan'daki sokağa çıkma yasağı vaktine kadar 27'si Şifa'ya, 13'ü Refa'ya ve 25'i de El-Ehli'ye olmak üzere, kurşun yarası almış toplam 65 Filistinli hastanelere getirilmişti; bu bilançoyu çıkarmak İsraillilerin üç saatini bile almamıştı. Şifa Hastanesi'nin girişi kan izleriyle doluydu. Yaralananların pek çoğu, Tüfe bölgesinde evlerin yıkımına dair hâlâ devam eden gösteriye katılmıştı.</p>

  <p>Akşam 6'dan kısa süre sonra hastaneye vardığımda, yaralıların perişan olmuş yakınları çoktan gelip feryada ve gözyaşına başlamıştı. Genç adamlar ve küçük bir oğlan çocuğu yataklarda yatıyordu, bacakları veya göğüsleri kan içindeydi; bir başka adam ise, giysileri açılmış, göğsü kanla kaplı halde, bir masanın üzerinde öylece etrafa bakıyordu. Çenesinde de bir kurşun deliği göze çarpıyordu. Yatağının yukarısındaki bir ekranda yer alan yeşil bir tablo, adeta acımasız bir borsa endeksine benziyordu. Hayat yukarı, hayat aşağı, hayat fonksiyonları zayıf... Bir hemşire, "Kurşun beynine girmiş, durumu ciddi," diye bağırırken, doktorlar adamın boğazından aşağı bir tüp, koluna da damla beslemeli bir iğne soktular. Parmaklarını ağzına sokup adamın kendi dilini yutmasını önlemeye çalışıyorlardı. Fakat gözümüzün önünde öldü adam, gözleri sıkıca kapandı, başı sağına düştü, doktorlar adamı yaşatamamanın sersemliği içindeydi. Ekrandaki kalp atışları, ince yeşil bir çizgiden ibaretti artık. Aradan bir dakika bile geçmemişken, erkek akrabaları (hepsi sakallıydı ve dini sloganlar atıyorlardı) adamın cesedini sarıp sarmalayıp eski bir beyaz Peugeot'nun arka koltuğuna taşıdılar. Hastanenin önündeki kalabalık arabanın uzaklaşmasını izlerken hep bir ağızdan bağırıyordu: "Yahudilere ölüm!" Arafat'ın miras aldığını sandığı 'Filistin' işte buydu.</p>

  <blockquote class=""/>

  <p>Kapalı kapılar ardında planlanan, garantisi olmayan hayallerle dolu, devlete, Kudüs'e, İsrail işgalinin ve Yahudi yerleşimlerinin inşasının sona erdirilmesine dair yalan yanlış vaatler içeren Oslo Anlaşması, dünyadaki devlet adamları (ve gazetecilerin büyük kısmı) tarafından, sanki Hazreti İsa ikinci kez dünyaya gelmiş gibi karşılandı. 13 Eylül 1993'te İzak Rabin ile Yaser Arafat'ın 'Beyaz Saray'ın bahçesinde el sıkışması' bir tür ideoloji haline geldi. Eleştirel lafların yeri yoktu orada. Bu kadar kan ve gözyaşı yeterdi. Ayrıca kurtla kuzu pekâlâ birlikte yaşayabilirdi (sadece kurt kim, kuzu kim, bize söylenmiyordu) ve kılıçları kınlara sokma vakti gelmişti. Beyaz Saray'ın bahçesinde dikilen üç adamın arasında, Kuran'dan alıntı yapanın Başkan Bill Clinton olması kimsenin dikkatini çekmedi. Bu yüzden de kimse, yığınla Norveçli politikacının (bazılarının Ortadoğu ile ilgili pek az pratik tecrübesi vardı), bu sözde mucizenin yaratılmasında nasıl bir katkıda bulunmuş olabileceğini sormadı. Kısacası 'barış', en az savaş kadar gazete sattırabiliyordu. Ve Oslo'nun Filistinliler için (ve nihayetinde İsrailliler için) bir trajedi olduğunu söylemeye cüret eden bizler, barış karşıtı veya 'terörist yandaşı' olmakla suçlanıyorduk.</p>

  <p>'Geçici statü' anlaşması uyarınca Arafat ve FKÖ'deki kafadarları Gazze ve Eriha'da bir 'Filistin Yönetimi' kurabilecekti; ardından, Batı Şeria'nın diğer büyük kentlerinde İsrail ordusunun uzun ve içinden çıkılmaz çekilme takvimine tabi olacaklardı. Kudüs'ün, Yahudi yerleşimcilerin ve en az 3 milyon (belki de 5 milyon) Filistinli mültecinin 'geri dönüş hakkının' geleceği ise ancak beş yıl sonra, bir 'kalıcı statü' anlaşması çerçevesinde belirlenecekti. Diğer bir deyişle, Arafat'ın kaçınılmaz olduğuna inandığı (ve dünyanın inandırıldığı) devlet, güven üzerinden ele alınmak durumundaydı. İsraililer ve Filistinliler, samimiyetlerini kanıtlamadan önce evlenmek ve üvey babalarının (yani kaçınılmaz olarak İsrail'in çıkarlarının koruyucusu olan bir Amerikan başkanı sıfatıyla, Bill Clinton'ın), bu evliliğin yürüyeceğine dair sözünü kabul etmek zorundaydı.</p>

  <p>O el sıkışmadan önce Arafat, Mısır Devlet Başkanı Mübarek'i ziyaret etmişti. Ben de, vaktiyle Filistin'den 80 bin kilometre uzakta olmaktan söz eden, fakat şimdi 'eve döneceğine' inanan dağların ihtiyar adamını görmek için İskenderiye'ye gittim. İskenderiye'de Mübarek'in yanında dururken, gerçekten acıklı bir figür gibi görünüyordu. Bir zamanlar tombul olan gövdesi, neredeyse zaafiyet ölçülerine gerilemiş, dinleyicilerine hitap ederken sergilediği o gururlu, sarsılmaz öfkenin yerini, daimi, neredeyse yapmacık ve alıkça bir gülümseme almıştı. "Bu planın birçok sayfasında Mısır'ın da parmağı var," diyordu, kendisine ve itibarsız FKÖ'süne İsrail işgali içinde iki küçük Filistin verecek olan önerilere dair. 'Parmağı var' ifadesi, planın bir suç olduğunu çağrıştırıyordu (sesleri Amerikan veya Avrupa medyasında nadiren duyulsa bile, birçok Filistinli de zaten tam da böyle olmasından kuşkuluydu), fakat Arafat bunun farkında değildi. Mübarek'e hoş görünmekti onun derdi. Şimdi, Filistin'in hayatı boyunca reddettiği taksimini resmen ve kâğıt üzerinde kabul etmek, Ortadoğu uzmanı gazeteci David Hirst'in son derece isabetli şekilde dikkat çektiği üzere, 'vaktiyle dünya yüzünden silmeyi kutsal görev addettiği Yahudi devletinin başbakanıyla' el sıkışmak üzereydi.</p>

  <p>On yıl önce Lübnan'da, Arafat'la taksim edilmiş bir Filistin üzerine konuşmuştum. "Birleşik olacağız ve kendi devletimize sahip olacağız," diyordu, fakat sonradan, manda yönetimi altındaki Filistin'in yüzde 78'ini İsraillilere bırakacağını kabul etmeyecekti. Ona, İrlanda'nın bağımsızlığı için kanlı bir savaş veren Michael Collins'i hatırlattım; İrlanda'nın otuz iki bölgesinden sadece yirmi altısına razı olmaya ve eski sömürgeci efendisine bağlılılık yemini etmeye zorlandığını anlattım. Bu anlaşmanın bağımsızlık için savaşmış İrlandalıları paramparça ettiğini biliyor muydu? "Toprağımın her köşesine yerleşeceğim," diye tekrarladı Arafat, fakat sonra Collins'e ne olduğunu sordu. Britanya'ya karşı birlikte savaştığı adamlar tarafından öldürüldüğünü söyledim. Collins Arafat'tan kesinlikle daha dürüst bir adamdı, fakat Filistin lideri sessizce dinledi. Ve ben Britanya ordusunun Dublin'i terk etmeye hazırlanırken, Collins'in adamlarına eski yoldaşlarını yok etmesi için nasıl silah dağıttığını anlattım. Ardından Arafat'a sordum: Muhtemel bir anlaşmayı reddeden yoldaşlarını yok etmesi için Amerikalılar veya İsrailliler kendisine silah verirse ne yapardı? "Asla!" diye bağırdı Arafat. "Asla!"</p>

  <p>Başındaki belaların sonu gelmeyecek gibi görünüyordu, ne var ki Arafat bunların hiç farkında değildi. Belki de onu bu tuzağa sürükleyen şey, kibriydi. Veya sonraki yılları. Altmış dört yaşındaki Arafat ve etrafını kuşatan orta yaşlı adamlar (Beyrut'ta semirmiş şişman, kır saçlı kafadarlardı bunlar) öyle bir noktaya geliyorlardı ki, bırakın yönetmeyi, Filistin'i görmeleri bile mümkün olmayabilirdi; hayatlarına atfettikleri mitoloji asla gerçeğe dönüşmeyebilir, hayatta kalmak ve tanınmak için verdikleri mücadelenin hikâyesi eksik kalabilirdi. Sürgündeki tüm hayatları boyunca, destansı hikâyelerinin zaferle sona ermesini beklemişlerdi; 'kurtarılmış' Kudüs'e muzaffer bir edayla girmeyi, son sinemaskop hayalin gerçek olmasını beklemişlerdi.</p>

  <p>Veya ben yanılıyor olabilir miydim? Birkaç istisna dışında (Edward Said onların en cesuruydu), 'uzmanlar', Ortadoğu 'analizcileri' ve bu pespaye Arap-İsrail savaşlarını takiple on yıllarını harcayan yaşlı gazeteciler, Ortadoğu'nun jeopolitiğinin sonsuza dek değiştiğine ikna olmuşlardı. Bizzat <i>Independent</i>'ın Ortadoğu editörü Charles Richards, Oslo Anlaşması'na mutlak, sorgusuz sualsiz inancıyla ilgili eleştirildiğinde küplere biniyordu. "Meseleler değişti, Robert," diyordu telefonda rahatsız edici bir şekilde, ben Eylül 1993'te Mısır'dan ayrılıp gerçekte neler olup bittiğini görmek için İsrail işgali altındaki Batı Şeria'ya giderken. Ben Gurion Havaalanı'na indim, Kudüs'e gittim ve ertesi sabah Eriha'dan başlayıp El-Halil üzerinden İsrail'in güneydoğu sınırına uzun bir yolculuğa çıktım; bu sınır noktası, bir Filistinlinin Gazze Şeridi'ne en fazla yaklaşabileceği yerdi.</p>

  <p>Ve oraya vardığımda, Arafat'ın geçeceği yolu çoktan yapmaya başladıklarını gördüm. Ubeydiye kasabasının altındaki sıcaktan kavrulan yamaçta bir Filistinli inşaat işçisi, tozla kaplı yolun üzerindeki kamyonunun gölgesinde otururken pek de mutlu görünmüyordu. "Bu yol Filistin halkının mezarı," diyordu İmam Eyd. "Yola bir bak — nerede olduğuna bir bak, ne dediğimi anlayacaksın." Paslanmış siyah bir çaydanlık, işçinin yanındaki bir küçük tüpün üzerinde şeytani bir sesle tıslıyordu.</p>

  <p>"Arafat'ın Eriha'dan Gazze'ye kadar bu yolu geçmesine izin verecekler ve bu yüzden Kudüs üzerinden gelemeyecek," diye devam etti Eyd; parmaklarıyla aşağıdaki vadinin kayalıklarına doğru ilerleyen tozu takip ediyordu. "İsraillilerin istediği de bu." Eyd'in yanında oturan beş adam, onaylar şekilde başlarını salladılar. Hepsi Filistinliydi, kendilerini olduğu kadar Arafat'ı da hâlâ günün birinde başkenti olacağını sandığı kentten dışlayacak yolun yapımında çalışıyorlardı.</p>

  <p>Yol, en az bariz amacı kadar çirkin görünüyordu. Ebu Dis dışındaki kayalıklara doğru keskin bir şekilde kıvrılıyor, güneşin kavurduğu vadiye doğru iniyor ve köpürdeyen bir lağımın üzerindeki köprüden geçiyordu. Eyd ve mesai arkadaşları yolu genişletiyor, yirmi yıllık keskin ısı değişimlerinin paramparça ettiği yüzey için metal destekler hazırlıyorlardı. İsrailliler-onlara kış yağmurları başlamadan önce yolun onarılması gerektiğini söylemişti; böylece Batı Şeria'nın kuzeyindeki Ramallah, Nablus veya Cenin'den gelen Filistinliler, İsrail işgali altındaki toprakların güney yarısında yer alan El-Halil'e, Kudüs'ten geçmeksizin gidebilecekti; halihazırda kutsal kentten geçici dışlanmaları (ki ilk Filistin intifadasının patlamasından sonra başlamıştı bu uygulama), kalıcı sürgüne dönüşecekti.</p>

  <p>İnsancıl bir jest gibi sunulabilen bir şey (kuzeydeki Filistinlilerin güneydeki Filistinlileri ziyaret etmesini, sırf Kudüs İsrailliler tarafından kendilerine geçici olarak kapatıldı diye engelleyecek olan bu yol insafsızlığın daniskasıydı), aynı zamanda yıkıcı bir siyasi karardı. İmam Eyd ve işçileri, yolu asfaltlamayı bitirdiklerinde, Batı Şeria halkı Kudüs üzerinden geçiş hakkı talep edemeyecekti; zira kendileri için kusursuz bir alternatif yol kullanıma açılmış olacaktı.</p>

  <p>Tuzaklar ne de kolay kuruluyordu. Eriha'dan El-Halil'e bu yolu kullanıp arabayla üç saatte gitmek (halbuki aradaki mesafe 50 kilometreydi), tek başına nasıl bir zulüm yapıldığını gösteriyordu. Belki de Arafat kendi siyasi 'koridorunu' bulmuştu. Seyahatimin ilk on kilometresinde bir Yahudi 'Filistin'inin içinden geçmiştim; Eriha'nın Ekabat Cabir mülteci kampından başlayan, İsrail askeri karargahlarının ve Menzil Cibr'deki kurumuş bir Bizans sarnıcının yanından geçen ve Kilt Vadisi'ndeki Yahudi yerleşiminde sona eren bir güzergahtı bu. Ben oraya vardığımda inşaat projelerini genişletmekle meşguldüler, Kilt Vadisi'ndeki İsrail 'turist köyünün' çimenlerini düzeltiyorlardı. İnşaatı idare eden ve on bir yıl önce Beyrut'ta Arafat'ı yok etmeye çalışan Lübnan savaşı gazisi bir yerleşimcinin tahminine göre, Filistinli Araplar arasında kesinlikle iç savaş çıkacaktı.</p>

  <p>Kilt Vadisi'nden Kudüs'e giden otoyol, Yahudi yerleşimlerinden müteşekkil bir kanyondu, gözün alabildiği her yer üst üste Avrupa tarzı evlerle doluydu (Doğu Kudüs etrafındaki o büyük beton 'halkanın' parçasıydı burası da) ve Arafat'ın hâlâ hatırladığını iddia ettiği Arap topraklarının hatlarını değiştiriyordu. Arafat Kudüs'e ulaşamayacaktı. Onun yerine, bu yılan gibi kıvrılan, sıcaktan kavrulan, küçük Ubeydiye yolundan ve güneye doğru uzanan Arap köylerinin yakınından geçecekti. O köylerin duvarlarındaki yazılarda farklı bir ses yankılanıyordu: "Filistin'i satan komploya hayır!" yazılı bir afiş yapıştırılmıştı bir bakkal dükkânının yanına. "Kudüs'ü teslim edenler halkımızı temsil edemez!" Ve bir mezarlığın yanında daha sert bir yazı göze çarpıyordu: "Haklarımızı Yahudilere verenler affedilmeyecek!" Fakat Filistin liderine, bu topraklarda yaşayıp ihanetten korkan bir başka liderin eski mekânına (Kral Herod'un sarayı artık bir taş yığınından ibaretti) ulaşmadan önceki yüksekliklere çıkıp Kudüs'e çok uzaktan bakabilme fırsatı bahşedilecekti; 8 kilometre uzaklıktan, Kubbet-üs Sahra ile Osmanlı surlarının ancak tepelerin arasındaki yarıklardan görülebildiği bir yerdi bu. Arafat'ı varlığıyla sarsacak kadar yakın, çaresizliğini hatırlatacak kadar uzaktaydı Kudüs. Yaşlı Ayda Cadur, "Kudüs yoksa çözüm de yok," diyordu, neredeyse küçümseyerek, İslamın üçüncü kutsal şehrinin görüş alanı dışındaki Si'ir köyünün meydanında otururken. "Eğer Arafat buraya uğrarsa... ona hoş geldin demeyeceğiz. Çocuklarımızın intifadada, topu topu Eriha ve Gazze için ölmüş olmasını kabul edemeyiz."</p>

  <p>Yolumun üzerindeki kimse, Arafat'ın 'geçici' anlaşmayı kabulü lehinde konuşmuyordu. El-Halil dışındaki Harsina Yahudi yerleşiminde (yeni karavan evler iki ay önce, yani Arafat İsrail'le anlaşmayı imzalamaya ikna edilirken getirilmişti) bir İsrail askeri konvoyu, farları güneşin altında parlayarak kente giriyor, kamyonlarda oturan askerler tüfekleriyle Arap dükkânlarını gösteriyordu. Bir grup İsrailli sınır muhafızının (bir başka sokağa çıkma yasağını daha ihlal etmeye çalışan herkese bağırıp çağıran yeşil bereliler) arkasındaki arazide altı Filistinli erkek oturuyordu; beni onların yanına götüren malumat sahibi gençlere bakılırsa, hepsi muhbirdi. Altısı da sararmış gözleriyle etrafı süzüyorlardı, biri kendi kendine deli gibi söylenip duruyordu.</p>

  <p>"Kokain," diye kıkırdadı beni getiren gençlerden biri. Muhtelemen de öyleydi; İsrail istihbaratının muhbirleri uyuşturucu 'oltasına takarak' kontrol ettiği söyleniyor, fakat İsrail bu iddiayı sürekli yalanlıyordu. Ancak bu keder veren yaratıklar bile Arafat'ı derhal suçluyordu: "İhanet," diye homurdandı içlerinden biri. İstemeye istemeye Şin Bet'le çalışmaya başlamadan önce İsrail hapishanelerinde on dört yıl geçirmişti. Hiç gereği olmadığını biliyordum elbet, ama Batı Şeria'nın o sıcak öğleden sonrasında Yaser Arafat için üzülmeden edemedim. Günün en iyimser yorumu, kendisini sadece Bassam diye tanıtan bir Filistinliden geldi: "Eğer küçük bir işbirlikçiysen İsrail de sana küçük küçük yardım eder. Fakat Arafat gibi büyük bir işbirlikçiysen, belki günün birinde Kudüs'ü ziyaret etmene izin verirler."</p>

  <p>Durumun bundan kötü, çok daha kötü olduğu anlaşılacaktı (ve Arafat'ın Kudüs'ü ziyaret etmesine asla izin verilmeyecekti), fakat dünyanın yaşadığı heyecan nöbeti sınır tanımıyordu. Eriha'dan El-Halil'e yaptığım yolculukla ilgili yazım, <i>Independent</i>'ta şu başlıkla yayımlandı: "Arafat'ın Gazze yolu, 'Filistinlilerin mezarı'." Ancak ertesi gün, Kudüs'teki Kral Davud Oteli'ndeki odamda Harvey Morris'ten bir telefon aldım — on dört yıl önce Reuters'in Tahran bürosunun geveze şefi, şimdi benim dış haberler editörümdü. "Fiskçiğim, laf kalabalığında asıl meseleyi kaybetmişsin," diyordu. "Buradaki büyükbaşlar meseleyi doğru anlayıp anlamadığını merak ediyor." Charles Richards'ın, barışın kaçınılmazlığı konusunda nasıl kafa ütülediğini tasavvur edebiliyordum. "O değil eski dostum, şu anda ben ütülüyorum," diye yanıtladı Harvey. "Sanırım baş editör hazretlerimiz hızlı gidip gitmediğini bilmek istiyor." Harvey'e eğer Andreas Whittam Smith (ki kendisi, onca sözlü saldırıya maruz kalmasına rağmen haberlerimi daima sadakatle yayımlardı) buna inanıyorsa, beni bizzat araması gerektiğini söyledim. Birkaç dakika sonra aradı. "Oradaki kötümserliği doğru şekilde bildirdiğinden kuşkum yok," diyordu o da. "Fakat bütün resim bundan mı ibaret? Yahudi arkadaşlarım haberlerin harika olduğunu ve Filistinlilerle barış olacağını söylüyor." Whittam Smith'e, Müslüman arkadaşlarının ona ne dediğini sormamak için kendimi zor tuttum.</p>

  <p>Fakat Beyt Agron'un içinde (Kudüs'teki basın askerlerinin Gerçek Tapınağı), İsrailliler Yaser Arafat hakkındaki dosyalarına bakmakla meşguldü. Arap şeytanının cisimleşmiş hali olarak görüldüğü günlerde (Menahem Begin onu 'mağaradaki Hitler' olarak niteliyordu) Arap basınından titizlikle toplanmış sayfalar dolusu Arafat konuşmaları, vaatleri, talepleri ve tehditleri... Yıllar boyunca FKÖ başkanından dinlediğimiz bütün o yorucu, umutsuz laflar; El-Fetih gerillalarına ve Filistin kamplarındaki bahtsızlara, terleyerek ve bağırarak, bazen duygu sağanağı içinde ağlayarak yaptığı konuşmalar... "Filistin toprağı Filistinlilerin vatanıdır ve Okyanus'tan Körfez'e kadar Arap ulusunun vatanıdır," diyordu 1989'da. "... FKÖ zayıfın barışını önermiyor, o Selahaddin'in barışını öneriyor." Öyle değildi artık. "Filistin halkının meşru hakları verilene dek Filistin isyanı hiçbir surette sona ermeyecek." Bu da geçmişte kalmıştı. "Geri dönüş ve kendi kaderini tayin hakkı, başkenti Kudüs olan bir Filistin devletinin kuruluşu... dışında hiçbir barış mümkün değildir." Bu da.</p>

  <p>Arafat çocukları propagandacılar gibi kullanmayı seviyordu. Usandıracak kadar sıcak bir Lübnan akşamında, savaş alanının yukarısındaki bir zeytinlikte Arafat, FKÖ'nün geleceğini konuşmak üzere bir grup gazeteciyle bir araya gelmişti. Kibarca nasıl bir gelecek beklediğini sorduk. Ve Arafat, küçücük gerilla üniformasının içindeki on iki yaşındaki bir çocuğu kucaklayıp dudaklarını birkaç saniye yanağına bastırdı ve şunu söyledi: "Bizim geleceğimiz işte bu." Silah arkadaşları bile mahcup olmuştu. Arafat'ın bu hareketinde yakışıksız bir şey yoktu. Onları rahatsız eden şey, cevabın lüzumsuzluğu, akıldan yoksunluğu ve alakasızlığıydı. Kendilerine şunu soruyor olmalıydılar: Yaser Arafat ulusunun geleceğiyle ilgili böyle konuşmayı tercih ediyorsa, Filistin devletini gerçekten müzakere etmek durumunda kaldığında nasıl tepki verecekti acaba?</p>

  <p>Nasıl verdiğini biliyorduk artık. Arafat'ın verdiği sözler, o münzevice 'devrimle evliliği' (ki 1991'de, yarı yaşından da genç, 28 yaşındaki bir Filistinli Hıristiyanla mutsuz bir evliliğe dönüşmüştü) gibi, hayallerden, halkının iyiliğini temenni eden açıklamalardan ibaret kaldı; vardığı nokta, Norveçlilerin harita odalarında eline Eriha ile Gazze varoşlarının tutuşturulması oldu. Artık hayalleri hayal edebilmesi mümkün müydü? İsrail'in 1982'deki Beyrut kuşatmasının doruğunda, İsrailliler ablukadaki kenti Saraybosna'yı aratmayacak bir gaddarlıkla bombalarken, FKÖ için ölüm kalım meselesi olan o kritik anda bir ziyaretçi, sığınağının dışında gezinen Arafat'a Kudüs'ün renkli bir yapbozunu hediye etmişti. FKÖ başkanı televizyon kameralarını gördü ve yapbozu onlara doğru kaldırarak, "Ah evet, elbette," dedi. "Bu benim kentim. Bu benim evim. Ben burada doğdum."</p>

  <p>Hayaller bitmiyordu. Arafat Kudüs'te falan doğmamıştı, (bazı yoldaşlarının iddia ettiği gibi) Gazze'deki Han Yunus mülteci kampında da doğmamıştı. O 1929'da, Abdül-Rauf El-Kudva El-Hüseyni adlı bir tüccarın yedi çocuğundan beşincisi olarak dünyaya gelmişti; babası yirmi yıl sonra, İsraillilerle çarpışırken öldürüldü. Eski arkadaşlarının dediğine göre Arafat, babası ölmeden önce her gün saatlerce Kuran okurdu. Kahire Üniversitesi'nde mühendislik eğitimi görürken kısa bir süre Mısırlı Müslüman Kardeşler'in etkisi altında kalacaktı, fakat (sonradan epey aşina olacağımız o anlık heyecanıyla) ismini değiştirmeye karar verdiğinde, milliyetçilikle dini de birleştirdi. Gerçek ismi Rahman'ı bıraktı ve Britanya manda yönetimi askerlerinin Filistin'de öldürdüğü 'Yaser' adlı bir Arabın ismini aldı. 'Arafat' ise, İslamiyetin en kutsal kenti Mekke'nin dışındaki kutsal bir dağın ismiydi.</p>

  <p>İsmini nasıl tekrar keşfettiyse, kendisine umutla bakan milyonlarca mülteci için Filistin'i de öyle tekrar keşfedecekti. Sonunda Arafat, bir şeylerin hiçbir şeyden daha iyi olduğunu düşünme noktasına geldi. 1993'ün başında Bosnalı Müslüman Devlet Başkanı Aliya İzzetbegoviç'ten bir telefon aldı; Bosnalı lider Arafat'a, sonradan vazgeçilen Vance-Owen barış planı konusunda ne tavsiye ettiğini sordu. Arafat telefonun öbür ucunda bir soruyla karşılık verdi: "Sana toprak teklif ediyorlar mı?" İzzetbegoviç ettiklerini söyledi, fakat çok azdı. Arafat hemen girdi lafa: "Al! Al! Kabul et!" İzzetbegoviç kabul etmedi. Arafat ise kabul etmenin korkunç sonuçlarını gördü.</p>

  <p>Başına teatral bir şekilde sardığı kefiyesi,<sup><a href="../Text/dipnot.xhtml#bookmark1115" id="footnote1115">[15]</a></sup> haki üniforması ve saçma mavzeriyle Arafat, artık tuhaf ve miadı dolmuş bir figür, kısa süre sonra çocukça işleri bir kenara bırakacak olan bir eski zaman devrimcisiydi. 'Devrimci' kelimesi bile kulağa abes geliyordu. Arafat'ın devrimi artık bitmişti. Bugün İsrail diye anılan 1948'deki evlerine asla dönemeyecek olan (zira Oslo'daki nihai anlaşma, sadece Hayfa, Netanya ve Celile'ye 'dönüşe' izin veriyordu) Lübnan'daki yarım milyon Filistinli mülteci için bu bir ihanetti. 1993 Eylülü'nün başında, "Onu kabul edebilirim," diyordu konuştuğum bir İsrailli asker, El-Halil'deki bir başka sokağa çıkma yasağını uygulamaya çalışırken. "Kabul edebilirim, çünkü diğerleriyle kıyaslandığında o kadar da kötü bir terörist değil." Yaser Arafat'ın devrimci hayatına dair ne de güzel bir ölüm ilanı.</p>

  <p>Devrimcilerin aynı zamanda entelektüel olduğu düşünülür. Robespierre, Lenin, Marx, Troçki, Atatürk, Nasır, Castro, Guevara... Hepsi kitaplar yazmış veya mücadele ederken büyük fikirler ortaya koymuştu. Arafat öyle değildi. Bırakın yazmayı, kitap okuduğunu bile gören pek yoktu. Bununla birlikte onun sahip olduğu şey, kafasını davasına takmış olmasıydı. Bunda kesin bir kendini adama ve kararlılık (ve bol miktarda kibir) vardı, ki bu büyük bir güç demekti. Başından sonuna kadar Filistin, Filistin, Filistin'di. Filistinli yoksullar için onun üniforması ve kefiyesi (Batılılar ve İsraillilere tuhaf gelen giyimi) olmazsa olmazdı; sürgünde olanların ruhunun bir parçasıydı. Fakat o ruhlar şimdi terk edilecekti.</p>

  <p>Oslo Anlaşması'nın ilk satırları basına sızdığında Mısır'daydım, Muhammed Heykel'i aradım. Bana göre Arafat, banka kredisiyle ev alıp evi bankaya geri satmaya çalışan bir adam gibiydi. "Yanılıyorsun," diye azarladı Heykel beni. "Arafat evi çoktan sattı-bu ikinci satışı!" Ve ta en başından (Beyaz Saray bahçesindeki o nutuklardan) itibaren, Oslo'nun nasıl tel tel döküleceğini görmek mümkündü. İsrail başbakanı Rabin, yeni 'barış ortaklarına' dair duygulandırıcı açıklamalar yapıyordu. "Siz Filistinlere şunu söylememe izin verin: aynı toprak üzerinde, aynı ülkede birlikte yaşamaya yazgılıyız," diyordu. Arafat'ın konuşmaları daha spesifikti, sanki 'bu tarihi umudu' neyin felakete sürükleyeceğini biliyordu. "Anlaşmayı uygulamak ve nihai anlaşmaya doğru ilerlemek, iki yıl sonra, BM'nin 242 ve 338 sayılı kararlarının bütün veçhelerini bütün veçheleriyle hayata geçirmek, Kudüs, yerleşimler, mülteciler ve sınırlarla ilgili bütün meseleleri çözmek, Filistin ve İsrail'in yükümlülüğü olacaktır," diyordu.</p>

  <p>'Bütün veçheleri'? Ve ardından, tekrar 'bütün veçheleriyle'? Kudüs? Yerleşimler? Mülteciler? İsraillilerden ödüller istiyordu, ama karşılığında 'barış'tan fazla bir şey vermiyordu. Buna 'cesurların barışı' diyordu (Arafat bu ifadeyi Clinton'dan almıştı) ve muhtemelen bunun General Charles de Gaulle'ün, Cezayir'e bağımsızlık veren nihai anlaşmaya dair sarf ettiği 'cesurların barışı' sözünden araklama olduğunun da farkında değildi. Paralellik, Arafat'ın (veya İsraillilerin) anladığından daha vahimdi.</p>

  <p>Beyrut'ta, 1974'te Hacı Emin El-Hüseyni'nin cenazesini organize eden ve FKÖ'nün Lübnan elçiliğini yürüten Şefik El-Hut, Arafat'tan bir telefon almıştı. "FKÖ'nün tüzüğünü değiştirmiş, üç milyon Filistinli mültecinin geri dönüş hakkından vazgeçmiş; üstelik bütün bunları gizli kapaklı yapmış," diye çaresizce yakınıyordu El-Hut konuştuğumuzda. "Şimdi var olan benim FKÖ'm değil. Arafat telefon etti ve bana 'kardeşim' dedi, fakat böyle devam edemem. Ona, Filistin Ulusal Konseyi'nin anlaşmayı tartışmak için tek bir toplantı dahi yapmadığını söyledim. Anlaşmanın ayrıntılarını bilmediğimizi söyledim. 1948'deki 194 sayılı BM kararı, Filistinlilerin şimdi İsrail olan yerdeki evlerine dönebileceklerini belirtiyordu. Şimdi Arafat hepsinden vazgeçmiş. İstifa ettim. Artık elçi falan değilim."</p>

  <blockquote class=""/>

  <p>Şakir Yasin, Lübnan mülteci kampındaki kulübesinde, bir kapı anahtarını masaya bırakıyor; kirli sarı renkte, uçları aşınmış, baş tarafı ışıkta parlıyor. Yasin ve ailesi 1948'de Filistin'deki evlerini terk ederken bu anahtar gıcır gıcırdı herhalde. Mülteci konumuna düştüğünde sadece beş yaşında olan Yasin, siyah ince bir silindirden, dürülüp oraya konmuş bir tomar kâğıt çıkarıyor; bu lime lime olmuş kâğıtlar Britanya manda hükümetinin, Yasin ailesinin mülklerini gösteren tapuları (üstünde Britanya kraliyet arması var). Akre'ye 10 kilometre uzaklıktaki Ezzib köyünde bir ev ve birkaç narenciye bahçesi. "Bunları sakladım, çünkü günün birinde eve döneceğime inanıyordum," diyor. "Fakat şimdi gerçeği biliyorum. Arafat İsrail'le hazırladığı barış planına 1948 mültecilerini dahil etmedi."</p>

  <p>Bin dokuz yüz kırk sekiz. Bu tarih, Sidon'daki Eyn El-Helve'nin, devasa, döküntü, kavrulan, öfkeli kampında yapılan bütün konuşmaların, her şikâyetin ve her resmi nutuğun içine sızıyor. Lübnan'daki Filistinlilerin neredeyse hepsi mülteci (veya mültecilerin çocukları ya da torunları), Filistin'in ilk taksimi sırasında yaşanan Arap göçünün mağdurları. 65 bin kadarı Eyn El-Helve'de sefalet içinde yaşıyor. "Televizyonlar ve gazeteler bunun harika bir barış olduğunu söylüyor, fakat bizden söz eden yok," diyor Muhammed Hudr, Eyn El-Helve'nin yollara açılan arapsaçı gibi ara sokaklarını göstererek. "Liderlerimiz yalancı. Bize evimize gideceğimizi söylediler. Fakat barış anlaşması, 1967'de mülteci olan Filistinlilerin sadece bir bölümünü kapsıyor. Biz ne yapacağız peki?" Hudr, Filistin'den çıkıp, Yasin'in ailesiyle aynı külüstür kamyonda, İsrail devletinin ilanından sadece dört gün önce Lübnan'a geldiğinde sekiz yaşındaymış.</p>

  <p>1948 mültecilerinin 1.5 milyonu da Ürdün ve Suriye'deki kamplara dağılmış durumda, Gazze ve Batı Şeria'da bir milyon mülteci daha var, bazıları kendilerini Arafat'ın küçük devletçiklerinin sınırları içinde bulacak. Fakat 'eve' dönemeyecekler. Tahminen 3 milyon Filistinli (Filistin nüfusunun yaklaşık yarısı) 'geri dönüş hakkından' yararlanamayacak, çünkü evleri şimdi İsrail denen ülkenin sınırları dahilinde. Bununla beraber, Eyn El-Helve'de, mültecilerin kaçtığı kasaba ve kentlerin, zamanın içinde donmuş hayaletleri geziniyor, zira her kulübe kümesine kaybedilmiş kasaba ve kentlerin isimleri verilmiş. Akreli mülteciler 'Akre', Hayfalılar 'Hayfa', Hıttinliler 'Hıttin' adı verilmiş sokaklarda yaşıyor. Yasin 'Akre'de yaşıyor, çünkü orası köyü Ezzib'e en yakın kasaba. Yirmi yedi yıl boyu Arafat'ın El-Fetih ordusunda gerilla olarak savaşmış, 1969'da bir gece İsrail sınırını geçmiş, 1978 ve 82'deki İsrail işgallerinden, hattâ 1985 ve 86'daki kamp savaşlarından sağ çıkmış, Arafat'ın 'Filistin'e geri dönüş sözünden hiç kuşku duymamış.</p>

  <p>"Umut etmediğimiz ve umutla yaşamadığımız bir günümüz bile olmadı," diyor. "Erkek kardeşlerimden biri 1981'de öldürüldü, İsrail müttefiki milislerin Sidon'da ateşlediği bir top mermisiyle. Çok acı çektik, umudumuzu kaybetmeye dayanamayız. Babam Allah'a ve ülkesine inanırdı. Eve dönmeyeceğine asla inanmadı, buna izin vermedi. Evet, barıştan yanayız. Barış istiyoruz. Fakat şerefli bir barış olmalı, bize haksızlık yapan bu anlaşma değil. Ezzib'den geldim ben, babam oralıydı, büyükbabam ve büyükbüyükbabam orada gömülü. Hepimiz köylerimize geri dönmeliyiz."</p>

  <p>Yararı yok elbette. 1948 mültecilerine, İsrail'in 3 milyon Filistinliye sınırlarını asla açmayacağını izah etmenin, onlar ayrıldıktan sonra İsraillilerin iki yıl içinde 400 köyü yerle bir ettiğini, yani çoğunun artık bir 'evi' olmadığını hatırlatmanın yararı yok. Yasin bunun gerçek olduğunu biliyor, fakat idrak edemiyor. Annesi Meryem'in kocası Tevfik ve on beş çocuklarıyla birlikte kaçtıkları günü hatırlıyor; elbiseleri, mercimekleri ve zeytinyağını evde bırakmış — çünkü bir hafta, bir ay dışarıda kaldıktan sonra geri dönebileceğini düşünüyormuş.</p>

  <p>"Bir köy eviydi, beyaz boyalıydı, kahverengi kapısı kocamandı ve tahta merdivenleri vardı," diye anlatıyor. "Etrafındaki limon ağaçlarıyla birlikte pek güzel bir evdi. Fakat birkaç yıl sonra geri dönmeyi başaran bir arkadaşımız, bütün evlerin yıkıldığını anlattı, bizimkileri de yıkmışlar. Kalan tek bina, köyün ta öbür ucundaki eski taş evmiş. İsrailliler o evi otele çevirmiş."</p>

  <p>Yasin anahtarını alıp elinde döndürüyor, başını ellerinin arasına alıyor, bir kapıyı açarmış gibi. "Yirmi gündür, bütün bunları ilk duyduğumuzdan beri, biz buradaki Filistinliler diken üstünde yaşıyoruz," diyor. "Akıbetimin ne olacağını hâlâ bilmiyorum. Umudum o ki Ebu Ammar [Arafat] bu anlaşmanın bir yerlerine 48'liler için de bir şeyler yazılmasını söylesin; söylesin ki biz de vatanımıza dönebilelim." Yasin aile evinin anahtarını elinde tartıyor (artık var olmayan bir evin anahtarı), sanki o bir cevap verebilirmiş gibi. "Bu anahtarı, bu hâzineyi kırk beş yıldan fazla sakladım. Bütün bu belgelerin ve tapuların içinde olduğu metal silindiri sakladım, günün birinde sorunumuza bir çözüm bulabiliriz diye... Top mermilerinin altındayken çıkarıp bunlara bakardım... Eğer umut olmasaydı bütün bu nesneleri taşımazdım..."</p>
</body>
</html>