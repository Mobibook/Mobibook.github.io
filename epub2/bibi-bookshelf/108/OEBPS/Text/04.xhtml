<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/main.css" rel="stylesheet" type="text/css"/>
</head>

<body>
  <h3>DÖRT<br/>
  <br/>
  Halı Dokumacıları</h3>

  <blockquote class="ilk">
    <p>... azgın amaçları için</p>

    <p>Zerre merhameti olmayan adamlar</p>

    <p>Bu yeni düşmandan memnundu.</p>

    <p>Tiranlar, hep güçlü olan,</p>

    <p>Şeytani numaralarla, şimdi on kat güçlüydüler,</p>

    <p>Ve bu yüzden her yandan düşmanla kuşatılmışlardı,</p>

    <p>Can çekişen toprakta delilik nöbeti;</p>

    <p>Bir avuç adamın zulmü</p>

    <p>Nicelerini deliye çevirdi,</p>

    <p>Cehennemden gelen patlamalar,</p>

    <p>Onlara cennetten esen rüzgarlar gibi kutsal göründü.</p>

    <p class="r mt1"><span style="font-variant:small-caps;">William Wordsworth</span>, <i>The Prelude,</i> 1805, Onuncu Kitap</p>
  </blockquote>

  <p>Christopher Montague Woodhouse, kendine İran'daki İslam devrimine bir katkısı olup olmadığını soruyordu. Artık ihtiyar bir adamdı, fakat onu hâlâ diri tutan enerjiyi görebiliyordunuz; uzun, heybetli, cesur ve acımasız bir 79'luk delikanlı. O 1997 sabahında Oxford'da kar yağıyordu, fakat beni karşılamak için emekli evinin kapısına kadar gelmişti, elimi mengene gibi sıktı. Kütüphanesinde çakı gibi dimdik oturdu, zihni genç bir adam gibi berraktı, sorularımı bir Yunan filozofu kesinliğiyle, her cümlesini titizlikle kurarak yanıtladı. 1953'te, İran'ın tek demokratik yolla seçilmiş başbakanı Muhammed Musaddık'ı devirmek için düzenlenen 'Postal Operasyonu'nda Britanya'nın en üst düzey gizli ajanıydı. CIA'daki meslektaşlarıyla birlikte Şah'ın sürgünden İran'a dönmesine yardımcı olan 'Monty' Woodhouse, Şahların Şahı'nın, 'Aryanların Işığı'nın İran'a bizim adımıza sadakatle (ve baskıyla, zorbalıkla, yolsuzlukla ve kibirli bir yalnızlık içinde) hükmedeceği bir filmin sahnelenmesinde başrolü oynayanlardandı. Woodhouse, Kumpas'ın (yani uluslararası komplo, Arapçada <i>muamara</i>) her zaman Ortadoğu'nun hayal gücünün ürünü olmadığını hatırlatıyordu insana: Yunanistan'da bir gerilla, bir Muhafazakar parti vekili, oldukça saygın bir Yunan dilbilimcisi ve akademisyen sıfatlarını sığdırdığı bir ömrün son demlerindeydi. İran demokrasisini yıkanların neredeyse hiçbiri artık yaşamıyordu; Tahran'daki CIA şefi Kermit Roosevelt, onun patronu Allen Dulles, Britanya Dışişlerinden Robin Zaemer, askeri darbeyi örgütleyen esrarengiz Raşidyan biraderler, Musaddık'ın kendisi ve İran'ın son Şahı. 'Monty' hayatta kalan son kişiydi.</p>

  <p>Birbirimizi dokuz yıldır tanıyorduk; tanışmamıza da <i>The Times</i>'ın beni eski BM Genel Sekreteri ve Bosna'nın eski <i>Wehrmacht</i> Generali Kurt Waldheim'ın gizli savaş dönemi tarihini araştırmakla görevlendirmesi vesile olmuştu.<sup><a href="../Text/dipnot.xhtml#bookmark041" id="footnote041">[1]</a></sup> Woodhouse, parlak Britanyalı akademisyen Gerald Fleming'le birlikte, bu Avusturyalı eski istihbarat subayının Alman ordusundaki mazisine dair amansız bir takip içindeydi. Bunu yapmasının ahlaki olduğu kadar şahsi nedenleri de vardı; Waldheim'ın adının baş harfleri, Woodhouse'un emrindeki bir Özel Operasyonlar subayının sorgu raporunun altında yer alıyordu; subay Yugoslavya'da yakalanmış, daha sonra Gestapo tarafından idam edilmişti. Woodhouse en başta (savaş dönemindeki Balkanlar ve Tahran'da) gölgelerin içinde yaşayan biriydi, ardından parlamentoya seçilmişti ve o ölmeden önce, Britanya ve ABD'nin, yani Batı'nın (ve yani <i>biz)</i> niye İran'ın yegâne laik demokrasisini yıkmayı tercih ettiğini öğrenmek istiyordum.</p>

  <p>Hiç kırpmadığı didikleyici gözleriyle baktı bana. "Bazen kapıların Ayetullah'a, Humeyni'ye ve diğerlerine açılmasından benim sorumlu olduğumu söylüyorlar," diye başladı. "Fakat Postal Operasyonu ile Şah'ın devrilmesi arasında çeyrek asırlık bir süre geçtiğine dikkat çekmek isterim. Neticede başa gelen Humeyni oldu, fakat bunun için yıllar geçmesi gerekti. Bana göre o dönem daha iyi bir şekilde değerlendirilebilirdi." Şaşırmıştım. Woodhouse'un zihninde Musaddık'ı deviren darbe, Şah'ın geri dönüşü bir püskürtme harekatı, tarihsel bir ertelemeydi. Fakat işin içinde AIOC gibi küçük bir mesele de vardı: Sonradan BP adını alacak olan İngiliz-İran Petrol Şirketi, Musaddık tarafından daha yeni millileştirilmişti. Konuşma biçiminden, ellerinin telaşlı hareketlerinden, bu operasyonun Woodhouse'un hayatındaki en heyecan verici olaylardan biri olduğunu çıkarsayabilirdiniz. Nihai hedef, genç Şah Muhammed Rıza Pehlevi'nin dönüşüydü ve birkaç milyon dolara, bir uçak dolusu silaha ve yaklaşık beş bin hayata mal olmuştu. Ve yirmi beş yıl sonra hepsi çöpe gitmişti.</p>

  <p>Amerikalılar kendi komplolarına 'Ajax Operasyonu' adını vermişlerdi; klasik kökenleri bir başarı hikâyesi anlatmıyor olsa bile, en azından Woodhouse'un akademik kimliğine hitap eden bir ad olmalıydı bu. Ajax, Aşil'den sonraki en cesur savaşçıydı, fakat bir delilik nöbeti geçirip kendisini öldürmüştü; Amerikalıların Musaddık'tan sonrası için kafa yorması gereken bir akıbetti doğrusu. Müteakip yıllarda Ortadoğu, daha şevkli 'rejim değişikliği' harekatlarına sahne olacaktı; Pentagon'daki bir avuç neo-muhafazakar da, 'Irak'a Özgürlük Operasyonu'na kalkışmadan önce 1950'lerin tozlu arşivlerini açıp Ortadoğu liderlerini devirme derslerini çalışmış olmalı. Fakat Postal/Ajax Operasyonu'nun, alenen petrolle alakalı olmasına karşın, ne İran'a 'demokrasi' getirmek ne de Ortadoğu'nun haritasını değiştirmek gibi bir niyeti vardı. Halk arasında sevilen, ama biraz da yıpranmış olan Musaddık'ın temsil ettiği 'demokrasi', Washington ve Londra'nın destek vermek istediği türden bir demokrasi değildi. Dertleri, ucuz yoldan rejimi değiştirmekti.</p>

  <p>Proje, Başkan Truman'ın pek ilgisini çekmemişti, fakat 1953'te Eisenhower Beyaz Saray'a geldiği sırada, Amerika çoktandır Musaddık'ın Sovyetlerin safına geçmesinden korkmaktaydı. Operasyonun CIA kanadını, tanıdık bir isim, Kermit Roosevelt (bir gözünü korsanlar gibi kapatan eski başkan Theodore'un torunu) yürütüyordu ve kurbanı, Saddam Hüseyin'in zıddıydı. "Hiçbir ülke, diktatörlüğün gölgesi altında ilerleyemez," diyordu Musaddık, yarım asır sonra George W. Bush'un ağzından çıkmasını bekleyebileceğiniz kelimelerle. Fakat Musaddık'ın, Irak'ın müstakbel diktatörüyle bir ortak noktası vardı; uluslararası hasımlarının uzun zamandır yürüttüğü bir şahsi yıpratma kampanyasının hedefiydi o da. 'Sarı' yüzünden, burnunun nasıl sürekli aktığından söz ediliyordu. Fransız yazar Gerard de Villiers, Musaddık'ı, 'keçi gibi kıvrak, baş belası bir güdük' diye niteliyordu. Öldüğünde <i>New York Times,</i> 'kabine toplantılarını arkasına üç yastık koyup yatakta otururken ve damarlarına Amerikan kanı naklederken yaptığını' iddia edecekti. Doğruydu, Musaddık Avrupa eğitimi almış, pembe pijamalar giyen ve parlamentoda gözyaşlarına boğuluveren bir aristokrattı. Fakat gerçek bir demokrattı (son derece saygın bir diplomatlık ve milletvekilliği geçmişi vardı); Şah'ın tiranlığına karşı çıkışı ve daha fazla petrol tavizi vermeyi reddetmesi, lideri olduğu Ulusal Cephe'ye kitlesel destek kazandırmıştı. Woodhouse Tahran'a vardığında (resmi sıfatı Britanya büyükelçiliğinin 'enformasyon yetkilisi'ydi), İran zaten felaketin eşiğine gelmiş durumdaydı. AIOC ile pazarlıklar çökmüştü; Woodhouse AIOC yetkililerinin 'sıkıcı, domuz kafalı ve tahammül edilmez' olduğunu teslim ediyordu. Woodhouse'a göre, Britanya elçisi de 'dul kızkardeşinin sözünden dışarı çıkmayan kılkuyruk bir müzmin bekardı'. ABD elçisine gelince, Demokrat Parti'ye yaptığı bağışların ödülünü fazlasıyla almış bir kodamandı.<sup><a href="../Text/dipnot.xhtml#bookmark042" id="footnote042">[2]</a></sup> "Yapmam gereken ilk iş İran'a bir uçak dolusu silah sokmaktı," dedi Woodhouse. Irak hava üssü Habbaniye'den (on yıllar sonra bu üs Saddam Hüseyin'in savaş uçaklarına, ardından Amerikan işgal ordusuna ev sahipliği yapacaktı), yanında milyonlarca İran riyaliyle birlikte uçağa binmiş ve paraları gizli bir yerde Raşidyan kardeşlere vermişti. Darbeyi yapacak kitleyi onlar örgütleyecekti. Silahlar da o kitleye dağıtılacak, Sovyetler Birliği'nin İran'ı işgale kalkışması durumunda Ruslarla savaşmak için kullanılacaktı.</p>

  <p>Woodhouse devam etti: "Zagros Dağları üzerinden geçip Tahran'a indik. Silahların büyük kısmı tüfek ve tabancaydı. Bir kamyonla kuzeye doğru yol aldık, kontrol noktalarından kurtulmak için yan yolları kullandık. Durdurulursak bütün plan suya düşebilirdi. Silahları emrimdeki adamların kazdığı çukurlara gizledik. Ve bildiğim kadarıyla o silahlar hâlâ kuzey İran'da bir yerlerde gömülü. Sovyetler Birliği ile bir savaş çıkacağı ihtimali üzerinden hareket ediyorduk. Fakat bir noktaya açıklık getirmeliyim. Tahran'a ilk gönderildiğimde görevim Musaddık'ı devirmek değildi. Aslında Tahran'daki Britanya elçiliğinde bu görev başka birine, Robin Zaehner'e aitti. Çok iyi bir arkadaştı, çok zekiydi, fakat çok da tuhaf bir adamdı. Görevi Musaddık'ın işini bitirmekti. Zaehner işi kotaracağından umudu kesip Tahran'dan ayrıldıktan sonra görev bana verildi."</p>

  <p>Daha sonra Oxford'da Doğu Dinleri Profesörü olan Zaehner, Malta'da üslenip, Britanya'nın komünist Arnavutluk'ta rejimi yıkmak yönündeki felaketle sonuçlanan girişiminde rol almış ve Amerikan ajanları tarafından operasyona ihanet etmekle suçlanmıştı (Woodhouse buna asla inanmıyordu); şimdi de Şah'ı iktidara taşımakla görevlendirilmişti. Raşidyan biraderleri bulan Zaehner'di; iki kardeş, İkinci Dünya Savaşı sırasında İran'da Almanya nüfuzuna karşı faaliyet yürütmüştü. İran, Britanya elçilik çalışanlarını Tahran'dan kovma noktasına gelmiş, bunun üzerine Woodhouse, CIA'nın başkentteki şefiyle irtibata geçmişti: "Roger Goiran gerçekten hayran olunacak bir meslektaştı... bir Fransız ailesinden geliyor, birçok dil biliyordu... son derece zeki ve hoştu... çekici bir eşi vardı... Musaddık bizi ülkeden çıkarırken yeri doldurulamaz bir müttefik oldu benim için." Londra'ya döner dönmez Woodhouse planlarını Washington'daki Amerikalılara açtı: Raşidyanlar, muhalif asker ve polislerden, milletvekillerinden, mollalardan, editörlerden ve pazardan toplanan ayaktakımından oluşan bir orduyla Tahran'ın kontrolünü ele geçirecek, bu arada aşiret liderleri de büyük kentleri alacaktı (tabii Woodhouse'un parası ve gömdüğü silahlarla donatılacaktı bu ordu).</p>

  <p>Musaddık, AIOC ile anlaşmaya varmak yönündeki son teklifleri reddedip (çoktan İran'ı terk etmiş olan) Şah'ı tehdit etti; işte bu andan itibaren kaderi de çizilmiş oldu. Roosevelt gizlice İran'a giderken, Woodhouse da Şah'ın kızkardeşi Eşrefle İsviçre'de bir araya geldi ve kardeşini tahta çıkmak konusunda ikna etmesini istedi. Bu arada Şah'ın kendisi de, ünlü General H. Norman Schwarzkopf'tan (1991'deki Körfez savaşında Irak'a karşı ABD güçlerine komuta edecek olan Norman Schwarzkopf'un babası), aynı talebi içeren gizli bir mesaj almıştı. Şah süper güç müttefiklerinin isteklerine riayet etti. Musaddık'ı başbakan olarak tanımadığını belirten bir ferman yayımladı; Musaddık bu fermana uymayı reddedip Şah yanlısı Albay Nimetullah Nasiri'yi tutuklayınca, hemen o gün Tahran sokakları Roosevelt ve Woodhouse'un satın aldığı ayaktakımıyla doldu.</p>

  <p>Woodhouse yaptıklarından hiç pişman olmamıştı: "Tümüyle Musaddık'ın hatasıydı. Şah'ın fermanıyla görevi bırakması emredilmişti. Kendi haydutlarını seferber etti ve kan dökülmesine tamamen o sebep oldu. Biz kan dökülmesinden yana değildik ve yandaşlarımız plana göre hareket etti. Hiçbir şey yapmadan seyirci kalabilir miydik? Musaddık ve mollalar arasındaki ilişkiler ne olacaktı? İşler sadece daha kötüye gidecekti. AIOC faaliyetine tekrar başlamayacaktı. Ve Şah, yirmi beş yıl sonra değil, daha o zaman devrilecekti."<sup><a href="../Text/dipnot.xhtml#bookmark043" id="footnote043">[3]</a></sup></p>

  <p>Emekli evinde hâlâ iki yıl önce ölen eşi Davina'nın yasını tutan Woodhouse, şimdilerde zihnini, modern Yunanistan tarihini, eski dostu ve meslektaşı Panayotis Kanellopoulos ile birlikte İngilizceye tercüme ederek canlı tutuyordu.<sup><a href="../Text/dipnot.xhtml#bookmark044" id="footnote044">[4]</a></sup> Onu görmek kolaydı, adeta beşinci Baron Terrington oluvermiş kibar bir ihtiyar, romantik bir tarihi şahsiyetti. Neticede karşımda duran adam Churchill ve Eden'ı, CIA'nın en tepesindeki adamları tanıyordu. Fakat darbeler tezgahlayan Britanya ajanları vicdansız, amansız insanlar olabiliyordu. Konuşmamızın bir noktasında Woodhouse kendi duygularından bahsetti. "Kendimi övmek istemiyorum," diyordu. "Fakat hiçbir zaman, Alman işgali altındaki Atina'da da Tahran'daki operasyon sırasında da, korkmadım. Paraşütle atlamaktan korkmadım, yanlış bir yere indiğimde bile. Yapmak zorundaydım ve yaptım. Ve geçmişe dönüp baktığımda ürperiyorum. Tehlike beni hep büyülemiştir, tehlikedeyken yapılan keşifler beni büyülemiştir."</p>

  <p>Bu şahsi değerlendirmenin karanlık tarafları olduğunu biliyordum. Woodhouse otobiyografisinde, İkinci Dünya Savaşı'ndaki Yunanistan görevi sırasında İtalyan pasaportu taşıyan ve Mihver ülkeleri için çalışan bir çingeneyi yakalamalarını anlatıyordu. İki Yunanlı gerilla lideriyle birlikte (Napoleon Zervas ve Aris Velokhiyotis) bir divanı harp kuruvermişlerdi. "Sonuç kaçınılmazdı," diye yazıyordu Woodhouse. "Bir mahkumun başında bekleyecek insan gücümüz yoktu; elimizden kaçırma riskini de göze alamazdık. Köy meydanında asıldı."</p>

  <p>Woodhouse o genci düşünüyor muydu hâlâ? Bu soruyu, konuşmamızın sonunda, dışarıdaki fırtına kütüphane penceresine kar savururken, nazikçe sordum. Uzun bir sessizlik oldu ve Woodhouse başını ağır ağır salladı. "Korkunçtu; kendimi çok kötü hissettim. O sahne hâlâ arada bir gözümün önüne geliyor. Zavallı bir gençti. Aslında pek bir şey de anlatmadı, çok sarsılmıştı. Bir tür zekâ geriliği de vardı. Asılırken oradaydım. Bir ağaca asılmıştı. Altındaki sandalyeyi çekiverdiler. Sanırım can vermesi uzun sürmedi, ne kadar sürdüğünü tam olarak bilmiyorum. Sadece birkaç yüz kişiydik, işgalin ilk zamanlarıydı. Gitmesine izin verseydik İtalyanlara bütün bildiklerini anlatacaktı... Bizi köy köy takip etmişti. Zaten ondan sonra Zervas'a esir almamasını söyledim."</p>

  <p>Tahminimce Woodhouse İran darbesini de aynı soğukkanlılıkla tertiplemişti. Musaddık'ın yanı sıra Ayetullah Ebul Kasım Kaşani'yi bertaraf etmek için de çok az zamanı vardı. Kaşani, Humeyni'nin habercisiydi (ondan daha ılımlıydı); Britanyalılara muhalefetiyle milliyetçi bir itibar kazanan, fakat Musaddık'la hemen ittifaka girmekten kaçınan bir din adamıydı. Kaşani, Woodhouse'un pek umurunda değildi. "O aslında kimsenin ciddiye almadığı biriydi, milletvekili olup meclise girmişti, ki bir ayetullah için tuhaf bir şeydi bu. Güçlü bir tabanı yoktu... Kaşani yalnız biriydi. Herhangi bir kitle hareketine önderlik edecek hali yoktu. Sadece bir ayrıntı, bir başbelasıydı." Fakat aynı fikirde olmayanlar da vardı. Anlatılanlara göre Kaşani 'İslam demokrasisinden' bahsediyordu. 'Tepeden tırnağa korkusuz, ödünsüz, hiçbir şahsi menfaat gözetmeyen bir adamdı... Bu nitelikleriyle birlikte tevazu ve gözükaralığı, şefkat ve mizahı, derin bilgi ve yüksek belagatı kendinde toplamıştı.'<sup><a href="../Text/dipnot.xhtml#bookmark045" id="footnote045">[5]</a></sup> Kasım 1951'de Kaşani şunları söylüyordu: "Yabancı hükümetlerin içişlerimize müdahale etmesini istemiyoruz... ABD Britanya politikasını takip etmekten vazgeçmelidir. Aksi takdirde, genelde dünyanın, özelde İran'ın gözünde nefret kazanmaktan ve prestijini kaybetmekten başka eline hiçbir şey geçmeyecektir." Elli iki yıl sonra Tony Blair, Amerika'nın Irak politikasını takip ettiğinde, Ortadoğu'dan tam da bu minvalde uyarılar gelecekti.</p>

  <p>Woodhouse bir noktada haklıydı: Musaddık'ın devrilmesinden ve takiben yargılanmasından sonra (üç yıl hapis cezası alacak, on yıl sonra, ev hapsinde tutulurken ölecekti) Kaşani kendi köşesine çekilmişti. Woodhouse, Ayetullah'ın Şah'a geri dönüşünü kutlayan bir telgraf gönderdiğini de hatırlıyordu. Fakat 1953'te Musaddık iktidarını ve İran'ın bağımsızlığını sona erdiren askeri darbe, 1979'un devrimcileri için acı bir ders olacaktı. Eğer Şah günün birinde tahttan indirilecekse, anayasal haklarla meşgul olunamazdı, yarım önlemler alınamazdı, İran'da Batı iktidarını yeniden tesis edecek tek bir karşı devrimci bırakılamazdı. Sonraki devrim beş binden çok daha fazla cana mal olacaktı; nihai, mutlak ve affetmeyen bir devrim olmak zorundaydı bu. Casuslar ve onların kukla rejimi, bir kerede ortadan kaldırılmalıydı.</p>

  <p>Görmek isteselerdi, Amerikalılar, Britanyalılar ve Şah da önemli dersler çıkarabilirdi. 1953 darbesinden sonra Şah hep ABD'nin ve Britanya'nın kuklası olarak görülecekti. James A. Bill'in de yazdığı gibi, Musaddık'ın devrilmesi, 'İran milliyetçiliğinin gözü açılan güçleri arasında yeni bir bütünleşme ve ABD'ye yönelik artan düşmanlık dönemini ateşledi.' Woodhouse, Humeyni'nin devriminden derin üzüntü duyacaktı. "Yaptığımız işin boşa gittiğini düşündüm; Şah tekrar iktidara getirildiğinde 'oldukça rahatlamıştık'. Meselenin hallolduğuna çok çabuk inandık." Musaddık azledildikten sonra Allen Dulles Woodhouse'u Washington ziyaretinden ve Eisenhower yönetimini darbeyi desteklemeye ikna etmesinden dolayı övgülere boğmuştu: "Buraya son gelişinde küçük güzel bir yumurta bırakıp gittin!" diyordu, MI6'dan gelen meslektaşına.</p>

  <p>Ama artık 'küçük yumurtalarla' ilgilenmiyoruz. Bugünün 'rejim değişikliğinde' daha muhteris ideolojik projeler, devasa ordular (ve daha şişkin egolar) rol oynuyor. Belki de bu yüzden o kadar çabuk ve kanlı bir biçimde başarısız olabiliyorlar. Musaddık'a karşı darbe, Amerikalıların Soğuk Savaş'ta giriştiği bu tür operasyonların ilkiydi; Britanyalılar içinse sonuncusu oldu. En azından hiçbir zaman Musaddık'ın kitle imha silahları olduğunu iddia etmedik. Bu noktada son sözü CIA'nın şefi Kermit Roosevelt'e bırakmak lazım: "Eğer bir daha bunun gibi bir iş yaparsak," diye yazıyordu şaşırtıcı bir öngörüyle, "halkın ve ordunun bizim istediğimizi istediğinden kesinlikle emin olmalıyız."</p>

  <p>Woodhouse'un sözünü ettiği 'rahatlama'nın dayanağı, Şah'ın geri döndükten sonra kurduğu güvenlik birimleriydi. Savak <i>(Sazman-i Etelaat va Amjiniat-i Keşvar,</i> yani 'Ulusal Enformasyon ve Güvenlik Örgütü') bölgedeki en meşhur ve cani örgüt haline gelecekti. İşkence tezgahlarının Ortadoğu'da eşi benzeri yoktu. Savak karargahında daimi bir ABD gizli misyonu vardı. Sorgulama yöntemleri arasında (geleneksel hayalara elektrik verme, falaka ve tırnak sökme yöntemlerinin ötesinde) tecavüz ve 'pişirme' vardı. Daha adından nasıl bir acı verdiği hemen anlaşılan 'pişirme'de, kurban kablolarla kaplı bir yatağa bağlanıyor ve adeta tost makinesinde kızartılır gibi, yanana kadar elektrik veriliyordu.<sup><a href="../Text/dipnot.xhtml#bookmark046" id="footnote046">[6]</a></sup> Vaktiyle <i>El-Ahram</i>'ın editörü ve Nasır'ın da sırdaşı olan büyük Mısırlı gazeteci Muhammed Heykel, Savak'ın genç bir İranlı kadına işkence yaparken çekilmiş bir filmi anlatıyordu: Kadın çırılçıplak soyuluyor ve göğüs uçları sigarayla yakılıyordu. Heykel'e göre, CIA filmi dünyanın diğer yerlerindeki Amerikan destekli rejimler (Tayvan, Endonezya, Filipinler...) için çalışan istihbarat servislerine dağıtmıştı. Şah'ın tasfiye emri sonrası Musaddık'ın tutukladığı Albay Nimetullah Naşiri, monarşinin son on beş yılında Savak'a hakim oldu ve 60 binden fazla ajan istihdam etti. Öyle ki, İran'ın erkek nüfusunun üçte birinin, ya doğrudan doğruya ya para karşılığı ya da şantaj yoluyla bir şekilde Savak'ta çalıştığına inanılıyordu. İçlerinde diplomatlar, memurlar, mollalar, aktörler, yazarlar, petrolcüler, işçiler, köylüler, yoksullar ve işsizler vardı; bütün bir toplum iktidardan duyduğu korkuyla çürümüştü.</p>

  <p>Batı'nın gözünde Şah, bizim polisimizdi, bilge 'otokrat'tı (elbette asla bir diktatör değildi); güneybatı Asya'da Sovyet yayılmacılığına karşı duran bir kale, petrol kaynaklarımızın koruyucusu, müstakbel demokrat (demokrat 'değildi', ama günü gelince 'olacaktı') ve halkını parlak bir ekonomik geleceğe taşımaya kararlı bir reformcuydu. Sonraki çeyrek asır boyunca, uluslararası petrol endüstrisi İran'dan 24 milyar varil petrol hortumladı; Britanya'nın 'Süveyş'in doğusundan' çekildiği bir dönemde, 'Körfez'in polisi' artık hiç olmadığı kadar önemliydi. Fakat Şah'ın iktidarı, destekçilerinin dünyaya inandırmaya çalıştığı gibi, hiçbir zaman istikrarlı olmadı. 1960'lar boyunca rejime karşı başkaldırılar yaşandı; 1971-5 arasında dört yüz bombalama eylemi yapıldı. 1963 başlarında Ayetullah Humeyni Şah iktidarını defalarca kınadı. Peygamber'in torunu Hazreti Hüseyin'in Kerbela'da şehit olduğu 3 Haziran gününde Humeyni Şah'ı alenen yozlaşmışlıkla suçladı ve derhal tutuklanıp Tahrana getirildi. Patlayan halk öfkesi Humeyni'nin ulusal bir muhalefet lideri olarak konumunu pekiştirdi. On altı ay sonra, 4 Kasım 1964'te Humeyni, Amerikan güçlerine İran dahilinde işlediği bütün suçlardan yargı muafiyeti tanıyan yeni yasayı kınayan bir konuşma yaptı. Bu yasayla bir İranlıyı öldüren Amerikalı ülkeyi elini kolunu sallayarak terk edebilecekti; bir İranlıyı öldüren İranlı ise asılıyordu.<sup><a href="../Text/dipnot.xhtml#bookmark047" id="footnote047">[7]</a></sup> Bu konuşmadan birkaç gün sonra Humeyni Türkiye'ye sürgüne gönderildi.</p>

  <p>Şah'ın 'Beyaz Devrimi', toprak reformu yasasıyla orta sınıfları, rejimin laik tabiatını güçlendirerek de (sözgelimi kadınlara oy kullanma hakkı vererek) din adamlarını kendinden uzaklaştırmayı becermişti. 1977'ye gelindiğinde, yani İslam devrimine iki yıldan az bir süre kala, Şah, İran'ın on yıl içinde en az Batı Avrupa kadar kalkınmış olacağı ve hemen ardından da dünyanın en güçlü beş ülkesinden biri haline geleceği kehanetinde bulunuyordu. İnsan haklarını dünyaya yaymak gibi liberal bir arzuyla yanıp tutuşan, fakat Şah'ın iktidarını korumasını hararetle isteyen Başkan Jimmy Carter'ın ABD yönetimi ise, İranlılar arasında büyük rahatsızlık doğuran reformları destekleme siyasetini sürdürdü. İsrailli liderler sık sık İran'ı ziyaret ediyordu; David Ben Gurion, Moşe Dayan, Golda Meir, Abba Eban, İzak Rabin ve Yigal Allon'un hepsi Tahran'a, çoğunlukla gizli ziyaretler düzenlediler, İranlı askeri yetkililer de, üst düzey İsrailli ordu subaylarıyla görüşmeler yapmak için Tel Aviv'in kapısını aşındırıyordu. Tel Aviv ile Tahran arasında düzenli El Al uçuşları vardı.</p>

  <p>Bütün su katılmamış monarklar gibi, Şah da sürekli gösteriş peşindeydi. 1971'de, bütün dünya liderlerini iktidarının 13. yıldönümü kutlamaları için İran'a davet etti; Birinci Daryus dönemindeki Pers İmparatorluğu'nun başkenti olan antik Persepolis şehrinde muazzam bir doğumgünü partisi düzenlendi. Şehir 'dünyanın çekim merkezi' haline gelecekti; davete icabet edenler arasında kimler yoktu ki; Imelda Marcos, ABD Başkan Yardımcısı Spiro Agnew, Ürdün Kralı Hüseyin... Misafirlerin keyfini süreceği kaliteli şaraplardan, yıkıntıların yanına kurulan devasa çadırın içindeki mobilyalara kadar her şey dışarıdan getirilmişti. Şah, Akdeniz kıyılarından Mısır'a, oradan İndus Irmağı'nın doğusuna kadar uzanan toprakları fetheden Pers kralı Büyük Sirus'un varisi sıfatıyla kutsanacaktı. Büyük İskender Persepolis'i M. Ö. 330 yılında fethetmiş ve rivayete göre, bir fahişenin isteğiyle yıkılmasını emretmişti. Şah'ın 'doğumgünü' için İran askerleri Medler ve Persler, Safeviler, Kaçarlar ve Partlar gibi giyinmişlerdi. Hazreti Muhammed'e ve İslamı Pers ülkesine getiren Müslüman istilalarına ise tek bir atıf yoktu. Fakat zaten mesele de buydu. Şah kendisini bir Müslüman olarak değil, İslamiyet öncesi İran'ının hanedanlık varisi olarak sunuyordu. Doğal olarak Humeyni bu işret meclisini tepeden tırnağa tiksindirici olmakla suçladı.</p>

  <p>Bu kendinden menkul büyüklenme numaraları, son noktada hiçbir işe yaramadı. O şaşaalı şölenden arta kalanlar, Ayetullah rejimi tarafından kolayca bir boşluk sembolüne dönüştürüldü. Uzun süredir sürgünde olan Şah New York'ta ameliyata girerken, ben Tahran'dan Persepolis'e gitmekteydim. Şölenin yapıldığı özel çadırı buldum, hâlâ yıkıntıların yanında duruyordu. Saf altından banyosuna bile girdim, saf altından musluklarını açtım. Artık su akmıyordu o musluklardan.</p>

  <p>Kaldı ki Şah'ın damarlarında Sirus'un kanı falan da yoktu. İran tarihindeki birçok şahı birbirine bağlayan oldukça sıkı bir kan bağı olmasına rağmen, onun böyle görkemli bir mazisi yoktu (Pehlevi hanedanlığı 1925'te kurulmuştu). Polonyalı yazar Ryszard Kapuscinski onsekizinci yüzyıl monarkı Ağa Muhammed Han'ın saçtığı dehşeti son derece etkili bir biçimde anlatır. Han, Kirman kentinin bütün nüfusunun öldürülmesi veya kör edilmesi emri verir, çünkü Kirmanlılar önceki Şah'ı saklamıştır: "Şah'ın özel muhafızları Kirman sakinlerini sıraya dizdiler, yetişkinlerin başlarını uçurup çocukların gözlerini çıkardılar... Sonra kör çocuk kafileleri akın akın Kirman'ı terk etmeye başladı..."</p>

  <p>Amerikalılar Şah'ı, Uluslararası Kızılhaç'ın 1977'de İran hapishanelerini ziyaret etmesine izin vermeye nihayet ikna etmişti; Kızılhaç görevlileri on sekiz farklı hapishanede 3 binden fazla 'güvenlik mahkumuyla' (yani siyasi mahkum) görüştü. Mahkumların dövüldüğünü, sigaralarla ve kimyasal maddelerle yakıldığını, elektrotlara bağlandığını, tecavüze uğradığını, makatlarına şişe ve kaynamış yumurta sokulduğunu belitten bir rapor yazdılar. Sorgucular kadın mahkumların rahmine elektrik kabloları sokuyordu. Raporda, işkencede ölen 124 mahkumun isimleri yer alıyordu. Bir yıl sonra Şah, <i>Sunday Times</i>'a verdiği röportajda, "İnsan hakları konusunda kimse bize ders veremez," diyecekti.</p>

  <p>İslam devrimi nihayet İran'ı etkisi altına aldığında, İranlıların nasıl hem bu kadar acımasız hem duyarlı olabildiğine, ani öfkesine ve şahane, uzun ve zahmetli entelektüel kapasitesine bakıp şaşıracaktık. Tarihi şiddetle yüklü bir ülkede, meydanlar fatihlerin değil, şairlerin (Firdevsi, Hafız, Sadi...) heykelleriyle doluydu (tabiatıyla Şah ve babasının heykelleri de bazı önemli meydanları işgal etmişti). Bir keresinde bir Arap politikacı, İran'ın zorluklara direnme yeteneğini, ülkenin halı dokuma geleneğine bağlamıştı: "Düşün ki tek bir halı, sayısız insanın çalışmasıyla dokunuyor, tamamlanması on yılı buluyor. Sadece bir halıyı üretmek için yıllar harcayan bir halk, savaşta zafer kazanmak için çok daha fazla bekleyecektir, İranlıların sabrını ve inadını hiç hafife alma..."</p>

  <p>Ve tam da böyle olacaktı. Humeyni sürgünlüğünü Türkiye'den, Saddam Hüseyin'in Irak'ındaki kutsal Şii kenti Necefe nakletmiş ve burada Filistin davasına daha yüksek sesle destek vermeye başlamıştı. Hutbeleri, İran'a gizlice sokulan teyp kasetleriyle ülkenin dört bir köşesinde elden ele dolaşıyordu artık. Saddam Hüseyin, Şah'la, iki ülke sınırını Şattül Arap boyunca çizen ve yanı sıra Kuzey Irak'taki Kürt isyanının bastırılmasını amaçlayan bir anlaşma imzalamıştı; hem ABD Dışişleri Bakanı Henry Kissinger'ın hem de Şah'ın suç ortaklığı yaptığı bir ihanetti bu. Şah hutbe kasetlerinin önünü alamayınca, Saddam Hüseyin Humeyni'nin ülkeden çıkarılması talimatı verdi. Humeyni bu kez Paris dışındaki Neauphle Şatosu'na yerleşti ve burada uluslararası basının sürekli, neredeyse dalkavukça hayranlığını kazandı; sonradan aynı basını küçümseme ve nefretle anacaktı.</p>

  <p>Siyasi deprem sonunda İran'ı sarstığında, <i>The Times</i> iş kolundaki sorunlar nedeniyle uzun süredir yayınına ara vermiş durumdaydı. Doğru zamanda doğru yerde olmak gazetecilerin kaderidir; yanlış zamanda yanlış yerde olmak daha da sık karşılaştıkları bir durumdur. Fakat yazacak bir gazete olmadan doğru yerde olmak; işte bu tam bir gazetecilik cehennemidir. On binlerce İranlının, Şah'ın Cavidan ('Ölümsüzler' anlamına geliyordu) Muhafızları'nın elinde can vermesini haber yapmam gerekirken, ben Ulusal Gazeteciler Sendikasından istifa ediyordum. Sendika, son derece haklı sosyalist nedenlerle, matbaacılarla yeni teknoloji konusunda anlaşmazlığa düşen gazetenin müşfik sahibi Lord Thomson'a bayrak açmıştı. Sendika sonunda <i>The Times</i>'ın elini kolunu bağlayıp Rupert Murdoch'a satışına ön ayak olmuş oldu. Fakat Kanada Yayın Kuruluşu (CBC) imdadıma yetişerek, yarım saatlik bir radyo belgeseli için İran devrimini izlememi istedi. CBC'nin, dijitalleşmenin henüz çok uzakta olduğu o günlerde muhabirlerine verdiği büyük teyp kaydedicisini, bir çanta dolusu kaseti ve belki haberlerimi yazabileceğim bir gazete bulurum umuduyla defterimi kaptığım gibi İran'ın yolunu tuttum.</p>

  <p>Şah'ın devrilmesi tam bir destandı. Adeta ortaçağa özgü bir ahlak piyesi, hattâ antik bir trajediydi. Eğer Şah büyük bir lider olsaydı, tek bir hatayla ikbalden düşen bir efsane olarak nitelenebilirdi. Fakat kalıbının adamı değildi ve günahları saymakla bitmezdi, İranlılar meseleleri bir dereceye kadar farklı algıladıysa da, belki de onun en büyük suçu kibriydi. Ancak İranlılar devrimin kendilerine ait efsanevi unsurunu, çok geçmeden, 16 Ocak 1979'da Şahların Şahı daha Boeing'ine atlayıp Mehrabad Havaalanından son kez ülkesine bakmadan önce hissetmişlerdi.</p>

  <p>En etkileyici devrimci posterlerden biri, Şah'ı tören kostümünün içinde, kelleşen başında tacıyla, devasa bir şenlik ateşine doğru hızla koşarken tasvir ediyordu; bu arada intikam almaya gelmiş Ayetullah altın kanatlarıyla ona doğru süzülüyordu. Ortadoğulu hükümdarlar sık sık Şeytan olarak gösterilirdi, fakat İslam sanatının bir faniyi (Humeyni'yi) tanrısallık mertebesine bu kadar yakın tasvir ettiğine hiç rastlanmamıştı. Tahran'ın karla kaplı sokaklarında volta atarken, Tahran Üniversitesinin girişinde küçük bir öğrenci tarafından durduruldum; birkaç riyal karşılığında bana devrim sonrası resim sanatının nadide bir örneğini satmak istiyordu. Kartondan bir Şah maskesiydi bu, gerdanı sarkmış, hastalıklı bir yüzdü, tacı başına iki büyük siyah boynuz eşliğinde yerleştirilmişti. Çıkarılabilir gözlerini koparıp maskeyi yüzünüze taktığınızda, Tahran'ın merkezindeki siyah sarıklı ve ciddi yüzlü genç adamların gözünde ânında Şeytan kisvesine bürünebiliyordunuz. Yarattığı etki inanılmazdı; ne zaman birisi maske satın alsa (veya benim yaptığım gibi sokağın ortasında maskeyi taksa) genç erkekler, derhal özel bir şevkle <i>Marg ba Şah</i> ('Şah'a Ölüm') diye bağırmaya başlıyorlardı. Maske sanki takan insanın ruhunu gerçekten ele geçiriyor, Şeytan ete kemiğe bürünüyordu.</p>

  <p>Humeyni Paris'ten çoktan dönmüştü ve İslam devrimi başta gazetecilere karşı liberal bir tavır içindeydi. Benim gibi kızağa çekilmiş bir <i>Times</i> muhabiri olan Edward Mortimer (gazetenin önemli yazarlarından ve Oxford All Souls Koleji mezunlarındandı, ayrıca yakın dostumdu), bu yanlış romantizmi, <i>Spectator</i>'e yazdığı bir makalede en abartılı biçimiyle işliyor, İran devrimini yandaş bir tavırla, 1789'da Bastil'in düşüşü ve 1917'de Çar'ın devrilişiyle kıyaslıyordu. Charles Fox'un Fransız devrimine gönderdiği selam ('Dünyada bundan daha büyük bir olay yaşanmadı! Ve bundan daha güzel!'), Tahran'daki evinde oturup yeni ele geçirilen İran Ulusal Radyosu'ndan yayınlanan devrimci şarkıları dinleyen Mortimer'e göre, bu kadim ülkeye 'tümüyle denk düşüyordu'. "İran'da yaşananlar kelimenin tam anlamıyla bir halk devrimi," diye yazıyordu Mortimer. "Muhtemelen 1917'den bu yana dünyanın tanık olduğu en gerçek devrim, belki Bolşevik devriminden bile <i>daha</i> gerçek bir halk hareketi ve büyük ihtimalle dünyanın geri kalanı üzerindeki etkisi 1917'den çok daha fazla olacak... Humeyni kendi ağzıyla dinci muhafazakarlığı reddetti ve görünen o ki toplumun geri kalanına dini dayatmayacak."</p>

  <p>Buna artık olsa olsa tüyler ürpertici (belki de intihar kabilinden) bir gazetecilik cesareti denebilirdi. Edward'ın İran devriminin çok ileri gidecek etkilerine dair yorumuna katılabilirdim, fakat Humeyni'ye duyduğu güven, deneyimden ziyade inanca dayanıyordu. Musaddık'ın devrilişi, İran'da ancak, hasımlarının (yanı sıra kendi şehitlerinin) kanı üzerinde yükselen bir devrimin ayakta kalabileceğini göstermişti. Savak, Ağustos 1978'de, Abadan'daki bir sinemada çıkan ve 419 İranlının diri diri yandığı yangından sorumlu tutuluyordu; hasımlarının iddialarına bakılırsa, Şah katliamın suçunu Müslüman devrimcilerin üzerine atmak istemişti. Her şehitleri anma gününü daha büyük protesto gösterileri ve daha büyük katliamlar takip ediyordu. Tahran'daki sokak gösterilerine bir milyon insan katılıyordu. Resmi devrim literatürü hâlâ, Şahlık ordusunun 8 Eylül'de Tahran'ın Caleh Meydanı'nda 4 bin göstericiyi öldürdüğünü iddia eder. Ayetullah Humeyni Paris'ten İran'a döndüğünde (vaktiyle Persepolis'te Şah'a şaraplar hediye eden Fransızlar, Humeyni'ye de ülkesine dönebilmesi için uçak tahsis etmişti) helikopterle doğruca Beheşt-i Zehra mezarlığına götürülmüştü. Yedi gün sonra, 7 Şubat 1979'da Humeyni, Mehdi Bezirgan liderliğindeki geçici hükümeti ilan etti. İran hâlâ bir demokrasi olabilirdi, fakat bir nekrokrasi de olabilirdi: yani bir ölüler hükümeti, ölüler tarafından, ölüler adına kurulan bir hükümet.</p>

  <p>Ve şehitlere borçlu olunan devrim gerçekleştikten sonra, Şah'ın adamları için yaptıklarının bedelini ödeme vakti gelip çatmıştı. Gazetelerin ön sayfaları cezalandırılan adamların, idam mangalarının karşısında yere yığılmış veya darağaçlarından sarkan Savak sorgucularının resimleriyle doluydu. 9 Mart'a gelindiğinde devrim mahkemeleri tarafından kırk idam cezası verilmişti. 60 bin ajanından hiçbiri, Savak şefi Nimetullah Nasiri'yi kurtaramamıştı; kır saçlı, çıplak ve ufalmış bir ceset olarak, göğsünün sağ tarafında bir kurşun deliğiyle, morg masasında yatıyordu. Şah'ın 1953'te Musaddık'ın istifasını isteyen fermanını getiren, Ben Gurion, Dayan ve Rabin'in Tahran ziyaretlerini organize eden kişi işte bu Nasiri'ydi. Tahran Polis Şefi (vaktiyle meşhur Komiteh Cezaevi'nin de müdürü) General Cafer Kuli Sadri, Tahran Çarşı Karakolu Başkomiseri Albay Nasır Gevami ve Savak'ın Kasr Hapishanesi'ndeki en acımasız işkencecilerinden biri olmakla suçlanan Yüzbaşı Kasım Cihanpanar idam edildi. Üçü de akşam hüküm giydi ve cezaları sabahında infaz edildi.</p>

  <p>O Mart ayında birçok güvenlik görevlisi, devasa Şah karşıtı protestolar sırasında göstericileri vurmaktan suçlu bulundu. Teğmen Ahmed Bahaduri, Hamadan'daki protestocuları öldürdüğü için 11 Mart'ta kurşuna dizildi. Abadan'da, dört eski polis, gösteriler sırasında on dokuz yaşında bir genci öldürdükleri gerekçesiyle idam edildi. 13 Mart'ta devrim mahkemeleri on üç kişiyi daha, gizli polis ajanları oldukları suçlamasıyla idam mangalarına teslim etti. Onların arasında, İran Ulusal Haber Ajansı'nın Sorbonne'da eğitim görmüş şefi Mahmud Caferyan ve eski televizyon yönetmeni Perviz Nikkah da vardı. Ölümünden önce 56 yaşındaki Caferyan sadece şunu söyleyecekti: "Umarım ki ben öldükten sonra ailem ve yurttaşlarım özgür yaşarlar." Nikkah'ın, 1978'de kutsal Kum kentindeki ilk dini ayaklanmalara yol açan Humeyni karşıtı kışkırtıcı makaleyi yazan gazeteci olduğuna inanılıyordu. Gazetelerden biri, boyunlarına asılı kartonlarda isimleri yazılmış halde on bir kişinin fotoğraflarını yayımlamıştı. Caferyan umutsuzca kameraya, Nikkah ise öfkeyle sağına bakıyordu. Eski gizli polis üyelerinden biri gözlerini yere dikmişti. Çoktan öldüklerini düşündükleri belliydi. <i>Kayhan</i> eski Kum emniyet yetkilisi Ağa Hüseyni'nin iki fotoğrafını bastı. Fotoğraflardan birinde Hüseyni bir merdivene bağlanmıştı, gözleri beyaz bir bezle kapatılmıştı, ağzı açıktı ve ilk kurşunları karşılamaya hazırlanırken dişlerini sıkmıştı. Diğerinde dizleri boşalmış ve gövdesi merdivenden sarkmıştı.</p>

  <p>Derken Mehdi Bezirgan televizyona çıktı ve bu usulsüz yargılamaları, 'dini ve insani değerleri barındıran eşsiz bir devrime' hakaret olarak niteleyip kınadı. Bezirgan, Şah'ın eski başbakanı Emir Abbas Hüveyda'nın cezaevinden alındığını (Şah, ülkeden kaçmadan önce, devrimcilere son bir yaranma çabasıyla Hüveyda'yı hapse atmıştı), 'yolsuzluk' ve 'Allah'a karşı savaşla' suçlandığını duyunca küplere binmişti. Bezirgan, Hüveyda idam mangasının karşısına çıkarılmadan sadece saatler önce, devrim mahkemeleri için bir çırpıda yeni kurallar koyabilen Humeyni'yle konuşmak için son sürat Kum'a gitmişti. Fakat çabası sonuç vermedi.</p>

  <p>Hüveyda, Bach, Oscar Wilde ve James Bond meraklısı, Şah'ı kuşatan çürümüşlüğe karşı çıkışıyla devlet adamları ve diplomatların (fakat sıradan İranlıların değil) gözünde saygın bir yer edinmiş, entelektüel ve şehirli biriydi. Geceyarısından hemen önce Kasr Hapishanesi'ndeki yatağından apar topar kaldırılıp devrim mahkemesinin önüne çıkarılmıştı. Mahmur gözlerle, "Doktorum bana yatıştırıcı verdi ve zor konuşabiliyorum. Bırakın da kendimi doğru düzgün savunayım," demişti, fakat kendisini neyin beklediğini biliyordu. Yine de mahkemede kendisini belagatla savunmaktan geri kalmamıştı. "Eğer size benim suçlanmam için emir verildiyse, söyleyecek fazla bir şeyim yok. Bir bireyin hayatının, bütün bir ulusun hayatı karşısında değeri yoktur," diyordu. "Tanrı'ya karşı savaş da ne demek?" diye soruyordu. Eğer 'sistemin' bir mensubu olmak anlamına geliyorsa, o zaman Şah'ın hizmetinde çalışan 700 binden fazla insan ne olacaktı? "Sistem içinde bir yerim vardı, evet (isterseniz Tanrı'ya karşı savaşan bir rejim deyin buna), ama siz ve bütün diğerleri de onun parçasıydınız." Savunmasında kullanacağı kanıtları toplamak için mahkemeden zaman rica etmişti. "Benim ellerim kana ve paraya bulaşmadı," diyordu. Beni buraya başbakan sıfatıyla getirdiniz, halbuki beş başbakan ülkeyi terk etti. Ben de şimdi Şanzelize'de veya New York sokaklarında dolaşamaz mıydım sanıyorsunuz?" Savak üzerinde hiçbir kontrolü olmadığını söylüyordu: "Savak arşivinde, başbakanın örgüt içinde herhangi bir rolü olduğunu gösteren tek bir belge bulursanız, ben artık savunma yapmayacağım." Derken Hüveyda dinleyici sıralarındaki gazetecilere dönüp, "Haberler nedir? Ne zamandır gazete okumadım, radyo dinlemedim," deyivermişti.</p>

  <p>Hüveyda sonunda, 'ülkeye ihanetten' idama mahkum edildi. Cezanın açıklanmasından hemen sonra, devrimin 'asma meraklısı yargıcı' Ayetullah Sadık Halhali, cezaevindeki telefonları kesmiş, kapıları kilitlemişti. Hüveyda Cezaevi avlusuna çıkarıldı, bir kazığa bağlandı ve kurşuna dizildi. "İlk kurşunlar boynuna isabet etti, fakat öldürmedi," diye yazar William Shawcross, Şah'ın son günlerini tasvir ettiği etkileyici anlatılarında. "Celladı bir mollaydı, başını kaldırmasını emretti. Sonraki kurşun başına isabet etti ve o zaman öldü." <i>Paris Match</i> Hüveyda'nın cesedinin fotoğrafını yayımladı; fotoğrafta silahlı bir adam sırıtarak cesede bakıyordu. Dergi, hemen yanda sürgündeki şah ailesini Cennet Adası'nda yüzerken gösteren bir başka fotoğraf basmıştı. Siz siz olun, Şahlara güvenmeyin.</p>

  <p>Devrimin o ilk günlerinde İran'da, çiçeği burnunda yetkililerin gazetecileri kontrol edemeyeceği kadar anarşik bir durum vardı. Devrim Muhafızları yollarda karşılarına çıkan yabancı gazetecileri gerisin geri Tahran'a gönderiyordu, fakat bizi trenlerde aramak akıllarına gelmiyordu. Ve öğrenci kartımla (<i>The Times</i>'ın yayınına ara vermesiyle bana kalan boş vakti, Dublin Trinity Koleji'nde siyaset mastırı yaparak değerlendiriyordum) sınırsız bir demiryolu bileti aldım ve İran'ı trenle dolaşmaya koyuldum. Upuzun devrim trenleriydi bunlar, pencereleri kırılmış, lokomotiflere ve vagonlara Humeyni'nin portreleri ve lale posterleri (laleler şehitleri simgeliyordu) yapıştırılmıştı. Tren restoranlarında kahvaltı, öğle yemeği ve akşam yemeği mönüsü sabitti: Tavuk, pilav ve çay... Kendi gazeteme yazamadığım için, dış haberler editörüm Ivan Barnes'a İran'ın bitmemiş devrimini anlatan uzun bir mektup gönderdim. Şah'ın rahipleri genellikle tahammül edilemez ölçüde küstahtı, diyordum mektupta:</p>

  <blockquote class="">
    <p>Görebildiğim o ki, küstahlık devrimle birlikte kayboldu. Nereye gitsem nezaket ve sevgiyle karşılanıyorum. İranlıların dünyada olan bitenlerin... Arap halklarından çok daha fazla farkında olduğunu gördüm sonra. Kırsal bölgelerin yanı sıra kasabalardaki İranlıların açıkça görülen kalitelerine hayran olmamak elde değil. Her konuda konuşmak istiyorlar, konuşmaya açlar. Sadece Kum treninde sıkıntı yaşadım; yeşil kol bantlı, M-16 tüfekli bir İslam Muhafızı grubu kompartıman kapısını açtı ve beni trendeki sesleri kaydederken gördü. Derhal (tabii ki) CIA casusu olmakla suçlandım, fakat Kanada radyosu için çalışan bir gazeteci olduğumu anlattım. Tercümanım, benimle her yere seyahat eden solcu bir öğrenci, aynı şeyi tekrarlayınca muhafızlar bir parça rahatladı. Bana Tahran'da belalı birileriyle karşılaşırsam sürekli <i>Deroot do Humeyni, marg ba Shah!</i> ('Çok yaşa Humeyni, Şah'a ölüm!') demem söylenmişti. Nakaratımı trende de yineledim ve Humeyni muhafızları hep beraber sağ yumruklarını havaya kaldırıp bağırarak onayladılar beni. Ardından kocaman gülüşlerle tek tek elimi sıktılar ve diğer kompartımanlardakilerin başına bela olmak üzere gittiler.</p>
  </blockquote>

  <p>Kuzey çölünden bakıldığında Kum, saf altından bir ada misali yükseliyordu; cami kubbeleri ve bombeli, asil minareleri, şafak vakti bir güzellik vahasıydı adeta. İngiltere'deki bir ortaçağ üniversitesinin hülyalı kuleleri gibi, Kum'un antik merkezi de çoktan cennete ulaşmış gibi görünüyordu. Fakat gün ağarırken tren istasyona girdiğinde başka bir Kum kenti çıktı ortaya: kenar mahalleler egzoz dumanı ve toz içindeydi; sokaklar kara ceketli, sakallı adamlar ve kara çarşaflı kadınlarla doluydu. Büyük bir kalabalık akın akın soluk kırmızı tuğlalı bir binaya doğru gidiyordu; binanın çevresi otomatik tüfekli, iriyarı, kaslı adamlarla kuşatılmıştı. "Orada mahkeme var," dedi solcu öğrenci arkadaşım. "Şah'ın adamlarından birini yargılıyorlar." Cuma Camisi'nin karşısındaki dükkânların arasına sıkışıp kalmış bir otele çantamı attım, emektar kaydedicimi kaptım ve 'mahkeme' denen yere doğru koşturdum.</p>

  <p>Şah'ın imparatorluk ordusu subaylarından Rüstem, devrim mahkemesinin karşısında metal bir sandalyede oturmaktaydı; ellerini önünde kavuşturmuş, gözlerini tiyatrodan bozma mahkeme salonunun zeminine dikmişti. Orta yaşlı bir adamdı ve dağınık gri-kahverengi sakalları vardı. Topçu alayı üniformasını uzun süre önce çıkarmış, şimdi yeşil bir kazak ve kirli bir kotla kalmıştı. İkbalden düşmüş biri olduğunu ele veren tek ipucu, ayaklarındaki el yapımı şık çoraplardı. Bir ölüm cezasının yasal (tabii 'yasal' doğru kelimeyse) formalitelerinin tamamlanmasını değil de, önemsiz bir trafik cezası kararı bekleyen sıkılmış bir davalıyı andırıyordu. Rüstem, Şah karşıtı göstericileri öldürmekle suçlanıyordu.</p>

  <p>Kum İslam Mahkemesi, beşinci kurbanını daha altı saat önce idam mangasına havale etmişti. Devrim sırasında göstericileri öldürmekle suçlanan yerel bir emniyet yetkilisi; merdivene bağlanıp idam mangasına karşı dişlerini sıkarken görüldüğü fotoğrafı gazetelerin ilk sayfasında yayımlanan yetkiliydi bu. Birileri acımasızca gazeteyi Rüstem'e gösteriyordu; belki onu karşımızdaki platformda otururken bu denli sakin kılan şey, cezasının ne olacağını bilmesiydi. Dakika başı cebinden Amerikan sigarası paketini çıkarıyor ve yanındaki tüfekli (evet, o da bir Amerikan tüfeğiydi) adam da gayet itaatkar bir edayla omuzlarının üzerinden eğilip Rüstem'e kibrit veriyordu. Rüstem sigaralardan derin nefesler çekiyor, arada bir bize doğru bakıyordu; gözlerinde hiçbir hayat belirtisi yoktu.</p>

  <p>Salonda altı yüzden fazla erkek vardı (kadın yoktu) ve çoğu, bu sabah infaz edilen idamdan bahsediyordu. Bu olayı niye böyle heyecanla takip ettiklerini anlamak mümkün değildi. Zira devrim mahkemelerine çıkıp da beraat eden yoktu ve verilen tek ceza idamdı. Kalabalık, mahkumları, o büyük günahkarları seyretmeye gelmişti; ağlayacak mı, yoksa hayatının bağışlanması için yalvaracak mı veya idam mangasının karşısına başı dik mi çıkacak, merak ediyorlardı. Bir keresinde George Bernard Shaw, Hıristiyanlar Londra'daki Royal Albert Sarayı'nda aslanlara atılacak olsa, sarayın her gece dolup taşacağını iddia etmişti. Dinleyici sıralarındaki bu heyecanlı adamlar da, Fransız devrimi sırasında giyotinin etrafında toplanmış ahaliyle aynı yüzleri taşıyor olmalıydı.</p>

  <p>Rüstem'in davası daha başlar başlamaz, idamın niye tek muhtemel ceza olduğunu da anlayabiliyordunuz. Uzun kahverengi cübbesinin içinde bir İslami rahip ve caminin atadığı sivil bir avukat tiyatro sahnesine çıkıp yargılama kurulu ve hakimler olarak görev yapacaklarını ilan ettiler. Rüstem onlara bakmadı bile. İki demir masaya kuruldular, hemen arkalarında Ayetullah Humeyni'nin, yıldız şeklinde tasarlanmış floresan ışıklarının içine konmuş kaba saba bir yağlı boya tablosu vardı. Bu mahkemenin kimin otoritesi altında görev yaptığından kimse kuşku duyamazdı.</p>

  <p>Molla kalabalığa kısa bir konuşma yaptı, davanın Kuran yasalarına göre görüleceğini ve mahkuma kendisine isnat edilen suçlamalara cevap verme hakkı tanınacağını vurguladı. Molla boylu boslu bir adamdı; uzun beyaz sakalı ve müşfik, dürüst yüz ifadesiyle seçkin biri olduğu belliydi. Sivil avukatın ise kızgın ve kinci bir hali vardı; yerine oturmadan önce Rüstem'e hakaret kabilinden bir şeyler söyledi. Molla elindeki kâğıt tomarını salladı; Şah karşıtı gösterilere katılanların yazılı ifadeleriydi bunlar, hepsi de Rüstem'in askerlerine sivillere ateş açma emri verdiğini öne sürüyordu.</p>

  <p>Tanıklar birer birer çağrılıp ifadelerini tekrarlıyorlardı; bu fasıl, tiyatronun arkasında içeri girmeye çalışan ve oturacak yer için kavga eden adamların bağırtılarıyla arada bir kesiliyordu. Rüstem sandalyesini mollanın masasına doğru yaklaştırmış, tanıkları dinliyordu. Birinci tanık omzu sargılı genç bir adamdı, ikinci tanık topallayarak sahneye çıktı. Rüstem'i göstericilere ateş açma emri verirken gördüklerini iddia ediyorlardı. Üçüncü bir adam sahneye koşarak çıkıp Rüstem'in bir caminin kapısını kırdığını ve içeride saklanan bir erkek çocuğu öldürdüğünü feryat figan anlattı. Rüstem ayağa kalkmadan önce uzun uzun tarihler ve sokak adları tanışıldı (doğrusu olay örgüsünü net olarak tanımlayabilmek yönünde kaotik de olsa samimi bir çaba söz konusuydu).</p>

  <p>Kalabalık ayağa kalkan mahkumu yuhalarken, molla birkaç saniye hiçbir şey yapmadan bekledi. Rüstem, olanlara anlam veremediğini belli eden bir ifadeyle bize baktı. Konuşmak istiyordu. Evet, adamlarına göstericileri dağıtmaları emri vermişti, fakat onlara havaya ateş açmalarını söylemişti. Eğer vurulanlar olmuşsa, kurşunların sekmesinden olmalıydı. Salonda bir anlık sessizlik oldu, derken taş çatlasa yirmisinde gösteren bir başka adam sahneye tırmanıp Rüstem'i göstererek, "Yalan söylüyorsun, alçak herif," diye bağırdı ve yargıcın emriyle dışarı çıkarıldı.</p>

  <p>Rüstem'in kendini savunurken boşa kürek salladığı açıkça ortadaydı. Bir savunma ekibi yoktu. Bir başka gösteride, Şah'ın devrilmesini talep eden bir kalabalığın üzerine ateş açtığını kabul ediyordu. O zaman da ateş açma emrini telsiz üzerinden sorgulamış, fakat üstü emre itaat etmezse kendisini divanı harbe vermekle tehdit etmişti. Tam bu noktada salonda oturan ihtiyar bir adam ayağa kalkarak, "Kutsal Kuran kimseye böyle davranma izni vermez," diye haykırdı. "Eğer bir Müslüman bir başka Müslümanı bu koşullar altında öldürürse gerçek bir mümin değildir." İhtiyar adam konuştukça konuştu, Rüstem'e hakaretler yağdırmayı da ihmal etmedi. Bu arada molla, bilge, müşfik yüz ifadesiyle söylenenlere katıldığını belli eden bakışlarla dinledi ihtiyarı ve hakaretlerin devam etmesine göz yumdu. Rüstem ağladı ağlayacaktı.</p>

  <p>Ardından sıra sivil avukata geldi; mahkumun yanına yaklaşarak, kulağına "Yalancı!" diye bağırdı. Tüyler ürpertici bir andı, Nazi Halk Mahkemelerinin 1944'te Hitler'e suikast girişiminde bulunanları yargıladığı o cızırtılı arşiv filmlerini hatırladım; Yargıç Roland Freiser, savunma makamına sövüp sayıyordu. Kum'daki ilk günümün sonunda, sivil avukat bana doğru gülerek yaklaşacak ve, "Onu adil bir mahkemede yargılıyoruz," diyecekti en ufak bir kuşku duymadan. "Sizin de gördüğünüz gibi Rüstem'e suçlamaları cevaplama hakkı tanıdık."</p>

  <p>Duruşma ertesi sabah devam etti ve Rüstem, kendi polis ekibinden iki kişinin cinayet suçlamalarını mutsuz bir şekilde izledi. Bir başka asker cesaretle öne çıkıp mahkumu savunmaya kalktı, fakat olayın tarihini bile karıştırmakla suçlanarak çenesini kapaması emredildi.</p>

  <p>Molla öğle yemeği molası verdikten sonra otuz yaşlarında bir adam salonun dışında yanıma geldi. Cami tarafından görevlendirildiklerini belirten kol bantlarıyla bir grup silahlı İslam Muhafızı adamı kuşkuyla izliyordu. Rüstem'in kardeşi olduğu anlaşıldı adamın, epey korkmuştu. Ortalık yerde konuşabilmemizin yolu yoktu, bu yüzden bir sokaktan yan yana inmeye başladık, silahlı adamlar peşimizden geliyordu. "Bunun adil bir mahkeme olduğunu düşünüyor musunuz?" diye sordu ve devam etti: "Kardeşimin avukatı bile yok. Eğer isterse bir avukat tutabileceğini söylediler, fakat Tahran'a gidip baroya başvurdum ve yirmi avukatla konuştum. Hiçbiri davayı almak istemedi. Bu mahkeme yargıladığı bütün mahkumları öldürdü." Adam boşalan gözyaşlarını engellemeye çalışırken üzüntü verici bir sessizlik oldu. "Kardeşimin küçük bir oğlu var. Okulda arkadaşlarına, mahkeme babasını öldürürse kendini öldüreceğini söylüyormuş." Sonra vedalaştık, Rüstem'in kardeşi yürüyüp gitti, silahlı adamlar da peşinden. Aynı öğleden sonra Humeyni'nin en yakın danışmanlarından Ayetullah Kazım Şeriatmedari'ye, Rüstem'in avukat tutmasına neden imkân tanınmadığını sordum. Beyaz sakallı Ayetullah gayet süslü bir halının üzerinde bağdaş kurmuştu. "Bir İslam mahkemesinde mahkuma kendisini savunması için avukat izni verilmelidir," dedi. "Kum'daki davada ne olup bittiğini bilmiyorum, bu davanın şartlarını bilmiyorum. Sorunuzun cevabını bilmiyorum."</p>

  <p>Kibar bir yaşlı adamdı ve Kum kentindeki ilahiyatçılar arasında ılımlı tavrıyla biliniyordu. Fakat 'ılımlı' olmak artık ne anlama geliyordu ki? Şeriatmedari'nin mahkemelerde neler olup bittiği konusunda en ufak bir fikri yoktu ve bilmek istemediğinden de adım gibi emindim. İhtiyar adamın bahanelerini sıraladığı kasetleri ve 'duruşma' kayıtlarını hâlâ saklıyorum. Avukatın Rüstem'in kulağına 'Yalancı!' diye bağırışını, suçlanan adamın askeri kuralları izah etme çabasını, kardeşinin 'mahkemenin' dışındaki ağlamaklı sesini dinlemek bugün çok daha zor. Otantik, acı verici bir gerçeklik taşıyorlar; çoğunluğun azınlığa uyguladığı adaletsizliği. Humeyni'nin Bezirgan'ın telaşlı Kum ziyaretinin ardından koyduğu kurallar, mahkumların tiyatrodan bozma mahkemelere çıkarılmasına engel olmamıştı. Kum'dan ayrılmamın ertesi günü infazlar yine başladı ve kurbanların kimliği kimsenin fazla umurunda olmasa da, içlerinden birinin Şah ordusunda eski asker olduğunu en azından ben biliyordum.</p>

  <p>Bu devrimde karşı-darbeler olmayacaktı; 'Ajax Operasyonu' yoktu, ABD büyükelçiliğinde faaliyet gösterip çarşıdan parayla adam toplayan CIA elemanları da yoktu. Aslında kısa süre sonra ortada ABD elçiliği de kalmayacaktı. Şah'a dön çağrıları yapılıyordu, fakat bu kez tahta değil, davalı sandalyesine oturması için. Devrim kendisini, ancak yılanın başı koparıldığında güvende hissedecekti. Aynı Amerikalıların yirmi üç yıl sonra, Saddam Hüseyin yakalanınca Irak'ta selamete çıkacaklarına inanması gibi, Humeyni ve şürekâsı da ancak Şah'ın ölümünün (tercihen 'Tanrı'ya karşı işlediği suçlardan' dolayı ipte sallandırılmasının) İran'ı çürümüş geçmişinden arındıracağını düşünüyordu.<sup><a href="../Text/dipnot.xhtml#bookmark048" id="footnote048">[8]</a></sup> Şah ise zaten kanserle boğuşuyordu. Birçok İranlı sürgünde ölümle pençeleşmesini ilahi adaletin tecellisi gibi görüyordu, kanser bir 'günahkara' verilen en büyük ilahi azaptı. Şah'ın Orta Amerika'da, New York'ta ve nihayet Kahire'deki hastaneleri dolaşarak yaptığı içler acısı seyahat, zaten öldürülmesini emretmiş olan mollalara zalimane bir tatmin sağlıyordu.</p>

  <p>Şah'ın ülkeyi terk etmesinden kısa süre sonra, 'asıcı yargıç' Hüccetülislam Halhali'nin yakınında oturmuş, gıyabında ölüme mahkum edilen Şah ailesi üyelerinin listesini okumasını dinliyordum. Halhali'nin etrafında yirmi kadar Devrim Muhafızı oturuyordu; İran'ın kuzeybatısındaki Kürtlere karşı savaşta sakatlanmış veya uzuvlarını kaybetmiş askerlerdi bunlar. Hepsi yeni takılmış suni metal parmaklarını, ellerini ve ayaklarını tıkırdatıyor, adeta aristokrat düşmanlarını bekleyen kesin akıbetin fon müziğini yapıyorlardı. Halhali on dört yaşında bir çocuğa idam cezası veren, Kirmanşah'taki kadınların taşlanarak öldürülmesini onaylayan kişinin ta kendisiydi; vaktiyle akıl hastanesinde yattığı ve hücresindeki kedileri boğazladığı söyleniyordu. O yüzden Gorbeh, yani 'Kedi' lakabıyla anılıyordu. "Şah ipe çekilecek, sonra kesilip parçalara ayrılacak," diyordu Kedi bana. "O Şeytan'ın maşası."</p>

  <p>Aslında Şah Şeytan için zavallı bir vekildi, olsa olsa Faust'la denk tutulabilirdi; zira ruhunu dünyevi askeri güç ve hiç tükenmeyecek gibi görünen Amerikan desteği için satmıştı. Şah'ı dünyanın etrafını yarı yarıya turlamaya sevk eden zebaniler korosunu ise, bin dereden su getiren açgözlü cerrahlar, doktorlar ve hemşireler oluşturuyordu. Ölmekte olan adamı hap, kan nakli ve boş umut bombardımanına tutuyorlardı; Şah'ın uzun yıllar önce ruhunu sattığı teknoloji dünyasını gayet iyi temsil eden karanlığın ajanlarıydı onlar. Bu dünyada yaşayan sabık dostları (Ürdün Kralı Hüseyin, Suudi Arabistan Kralı Halid, Fas Kralı Hasan, İsviçreliler, Avusturyalılar, Başkan Carter ve Margaret Thatcher) ya aralarına mesafe koyup ona yüz çevirmiş ya da siyasi bedelini görünce kucak açma vaatlerini unutmuşlardı. Tek gerçek dostunun Mısır Devlet Başkanı Sedat olduğunu görmek ona iyi bir ders olmuştu (sözünü tutmaya aday tek lider olan Başkan Carter da, Amerikalılar sokaklara dökülünce ihtiyar adamın New York'u terk etmesini istemişti). Şah'a geçici sığınma hakkı tanıyan ve Kraliçe Ferah'ı baştan çıkarmaya çalışıp Şahbanu'dan sıkı bir fırça yiyen Panama Başkanı Torrijos ise 'Aryanların Işığı'nın hali pür melalini en veciz şekilde özetlemişti: "Büyük ülkelerin yere göğe sığdıramadığı şu adamın başına gelenlere bir bakın," diyor ve ekliyordu: "Bütün meyler tükenince bir kenara fırlatıp attılar onu."</p>

  <p>Velhasıl Şah 27 Temmuz 1980'de Kahire'de öldü ve naaşı mütevazı bir lahit içinde El-Rifai Camisi'ne kondu. Altı yıl sonra, sıcak bir yaz gününde, İranlı bir arkadaşımla beraber lahdini görmeye gittim. Gün ortasıydı ve camide sadece bir muhafız vardı; yaşlı, kır saçlı adam, az bir ücret karşılığında, bizi Büyük Sirus'un ruhani varisi olduğu düşünülen şahsın son istirahatgahına götürmeyi kabul etti. Lahit tek bir mermer levha ile kapatılmıştı ve üzerinde, Cavidan Muhafızları'nın bir üyesinin, Şah'a ebedi bağlılık ilanında bulunduğu elle yazılmış bir şiiri vardı. Lahdin üzerinde bir demet solmuş gül duruyordu. Yaşlı gardiyan bize doğru yaklaşıp, "Bahşiş" diye homurdandı. 50 kuruşa fit oldu. Yani Şahların Şahı'nın ayak ucunda oturmanın fiyatı 40 sente eşitti.</p>

  <p>Ayetullah Humeyni'nin etrafında arzı endam eden İslami devrimciler şimdi tuhaf bir şekilde orta sınıf kökenliydi. Sadık Kutbizade (televizyon kurumunun müdürüydü, sonra dışişleri bakanı oldu ve nihayet Ayetullah'a komplo hazırladığı gerekçesiyle idam edildi) gibi adamlar Amerikan üniversitelerinden mezun olmuştu. İngilizceyi Amerikan aksanıyla konuşuyorlardı, öyle ki her an bir ABD televizyon kanalına çıkıp herkesi şaşırtacak gibi bir halleri vardı. Yeni başbakan yardımcısı Emir Abbas İntizam gibi birçokları proleter olmayan kökenleriyle böbürleniyordu. İntizam günün birinde karşılaştığımızda bana, "Bunun bir orta sınıf devrimi olmasından gurur duyuyorum," diyordu sözgelimi. Sandalyesinde öne doğru eğilmiş ve göğsüne pat pat vurarak, "Bundan gurur duyuyorum," diye tekrarlamıştı. Bakanlık standartlarına göre mütevazı bir bürosu vardı; sadece iki masa, bir kanepe, bir sandalye takımı ve köşede çalıp durmasına rağmen cevaplanmayan bir telefon. Amerikan eğitimi ve mühendis sıfatıyla süslü kusursuz kariyeriyle İntizam'dan daha orta sınıfını bulmak mümkün değildi. Ancak kendi açısından doğru olanı söylüyordu. Devrimin arkasındaki fiziksel güç kentli yoksulların ve İslami dirilişçilerin devasa sokak gösterileri olsa da, Şah'ın kendilerini bir suçlular sistemiyle terbiye etme çabası karşısında Humeyni'nin dönüşüne ekonomik destek sağlayanlar esnaf kökenli orta sınıf, Ortadoğu'nun bu en büyük çarşısındaki on binlerce tüccardı. Laik ve dinci muhalefetin kritik bileşimi mahiyetinde ortaya çıkan şey, işte bu tüccar sınıfı ve onların mollalarla yaptığı ittifaktı.</p>

  <p>İran devriminin o güne kadar, bu tür altüst oluşların bildik manzaralarından, yani zenginlerin evleri ve mülklerine yönelik yağmalama olaylarından genellikle uzak kalmasının sebebi de buydu. Bu yüzdendir ki, hâlâ Tahran'da bir taksiye atlayıp dağ yamaçlarındaki zengin kuzey mahallelerine gitmeniz mümkündü; orada karşınıza ahşap verandalarına ve yüzme havuzlarına hiç dokunulmamış lüks apartmanlar ve gösterişli villalar çıkıyordu. Devlet sermayedarlara hiç dokunmamıştı. Ancak 1979 Mart'ının sonunda bu durum değişmeye başladı. İran'ın kuzeyinde, Hazar civarındaki fabrikalar işçiler tarafından ele geçiriliyor (Kürdistan'ın doğusunda devrime solcular önderlik ediyordu ve cami bu bölge üzerinde hiçbir zaman nüfuz sağlayamamıştı) ve mülkler kamulaştırılıyordu. Humeyni'nin atadığı geçici hükümete, Meşhed yakınlarında kamulaştırmaların arttığı haberleri geliyordu ve bu furyanın Tahran'a da sıçrama ihtimali belirmişti.</p>

  <p>Daha bir hafta önce kentin en çalışkan ve açıksözlü gazetecilerinden biri olan Feriburz Attapur'a, babasının gözaltına alındığı bildirilmişti. Sonradan meselenin ne olduğu anlaşıldı: Hazar kıyısında küçük bir mülkü olan baba Attapur, muhitindeki Tahran bankasına bir çek bozdurmak için gitmiş ve veznedar tarafından gözaltına alınmıştı. Veznedar, müşterisinin zengin görünümüne bakıp gerçekten zengin olduğuna hükmetmiş ve 'eğer zenginse mutlaka üçkâğıtçının tekidir' diye düşünmüştü. Halbuki vaktiyle imparatorluk ordusunda asker olan, fakat askerlik hizmetinden yirmi sekiz yıl önce emekli edilen Bay Attapur yetmiş yaşındaydı ve borç içinde yüzüyordu. Ne var ki, ağır silahlı bir devrimci <i>komiteli</i> tarafından bankadan alınmış ve doğruca Kasr Hapishanesi'ne gönderilmişti. En azından Feriburz Attapur orada tutulduğunu sanıyordu.</p>

  <p><i>Komiteh</i> tarafından hiçbir resmi açıklama yapılmadı, hükümet yetkilileri bile cezaevine giremedi. İçeride şimdi tahminen 8 bin mahkum vardı (Şah zamanında bu sayı 2 bin civarındaydı) ve Kızılhaç'ın içeri girmesi de haftalar aldı. Dolayısıyla Attapur'un küplere binmesi hiç şaşırtıcı değildi. "Bu devrim rezil bir intikam ve tiranlığa dönüşüp yozlaştı," diyor ve herkese verip veriştiriyordu: "Bu kadarı ancak Fransız devriminin Jacoben Terörüyle kıyaslanabilir. Pazardaki tüccarların babamdan daha fazla parası var, ama onun hayatı bir tekinin umurunda değil. Ne de sözde dini liderlerin umurunda. Hazar'daki memleketimizin yerel ayetullahıyla telefonda konuştum ve bana 'baban zenginse mutlaka bir şeyler karıştırmıştır' dedi. Bu iftiraya cevap vermeme bile fırsat bırakmadı. Telefonu suratıma kapatıverdi."</p>

  <p>Attapur bugün yarın kendisini de tutuklamalarını bekliyordu, fakat konuşmamızdan üç gün sonra gazeteci olarak susturuldu, zira Tahran'daki iki İngilizce gazete yayınlarını askıya aldıklarını açıkladı. Attapur'un yazdığı <i>Tehran Journal</i>, kapanmasına ekonomik gerekçeler sundu, fakat devrimci <i>komiteh</i> gazeteyi haftalardır 'İslam karşıtı' olmakla suçluyordu. Çalışanlarının büyük kısmı ölüm tehditleri alıyordu. Attapur'un Fransız devrimiyle kurduğu paralellik de (Edward Mortimer'in coşkusunun tam tersi), İran'ın yeni rejiminin dogmatikliğini yeterince izah edemiyordu. Dışişleri bakanlığındaki siyasi danışmanlardan Dr. Salamatyan, daha makul bir kıyaslama öne sürüyordu. İran devriminde Fransız veya Rus devrimlerinden daha az idam söz konusu, diyordu. 1974 Portekiz devriminden sonra tek bir idam sehpası kurulmadığını hatırlattığımda da Salamatyan cevabı yapıştırdı: "Fakat Portekiz sadece Caetano'dan kurtuluyordu; biz ise iki bin yıldan daha yaşlı bir monarşiyi devirmekle meşgulüz." Bu garip bir cevaptı, zira Farsların 2300 yıldır kesintisiz bir monarşi altında yaşadıkları fikri, Şah'ın hayal gücünün bir ürünü, baskıcı iktidarını meşrulaştırmak için şişirdiği bir efsaneydi.</p>

  <p>Şah iktidarının otoriter <i>olduğu</i> fikri, devrimi desteklemiş kesimler arasındaki pek az ortak paydadan biriydi, ancak İran Solu din adamlarının kendi iktidarlarını kurmakta olduğunun çoktandır farkındaydı. "Şah'ın katillerini avladığımız için niye suçlanıyoruz?" diye soruyordu Salamatyan. "Batı'da siz Nazi Rudolf Hess'i Almanya'da hapishanede tutuyorsunuz. Biz de Savak ajanlarını Nazi tipinde suçlular olarak görüyoruz. Siz Batı'da Nazileri yargıladınız. Biz niye kendi Nazilerimizi yargılamayalım?"</p>

  <p>Ve Associated Press'ten Derek Ive gibi gazeteciler, devrim başarıya ulaşmadan hemen önce bir Savak ajanının evine şöyle bir göz atmayı başarmışken, Salamatyan'ın söylediklerine nasıl karşı çıkılabilirdi? Ive, binayı basan kalabalıkla birlikte içeri girmiş ve sonradan bana gördüklerini şöyle anlatmıştı: "Dışarıda bir havuz, binanın giriş holünde ise çiçek saksıları vardı. Aşağı katta ise hücreler bulunuyordu. Her birinde kayışlı çelik yataklar ve yatakların altında da iki fırın vardı. Yatak kenarlarına, bağlanan insanların alevlere doğru indirilmesine yarayan aletler takılmıştı. Bir başka hücrede kollarını hızarın altına sokmaya yarayan bir tertibat ve hemen yanında içine insan elinin yerleşebileceği boyutlarda bir metal mahfaza gördüm. Bir tarafında bir ekmek bıçağı vardı. İnsanların el derilerini yüzüyorlardı bu tertibatla." Ive bir köşede kol kemiklerinden bir yığın, daha ilerideki bir hücrede de asit içinde yüzen bir cesedin parçalarını bulmuştu. Şah'ın askerleri arka girişten binaya dalmadan hemen önce, hızla işkence aygıtlarının birkaç fotoğrafını çekmeyi başarmıştı.</p>

  <p>Devrimden sonra Şah'ın bazı üst düzey Savak ajanlarıyla görüşme imkânı bulmuştuk. Yakası açık gömlekleri, hırkaları ve kadife pantolonları içinde Evin Cezaevi'nde oturan, Amerikan sigaralarını sinirle uç uca ekleyen 18 mahkum, gizli polisin yaygın imajıyla hiçbir benzerlik göstermiyordu. Bu orta yaşlı, aşırı dost canlısı adamlar, odaya (gerektiğinde devrim mahkemesi olarak kullanılan kirli, dikdörtgen bir ofisti burası) getirildikleri andan itibaren, hükümet yetkililerinin yüzlerine yağdırdığı suçlamalar karşısında ya gülmüşler ya da bize bakmakla yetinmişlerdi.</p>

  <p>Fakat anlattıkları tüyler ürpertici hikâyeler hiç gülünecek gibi değildi. Savak başkan yardımcısının ekonomi ve güvenlik danışmanı Hasan Sana, Britanya istihbaratının Şah'la yaptığı dostça işbirliğinden söz etti; Britanya ajanlarının Londra'daki İranlı öğrenciler hakkında Savak'a bilgi verdiklerini iddia ediyordu. Kolormatik gözlükleriyle zincirleme sigara içen ve giyiminden parlak renkli gömleklere meraklı olduğu anlaşılan Sana, Britanya desteğinin Savak'ın Londra'dan Tahran'a dönen öğrencileri takip etmesini veya gözaltına almasını sağladığını anlattı.</p>

  <p>Savak ajanlarının New York'a götürülüp CIA'nın sorgulama teknikleri eğitiminden geçirildiğinden de söz etti; eğitimin verildiği Amerikan askeri üssüne, pencereleri karartılmış bir uçakla, dört saatlik gizemli bir yolculuğun ardından varılıyordu. Bu görüşmeden önce Savak'ın Tahran'daki sorgulama merkezini gezmiştik; eski mahkumlar burada nasıl işkencelerden geçirildiklerini anlatmıştı. İşkence odalarından geriye sadece siyah duvarlı, beton zeminli bir oda kalmıştı; Ive'ın gördüğünün hemen hemen aynısıydı, mahkumların yakıldığı gaz fırınları ve yataklar vardı. Evin'de ise korkunç bir sahne yaşandı. Eski bir halterci olan Savak ajanı Muhammed Sadafi'nin önüne, kızı onun gözetimi altındayken ölen bir adam çıktı. "Kızımı öldürdün," diye bağırdı adam. "Ölene dek tüm vücudunu yaktınız kızımın." Sadafi adama bir an baktı ve, "Kızın gözaltındaki yedinci ayında kendini astı," diye yanıtladı sakince. Baba ise, hapishanede bir mahkumun kendisini asabileceği bir çarşaf parçası bile olmadığını söyledi. "Ama vardı," dedi Sadafi. Kızın babası, Evin'deki çamaşırhaneleri ondan iyi mi bilecekti?</p>

  <p>Şah rejimi varlığını böylesi bir dehşet üzerinden sürdürmüştü ve devrimi ateşleyen de bu tür tüyler ürpertici sahnelerdi. Yani yeni rejimin ilk zamanlarında öldürülen Şah yanlılarının çokluğu değil, azlığıydı asıl şaşırtıcı olan. Fakat devrim henüz tamamlanmamıştı. Portekiz devriminin nefesinin tükendiği o yumuşak burjuva aşamasında durmayacaktı. Yanı sıra yeni İslam Cumhuriyeti ile İranlı sol grupların propagandasını yaptığı halk demokrasisi arasında ortak bir zemin de vardı. Sol artık daha aktifti (sokaklarda her gece silahlı çatışmalar yaşanıyordu) ve İran'ın sürekli kötüleşen sosyal koşulları, ancak bu durumun daha da kızışmasına yarayacaktı. Humeyni bile ülkeyi 'bir gecekondu' olarak tanımlıyordu.<sup><a href="../Text/dipnot.xhtml#bookmark049" id="footnote049">[9]</a></sup></p>

  <p>Bununla birlikte, yeni İslam devletinin güvenlik yetkilileri, çiçeği burnunda hükümet içindeki bazı çevrelerin ABD'ye, sokak gösterilerinin 'Büyük Şeytan'ından ziyade potansiyel bir ortak gözüyle baktığına inanmayı sürdürüyordu.</p>

  <p>Ve haklıydılar. ABD büyükelçiliği Kasım 1979'da, 'İmam'ın İzinden Giden Müslüman Öğrenciler' tarafından işgal edildikten sonra, İranlı güvenlik elemanları elçilikte tonlarca parçalanmış diplomatik yazışma bulmuş ve sayfaları tekrar birleştirmek için aylarca süren olağanüstü bir çaba harcamıştı. Belgeler başbakan yardımcısı Abbas Emir İntizam ve onun ABD yönetimiyle baglantılarına dair şaşırtıcı miktarda bilgi içeriyordu. Başta resmi bir ilişkiydi bu (Amerikan elçiliği devrimden sonra açık kalmış ve Amerikalı yetkililer askeri çalışanlarla sivillerin tahliyesini düzenlemek için İranlı dışişleri görevlileriyle düzenli toplantılar yapmıştı) ve elçilik Mart 1979'da İntizam'a 'ABD'nin İran'la ilişkilerini istikrarlı bir rotada normalleştirmek istediğini' bildirmişti. Belgelere göre İntizam'ın cevabı şuydu: "Hükümetim de ABD ile iyi ilişkiler istemektedir... Başbakan Bezirgan geçenlerde bu hissiyatımızı açıkça dile getirmiştir."</p>

  <p>Ancak birkaç gün sonra İntizam, hükümetinin 'ABD yönetimiyle istihbarat bilgilerini paylaşmak' arzusunu da dile getirmiş, Amerikalılar da inanılmaz bir şekilde, İntizam'a 'Afganistan hakkında bir belge' sunmuştu. (İranlılar Sovyetler Birliği'nin doğu komşularını işgal ihtimalinden giderek daha fazla endişe ediyordu.) Fakat İntizam bu kez hükümetinin daha ziyade 'iç güvenlik tehditleriyle' ilgilendiğini karşı tarafa aktarmıştı. ABD elçiliğinin Mayıs'ta yapılan daha sonraki bir görüşmeye dair raporuna göreyse, İntizam, 'İran Geçici Hükümeti'nin Iraklıların Kuzistan eyaletine muhtemel müdahalesinden, yanı sıra FKÖ ve Libyalıların faaliyetlerinden kaygı duyduğunu' söylemişti. İntizam Amerikalılara şu bilgileri veriyordu: "İran Geçici Hükümeti, George Habaş'ın [Suriye destekli, Filistin Halk Kurtuluş Cephesi lideri] son zamanlarda bir dizi Körfez ülkesine ziyaretler yaptığı malumatına sahiptir... tahminimizce niyeti, İran'da karışıklık çıkarmaktır." Raporda, İntizam için İran'ın güneyindeki Ahvaz kentinde bulunan FKÖ bürosunun da kaygı sebebi olduğu belirtiliyor ve şu ifadelere yer veriliyordu: "O [İntizam] başını sallayarak hükümetinin bu konuda hiçbir şey yapamadığını, zira FKÖ bürosunun açık kalmasını bizzat Humeyni'nin istediğini söyledi."</p>

  <p>Belgeler İran'ın gündemine bomba gibi düştü. Daha birkaç hafta önce devrimin 'orta sınıf karakterinden duyduğu memnuniyeti bana ballandırarak anlatan İntizam, bu belgelerde İran'ın güvenlik kaygılarını CIA ile tartışıyordu. Kendi elindeki istihbarat bilgilerini açığa vurmakla kalmıyor, ülkedeki en yüce İslami şahsiyeti, ulusal güvenliği tehlikeye atmakla eleştiriyordu. Haziran'daysa İntizam ABD'den 'Irak'ın İran'a yönelik niyetleri' hakkında bilgi istiyordu. O günlerde İran-Irak sınırından top sesleri yükselmekteydi ve ABD elçiliği maslahatgüzarı 'ilk ateşi kimin açtığından emin olmadığını' vurguladıktan sonra, 'Iraklıların, aynı bir zamanlar Britanya'nın Durand Hattı'nda yaptığı gibi, İran sınırına dikenli tel çekmeye kalkışabileceğinden' dem vuruyordu.</p>

  <p>Maslahatgüzar Bruce Laingen İntizam'la başka toplantılar da yapmıştı ve haftalar sonra İntizam (Amerikan şifreli mesajlarındaki pek de romantik olmayan kod adıyla 'SD/PLOD/1') artık üst düzey CIA yetkililerini doğrudan doğruya makamında ağırlar olmuştu, İntizam'a, İran'ın İsveç başkonsolosu olduğu sıralarda, sonradan 1985-86 Keutra skandalında başrol oynayacak CIA ajanı George Cave tarafından bir istihbarat brifingi verilmişti. Tahran'da CIA ile Bezirgan, İntizam ve İran dışişleri bakanı İbrahim Yezdi arasında başka toplantılar da yapılmıştı. Bizzat Cave ilerleyen günlerde Tahran'a gelip İntizamla brifingler yapılması gereği konusunda mutabık olmuştu. Birleştirilen belgelerden alıntı yapıyorum yine: "Brifingler üç ila altı ayda bir yapılmalı, özel önem taşıdığı takdirde hızlı bilgi aktarımı sağlanmalı. İntizam Tahran'da düzenli bilgi alışverişi yapılabilecek bir bağlantı olup olamayacağını sordu." (Not: Cave bu belgede istihbarat camiasından üst düzey brifing yetkilisi olarak takdim ediliyor, CIA kelimesi hiç kullanılmıyordu.)</p>

  <p>Şah ABD'ye kabul edildikten sonra Tahran'daki Amerikan elçiliği işgal edildiğinde, İntizam'ın CIA bağlantıları genç İranlı erkek ve kadınların çıldırtıcı bir çabayla bir araya getirdiği belgelerde alenen ortaya çıkmış, ortalık karışmıştı. Bezirgan ve Yezdi azledildi, intizam ise tutuklanıp ihanetle yargılandı ve 1981'de müebbet hapse çarptırılarak idamdan kıl payı kurtuldu. İntizam savunmasında sürekli gerçek bir devrimci olduğunu, sadece Amerikalılarla İran'ın çıkarları doğrultusunda ilişki yürütmeye çalıştığını vurguladı.</p>

  <p>Elçiliğin önde gelen 'işgalcilerinden' Masumeh Ebtekar, meseleyi tamamen farklı görüyordu. "Açıkça görülüyor ki CIA, üst mevkilere erkenden başarıyla sızarsa bütün devrimleri veya siyasi yapıları maniple edebileceğine inanmıştı," diye yazıyordu Ebtekar. "İran'daki ajanların niyeti bilhassa buydu. Ne de olsa geçmişten bu yana epey tecrübeliydiler." Ebtekar'a göre, 'İmam'ın öğrencileri', elçilikte CIA ajanları için hazırlanmış sahte kimlik kartları ve pasaportlar da bulmuştu; bulunanlar arasında havaalanı denetimleri ve Avrupa ile Asya'ya giriş vizeleri için damgalar ve mühürler, yanı sıra 1000 adet de sahte Gana pasaportu vardı. Diğer belgeler, 'cinayetlere karışan' monarşi yanlılarıyla ilgiliydi. Washington'da bir başka 'Ajax Operasyonu' üzerine düşünüldüyse bile, Kasım 1979'da bu işin bittiği artık kesindi.</p>

  <p>İslam Cumhuriyetinin o ilk günlerinde hayatımız mizahtan kopuk değildi. Şah döneminde İran serbest vize uyguladığından, ülkeye istediğimiz gibi girip çıkabiliyorduk (hattâ ben bir defasında cuma sabahı hafta sonu tatili için Dublin'e gitmiş, pazartesi akşamı da Tahran'a dönmüştüm) ve rejimin yeni yasaları durumumuzu yavaş yavaş etkiliyordu. Aylar sonra Tahran'daki Intercontinental Oteli'nde (sonradan ismi, devrimin simgesi mahiyetinde, 'Lale Oteli' olarak değiştirildi) hâlâ votka limon içebiliyorduk. Aslında alkol yasağı hemen konmuştu. Otel yönetiminin 21 Mart 1979'da odamın kapısının altından attığı o unutulmaz notu hâlâ saklarım: "Ülkede alkol tedarikinde yaşanan azalmaya ve bu içecek meddalerinin <i>[aynı böyle yazıyordu]</i> fiyatındaki beklenmedik artışa bağlı olarak, yönetimin içki fiyatlarına yüzde 20 zam yapmak dışında bir alternatifi kalmamıştır. Teşekkür ederiz." Kısa süre sonra bir devrimci <i>komiteh,</i> gazetecileri, otel depolarında kalan şeytani alkol stokunun yok edilmesini izlemeye davet edecekti. Film kameraları vınlarken, silahlı adamlar Pol Roger şampanya şişelerini, en iyi kalite Fransız şaraplarını kırıyor, Gordon cin şişelerini boşaltıyordu. Havuzun dibi neredeyse yarım metre yüksekliğinde cam kırığı yığınıyla dolmuştu, oteli saran alkol kokusu günlerce geçmedi. Bir Güney Kore restoranı yetkilileri atlatmaya devam ediyor, çalışanları Alman bira kasalarını bahçede gizliyordu. Müşteriler, toprakla kaplı her biranın servisi için en az on dakika beklemek zorundaydı.</p>

  <p>Ve İntizam'ın pek sevdiği orta sınıflar eğlenmeye devam ediyordu. Bir akşam, Tahran'ın kuzeyinde genç bir çiftin mermer zeminli ve zevksiz yarı-barok dekorlu villasına, bazı İranlı yazarlarla birlikte yemeğe davet edildim. Villada şiirler okundu ve devrim öncesinin şaşaasını aratmayan yemekler, adabı muaşerete uygun bardaklara konmuş ev yapımı votkalar eşliğinde yenildi. Çekici ev sahibesi bilhassa ilgimi çekmişti, zira Şah'ın son metreslerinden biri olduğu dedikoduları dolaşıyordu. Denildiğine göre, Şah bir kadınla aşk yapmak istediğinde, kadın sarayın yan kapılarından birinden içeri alınır, daha sonra ses geçirmeyen bir salonda Şah'la iki saat geçirirdi. Saraydan ayrılmadan önce de kendisine Şahların Şahı'nın şefkatini hep hatırlasın diye Labrador cinsi bir süs köpeği hediye edilirdi. Adamın cinsellik konusundaki tuhaf huyları göz önüne alındığında, Tahran'da neden yüzlerce Labrador olmadığını merak ediyordum. Yemeğin sonunda bu tür rezil düşünceleri kafamdan çıkarıp atmaya çalışarak ev sahiplerine veda ediyordum ki, mutfak kapısı aniden açıldı ve çiftin şaşkın bakışları altında büyük, telaşlı bir şey beni yere yıktı. Başımı kaldırıp baktığımda, sarı renk bir Labrador'un cana yakın yüzünü gördüm; sanki bütün akşam benimle tanışmayı beklemiş gibi bakıyordu.</p>

  <p>Şah'ın sürdüğü hayatın neye benzediğini de, 'İslami Rehberlik Bakanlığı' adıyla anılan yeni enformasyon bakanlığı, bizi Tahran'ın kuzeyindeki Niavaran Sarayı'na davet ettiğinde öğrendik. Üçüncü Rişar bir at için krallığını vermeyi gerçekten önerdi mi bilinmez, ama İran Şahının özgürlüğü için verdikleri de pek aşağı kalmazdı: bir sürü saray, paha biçilmez Pers halıları, bir Marc Chagall eskizi, 22 ayar altından bir onyedinci asır Çin köle gemisi maketi, iki katlı bir kütüphane, bir müzik meraklısını kendinden geçirmeye yetecek kalitede piyanolar ve saf altından iki telefon.</p>

  <p>Niavaran'ın rüzgarlı bahçesinde, gri huş ağaçlarının gölgesinde dururken, bir İran hükümeti yetkilisi, asrın tarihine geçecek olan bir müzayedeyi, devrimin ilerleyişi içinde anlık bir hıçkırıktan başka bir şey değilmiş gibi dümdüz açıklayıverdi: "İçerdekileri açık artırmaya çıkaracağız. Ardından saraylar müzeye dönüştürülecek." Böylece sarıklı bir molla ile G-3 otomatik tüfekli iki adamın, 10 metrekarelik el dokuması sarı-kırmızı bir İsfahan halısını, Şah'ın resim odasının işlemeli ahşap zemininden kaldırıp katlayarak taşımasını seyretmeye koyulduk. Arabesk desenlerin ortasına dokunmuş oryantal prensesler, rengârenk kuşlar ve egzotik av hayvanlarıyla dolu halıların her birine gayet muntazam bir biçimde demirbaş numaraları verilmişti: devrimin öyle ya da böyle sorunları olsa da, İran'ın yeni muktedirlerinin tıkır tıkır işleyen kafaları olduğu belliydi. Birkaç hafta sonra Şah'ın halılarının fiyatının 15 milyon dolara yükseldiği haberi çalınacaktı kulağımıza.</p>

  <p>Kabul etmek gerekir ki, Şah'ın berbat bir mobilya zevki vardı. Cam ve çelik masaların yanına dizilmiş Fransız barok sandalyeler, ince oymalı ve ahşap mozaik kaplı sıraların üzerine konmuş garabet semaverler (ve onların üzerinde de bazı gümüş işlemecilerinin kara büyüsüyle mutasyona uğratılmış çirkin tavuslar)... Buzlu camdan bölme duvarları, insana 1930'ların Britanya filmlerini hatırlatıyordu. Şah ve eşinin, Ocak 1979'da 'tatil' ve sürgün için ülkeyi terk ederken geride bıraktığı saray işte buydu.</p>

  <p>Kader normalde sıradan insanlara, Şah'ın yaldızlı sarayı gibi yerlerde elini kolunu sallayarak dolaşmayı nasip etmez ve zavallı fanileri böyle bir ihtişamın içine soktuğunuzda genellikle garip şeyler yaşanır. Uluslararası basın olarak, rehberlik bakanlığından Abülhasan Sadık'ın alaycı deyişiyle, 'Şah'ın fakirhanesine' davet edildiğimizde, Ostrogotların Roma akınına taş çıkartacak sahnelere de tanık olduk. Halı rulolarının üzerinden atlaya atlaya, Şah'ın boş zamanlarında neler okuduğunu keşfetmek için büyük kütüphaneye gittik. Raflarda deri kapaklı Voltaire, Verlaine, Flaubert, Plutarch, Shakespeare ve Charles de Gaulle ciltleri vardı. Winston Churchill'in bütün eserleri, Coleridge'in <i>İhtiyar Denizcisi</i>'yle (Şah'ın uzun sürgün yolculuğunda okuması için gayet uygun olabilirdi) ve Mahatma Gandi'nin biyografisiyle yan yana duruyordu, İsrail eski dışişleri bakanı Abba Eban'dan <i>Halkım</i> (aslında bu kitabın bir kısmını <i>Commentary</i> dergisinden bir editör yazmıştı) aşağı raflardan birinde duruyordu; kitabın ilk sayfasında yazarın el yazısıyla ithafı göze çarpıyordu: "Majestelerine, Şahların Şahı'na..." Diğer rafta da Goebbels Günlükleri vardı.</p>

  <p>Muhafızlar, Şah'ın çalışma odasındaki altın telefonlardan arama yapmamıza engel olamadı. Oturma odasının yukarısındaki balkonda bir genç, omzunda tüfeği, aleni bir endişe ifadesiyle bakıyordu bana; o sırada ben, Şah'a Belçika Kralı Baudouin ve Kraliçesi Fabiola tarafından hediye edilen bir klavsende Bach'ın <i>Air on a G String</i>'inin berbat bir iki parmak versiyonunu çalmakla meşguldüm. Hatıra eşya avcıları, vaktiyle Şah'ın sekiz yaşındaki kızı Prenses Leyla'ya ait olan oyuncaklar için de fiyat artırabileceklerdi. Yatak dolabının hemen yanında minyatür uçaklar ve oyuncak ayılar duruyordu. Komodinin üzerinde, Amerikan başkanının ailesiyle birlikte çekilmiş bir fotoğrafı vardı. Fotoğrafın üzerine el yazısıyla, 'En iyi dileklerimizle, Rosalynn ve Amy Carter' diye yazılmıştı. Leyla'nın ilk yazma denemelerini yaptığı karatahtanın üzerinde tebeşirle Arapça sayıların Avrupa versiyonları duruyordu. Şah'ın çalışma masasındaki takvim, imparatorun tebaasını terk ettiği 16 Ocak tarihini gösteriyordu hâlâ. Altın kül tablasında, imparatorun son gerilimli saatlerine tanıklık eden beş sigara izmariti buldum.</p>

  <p>Şah ile halkının yaşamları arasındaki farka işaret etmek için, biraz itip kakarak da olsa son derece etkileyici bir çaba gösteren rehberlik bakanlığı, bize daha önce de Tahran'ın güneyindeki gecekondu mahallelerini gezdirmişti. Çocuklar tozun toprağın içinde oyun oynuyor, kadınlar yıkadıkları çamaşırları açık lağımların üzerinden atlayarak taşıyordu. Tahran'ın varoşları Kahire'ninkilerden daha az yoksuldu ve Şah'ın sarayı da Suudi standartlarının yanında mütevazı kalıyordu. Fakat, lağım kokusu bakanlık görevlisi kızların pahalı parfümlerinin kokusuyla tuhaf bir karışım oluştursa da, biz meseleyi çakmıştık.</p>

  <p>Tahran'da istemediğiniz kadar tuhaflık bulabilirdiniz zaten. Büyük, kirli, trafik cehennemi bu şehrin, hayatına gayet normal şekilde devam etmesi, İran-Amerika ilişkilerindeki krizden daha hayret vericiydi. Bütün o fanatik ayaktakımı ve ekonomik kaos muhabbetlerine rağmen, hâlâ kent merkezine giden 20 numaralı otobüsü (iki katlı yeşil boyalı bir Leyland) yakalayabiliyor, pahalı mağazalara girip Fransız giysileri satın alabiliyor veya muhitteki Kentucky Fried Chicken'da bir şeyler atıştırabiliyordum. Fakat Amerikan hayat tarzına düşkün İranlılar artık, Forşah Bozorg hipermarketinde sergilenen Skippy fıstık ezmeleri veya Kraft peynirleri alamıyordu ve Humeyni'nin kadınların genel görünüşü hakkındaki fikirlerine uygun olarak, Fransız ve Amerikan kozmetikleri yasaklanmıştı. Tahran ne Batı ne de Doğu standartlarıyla cazibeli bir şehir sayılırdı. 1960'larda inşa edilmiş apartman blokları ve dükkân cephelerinin mimari sefaleti, şehre steril, tuhaf bir doğu Avrupa havası veriyordu. Bununla birlikte doğma büyüme Tahranlılar bile, kentin siyasi coğrafyası konusunda hâlâ problem yaşıyorlardı, zira başkentteki bütün ana caddeler devrimci kurumlarla uyum içinde hızla kimlik değiştiriyordu. Pehlevi Caddesi gitmiş, yerine Doktor Hüseyin Fatimi (Musaddık'ın, 'Ajax Operasyonu'ndan iki ay sonra idam edilen dışişleri bakanı) Caddesi gelmişti.<sup><a href="../Text/dipnot.xhtml#bookmark0410" id="footnote0410">[10]</a></sup></p>

  <p>Tahran'daki Reuters bürosu bir ruhsal tamirat mekânı olmuştu. Kapıyı itip içeri daldığımda, büro şefi Harvey Morris'i kalın sigara dumanlarıyla kuşatılmış ve masasının üzerindeki açık viski şişesinden demlenirken buldum; yüzünde kederli bir şaşkınlık ifadesi vardı. Mark Twain bıyığı ve dağınık saçlarıyla Harvey, devrime dair fikirlerini anlatmaya koyuldu: Gaddar olduğu kadar cesur, komik olduğu kadar korkunç bir devrimdi bu. Çalışanlarını <i>komiteh</i>'lerden korumak, İranlı serbest muhabirlerini hapisten çıkartmak ve İslami Rehberlik Bakanlığı'na yağ çekmek zorundaydı. Ve yaşadığı en son krize yine bu bakanlık sebep olmuştu: "Bana Reuters haber ajansının tarihini öğrenmek istediklerini söylediler," diye anlatmaya başladı kaşlarını çatarak. "Bunun üzerine Londra bürosundaki aklıevveller, bana sayın kurucumuz Paul Julius, Freiherr von Reuters hakkında tuğla gibi bir kitap gönderdiler. Fakat sonradan, iyi yürekli baronun bu ülkedeki kanlı demiryollarının yarısını döşediği ve 1872 Reuter İmtiyazı'nın Britanya vatandaşlarına İran'ın bütün ekonomik ve mali kaynakları üzerinde tekel ihsan ettiği anlaşıldı. Tanrım! Bakanlıktaki o göt heriflere, haber ajansımızın kurucusunun siktimminin Şahından daha rezil biri olduğunu nasıl anlatabilirim?"</p>

  <p>Durumunu anlıyordum. Fakat Harvey akıllı bir adamdı; gevşek, yorgun dış görünüşünün arkasında becerikli, esprili ve bazen şeytani bir zekâ taşırdı. Her akşam teleks makinesinin yanına haberlerimi fırlatır, o gün sokaklardan ve Tahran dışına yaptığım yolculuklardan öğrendiklerimi anlatırdım. O da bana basın toplantılarını veya patlayan skandalları haber verirdi; sözgelimi televizyon şefi Kutbizade'nin sekreteri, bir tomar resmi belgenin fotokopisini çekerken, aralarında şefinin Fransız metresinden gelen bir mektubu da bulmuştu. Mektup binlerce sayfa çoğaltılmıştı. Bazı sabahlar otel telefonum acı acı çalar ve karşımda Harvey'i bulurdum: "Fiskçiğim, bilmek istersin diye düşündüm. Halhali'nin yamakları bir sürü insanı daha 'namussuzluktan' tepelemişler." Veya daha sık olarak, Amerikan elçiliği dışında gösteri yapıldığını bildirirdi: "Tam senlik bir olay Fiskçiğim!"</p>

  <p>Ne tuhaftır ki, ABD elçiliğinin işgali ve sonrasındaki gelişmeler, gazeteciler için son derece usandırıcı bir göreve dönüşecek, ABD'nin sonuçsuz bir askeri kurtarma operasyonuna yol açmakla kalmayıp, en nihayet Carter'ın başkanlığını da yiyecekti. Müteakip ABD yönetimlerinde de yakıcı bir aşağılanmışlık hissiyatı doğuracak ve bu da Amerika'nın Ortadoğu'da bir dizi siyasi ve askeri felakete sürüklenmesine kapı açacaktı. ABD diplomatlarının ve diğer Amerikalı rehinelerin büyük bölümü 444 gün boyunca işgalcilerin elinde kaldı; ABD ve İran yönetimleri bir dizi karmaşık ekonomik ve mali anlaşmaya vardıktan sonra serbest bırakıldılar ancak. Mehrabad Havaalanı'na götürülüp, Cezayirli komandolar eşliğinde İran'dan çıkarıldılar.</p>

  <p>Elçilik işgalinin temsil ettiği denklemi çözmek imkânsız gibi bir şeydi. Amerikalılar Şah'ı İran 'adaletine' teslim etmeyi göze alamayacak, İranlılar ise Washington'un burnu yeterince sürtülmeden rehineleri bırakmayacaktı. Şah'ı New York'taki hasta yatağından kaldırıp Panama'ya sepetlemek, Tahran'daki devrimcileri tatmin etmeyecekti. Ve böylece bizim payımıza da her gün on binlerce göstericinin, öğrencinin, silahlı muhafızın ve Müslüman örgüt üyelerinin, Şah'ın bir an önce geri dönmesini talep eden ve Başkan Jimmy Carter'ı 'savaş kışkırtıcısı' olmakla suçlayan sloganlar eşliğinde, akın akın elçiliğin (artık 'ABD Casuslarının Yatağı' deniyordu buraya) önünden geçişini izlemek düşecekti. Neredeyse monoton bir hadise haline gelmişti bu gösteriler. Altı yedi kere 'Kahrolsun Carter, Kahrolsun Şah' diye bağırdıktan sonra, 'Yanki Go Home' nakaratına geçiyorlardı. Yol kenarları simit tezgahları, şerbetçiler ve kartpostal standlarıyla doluydu.</p>

  <p>Kalabalıklar, televizyon kameraları için stratejik bir biçimde yerleştiriliyor ve gazetecilerin elçiliğe yaklaşıp siyah demir parmaklıklardan içeri göz atmasına izin veriliyordu (hattâ bunun için teşvik ediliyorlardı). Ana elçilik binasına kilitlenen rehineler (elleri bağlanmış adamlar) görülemiyordu, öğrenciler kabul binasının çatısına sprey boyayla sloganlar yazmıştı. Ön bahçeye şimdi 5 metre yüksekliğinde bir resim dikmişlerdi, Joe Rosenthal'ın ABD denizcilerini 1945'te Iwo Jima'ya Amerikan bayrağı dikerken gösteren fotoğrafından ilham almış sembolik bir çalışmaydı. Ancak bu kez denizcilerin yerini Müslüman devrimciler almıştı ve yeşil İslam bayrağını dikmeye çalışıyorlardı; bayrağın bir köşesi, mucizevi bir şekilde, Amerikan bayrağını boğazlayan bir ele dönüşüyordu. İşgal böylece bir tiyatro sahnesi olup çıkmıştı, o resim de dekoru tamamlamış oluyordu. Aslında bundan da fazlasıydı. Bir karnavaldı yaşanan.</p>

  <p>Bu işgalin temelsiz olduğuna inanmak da yanlıştı, İranlılar Şah'a yönelik tiksintilerini gayet belagatli bir şekilde, çoğunlukla da Amerikan aksanıyla ifade ediyorlardı. Tahran Politeknik Üniversitesi'nden bir öğrenci bana, "Lanet olası Şah'ı neden istediğimizi bilmek ister misin?" diye soruyordu sözgelimi. "Peki, dinle o halde; çünkü bu herif İran'dan elli milyar dolar yürüttü." İran hava kuvvetlerinden bir asker konuşmamıza katılmak için yanımıza yaklaşıp fikrini söyleyiveriyordu: "Bu aşağılık herif tarihin en büyük soygunlarından birini yaptı." Askerin aksanı, New York'un doğu yakasını andırıyordu ve bu durum, İran'ın Amerika ile ilişkileri hakkında, diğer politik meselelerden çok daha fazlasını anlatıyordu. Daha önce bu kadar çok devrimcinin, geçmişteki acılarından sorumlu tuttuğu ülkede yaşamış, çalışmış veya eğitim almış olması görülmüş şey değildi.<sup><a href="../Text/dipnot.xhtml#bookmark0411" id="footnote0411">[11]</a></sup></p>

  <p>Şah iktidarı sırasında, ABD'deki İranlıların sayısının yarım milyona kadar çıktığı olmuştu. Birçoğu Amerikan üniversiteleri veya yüksekokullarında eğitim görüyordu; bazıları Şah rejiminden kaçmıştı. Binlercesi askeri eğitim alıyordu; İranlı subayların ikramiyelerinden biri, İran hava kuvvetleri jetiyle New York'a güzel bir seyahatti. Dışişleri bakanlığından daha yeni istifa eden Dr. İbrahim Yezdi, Amerika'da on yedi yıl doktorluk yapmış, Şah muhalifi öğrencilerle sıkı bağlantılar kurmuştu. Temmuz 1979'da başbakan yardımcılığına atanan ve İran-Irak savaşında 'şehit' olan Dr. Mustafa Çamran, 1962'de Amerika'da kurulan İslami Öğrenciler Derneği'nin liderleri arasındaydı. Diğer kurucular arasında Yezdi ve şimdi 'ulusal rehberlik' bakanlığını vekaleten yürüten Sadık Kutbizade de vardı.</p>

  <p>New York'ta gazetecilik okumuş İranlı bir genç kız (Amerikan demokrasisinin nimetlerinden yararlandığını söylüyordu), Amerikalıların bireysel özgürlüğe ve muhalefete bu kadar karşı olan Şah rejimini nasıl olup da destekleyebildiğini bilmek istiyordu: "ABD'de bize hep özgürlüğün değeri ve düşünceyi ifade etme hakkının önemi öğretildi. Fakat Amerika Şah'a kol kanat germekten ve onu İran'ın bütün zenginliğini silaha yatırmaya zorlamaktan hiç vazgeçmedi. Niye böyle yaptılar? Amerika niye kendi içinde bir demokrasi, dışarıda ise bir diktatör gibi davranıyor?" Elbette doğru söylüyordu kız. İnsan hakları için yürüttüğü kampanyalarla İran'da da gayet iyi tanınan Başkan Carter'ın, devrimden önce Amerika'nın Şah'a verdiği siyasi desteği (biraz gönülsüz bir tarzda da olsa) sürdürdüğü bir gerçekti ve bu İran'da ikiyüzlü bir tavır olarak görülüyordu. Ancak Carter yönetimi Şah rejiminin anti-demokratik niteliğine arada bir dokundurmaktan da geri kalmamış, ABD Başkanı, diplomasi sınırları dahilinde, İran hükümdarından ülkesini özgürleştirmesini istemişti.</p>

  <p>İranlılar ise bunun güvenilemeyecek kadar kaypak bir tutum olduğunu ve Carter'ın Şah iktidarının son aylarında yaptığı bazı açıklamaların manasını görmemek için aptal olmak gerektiğini savunuyordu. Sözgelimi, Kasım 1978'de Carter, Şah'ı 'bir dost ve sadık bir müttefik' olarak niteliyordu; Şah'ın polis devletine yönelik eleştiriler hakkında ise 'muhtemelen bazıları haklı' demekle yetiniyor, eleştirilerin 'ayrıntılarını' bilmediğini eklemeyi de ihmal etmiyordu. Yine de İranlıların suçlamaları, çoğunlukla önceki Amerikan yönetimlerine (Eisenhower, Kennedy veya Nixon) yönelikti: Öğrenciler Carter'a hakaret eden sloganlar atarken, aslında vaktiyle Henry Kissinger'ın politikalarına duydukları tepkiyi dile getirmekteydi; zira ABD'de çalışıp yaşadıkları dönemin dışişleri bakanı, Amerikan dış politikasında çok baskın bir rol oynamıştı. Carter yönetimiyle ilgili nispeten pek azının deneyimi vardı; tek bildikleri, Carter'ın Şah'ı İran'a iade etmediğiydi. Elçilik dışındaki öğrencilerin pek azı işgalin uzun vadeli sonuçları üzerine kafa yoruyordu; bu eylemin, dünya olayları karşısında çok daha hoşgörüsüz bir tutum sergileyen ve İran'ın dış düşmanlarına çok daha hevesle sarılan Ronald Reagan'ın seçilmesiyle sonuçlanma ihtimali pek kimsenin umurunda değildi.</p>

  <p>İranlıların daha küçük 'Şeytani' güçlere muamelesi ise neredeyse romaneskti. Daha önceki gösterilerden kalan boyalarla kaplı Britanya büyükelçiliğine giden bir kalabalık, Birleşik Krallık'ın Şah'ın son başbakanı Şahpur Bahtiyar'a sığınma hakkı vermemesinden duyduğu memnuniyeti dile getiriyordu sözgelimi. Aynı göstericiler bu kez Fransa büyükelçiliğine gidip (Paris hükümeti Bahtiyar'a geçici ikamet izni vermişti), Fransızların devrimden önce Humeyni'ye kucak açmış olmasından dolayı şükranlarını sunuyordu.</p>

  <p>Fakat hiçbir siyasi girişim ABD elçiliği etrafındaki kuşatmayı kıramadı. Avrupalılar, Papa Nuncio, Sean McBride (Uluslararası Af Örgütü'nün kurucusu), Tahran'daki bütün diplomatik misyonları temsil eden yetmiş beş konsolos... Hiçbirinin nazı geçmedi. Konsoloslar, elçilik işgal edildiği sırada İran dışişleri bakanlığında bulunan ve 1981'de bırakılana dek orada kalan Bruce Laingen'i bile ziyaret edemedi. Ayetullah Humeyni de Papa'yı 'İsa Mesih'in Şah'ı cezalandıracağı' konusunda sert şekilde bilgilendirdi. Günün birinde İran televizyonu aniden yayınını kesip, Tahran yönetiminin ABD'ye günlük 600 bin varillik petrol tedarikini durdurduğunu duyurdu — Carter yönetimi İran'dan petrol ithalatını durdurma kararı almıştı zaten ve mesele bu karara alelacele verilen bir karşılıktan ibaretti. 14 Kasım'da İran, Amerikan bankalarındaki 12 milyar dolarlık devlet parasının çekileceğini ilan etti ve Carter da derhal ABD'deki İran hesaplarını dondurdu. Atılan her adım, İran'ı yöneten teokrasinin gücünü artırıyor, solcuların etkisini ise azaltıyordu.</p>

  <p>15 Kasım'da Tahran Üniversitesi'nin önünde, solcu gerilla hareketi Halkın Fedailerine destek vermek için yarım milyon öğrenci toplandı; yasadışı ilan edilen Fedailer, elçilik işgalini desteklememişti. Kampüsün içinde gri süveteriyle bağdaş kurmuş oturan Mehdi Bezirgan'ı gördüm; Cuma namazına gelmişti ve İran'ın yeni İslami anayasasının yazımını daha yeni bitiren uzmanlar komitesinin başkanı Ayetullah Hüseyin Ali Muntazari'yi dinliyordu. Muntazari, dinleyicilerine 'İran halkının iradesinin elçilik işgalinin arkasında olduğunu' anlatıyordu. Bezirgan'ın yanında da yeni istifa etmiş olan Yezdi oturuyordu, zira elçilik işgali hükümetinin altını oymuştu. Muntazari'nin yeni anayasasının Beşinci Maddesi, çoğunluğun desteğini alan dini bir liderin ('adil, dindar, bilgili, cesur ve dirayetli bir kişi') ulusun koruyucusu olacağını belirtiyordu. Bu meşakkatli ve ruh sağlamlığı gerektiren görevin, Ayetullah Humeyni'den başkasına verilmeyeceği de belliydi.</p>

  <p>Bu yeni teokraside komünist Tudeh partisine yer olmayacaktı. Musaddık'ın 1953'te devrilmesinden sonra Şah bazı Tudeh liderlerini idam etmiş, kalanlar ülkeyi terk etmişti. Kısa süre sonra partinin kaderi bir kez daha, bu defa Humeyni tarafından tümüyle ezilmek olacaktı. Fakat 1979 kışında Tudeh lideri Nureddin Kianuri'nin bürosunun duvarları Tahran'da İmam'ın resminin olmadığı yegâne yer olsa da, parti hâlâ resmi olarak Ayetullah'ı desteklemekteydi. Merdivenlerden çıkıldığında Lenin'in bakır kabartma bir portresi göze çarpıyordu ve Tudeh genel sekreteri, neden masasında sert sert bakan bir Ayetullah büstü olmadığını sorduğumda, kaşlarını çattı.</p>

  <p>"İran'da kişi kültü yoktur," diye yanıtladı, "İngilizler gibi her odaya Kraliçe'nin resmini asmayız biz." Cevabımı almıştım. Kianuri yaptığı espriye biraz fazla uzatarak güldü, kurduğu paralelliğin doğru olmadığının farkındaydı. Kesin konuşan, az biraz da muzip bir adamdı; kel kafası, büyük gözleri ve kırlaşmış pos bıyıklarıyla büyük Fransız romanlarından fırlamış bir karaktere benziyordu. Fakat bu eski profesörün (Tahran Üniversitesi ve Doğu Berlin Mimarlık Akademisi) siyasi jargonu Zola'dan ziyade <i>Pravda</i> ile ortaklaşıyordu. Tudeh, 'emperyalizme karşı radikal mücadeleye' ve 'sosyal hayatın, bilhassa toplumun ezilen tabakaları lehine yeniden örgütlenmesi mücadelesine' omuz veriyordu. Parti, Batı'da pek popüler olan burjuva demokrasisi değil, bir 'halk demokrasisi' istiyordu. Ve bu mümkün göründüğü sürece, İran'ın en eski siyasi partisi Tudeh, Humeyni ile aynı şeyi istiyor demekti. Teorileri buydu ve Kianuri söz konusu teoriyi kelle koltukta uyguluyordu. Aslında Tudeh'in yeni İran konusundaki fikirleri, o sıra Ayetullah'tan yana tutum sergileyen Sovyetler Birliği ile neredeyse tıpatıp aynıydı.</p>

  <p>"Devlet yapısını eleştirdik," diyordu Kianuri. "Devlet içindeki özgürlük pozisyonu üzerine ve kadın hakları konusunda eleştiriler yönelttik, İslami fanatizmi eleştirdik; bu muhafazakar unsurların ilerici olmayan fikirlerine karşıyız. Fakat bizim için Ayetullah Humeyni'nin pozitif tarafı öyle önemli ki, negatif tarafının manası kalmıyor. Onun fanatizmin önünde bir engel olduğunu düşünüyoruz: Humeyni diğer unsurlardan daha ilerici." Kianuri'nin sözünü kestim: Üç ay önce Humeyni, Hafızullah Emin'in Afganistan'daki Sovyet destekli hükümetini, Müslüman isyancılara karşı mücadele ettiği için kınamıştı. Bu bir görüş ayrılığını temsil etmiyor muydu? "Bu üç ay önceydi," diye yanıtladı Kianuri. "Fakat bugün Ayetullah'ın bakışı farklı. Oradaki durumla alakalı yeni bilgiler edindi."</p>

  <p>Yani bu durumda Ayetullah hata mı yapmış oluyordu? Kianuri sözlerimi düzeltti: "Ben 'hata yapmak' kelimesini kullanmadım. Sadece Ayetullah'ın bakışının değiştiğini söyledim ve artık karşı devrimci Müslüman hareketin Amerikalı CIA ajanlarının maşası olduğunu biliyor." Anlattıkları Sovyetlerin söylediklerini biraz fazla andırmıyor muydu? Yoksa Tudeh'in işi, karşıtlarının iddia ettiği gibi, Sovyetler Birliğinin sözcülüğünden mi ibaretti? Cevap hazırdı: "Bu doğru değil. Ucuz tenkitçiler bir zamanlar Victor Hugo'yu da İngiliz ajanı olmakla suçlamıştı. Büyük şahsiyetlere casus damgası vuranlara çok rastlanır, emperyalizmle mücadele eden güçlere yönelik bir hakaret yoludur bu. Tudeh Sovyetler Birliği'nin resmi sesi değildir."</p>

  <p>Röportajı <i>Times</i> için haberleştirirken, Ayetullah'ın kısa süre içinde Tudeh'in küçük eleştirilerine daha hoşgörüsüz yaklaşabileceği öngörüsünde bulundum. Sadece zamanlama konusunda yanıldım. Humeyni, 'ilerici' dikkatini, 'halk demokrasisi' isteyen bu partinin üzerine çevirmek için 1983'ü, yani İran-Irak savaşının doruğa çıkmasını bekleyecekti. Tahran'da faaliyet gösteren Vladimir Kuziçkin adlı bir KGB ajanı, 1982'de Britanya'ya iltica ederek, İran'da faaliyet gösteren Sovyet ajanlarının listesini verdi; ardından Britanya listeyi İranlı yetkililerle paylaştı. Binden fazla Tudeh üyesi tutuklandı. Aralarında Kianuri de vardı ve ona partinin 'ihanetten suçlu olduğu ve Sovyetler Birliği için casusluk yaptığı' çabucak kabul ettirildi. Kianuri, İran televizyonuna da çıkacak ve Sovyet ajanlarıyla 1945'ten beri bağlantıda olduğunu ve parti üyelerinin Tahran'daki Sovyet elçiliğine çok gizli askeri ve siyasi belgeler verdiğini anlatacaktı. Kianuri ve eşi Meryem Firuz on yıl Evin Hapishanesi'nde yattılar; Tudeh lideri serbest bırakıldıktan kısa süre sonra öldü. İran Solu için perde kapanmıştı.</p>

  <p>Humeyni'nin karşısına ise ancak Kasım 1979'da oturabildim. Uzun yıllar önce, Britanya bir imparatorlukken, <i>Times</i> muhabirleri devlet adamları ve savaş ağalarının gözünde muteber insanlardı. Şahlar ve prensesler röportaj için onların peşinden koşardı. Fakat artık yeni bir imparatorluğun borusu ötüyordu; röportajları, Amerikalı televizyon <i>anchorman</i>'ları, <i>New York Times</i>'tan gelen tıfıllar ve ABD Dışişleri Bakanlığı'nın avukatlığını yapan gazeteciler kapıyordu. Yapabileceğim en iyi şey, Ayetullahların (ki iktidara değme siyasetçilerden daha hızlı alışmışlardı) konuşmak istediği yeni <i>pax Americana</i> adamlarının 'kuyruğuna takılmak', onlarla gezip tozmaya bakmaktı. Böylece Kum'a iki Amerikan televizyon kanalıyla, (patronlarının tam tersine) gazeteciliklerine büyük hayranlık duyduğum John Hart ve Peter Jennings'le beraber gittim. Bir Amerikalı için İran devrimini heyecanla ve dürüstlükle haber yapmak cesaret istiyordu ve Hart ile Tahran'da birçok kez birlikte yolculuk yapmıştım. Kum seyahati konuşulurken Hart, hemen yanında dikilen bana bakıp Jenkins'e bağıra bağıra sormuştu: "Genç Bob'un bizimle gelmesine izin verebiliriz diye düşünüyorum, sen ne dersin Peter? Demem o ki bizim yolumuza çıkmaz herhalde ve zavallı eski dost Britanyalılara yardım etmek her zaman iyidir. Her neyse, eminim ki genç Bob Amerika'ya minnettar kalacaktır!" Şaka yapıyordu elbet, gazeteci saflarındaki düşük statümü gayet iyi anlıyordu.</p>

  <p>Kıştı. Parlak bir pazar sabahı Kum'a yaklaştık, mavi desenli kubbeleri ve altın sarısı minareleri güneş ışığında parlıyordu. Sık sık 'Ortaçağ'daki Avrupa kentleri de böyle bir görüntüye sahip olsa gerek' diye düşünürdüm; bir tepeyi aşınca veya bir vadiyi geçince karşınıza aniden çıkıveren kubbeler ve kuleler. Araba tamircilerine, kilitli garajlara ve gecekondu bölgelerine varmadan önce Kum çölde mistik bir edayla uzanırdı. Yazdığımız haberlerde ona 'kutsal' kent demeyip de ne yapacaktık; kilometrelerce gri kum tepesi geçtikten sonra karşınıza çıkan şey, ışık ve güçten oluşan bir mucizeydi. Kaya, kum ve toz deryasını günlerce süren zorlu bir yolculukla aşıp, birdenbire beliren kubbeler ve altından yansımalar karşısında hacıların nasıl bir inanç yenilenmesi yaşadıklarını anlayabiliyordunuz. <i>Allahuekber...</i> Kentteki bütün hoparlörlerden göğe bu ses yükseliyor ve evlerin eyvanlarını dolduruyordu. Bir keresinde, kavurucu bir yaz gününde, din adamlarından biriyle röportaj yapmak için Kum'a varmıştım; Müslüman bir öğrenci bana (şans bu ya, İslamı kabul eden bir Britanyalıydı) parlak bronz bir kap içinde soğuk su ikram etmişti. Ben dudaklarımı kaba yapıştırırken, pencerenin dışında pembe bir jakaranda ağacı rüzgarda hafifçe sallanıyordu. Suyu, sanki içime bütün hayatı çeker gibi içmiştim. Humeyni'nin Kum'a dönmeye karar vermesine şaşmamalıydı. Şah'a karşı ilk bayrak açtığı kentti bu. Burada doğmuştu ve devrim de ilk şehitlerini bu kentte vermişti. Mütevazı bir hayat yaşadığı söyleniyordu ve doğruydu da. Humeyni'nin yatak odasını gösterdiler: Yerde havı dökülmüş bir halı, bir somya, bir yastık, sabah yediği yoğurdun konduğu bir bardak...</p>

  <p>İlginç bir fenomendi bu, yani insanların liderlerinin yoksulluğunu göstermek arzusu. Kahire'de yeraltındaki Cemaat İslamiye örgütü üyeleri, bana hayatlarını geçirdikleri gecekonduları göstermekten haz alacaklardı sözgelimi. Bin Ladin, adamlarına, bana eşlerinin yaşayacağı çadırı göstermelerini emredecekti. O gün orada da Humeyni'nin korumaları, bana yaşlı adamın yatak odasının kapısını açıyorlardı. İmam'ın sarayları yoktu, çünkü o, çabucak kavradığım üzere, saraylarını halkın gönlünde inşa ediyordu. Müminlerin, çıplak beyaz duvarlı küçük kabul odasına girmek için itişip kakışan onlarca adamın yüzündeki o derin sevgi... İşte onun manevi sarayının temelleri ve duvarları buydu. Onlar Humeyni'nin hizmetçileri ve sadık savaşçılarıydı, koruyucuları ve özel muhafızlarıydı. Tanrı İmam'ı korumalıydı. Ve Humeyni bunları elinin tersiyle itip asıl kendisinin <i>onların</i> hizmetçisi, daha da ötesinde, Tanrı'nın hizmetçisi olduğunu vurguladıkça bağlılıkları daha da güçleniyordu.</p>

  <p>Humeyni içeri girerken kalabalıktan neredeyse histerik bir çığlık yükseldi, fakat onu hâlâ göremiyordum. Derken kara cübbelerden oluşan bir rüzgar estirerek, yavaşça ilerlediğini fark ettim, kafalar arasında hareket eden siyah sarığını görebiliyordum. Birkaç dakika sonra tam karşımda, mavi-beyaz desenli küçük bir halının üzerinde bağdaş kurmuş, oturuyordu. Gülmüyordu, vakurdu, neredeyse öfkeliydi, gözleri yere eğikti. Böyle anlarda hep saçma sapan bir şeyler söyleyeceğimden korkarım. Yaser Arafat'la ilk karşılaştığımda (kabul etmek gerekir ki o Humeyni değildi), gözlerinden büyülenmiştim. Ne kadar da büyük gözleriniz var, demek için dayanılmaz bir istek duymuştum. Suriye lideri Hafız Esad'la ilk karşılaşmamda ise kafasının arka kısmının inanılması güç düzlüğüne takılıp kalmıştım; öyle düzdü ki, arkasına bir cetvel tutsanız kesinlikle zerre boşluk kalmazdı. Kral Hüseyin'le akşam yemeği yemiştim sonra, bu denli ufak tefek olması afallatmıştı beni; masanın üzerindeki sigara paketleriyle durmadan oynaması asabımı bozmuştu, ama 'yapma şunu' diyemedim tabii. Ve şimdi karşımda yirminci asrın devlerinden biri daha duruyordu ve adı bin yıl boyu tarih kitaplarında yazacaktı: Amerika'nın başbelası, Tahran'ın Savonarola'sı,<sup><a href="../Text/dipnot.xhtml#bookmark0412" id="footnote0412">[12]</a></sup> 'on ikinci' İmam, İslamın havarisi... Ve yüzünü inceledim; yanağındaki iki küçük nokta dikkatimi çekti, kalın yumuşak kaşları, gözlerinin altındaki torbalar, düzgün beyaz sakalı... Sağ eli dizinin üzerindeydi, sol kolu cübbesinin içinde kaybolmuştu.</p>

  <p>Fakat işte gözleri... Gözlerini göremiyordum. Başı eğikti, sanki bizi görmemişti, sanki karşısındaki Batılılar dikkatini çekmemişti, halbuki (odadaki yoksul, terli, itişip kakışan adamlar için) sahip olduğu uluslararası gücün ve şöhretin simgesi bizdik. Biz, doğunun mahkemesine gelmiş, bilgenin sözlerini duymayı bekleyen yabancı konsüllerdik. Kutbizade, Humeyni'nin sağına oturdu, gözlerini sonradan ölüm fermanını yazacak olan adama dikti; başını Ayetullah'a doğru uzatmış, tek kelimesini kaçırmamaya gayret ediyordu. Neticede tercümanlığı da o yapacaktı. Peki, dedik ve sorulara başladık: Elçilikteki rehinelerin durumu ne olacaktı? Humeyni bunu soracağımızı gayet iyi biliyordu. Televizyon kanallarının derdini anlıyordu. Ömrünün son dönemlerinde gazeteler hakkında yaptığı alaycı yorumlarla, biz gazetecilerin ciğerini okuduğunu gösterecekti.</p>

  <p>"Yargılanacaklar," dedi. "Yargılanacaklar ve casusluktan suçlu bulunanlar, mahkemenin kararına tabi olacak." Humeyni, devrimin başından beri casuslukla suçlanıp da idam cezası almayan kimse olmadığını biliyordu (tabii biz de biliyorduk). Ardından sıra, benim hep 'kaygan zemin' dediğim tekniğe geldi; yani, diğer türlü kapanmış sayılabilecek bir meseleyi aniden inkar etmek. "Şöyle söylemek daha uygun olacaktır," diye devam etti Ayetullah. "Orada kaldıkları sürece İslamın bayrağı altında olacaklar ve bu yüzden kimse onlara zarar veremez... fakat bu mesele böyle devam ettikçe de orada kalacakları açık... ve Şah ülkemize geri dönene kadar, yargılanmaları da bir olasılık." Humeyni, Şah'ın İran'a iadesinin, ülke dış politikasının bütün veçhelerine egemen olması gerektiğine karar vermişti. Elbette Hart ve Jennings uluslararası hukuktan, bütün elçiliklere saygı gösterilmesi gereğinden dem vurdular. Soru Kutbizade tarafından alçak sesle tercüme edildi. Humeyni'nin yanıtı sakindi, fakat sesi, adeta bir mermere çakıl taşlarının çarpması gibi, kaba ve haşindi. Tahran'a 'casuslarını' salarak uluslararası hukuku ayaklar altına alan Başkan Carter'ın ta kendisiydi. Diplomatik dokunulmazlık casusları kapsamazdı.</p>

  <p>Her cevaptan önce uzun süre düşünüyordu ve bu noktada, Bin Ladin'le ortak bir yanı vardı, her ne kadar iki adamın İslamın bölünmüş mirasından başka paylaşacak pek az şeyleri olsa da... Sesi sadece, 'casusluk' kelimesini kullandığı zaman monotonluktan sıyrılıyor ve öfkeyle yükseliyordu. "Bütün ülkelerdeki diplomatların diplomasiyle uğraşması beklenir. Suç işlemeleri ve casusluk yapmaları düşünülemez... Eğer casusluk yapıyorlarsa, artık diplomat değildirler. Halkımız belli sayıda casusu ele geçirmiştir ve yasalarımız uyarınca yargılanıp cezalandıracaklardır... Şah <i>geri verilse</i> bile, rehinelerin bırakılması bizim tarafımızdan yapılmış bir jest olacaktır."</p>

  <p>Hâlâ gözlerini aranıyordum. Ve o anda, yerdeki bir noktaya baktığını fark ettim; parlak bir yansıma, yüksek, kirli pencerelerden süzülen ve halının üzerinde ışıktan bir daire oluşturan güneş ışını. Başını, ışından ilham alıyormuşçasına o noktaya doğru eğmişti. Sol kolu hâlâ giysisinin içinde saklıydı. O ışıklı noktayı izlemesinin teolojik bir sebebi mi vardı? Zihnini odaklamasına yardımcı mı oluyordu? Ya da, devrimde binlerce İranlı can vermişken bir avuç Amerikalının hayatı hakkında bencilce bilgi talep eden bu Batılıların sorularından bezmiş miydi?</p>

  <p>Fakat röportaja gelirken ne söyleyeceğine çok önce karar verdiği açıkça belliydi. Beş saat sonra üç Amerikalının (elçiliğin muhafız birliğinin iki siyahi mensubuyla Kathy Gross adlı bir kadın) bırakılacağını da elbette biliyordu. Fakat Humeyni tekrar tekrar aynı argümana dönüp gelmekle yetiniyordu. Amerikan televizyon kanalları gibi, o da tek bir konuya kafayı takmışa benziyordu: intikam. Bize nutuk çekmeyecekti, Tanrı'dan veya tarihten (ya da o tarihteki kendi yerinden) söz etmeyecekti. "Carter uluslararası hukuka aykırı işler çevirdi, birisi bir suç işledi ve o suçlu yargılanmak üzere ülkesine gönderilmeli." İşte bu kadardı ve son noktayı da koydu: "Carter uluslararası hukuka saygı göstermedikçe, bu casuslar da geri dönemez." Ardından, bize karşı tüm merakını yitirmiş bir yaratık misali ayağa kalktı; ön sıralardaki adamlar, mekândan ayrılmasının heyecanıyla birbirlerinin üzerine yıkıldılar. Derken şoförlerimizden biri içeri girdi, o içeri girerken kendi tercümanımız da Humeyni'ye yaklaşıp kulağına, eğer Ayetullah'ın elini sıkabilirse bunun şoförün hayatındaki en önemli an olacağını fısıldadı. Sonra şoför İmam'ın sağ elini tutup öptü; başını kaldırdığında iki gözü iki çeşme ağlıyordu. Ve Humeyni gitti.<sup><a href="../Text/dipnot.xhtml#bookmark0413" id="footnote0413">[13]</a></sup></p>

  <p>Bu sadece sıradan bir olay değildi. O manzarada daha önemli bir şeyler vardı. O akşam, serbest bırakılan Amerikalı muhafızlardan Çavuş Dell Maple, İran devriminin 'iyi bir şey' olduğunu söyleyince ağzım açık kaldı. Ve o andan itibaren, Humeyni'yi okumaya, bütün nutuklarını gözden geçirmeye karar verdim (çok şükür ki, İslami rehberlik bakanlığı bizi Humeyni'nin cümlelerine boğuyordu); milyonlarca İranlının kalbini fetheden şeyin ne olduğunu anlamak istiyordum. Ve yavaş yavaş anladım da. Sıradan insanların diliyle konuşuyordu, karmaşıklık yoktu, dini tefsirlerin ağır dili yoktu, adeta yanında oturan biriyle söyleşiyordu. Dahası, 1979'da Usame Bin Ladin'in kim olduğunu bilmesi mümkün olmasa da (Bin Ladin Afganistan'a bir sonraki ay gidecekti), Humeyni, Suudilerin Vahhabi-Sünni inancının Şiiler için olduğu kadar Batı dünyası için teşkil ettiği tehlikeleri gayet iyi biliyordu. Ayetullah, ölümünden önce yazdığı meşhur 'Son Mesajı'nda, muhtemelen artık Bin Ladin'in adını da işitmişken, 'temelsiz ve batıl Vahhabi kültünün propagandasını yapan Kuran karşıtı fikirlere' yüklenecekti.</p>

  <p>Ve İslamın geriliğin ve yalıtılmışlığın dini olduğunu iddia eden (bugün de aynı iddiayı dillendiren) Amerikalı muhafazakarlarla nasıl tartışacağını da biliyordu. "Bazen kesin, fakat yavan bir argüman üzerinden, 1400 yıl önceki yasaların modern dünyayı idare etmeye yetmeyeceği iddia ediliyor," diye yazıyordu sözgelimi ve şöyle devam ediyordu:</p>

  <blockquote class="">
    <p>Bazen de İslamiyet'i, yeni fikirlere ve medeniyetin tezahürlerine karşı çıkan gerici bir din olarak küçümsüyorlar; günümüzde kimsenin dünya medeniyetinden uzak kalamayacağını söylüyorlar... Bu şeytanca olduğu kadar aptalca propaganda jargonuyla İslamın kutsallığına dil uzatırken, ilahi dinlerin egoları ortadan kaldırmak, insanları inanca, tefekküre davet etmek gibi asil görevleri olduğundan dem vuruyorlar... Ahmakça ithamlardır bunlar... Bilim ve sanayi, Kuran'da ve İslamda fazlasıyla vurgulanmaktadır... Bu cahil insanlar Kuran-ı Kerim'in ve İslam Peygamberinin geleneklerinin, hükümet ve siyaset hakkında, başka bütün konulardan daha fazla ders, hüküm ve buyruk içerdiğini bilmelidir...</p>
  </blockquote>

  <p>Kasım 1979'un o akşamı, haberimi hazırlamak için bürosuna gittiğimde, Harvey Morris, Humeyni'ye karşı hayranlıkla dolup taşıyordu. "İhtiyar delikanlıya evlenme teklif etsen yeridir hani," dedi, bir sigara daha yakarken. "Sizi nasıl evirip çevireceğini biliyordu. Evet evet, bizim 'AH' [Ayetullah Humeyni], onunla röportaj yapmaya gönderdiğimiz otuzbircilere nasıl muamele edeceğini çok iyi biliyor. Bizim anlamayacağımız ciddi teolojik meselelerle vaktini harcamıyor, bodoslama dalıyor konuya ve bize taşaklı manşetler veriyor." Harvey, kendi küfürlü tarzıyla Humeyni'ye saygı duyuyordu. Ayetullah bizimle ve İranlılarla nasıl konuşacağını biliyordu. Ve İranlılar, 1989'daki ölümünden sonra 'Son Mesajı'nı okuduklarında, Humeyni'nin kelimelerindeki tevazuya bir kez daha hayran kalacaklardı: "Dualarınıza ihtiyacım var; yetersizliklerimden ve hatalarımdan dolayı beni affetmesini Yüce Allah'tan niyaz ediyorum. Ülkemin de yetersizliklerimden ve başarısızlıklarımdan dolayı beni affedeceğini ümit ediyorum... Biliyorum ki bir hizmetkarın ölümü, ulusumuzun çelik kalkanı üzerinde bir çizik bile bırakmayacaktır."</p>

  <p>Humeyni'nin takipçilerinin, onun kutsallığı karşısında, neredeyse mutlak bir itaate nasıl ikna olduklarını anlayabiliyordunuz. Kutbizade'nin onun hakkında konuşurken sesinin nasıl yumuşayıp adeta feminen bir mırıltıya dönüştüğünü hatırlıyorum; devrimin ağır gidişatından duyduğu rahatsızlığın, Ayetullah'ın tutumunda bir değişim anlamına gelmediğine beni ikna etmeye çalışıyordu: "Ayetullah bugün de en az eskiden olduğu kadar kutsal, dürüst, kararlı ve saf..." Bunları bana, Humeyni'nin idamını onaylayacağı adam söylüyordu. Kutbizade'nin idam mangasının karşısında neler düşündüğünü asla bilemeyeceğiz.</p>

  <p>"Demek 'kerhaneye' geri döndün ha Bob?" diye sordu Harvey, haberimi göndermek için nefes nefese Reuters bürosuna daldığımda. Sigara dumanı her zamankinden daha yoğundu. Masanın üzerinde yine viski vardı. "Sefahat ve işret merkezine teşrif etmek nasıl bi şey Bob?" Harvey haklıydı. 'İşret' Humeyni'nin favori kelimelerinden biriydi. Ve İran devrimiyle, onun bitmek bilmez öğütleriyle, sonu gelmez, giderilemez küskünlükleriyle, çocuksu kendine güveniyle alay etmek kolaydı. Ancak bu devrimde bir sebat, bir direngenlik de vardı, bir kez hedefini açıkça belirlediğinde, olağanüstü bir etkiyle harekete geçen bir gayretkeşlik vardı. Bu kararlılığa, İranlıların Amerikan elçiliğini bastıklarında buldukları, kıyılmış binlerce diplomatik belgeyi tek tek birleştirmesinden daha iyi bir örnek bulunamazdı.</p>

  <p>İmam'ın kadın 'takipçilerinden' biri, belge birleştirme faaliyetinde çalışan Cevad adlı bir mühendislik öğrencisini anlatacaktı. Cevad bir süre sonra belge kırpıntılarının birbirine yakın düşmüş olması gerektiğini akıl etmiş, bu keşfin ardından belgeleri birleştirmek kolaylaşmıştı:</p>

  <blockquote class="">
    <p>Konsantre olmak konusunda eşsiz bir yeteneği vardı: sakallı, ince biriydi, sinirli ve gergindi. Bu nitelikleri, İngilizceye hâkimiyeti, matematiksel zihni ve coşkusuyla birleşince, bu görev için biçilmiş kaftandı... Bir öğleden sonra varilden bir avuç kırpıntı aldı, beyaz bir kâğıtın üzerine yaydı ve özelliklerine göre gruplandırmaya başladı... Beş saat sonra ancak iki belgenin yüzde 20-30'unu birleştirebilmişti. Ertesi gün bir grup kız arkadaşımla birlikte belge merkezine gittim. "Gelin bakın," dedi gülerek. "Tanrı'nın yardımıyla, imanla ve biraz da çabayla imkânsızı başardık."</p>
  </blockquote>

  <p>Kâğıtlar üzerinde çalışmak için başta yirmi kişilik bir öğrenci grubu oluşturulmuştu. Düz bir tahta, kırpıntıları yerine rahat koyabilmek için elastik bantlarla sabitlenmişti. Haftada beş ila on belge birleştirebiliyorlardı. Dikkatle, ilmek ilmek, adeta aşkla halılarını dokuyan dokumacılardı onlar. İran halıları çiçekler ve kuşlarla doludur, adeta çölde yeniden bir bahçe yaratırlar; kuma ve sıcağa can vermek, çorak bir diyarın ortasına vahalar sermek isterler... O kâğıt kırpıntıları üzerinde aylarca çalışan İranlılar, kendi eşsiz halılarını dokumaktaydı; maziyi teşhir eden ve devrimin yavan propagandası içinde capcanlı bir tarih kitabına dönüşen bir halıydı bu. Yüksekokul öğrencileri ve engelli savaş gazileri, bu kâğıttan halıyı dokumakla görevlendirilmişti. 2300 belgeyi kapsayan 3 bin sayfayı tamamlamaları altı yıl alacak ve nihayetinde ortaya çıkan eser 85 cildi dolduracaktı.<sup><a href="../Text/dipnot.xhtml#bookmark0414" id="footnote0414">[14]</a></sup></p>

  <p>Belgeler art arda yayınlandıkça her akşam oturup bu çarpıcı malzemeyi dikkatle tetkik ediyordum; şimdilerde İran'a karşı askeri müdahale tehditleri savuran bir ülkenin 1972'den devrim sonrası İran'ının kaosuna uzanan çağdaş gizli tarihinin canlı bir dökümü duruyordu karşımda. Sözgelimi Büyükelçi William Sullivan Eylül 1978'de, küçümseyici bir edayla, 'Ayetullah Humeyni'nin liderliğindeki fanatik Müslümanların aşırılıkçı koalisyonuna' atıfta bulunuyordu (elçiye göre, bu koalisyonun içinde çeşitli terörist, gizli-komünist ve başka aşırı sol unsurlar vardı ve onların desteğini alıyordu). Veya 'Şahla görüşmelerinde, İran hükümdarının kendisine ısrarla, tüm gösterilerde ve kargaşa yaratma çabalarında Sovyet parmağı olduğunu söylediğini' bildiriyordu. Bazı diplomatik analizler tepeden tırnağa yanlıştı. Mesela gizli bir mesajda, 'Ayetullah Humeyni ve Şeriatmedari gibi şahsiyetlerin... geniş tabanlarını yönetimi ele geçirmek yönünde seferber edebilmeleri pek mümkün görünmüyor' deniyordu.</p>

  <p>Vahim suçlar içeren belgeler de vardı. CIA'nın dış ilişkilerden sorumlu başkan yardımcısı Robert R. Bowie, 14 Aralık 1978'de Sullivan'a verdiği partiden dolayı teşekkür ediyor, bu kokteyl sayesinde Şah ile tanıştığını ve 'birçok İranlı askeri yetkili ve SAVAK üyesiyle resmi olmayan bazı görüşmeler yaptığını' belirtiyordu. İsfahan'daki Amerikan konsolosluğunun aynı tarihe ait kısa bilgilendirme notunda, bölgedeki İran televizyonu yönetmeni İbrahim Peşaver ile görüşüldüğü ve kendisine 'ekibinin Şah heykellerinin yıkıldığı gösteriyi çekip çekmediğinin' sorulduğu kaydediliyordu: "Peşaver gösteriyi çektiklerini, fakat IURT'de (İran Ulusal Radyo ve Televizyonu) yayınlamamaya karar verdiklerini ve bu tür filmlerin 'diğer hükümet ajanslarıyla' düzenli olarak paylaşıldığını söyledi. Benden de... meselenin aramızda kalmasını istedi."</p>

  <p>Birleştirilen belgeler arasında 'Gizli' damgalı 47 sayfalık bir CIA kitapçığı da vardı ve Mart 1979 tarihine aitti (devrimden sonra yazılmış, ama inanılmaz şekilde elçilik arşivlerinde tutulmuştu). Kitapçık İsrail'in 'Dış İstihbarat ve Güvenlik Birimlerinin' iç yapısı hakkındaydı:</p>

  <blockquote class="">
    <p>İsrail'i kuşatan Arap 'çemberini' kırma çabaları... üçlü organizasyon adı verilen resmi bir üç taraflı işbirliğine kapı açtı... Organizasyonu Mossad, Türkiye Ulusal Güvenlik Dairesi (TNSS) ve İran Ulusal İstihbarat ve Güvenlik Örgütü (SAVAK) ile birlikte kurdu... Üçlü organizasyon daimi istihbarat alışverişinin yanı sıra, genelkurmay düzeyinde altı ayda bir yapılan toplantıları kapsıyor... İsrail'in İran ile ilişkisinin başlıca amacı, İranlı yetkililer arasında İsrail yanlısı ve Arap karşıtı bir politikayı geliştirmekti. Mossad yıllar boyu, 1950'lerin sonlarından başlayarak Savak ile ortak operasyonlar düzenledi. Mossad Savak faaliyetlerine yardımcı oldu ve Irak'taki Kürtleri destekledi. Ayrıca İsrailliler İranlılara, Mısır'ın Arap ülkelerinde yürüttüğü faaliyetler, Irak'taki eğilimler ve gelişmeler, İran'ı etkileyebilecek komünist faaliyetler hakkında istihbarat raporları verdi.</p>
  </blockquote>

  <p>Amerikalıların bazı iç yazışmaları ise, İran'daki siyasi gelişmeleri çok yakından takip ettiklerini ve İran kültürünü epey tanıdıklarını gösteriyordu. Fakat bu bilgilerin Washington'da pek rağbet görmediği anlaşılıyor. Sözgelimi George Lambrakis 2 Şubat 1979'da Dışişleri Bakanlığı'na gönderdiği bilgi notunda şunlara dikkat çekiyordu:</p>

  <blockquote class="">
    <p>İran hükümeti sözcüleri uzun zamandır, Humeyni taraftarlarının büyük kısmının gizli komünistler veya Marksist eğilimli solcular olduğunu söyleyip duruyor... bu iddia büyük ölçüde, komünistlerin genç yaşta dini okullara sızdıkları ve şimdi dinci hareketin mollaları ve örgütçüleri haline geldikleri masalına dayanıyor...</p>

    <p>İran'da Batılılaşma, iki Pehlevi hükümdarının iktidarı altında belli bir aşamaya ve meşruluk seviyesine ulaştı... Bu dönemde İslami geçmiş, Batılılaşan İran okullarında eğitim gören ve yüksek öğrenimlerinin büyük bölümünü yabancı ülkelerde tamamlayan hatırı sayılır bir insan topluluğunun belleğinden fiilen silindi... Pehlevi Şahları İslami yapıyı, hızla demode olan geçmişin cahil ve gerici bir kalıntısı olarak göstermeye çalıştı. Dini, kerameti kendinden menkul bir şeye dönüştürecek adımlar atıldı. Hükümet mollaların halktan aldığı doğrudan mali desteği kesecek önlemler aldı... Ne var ki, İslamın İranlıların büyük çoğunluğunun hayatlarına derin kökler saldığı açıkça görüldü. Şii formatı içinde din, yıllar boyu İran milliyetçiliğiyle güçlü bağlar kurdu... Pehleviler ise bu eski milliyetçiliğin yerine, İslam öncesi geçmişin geleneklerine, efsanelerine ve zaferlerine dayalı modern bir milliyetçiliği geçirmeye çalıştı...</p>
  </blockquote>

  <p>Elçiliğin 1978'de İran toplumu üzerine yaptığı bir değerlendirme, adeta Saddam'ın 2003'te devrilmesinden önceki Irak toplumunu anlatıyor (Amerikalılar Irak işgaline kalkışmadan önce okusalardı kendileri için hayırlı olabilirdi) ve Humeyni'nin olsa olsa altına imza atacağı türden noktalara işaret ediyordu:</p>

  <blockquote class="">
    <p>İran tarihine baktığımızda, hem muktedirlerin hem de yönetilenlerin otoriter davranışlar sergilediğini ve beklediğini görüyoruz. Otoritenin düzenli bir biçimde aktarılması geleneği yok, demokratik tarzlarla ilgili gerçek bir deneyim yok... İran'daki kökleşmiş geleneği şöyle ifade edebiliriz: Baskıcı bir hükümetin başındaki güçlü bir hükümdar ve iradesini güç yoluyla gösteren herhangi bir otoriteye genel itaat. Sözgelimi, mevcut Şahlığın da kısmen gösterdiği gibi, İran'da siyasi istikrarı sağlamanın en iyi yolu otoriter yönetim; en ciddi siyasi çalkantı dönemleri ise, hükümdar... otoritesini paylaştığında (1951-53 yıllarındaki Musaddık krizinde olduğu gibi) veya ilave reformları gündeme getirdiğinde (1970'lerin ortasındaki liberalleşme programı gibi) yaşanıyor... İran toplumunun bu sosyal değişimlere başarıyla ayak uyduramamasının en büyük nedeni de, dinin ve dini liderlerin uzun yıllar içinde kökleşen güçlü nüfuzu... Şii İslam sadece bir din değil; hayatın tüm veçhelerini kontrol eden, kapsayıcı bir dinsel, ekonomik, hukuki, sosyal ve entelektüel sistem. Ve bu mezhebin liderleri, Sünni İslamdaki muadillerinden farklı olarak, Tanrı'nın buyruklarını dünyada yerine getirdiklerine inanıyorlar.</p>
  </blockquote>

  <p>Bu değerlendirme, doğru başlayıp tepeden tırnağa yanlış sonuçlara varıyordu ('dini liderlerin kontrolündeki bir hükümetin iktidara gelmesini ihtimal dahilinde görmüyoruz' diyordu yazar), fakat aynı tarihlere ait olup dikkat çekici öngörülerde bulunan belgeler de vardı. John Washbum 18 Eylül 1978'de, "Şahın İran'da dini ezmesi, Şiiliğin önde gelen gruplarını, aynı Komünist ülkelerdeki Roma Katolizmi gibi, kendini savunmak yolunda dogmatik ve muhafazakar hale getirdi," diye yazıyordu. Daha 1972 gibi erken bir tarihte, sonradan büyükelçiliğe atanacak olan, CIA eski başkanı Richard Helms, İranlı 'karakteri' hakkında uzun bir 'gizli' değerlendirme almıştı: "İran'ın bir ulus olarak yaşadığı daimi aşağılanma, İranlı kişiliğine dikkat çekici negatif nitelikler aşıladı, fakat yabancı güçlerin işgali (Araplar, Moğollar, Türkler) veya manipülasyonu (Britanyalılar, Ruslar) altında İranlılar, kültürleri sayesinde ulusal kimliklerini... yanı sıra münzevi ve kapalı özel hayatları içinde öz saygılarını korumayı bildi.... Dış dünyayı haklı olarak düşman gördüler..."</p>

  <p>Fakat belki de Amerikalı diplomatların gerçeğe en yaklaştığı anlar, daha alelâde yazışmalarda kendisini gösteriyordu. ABD'nin İran konsolosluğundan gelen 21 Kasım 1978 tarihli bir not, Tahran dışında yaşayan halk hakkında bilgi veriyordu: "Şiraz'ın Tadayon Hava Üssü'nün beş kilometre yakınında yaşayan köylüler... hâlâ susuz ve elektriksizken, İran'ın niye F-14'lere ihtiyacı olduğunu soruyorlar."<sup><a href="../Text/dipnot.xhtml#bookmark0415" id="footnote0415">[15]</a></sup></p>

  <p>ABD elçiliği arşivlerinin hiç tahmin edemediği şey ise, İran devriminin acımasızlığıydı; o olağanüstü gaddarlık, tezahürünü, akıldan ziyade duygularla işkence eden ve öldüren sözde yargıçlar ve hukukçularda buluyordu. Sekiz yıllık İran-Irak savaşının sonunda bu acımasızlık, binlerce muhalif mahkumun toplu olarak asılmasıyla doruğa çıkacaktı. Fakat gaddarlığın nitelikleri daha Şah'ın devrilmesini takip eden ilk günlerde açıkça ortaya çıkmıştı; ve bu nitelikleri kimse, İslam Mahkemeleri Başyargıcı Hüccetülislam Sadık Halhali'den, yani bana Aralık 1979'da Şah'ı 'ipte sallandırmak' istediğini söyleyen 'Kedi'den daha soğukkanlı biçimde ifade edemezdi. Zalimliğiyle nam salmasına rağmen, ilk söylediğinde bunun bir şaka, bir klişe, boş bir laf olduğunu sanmıştım. Tabii ki öyle değildi.</p>

  <p>Hüccetülislam'ın ziyaretine ilk gidişimde, etrafında Devrim Muhafızları oturuyordu; İran'ın kuzeybatısındaki Kürt isyancılarla savaşırken yaralanmış askerlerdi hepsi. Kum'daki küçük odanın içi çok sıcaktı ve gözlüklü Halhali'nin üzerinde sadece pijamaları ve beyaz şalı vardı. "Sen Londra <i>The Times</i>'tan mısın?" diye sordu bana doğru bakarak. "Peki şimdi bu adamlara bir bak," dedikten sonra durdu ve aniden titrek bir sesle bağırmaya başladı: "Bunu asiler yaptı. Onların kökünü kazıyacağım; hepsini öldüreceğim." Aslında Halhalinin dış görünüşü gaddar bir adam izlenimi vermiyordu. Sevecenlikle gülen (o günlerde bütün İslam yargıçları bol bol gülücük dağıtıyordu) ufak tefek biriydi ve uygunsuz şakalar yapıp pot kırmasıyla da ünlüydü. İki hafta önce bir gazeteci İran'daki idamların artışı karşısında kendisini nasıl hissettiğini sorunca, kıkır kıkır gülerek şu yanıtı vermişti: "Aç hissediyorum." Lâkin bu yanıttan yola çıkıp İran'ın en korkulan yargıcının (hayranlarının taktığı lakapla 'Tanrı'nın gazabı') işini ciddiye almadığını sanmak büyük hata olurdu. "Eğer bir İslam yargıcı, birinin Allah'a karşı savaşmaktan suçlu olduğu kanaatine varırsa, onu mahkum edecektir, o masum olduğunu iddia etse bile," diyordu. "İslam adaletindeki en önemli şey, yargıcın kanaatidir... Bir adamın kendisine isnat edilen suçları reddetmesi, yargıç aksine hükmettiği takdirde, hiçbir anlam taşımaz." Hüccetülislam Halhali'nin, devrimden sonra neden bu kadar çok İranlının idam edildiğini soran gazetecilere yanıtı da hazırdı doğal olarak: "İdam edilen insanlar nefret edilen eski rejimin elebaşlarıydı. Bu milleti sömürmüşlerdi. Cinayetlerden, işkencelerden ve yasadışı tutuklamalardan sorumluydular. Doğrusu böyle sorular sormanıza da çok şaşırıyorum." Halhali, eski Şah'a bizzat suikast düzenlemek istediğini açıkça söylemesinin İslami hukuk ilkelerine uygun olup olmadığı sorusu karşısında da aynı derecede küstah ve rahattı. "Amerika'nın Şah'ı geri vermeyeceğini biliyoruz," diyordu (kavrayışındaki çarpıcı gerçekçiliğe diyecek yoktu doğrusu). "Öyleyse onu öldürmemiz gerek, başka seçenek yok. Eğer onu buraya getirmek mümkün olsaydı, önce yargılayıp sonra öldürürdük. Kimse Mussolini'yi yargılamadı. Peki ya İkinci Dünya Savaşı'nda Hitler'in ordusuyla işbirliği yapan Fransızları mahkemeye çıkaran oldu mu? İşbirlikçileri öldürüverdiler."</p>

  <p>Halhali'nin konuşması boyunca Devrim Muhafızları yaralı uzuvlarını (veya uzuvlarından geriye kalanları) ovuşturup takma kollarıyla egzersiz yaptılar. Çelik parmakların gıcırtıları ve tıkırtıları, bir yandan odada pabuçsuz ve çorapsız tur atan veya elleriyle ayaklarına masaj yapan, bir yandan da benimle konuşan Halhali'nin sözlerine karışıyordu. Bir adamı idama mahkum ettiğinde kendisini nasıl hissettiğini sordum. Bu kez açlıktan söz etmedi: "Görevimi yaptığımı hissediyorum, bana bu görevi İran halkı verdi. İdamlar nedeniyle halkımdan en ufak bir eleştiri işitmedim." Peki Hüveyda'ya veya eski Savak patronu Nasiri'ye idam cezasına karşı temyiz hakkı tanımaması konusunda ne diyecekti?</p>

  <p>"Temyize gittiler," diye yanıtladı. "Ve İmam'dan ve mahkemeden af dilediler. Birçok insan gelip benden onları affetmemi istedi. Fakat İran milletine ve Allah'a karşı sorumluluğum vardı. Hüveyda ve Nasiri'yi affedemezdim. 60 bin insanın hayatını yok ettiler." Halhali, bir komando timine, Şah ve ailesinin şu an yaşadığı Panama'ya gidip hepsini öldürmeleri emri verdiğini iddia ediyordu. "Timin henüz İran'dan ayrılıp ayrılmadıklarını bilmiyorum," dedi ve bildik şakalarından birini, bu kez İspanyolcayla karışık yapıverdi: "Hepsinin <i>los tüfekos</i>'ları var." Yaklaşık iki hafta önce Şah'ın yeğeninin Paris'te öldürülmesinden beri, Interpol (ve Halhali'nin müstakbel kurbanları) yargıcın tehditlerini artık epey ciddiye alır olmuştu. Ve Halhali, komando timinin hedeflerini gayet kibarca listeliyordu: "Peşinde olduklarımız şunlar: Şerif İmami [eski başbakan], General Pelizban, Huşeng Ensari [eski maliye bakanı], Erdeşir Zahidi [eski Washington büyükelçisi], Gulemali Üveysi [eski sıkıyönetim komutanı], Garabegi [Şahlık ordusu eski genelkurmay başkanı], Farah [eski imparatoriçe], Hücab Yezdani [eski bir banker], Valyan [eski tarım bakanı], Cemşid Emuzigar [eski başbakan] ve Şahpur Bahtiyar [Şah'ın son başbakanı, şimdi Paris'te yaşıyordu], Ayrıca Şah'ı, erkek kardeşini ve Eşrefi de [Şah'ın ikiz kızkardeşi] istiyoruz. Bu insanları bulduğumuz yerde öldüreceğiz."</p>

  <p>Halhali kendi 'ölüm listesini' uluorta açıklamakta hiç sakınca görmüyordu ve son derece ciddiydi; on yıl sonra, Paris'e Bahtiyar'ı öldürmeye gönderilen ve görevi başarıyla tamamlayan timin komutanıyla görüşecektim. Komutana sordum: Halhali gerçekten 'Tanrı'nın Gazabı' mıydı? "Yoksulluk içinde büyüdüm ve bu yüzden yoksul insanları anlayabiliyorum," diye başladı yanıtına. "Eski rejime dair her şeyi biliyorum. Politika üzerine kitaplar okudum. İmam bana İslamın yargıcı olmamı emretti ve ben de görevimi kusursuz şekilde yaptım. Bu yüzden İran'daki Şah ajanlarının hiçbiri elimden kurtulamadı."<sup><a href="../Text/dipnot.xhtml#bookmark0416" id="footnote0416">[16]</a></sup></p>

  <p>Halhali'yi tekrar gördüğümde aradan yedi ay geçmişti. İdamların sayısındaki geçici azalma, dehşet verici şöhretini hiç sarsmamıştı. Temmuz 1980'e gelindiğinde, gazabının gölgesi artık yeni ve daha verimli topraklara düşüyordu. Bu tüyler ürpertici hukuk adamı, şimdi Kasr Hapishanesi'nin güneşli avlusunda oturmuş, elinde küçük plastik bir pembe kaşık, ağzını şapırdatarak koca bir kâse vanilyalı dondurmayı mideye indirmekle meşguldü. On beş yıldan bu yana Tahran'da gerçekleşen ilk halka açık idam emrini daha yeni vermiş bir adam için, fazlasıyla mükemmel bir ruh hali içindeydi.</p>

  <p>Beş gün önce, vahşi bir cezalandırma biçiminin ilk örneği yaşanmış, dört insan (ikisi orta yaşlı evli kadınlardı) İran'ın güney kenti Kirman'da taşlanarak öldürülmüştü. Hepsi, Halhali'nin devrim mahkemeleri tarafından cinsel cürüm işlemekten suçlu bulunmuştu; birkaç saat içinde beyaz giysiler giydirilen dört kişi boğazlarına kadar toprağa gömülmüş ve üzerlerine yumruk büyüklüğünde taşlar yağdırılmıştı. Mahkeme daha sonra, gayet kendine özgü ve son derece gereksiz bir yorumla, dört kişinin 'beyin sarsıntısından' öldüğünü açıklamıştı. Kadınlar 'fahişelik yapmaktan' ve 'genç kızları kötü yola sürüklemekten' suçlu bulunmuştu. Erkeklerden biri eşcinsellik ve zina, diğeri on yaşında bir kıza tecavüz iddiasıyla hüküm giymişti. İnfazdan önce dördü geleneklere uygun şekilde yıkanmış ve kefenlenmişti, başlarının üzerine törenle birer beyaz takke konmuştu. Yerel din adamları da suçlu bulunanları ziyaret etmiş ve infaz için kullanılacak taşları seçmişti; taşlar üç ila on iki santim çapında olmalıydı. İki kadın ve iki erkek on beş dakikada ölmüştü.<sup><a href="../Text/dipnot.xhtml#bookmark0417" id="footnote0417">[17]</a></sup></p>

  <p>"Taşlama cezasına onay verip vermediğimi bilmiyorum," diyordu Sadık Halhali, biz gazetecilere ve Kasr Hapishanesi'ne davet edilen bir grup şaşkınlıktan donakalmış diplomata sırıtarak. "Fakat Kuran'da, zina yapanların taşlanarak öldürülmesi gerektiği yazar." Hüccetülislam küçük kaşığını eriyen beyaz dondurmaya daldırdı, sebze çorbasıyla dolu kazanları taşıyarak yanından yorgun argın geçen üç numara tıraşlı mahkumları görmedi bile, sözüne devam etti: "Kuran'ın söylediği her şeyi onaylarız. Bir insanı taşlarla öldürmekle kurşunlarla öldürmek arasında ne fark var? Taşlamak hiç olmazsa insanlara ders veriyor." Halhali Kirman'daki infazın sorumluluğunu üstlenmeyi kibarca reddediyordu (sakallı halkla ilişkiler danışmanı, bu ağır kararı Fehin Kirmani adlı bir adamın aldığı konusunda bilgilendirmişti bizi), fakat o sabah yeni idam emirleri verdiğini kabul ediyordu. Yedi adam saat beşte Cemşid Caddesi'ne yan yana dizilmiş, belli bir mesafedeki kalabalığının gözleri önünde idam mangasınca öldürülmüştü. Öldürülenlerin çoğu uyuşturucu suçlarından hüküm giymişti ve İran uyuşturucuyla mücadele biriminin de başkanı olan Hüccetülislam'ın Kasr davetinin nedeni, son kaçakçılık olaylarıyla ilgili fikirlerini bizimle paylaşmaktı.</p>

  <p>Afallamamak elde değildi. Halhali operasyonlarda ele geçirilen ne varsa hapishane camisine yığmıştı; kırmızı-mavi desenli kubbesi ve işlemeleriyle muhteşem görünen bu bina, şimdi tonlarca afyon, kilolarca eroin torbası, büyük haşhaş balyaları, çalıntı buzdolapları, ahşap kakmalı tavlalar, iki buçuk metre yüksekliğindeki bir sigara duvarı (bir an Reuters'te 'işret' halindeki Harvey Morris'i düşündüm), binlerce pipo, halı, bıçak, otomatik tüfek ve şampanya kasalarıyla (Krug 1972) doluydu. Güzel cami, tam manasıyla haşhaş kokusuna batmıştı; Halhali ise ganimetinin etrafında muzaffer bir edayla turluyor, 20 ton afyonun ve beyaz temiz torbalar içinde itinayla istiflenmiş en az 100 kilo eroinin önünde volta atıyordu. Kaçınılmaz soru şuydu: Devrim mahkemeleri uyuşturucu satıcılarına yeterince sert muamele ediyor muydu? Hüccetülislam'ın diplomatlara doğru sırıtarak vereceği cevap da belliydi elbet: "Eğer başkalarının bizden istediğini yapsaydık, birçok insanı öldürmek zorunda kalırdık, ki benim düşünceme göre bunu yapmamız imkânsızdı. İşler kriz noktasına varabilirdi. Eğer cebinde beş gram eroin bulduğumuz herkesi öldürecek olsaydık, şimdiye kadar beş bin insan idam edilirdi. Dediğim gibi, bunu yapmak zor." Ayetullah'ın bu meseleye adil bir girizgah yaptığını da teslim etmek lazımdı. Son yedi haftada mahkemeler 176 erkek ve kadını narkotik suçlardan hızla yargılayıp idam mangalarına teslim etmişti; birçoğunun ölüm cezasını bizzat Halhali, küçük caminin 300 metre ilerisindeki üç katlı binada (ne kadar da zararsız görünen bir binaydı) kesmişti.</p>

  <p>Halhali bir canavar gibi görünmemek için elinden geleni yapıyor, zalim olduğu iddialarını sürekli reddediyordu. Ufak tefek, bodur endamı, kır sakalı ve kırpışan gözleri, ona babacan bir görünüm kazandırıyordu; ona baktığınızda, yuvasında, ayağında terlikleriyle bir köşede oturan, evin kedisini (tabii kedi uzun zaman önce son nefesini vermediyse) okşayan bir aile babası olduğunu düşünebilirdiniz. Camide dolaşırken sık sık bizimle şakalaşıyor, ana kubbenin altında duran afyon torbalarını parmaklarıyla hafifçe dürtüyordu. Dakikada bir, beline tabanca takmış soluk yeşil ceketli bir genç eroin yığınının üzerine tırmanıyor ve avazı çıktığı kadar 'Allahuekber' diye bağırıyordu; nakaratı caminin dört bir tarafında yankılanıyordu.</p>

  <p>"Bana baktığınızda, yüzümde kutsal bir mücadelenin izlerini görmüyor olabilirsiniz," dedi Halhali, camiden güneşli avluya çıkarken. "Fakat ben aslında devrimci bir insanım. Fransa, İngiltere ve Amerika'daki ajanların izini sürüyorum. Bu bir gerçek. Her yerde izlerini sürüyorum." İran içindeki uyuşturucu üretimini önlemekte 'yüzde 200', uluslararası uyuşturucu kaçakçılığını önlemekte ise yüzde 80 zafer kazandıklarını iddia ediyordu; zaten diplomatları da bu iyi haberleri dinlemeleri için davet etmişti. Kıtalararası bir mafyanın, Pakistan, Burma ve Tayland üzerinden bir uyuşturucu zinciri işlettiğini öne sürüyordu; sonra, Şah ailesi üyelerinden birinin, özel uçağını Afganistan'dan Tahran'ın dışındaki küçük bir havaalanına uyuşturucu nakletmek için kullandığı iddialarından dem vurdu. Ele geçirilen afyon hükümet tarafından tıbbi amaçlarla kullanılabilirdi. Haşhaş ve eroin ise yakılacaktı.</p>

  <p>Hüccetülislam hızlı adımlarla avluyu geçip dikenli tellere yönelmişken, çok tuhaf bir şey oldu. Bahçe kapısında bekleyen onlarca kara çarşaflı kadın (Halhali'nin kısa süre sonra cezasını keseceği erkeklerin eşleri ve kızkardeşleri) bebeklerini sıkıca kucaklamış bir şekilde ağlayarak ona doğru koşmaya başladı; bir yandan da 'Selam sana ey Halhali!' diye bağırıyorlardı. Askerler kadınların önünü keserken Hüccetülislam onlara bakmaya bile tenezzül etmedi ve dikenli tellerin ortasındaki bir kapıdan girdi. Birkaç dakika sonra, küçük mahkeme salonuna girmeden resmi bir basın toplantısı düzenleyeceğinden söz etti. Fakat daha sonra bir polis yanımıza gelip yargıcın 'kızdığını' söyledi. Hüccetülislam'ın telaşının gazetecilerin dikkatini çekebileceğini sezmiş, bizim bu beklenmedik sivil eylemden olmadık sonuçlar çıkarmamıza engel olmak derdindeydi. Bizse hemen sıvıştık oradan.<sup><a href="../Text/dipnot.xhtml#bookmark0418" id="footnote0418">[18]</a></sup></p>

  <p>Batılılar için Halhali özel bir tehlike arz ediyordu. Eğer elçilikteki Amerikalılar İslami bir mahkeme tarafından yargılanacaksa, Halhali'nin onları beraat ettirmesi düşünülebilir miydi? Elçilik belgeleri yavaş yavaş birleştirilip, Tahran'da bir 'casus şebekesi'nin faaliyet gösterdiği iddialarının hiç de temelsiz olmadığı ortaya çıktıkça, Humeyni'nin koruma vaatleri artık tümüyle yeniden yorumlanabilir hale geliyordu. Böylece Şah ABD'den Panama'ya nakledildiğinde (İran bu yolculuğa dair uyarılarını, Washington'a aracılık yapan üç Batılı diplomat üzerinden iletmişti), 'İmam'ın Öğrencileri' de Amerikalıları yargılama sözlerini tekrarlayan bir bildiri yayınlayıvermişti.<sup><a href="../Text/dipnot.xhtml#bookmark0419" id="footnote0419">[19]</a></sup> Sonuçta tabii ki yargılama falan olmadı.</p>

  <p>Bunun yerine beklenen oldu ve İranlılar Tahran'daki yabancı gazetecilere gösterdikleri sabrın sonuna geldiler. 'Yargılama' açıklamasından bir gün sonra Abülhasan Sadık, sürekli haylazlık yapan bir sınıfa nihayet gününü göstermek zorunda bırakılan bir öğretmenin sıkıntılı yüz ifadesiyle İran İslami Rehberlik Bakanlığı'na girdi. Bildik duman bulutunun ortasında oturan Harvey Morris (Tanrı'nın sevgili kuluydu, zira İran, devlet dairelerinde sigara içmeyi ancak on yıl sonra yasaklayacaktı) neyin gelmekte olduğunu biliyordu. "Evet Fiskçiğim, bakalım bugün kimin kıçına tekmeyi vuracaklar," diye homurdandı. Bakanlığın altında, gürültülü okul koridorlarını andıran bir salon vardı ve kendimizi en kötüsüne hazırlamış halde, orada bekleşiyorduk. Okul müdürü Sadık, hafif yüksekte bir kürsüde yerini aldı ve sert bakışlarını bir müddet üzerimizde gezdirdi. Hepimiz bu bakışlardan bir veya iki sınırdışı çıkacağını biliyorduk.</p>

  <p>"Beyefendiler," diye başladı (Harvey bu 'beyefendi' girizgahını pek severdi). "Yabancı medya ile ilgili aldığımız bir kararı sizinle paylaşmak istiyorum. Üzülerek söylemeliyim ki <i>Time</i> dergisinin bütün ekibini İran'dan çıkarıyoruz." Fazla önemli bir konu değildi, zira ülkedeki 'bütün' <i>Time</i> ekibi iki kişiden ibaretti. En azından Sadık meseleyi böyle görüyordu. Ona bakılırsa, İran'da otuzdan fazla ülkeden üç yüzün üzerinde yabancı gazeteci vardı, fakat <i>Time</i> çizmeyi aşmıştı. Önündeki dergi tomarından bir tanesini çekip kapağını gösterdi; Humeyni'nin pek de hoş sayılamayacak bir portresi vardı kapakta.</p>

  <p>Sadık, <i>Time</i>'ın son sayısını bize doğru sallayarak, "Konu rehineler meselesine geldiğinde, bu tür yayınlar Amerikan halkının nefretini artırmaktan başta bir işe yaramıyor. Ön kapaklar beyne vurulmuş çekiçler gibidir. Bu dergi, Amerikan halkı adına son derece akıldışı bir reaksiyonu kışkırtıyor," dedi, İranlıların gazabına uğrayan tek yayın kuruluşu <i>Time</i> değildi. Birkaç gün önce, Associated Press muhabiri Alex Eftivulos (sakallarıyla Rasputin'i andıran yarı Rus bir Kıbrıslıydı), Azerbeycan eyaletinin başkenti Tebriz'deki bir ayaklanmanın haberini çarpıtarak verdiği iddiasıyla sınırdışı edilmişti. Britanyalılar bile İranlıların öfkesinden nasibini almıştı. Aralık başında, İran televizyonundan İnayet İttihad, Londra'daki bir otelde BBC haberlerini izlemiş ve Keith Graves'in rehinelerle ilgili haberindeki bazı tatsız ayrıntılarla çileden çıkmıştı: Graves, rehinelerin ellerinin iple bağlandığını, birbirleriyle konuşmalarına izin verilmediğini ve dış dünyadan haber almalarının engellendiğini bildiriyordu. Graves'in bu ayrıntıları bilebilmesine hiç şaşırmamıştım. Sonraki yirmi beş sene zarfında Graves, Taliban'ı, İsrail ordusunu, ABD yönetimini, IRA'yı, Britanya ordusunu, NATO'yu, Mısırlıları, FKÖ'yü, Hizbullah'ı, Suriyelileri, Türkleri ve hattâ Kıbrıslıları küplere bindirecek (ki Kıbrıslıları kızdırmak Graves gibi tuttuğunu koparan bir adam için bile çarpıcı bir başarı sayılırdı) ve bütün bu badireleri sağ salim atlatacaktı. Fakat BBC bu haberin bedelini ödedi. İttihad İran televizyonuna, BBC ekibine artık uydu tesislerinin kullandırılmaması talimatı verdi. Böylece BBC filmlerini işleyemeden uçakla göndermek zorunda kaldı, ki bu da görüntülerin bir gün geç yayına girmesi demekti. Bununla birlikte İttihad'ın BBC'nin Farsça radyo servisinden çok daha fazla rahatsız olduğu açıktı; velhasıl Sadık bir tomar kâğıdı başının üzerinde sallayarak, "Şikâyetler," dedi, "Farsça servisi hakkında 'İran'ın dört bir köşesinden' yağan şikâyetler."</p>

  <p>Sadık, attığı fırçaların haklılığından gayet emindi. Yüksek sesle, iki <i>Time</i> muhabirinden birinin vaktiyle CIA için çalıştığı olgusuna atıfta bulundu: "Ben buna rağmen İran'da bulunmasına izin verdim." 1950'lerin başında CIA için araştırma asistanı olarak çalışan Bruce van Voorst'tan söz ediyordu. Van Voorst CIA ile artık bütün bağlarını kopardığını söylese de, elçilik belgeleri sağ olsun, İranlılar için ülkedeki gazetecilik faaliyetleri ulusal bir saplantı haline gelmişti. Amerikan televizyonu CBS'nin de başı beladaydı, zira elçilikteki öğrencileri Alman Baader-Meinhof çetesiyle kıyaslamışlardı. ABC kanalı ise, içinde 'bu bütün İranlıları aptal gibi gösterecektir' cümlesi geçen bir dışişleri bakanlığı analizi yayınlama gafletine düşmüştü. Fakat hükümetin denizaşırı haber bültenlerine yönelik tepkisinde bir dar kafalılık vardı; oturup meselelere adam gibi kafa yormak yerine, milliyetçi bir öfkeyle hareket ediyorlardı ve tabii keskin sirke küpüne zarar veriyordu. Sözgelimi Sadık, Amerikan tarihiyle kendileri arasında kurduğu talihsiz paralelliklerle, bu durumu bilmeden açığa vurmuş oluyordu: "1834'te Albay Travis'in Alamo'yu Meksika ordusuna karşı nasıl savunduğunu ve teslim olması istendiğinde ateşle karşılık verdiğini hatırlatırım. İlkeleri için dimdik ayakta kaldı. Ve İran'ın da bugün yaptığı aynı şeydir." Harvey Morris'in kıkırdadığını işittim. "Aman Tanrım," diye söylendi, "Travis kanlı Alamo savaşını kaybetmemiş miydi yahu?"</p>

  <p>Devrim bir hortumdu ve hepimiz onun girdabına kapılmıştık. Humeyni'yle röportaj yapmıştık, destansı gösterileri takip etmiştik, Amerika'nın acz içinde kıvrandığına tanık olmuştuk. ABD savaş gemileri Körfez'e girmişti. Humeyni on binlerce okul çocuğundan oluşan bir gönüllüler ordusunu, İran'ı savunmaya çağırmıştı. İran Kürdistanı'ndan dönerken, bir otobüs dolusu İranlıyla birlikte, koridor tavanına takılmış televizyonda, bir saat boyu silah eğitim (otomatik tüfek nasıl sökülüp takılır, el bombasının pimi nasıl çekilir, ağır makineli tüfeğin mekanizması nasıl idare edilir...) programını seyretmiştim. Yolcular sessiz bir dikkatle televizyonu izlerken, hızla ilerleyen otobüsün arkasına kendimi zor attım. Ve bugün bana öyle geliyor ki, aslında o otobüste gelecekteki rollerimize çalışıyorduk.</p>

  <p>Fakat, bizim şerefimize, bilhassa da Amerikalı televizyon muhabirlerinin şerefine en sert tarafından sahnelenen gösterilerden uzaklaşıp, İran'dan başka haberler de geçmeye çalışıyordum. Harvey'in bürosunda, duvardaki nemli İran haritasına göz gezdiriyordum ki, aklıma bir fikir geldi. Gözlerimi kapatsam, iğneyi haritanın rasgele bir noktasına batırsam ve iğnenin gösterdiği yere gidip oradaki insanlara devrim hakkında ne düşündükleri sorsam ne çıkardı? "Kapat gözlerini, sana iğne vereceğim," dedi Harvey. "Ve iddiaya girerim ki iğneyi kanlı Afganistan'a saplayacaksın." Gözlerimi kapattım, iğneyi haritaya sapladım ve gözlerimi tekrar açtım. Gümüş iğnenin ucu, Kazvin kentinin güneybatısındaki Kahak diye bir köyün 'h' harfine isabet etmişti. Ertesi sabah gün ağarmadan yola koyuldum.</p>

  <p>Kahak kuş uçmaz kervan geçmez bir yerdi. Çamur ve kilden yapılma tek katlı dikdörtgen evler, toprak bir yolun bittiği yerde uzanıyordu; yabancıyı karşılama komitesi ise bir çocuk çetesinden ve üzerinde besili tavukların eşelendiği bir gübre yığınından ibaretti. Kuzeydeki Elburz Dağları, toz ve sıcakla puslanan ufuk çizgisi boyunca uzanıyor, Hazar Denizi havzasının alt sınırını oluşturuyordu. Muhtemelen Sovyet sınırına ilerleyen gece treninin pencerelerinden köyün meyve bahçelerini izleyen yolcular dışında, Kahak'ı henüz tek bir yabancı görmemişti. Görmüş olsalar bile, belleklerinde bir şey kalıp kalmadığı pek şüpheliydi. Kahak 950 sakiniyle o kadar küçüktü ki, kendine ait bir camiyi açık tutacak maddi güçten yoksundu.</p>

  <p>Altmış dört yaşında, ama daha yaşlı gösteren bir adam, köydekilere namaz kıldırmak için, sarığından yüzüne süzülen terler ve çamura bulanmış cübbesi eşliğinde Kum'dan kalkıp gelmek zorundaydı. Fakat akıl almaz derecede enerjik bir adamdı; gübre yığınlarını ve parlak su birikintilerini fişek gibi aşıyordu. Köyden, sahiplenici, biraz abartılı, çokça nasihat verir bir edayla söz ediyor, konuşurken sesi söyleşir gibi değil de resmi bir nutuk atar gibi yükselip alçalıyordu. Devrimin bu insanlar için ne yaptığını sordum. Şeyh İbrahim Zaude çamurdan damların arkasındaki çetin, kıraç toprakları, uçsuz bucaksız gri çölü, o zalim tabiatı işaret etti.</p>

  <p>"Köylüler yolun iki tarafındaki her yerin sahibi," dedi. "Fakat ne kadar toprakları olduğunu bilmiyorlar." Sıcağın buğusu, kurumuş sulama kanallarından dans ederek yükseliyordu: Kahak'ta tapular, resmi belgeler ve yasal mukaveleler yoktu, zira büyük toprak sahipleri gitmişti. Şeyh Zaude, baş belası ağaların çekip gitmesinden memnundu; "Eski rejimde iki büyük ağa vardı; Habib Sardai ve İbrahim Solehi. Köylüler berbat koşullarda yaşıyordu. Bazıları o kadar yoksuldu ve borca batmıştı ki, Sardai ve Solehi gelip borçları karşılığında buğdaylarını alıyordu. Bu köylülerin diğer köylere gidip kendi buğdaylarını yüksek fiyattan tekrar satın aldıklarını hatırlarım. Almak için de borç paraya ihtiyaçları vardı ve sonra bu borcun faizlerini ödüyorlardı." Şeyh Zaude konuşurken on kadar köylü etrafımıza toplandı. Yoksuldular, büyük kısmının Türk [Azeri-çn] kökenli olduğu çıkık, parlak elmacık kemiklerinden anlaşılıyordu. Taş ve dikenlerle kaplı tarlalarda çalışmaktan gri ceketleri paralanmış, pantolonları yırtılmıştı. Ucuz lastik ayakkabılar giyiyorlardı. Aralarında sadece bir kız vardı; on üç yaşlarında gösteren siyah saçlı kız, kendisini pembe-gri bir örtüyle adeta kefenlemişti.</p>

  <p>"Sonra bizim için işler iyiye gitti," diye devam etti Şeyh Zaude. "Sardai ve Solehi, toprak reformlarının ardından buraları terk etti." Mollanın yüzünde hissedilir bir değişiklik yoktu. Ona bu yıl gerçekleşen İslam devrimini sormuştum, fakat o Şah'ın on yedi yıl önceki 'Beyaz Devrim'inden söz ediyordu; o dönemde çıkarılan reform yasaları, büyük toprak sahiplerinin gücünü büyük ölçüde kırmıştı. Özel mülkler yeniden dağıtılmış ve ağalara sadece tek bir köyü ellerinde tutma hakkı tanınmıştı. İşçilerin ve ırgatların büyük bölümü reformun nimetlerinden uzak kaldıysa da, yoksul çiftçiler bu sayede ekonomiye katılmıştı. Kahak'ın Şah'ın 'devriminden' çok da fazla nasiplenmediği açıkça görülüyordu. "Reformların bizim için iyi tarafları var," dedi Şeyh Zaude. "Köylülerin sahip olduğu koyunların sayısı iki binden üç bine çıktı. Fakat köyün kendisi, iki adamın sahipliği yerine, artık hükümet temsilcisi tarafından yönetiliyordu. Darude Gilani adlı Kazvinli bir kapitalistti. Kötü bir adamdı ve köylülerin mısır mahsulünün yarısını kira olarak alıyordu."</p>

  <p>Tıraşsız ve sol gözünde katarakt olan yaşlı bir adam, köylülerin önünden geçerek yanımıza geldi. Hırpani sarı gömleğinden ve parçalanmış ayakkabılarından, Aziz Mahmudi'nin köyün muhtarı ve en zengin çiftçisi olduğunu anlamak mümkün değildi. Bir an mollaya baktı ve yavaşça, "Darude Gilani şimdi Kazvin Hapishanesinde," dedi. Mahmudi, peşinde bir grup ilkokul öğrencisiyle köy meydanına yöneldi. Kurumuş çamurdan duvarları dağılacakmış gibi görünen, iki katlı korunaklı bir evi gösterdi; bunca yoksulluk içinde bir zenginlik göstergesiydi o iki kat. "Solehi burada yaşardı," dedi, evin kırılmış camlarına bakarak. "Şimdi Gilani de gitti. Geri de gelmeyecek." Hapisten bırakılsa bile dönmeye cesaret edemezdi. Zira geçen Şubat'ta, devrimin ilk günü, köylüler küçük siyah-beyaz bir televizyonun ekranında imparatorluk ordusunun Tahran'da teslim olduğunu görmüş, bunun üzerine doğruca Gilani'nin hâlâ elinde tuttuğu, demiryolunun iki tarafındaki tarlalara gitmişlerdi. Orada, devrimin Kahak'a da ulaştığının simgesi mahiyetinde, kendi arpalarını ekmişlerdi.</p>

  <p>Kahak'ın ince kil duvarlı okul binasındaki kara tahtanın üzerinde Ayetullah Humeyni'nin posteri duruyordu. İmam'ı bir hapishanenin demir parmaklıklarını yıkarken tasvir eden bir posterdi bu; arkasında da özgürlüğüne kavuşmayı bekleyen binlerce İranlı mahkum vardı. Yedinci sınıf öğrencileri tek tek ayağa kalkarak Humeyni'ye hayranlıklarını dile getirdi. Celal Mahmudi on iki yaşındaydı, ama Şah rejiminin çürümüşlüğünden bahsediyordu; on dört yaşındaki sınıf başkanı Ali Mahmudi, İmam'ın çocuklara şefkati hakkında uzun bir söyleve girişti. "Ayetullah'tan çok memnunum, çünkü eski rejimde iyi eğitim almıyordum. Şimdi okulumuzda üç sınıf daha var ve daha fazla ders görüyoruz." Başkan Ali'nin, bu safça şevkinden dolayı, ensesine sınıf arkadaşlarından sıkı bir şaplak yemesi beklenebilirdi belki. Fakat diğer çocuklar sessizce oturmuş, konuşma sırasının kendilerine gelmesini bekliyordu. Ve aynı köye Musaddık'ı deviren 1953 askeri darbesinden sonra gelseydim, bu çocukların babalarını bu kez Musaddık'ın yolsuzluklarından ve Şah'ın çocuklara sevgisinden söz ederken bulacağımı biliyordum.</p>

  <p>Kerim Halej kırk yaşının sonlarında bir öğretmendi ve öğretmenler odasında otururken pek az konuştu. Büyük gümüş bir kaptan bardak bardak çay dolduruyor ve çayı kıtlama içiyordu. Sonra dışarı çıktık ve tozlu tarlalardan geçerek demiryoluna doğru yürüdük. Şah döneminde kısa süre hapis yatmıştı. Hükümet yanlısı bir öğretmeni rüşvet aldığı için şikâyet edince işinden de kovulmuştu.</p>

  <p>Rüzgar çıkmıştı, meyve bahçelerindeki ağaçlar hışırdıyordu. Ufuk parçalı bir duman şeridiyle kaplanmıştı. Çeyrek asır önce 'Monty' Woodhouse, silahlarını Kahak yakınlarında bir yerlere gömmüş olmalıydı. Köylülerden Şah'ı destekleyenler olup olmadığını sordum Halej'e. "Hiçbiri," dedi kesin bir dille. "En azından ben öyle birini bilmiyorum." Savak bu köye hiç uğramamıştı. Peki Ayetullah İran'a dönmeden önce yedinci sınıftaki karatahtanın üzerinde kimin resmi asılıydı? Bay Halej omuzlarını silkerek yanıtladı: "Oraya bir resim koymak zorundaydılar. O resim de Şah'ındı elbette."</p>
</body>
</html>