<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/main.css" rel="stylesheet" type="text/css"/>
</head>

<body>
  <h3>ON BEŞ<br/>
  <br/>
  Lanetli Gezegen</h3>

  <blockquote class="ilk">
    <p>... savaş çıktı; insan aklına ve insan doğasına aykırı olan o şey. Milyonlarca insan birbirine ihanet etti, çalıp çırptı, adam öldürdü... yüz yıllardır dünyanın hiçbir mahkemesinin yıllıklarında kayda geçirilmemiş, ve o zamanlar canilerin bile kendi yaptıklarını suç olarak görmedikleri sayısız suçlar işlediler...</p>

    <p class="r mt1"><span style="font-variant:small-caps;">Leo Tolstoy</span>, <i>Savaş ve Barış</i></p>
  </blockquote>

  <p>707'nin rahme benzeyen uçuş kabininde, ilave mürettebat koltuğuna kıvrılmışım, ışıklar sönük, gece bir yıldız gösterisi adeta, havalandırma deliklerinden uğultu yükseliyor ve ateşböcekleri yanımızdan geçerken ben aşağıya, Suudi Arabistan'ın sıcak, karanlık çölüne bakıyorum. Beyaz, sarı, çizgili altın renkli, saatte neredeyse bin beş yüz kilometre hızla dolaşıyorlar etrafımızda (bizim ve onların azami hızları zıt yönlerde) veya doğuya doğru ilerleyişimizi taklit ederek altımızda süzülüyorlar. İçinde bulunduğum konserve kutusundaki sesler sıkıntılı, yorgun, Teksas, Kahire, Gloucestershire ve Hicaz aksanlarıyla şikâyet edip duran adamlar.</p>

  <p>"Mike iki sıfır sıfır beş." Büyük siyah kürenin dışından bir Orta batı sesi, bir Suudi yer kontrolü elemanından çaresizce yol göstermesini istiyor. "Teknik bölgeye daha yüksek irtifa talebi." Şşşşşşşşşşş, diye soluyor havalandırma. Ortadoğu Havayolları pilotu bana dönüp sırıtıyor. "Dahran hava üssüne doğru çıkmak istiyor — bahse girerim Suudiler onu geri çevirecek." Şşşşşşşş. "Yüksek irtifa mümkün değil." 'Mümkün'deki 'm'leri bastıra bastıra söyleyip bilgilendirmeyi emre dönüştüren, ağır bir Suudi aksanı. Şşşşşşşşşşşş. 707 mürettebatı kahkahalara boğuluyor. "Ne bekliyordunuz?" Amerikalı: "Tekrar söyle? Tekrar söyle?" Daha fazla kahkaha. Altın sarısı Ortadoğu Havayolları üniforması kokpitin parlak ışığında hastane beyazına dönmüş hostes bana bir bardak şampanya ikram ediyor. "İhtiyacın vardır diye düşündüm Robert," diyor Lübnanlı pilot. "Sanırım burada uzun süre kalacaksın."</p>

  <p>Soğuk bardaktan bir yudum alıyorum. Şampanya. Fransa. Paris. Boulevards. Ve kuzeye bakıyorum, karanlığın içine, (dediklerine göre) 'medeniyetin' başladığı, kadim Fırat ve Dicle'nin birleşerek Körfez'e doğru aktığı yere doğru. Orada zengin, müreffeh bir küçük emirlik var. Sümerlerin, Ümeyyelerin, Selçukluların, Abbasilerin ve (evet, sanırım) Moğolların mirasçıları, T-72 tankları, ZSU-23 paletli, mobil, radar güdümlü uçaksavarları, scudları, 155'leri ve Kalaşnikof'ları, yanı sıra Kuveyt'in Irak'ın on dokuzuncu eyaleti olduğu iddialarıyla daha yeni gelmiş. Kuveyt sınırının beş yüz kilometre güneyinde ateşböcekleri daha da yoğunlaşıyor.</p>

  <p>'Ascot.' Zengin Britanya sömürgeleri. Bir yarış pistinin ardından Britanyalıların havadan 'silah başına' çağrısına verdiği nasıl da tipik bir kod. İşte General Maude'nin adamlarının ve Er Charles Dickens'ın yoldaşlarının mirasçıları, 1917'de 'kurtardıkları' insanların torunlarının elinden daha da fazla Arabı kurtarmaya hazırlar. 'Ascot iki bin yüz istiyor." Önümüzde cılız bir sarı ışık parlayıp sönüyor, göz kamaştırıyor, Darth Vader hızıyla geçiyor yanımızdan. "Gördün mü Robert?" Evet gördüm ve okyanus yeşili bir denizin dibinden bana doğru yansıyan radar ekranına bakıyorum, Akrotiri'ye ilerleyen mutlu küçük bir bip sesi yakalıyorum. Kıbrıs bile ev gibi görünüyor şimdi. Saddam Kuveyt'i işgal ettiğinde Paris'te daha yeni tatile başlamıştım. Şampanya bile istemiyorum. Koyayım Saddam'a, diyorum kendi kendime.</p>

  <p>O emektar Fisk kehanet makinesi fena çuvallamıştı. Beyrut'ta, Irak ve Kuveyt arasında petrol hırsızlığı ve aşırı üretime dair çocukça tartışmalar hakkındaki tatil öncesi haberlerimi sabırsızlıkla döktürürken, cam kürem hiçbir şey göstermemişti bana. Kuveyt İran'la savaşında Saddam'a para akıtmamış mıydı? 1988'de, savaşlar sona erdiğinde <i>Times</i> editörlerinin işgal etmeyi pek sevdiği şu bitmek bilmez orta sayfalardan birinde, "Saddam iyice zalimleşmiş lejyonlarını şimdi nasıl istihdam edecek?" diye sorduğum doğruydu. Sonra <i>Independent</i>'a geçmiş ve Hizbullah'ın İsrail'in Lübnan işgaliyle mücadelesine, birinci Filistin intifadasına ve Cezayir 'demokrasisinin' kan kırmızı şafağına geri dönmüştüm. Ortadoğu Havayolları uçağına binmeden önce, son haberlerimin fotokopilerini de koymuştum çantama:</p>

  <blockquote class="">
    <p><i>Independent</i>, 19 Temmuz 1990. Robert Fisk, Beyrut. Kuveytli liderler dün, Irak'ın kendilerine karşı tekrarladığı tehditler üzerine alarma geçti, parlamentoyu acil toplantıya çağırdı ve Kuveyt dışişleri bakanını Suudi Arabistan'dan yardım istemek üzere gönderdi... Irak Dışişleri Bakanı Tarık Aziz'e göre, Kuveyt iki ülke arasındaki sınırı 'ihlal etti' ve 2.4 milyar dolar değerinde petrol çaldı... Kuveyt'in OPEC'in petrol üretim kota sisteminde hile yaptığını iddia eden Aziz, "Irak'ı zayıflatmak, güvenliğini ve ekonomisini sarsmak için önceden hazırlanmış ve kasti bir plandır bu," dedi.<sup><a href="../Text/dipnot.xhtml#bookmark151" id="footnote151">[1]</a></sup></p>
  </blockquote>

  <p>Önceden hazırlanmış. Kasti. Komplo. Baas parti aygıtı komplolar ve kumpaslarla karnını doyuruyordu, onları hiç acımadan silip süpürüyordu, iştahı kuşkuyla kabarıyordu. Saddam'ın iddiasına göre, Kuveyt Irak'a karşı 'ekonomik sabotaj' yapıyordu. Paris tatili için yola çıkmanın nasıl bir aptallık olduğunu görmem için kendi haberlerimi okumam yeterli. 19 Temmuz'da Beyrut'tan bildiren Fisk'in, bütün ipuçlarını sıraladığını şimdi pişmanlıkla fark ediyorum: "Devlet Başkanı Saddam Hüseyin... komşularına karşı 'son bir çareden' söz etti ve 'kelle uçurmanın' yaşam standartlarını düşürmekten daha iyi olduğunu sözlerine ekledi." Irak 30 ila 40 milyar dolar arası dış borç ödemesiyle karşı karşıyaydı. "Körfez devletlerinin hiçbiri ABD'nin kendilerini Irak'tan korumak için askeri müdahalede bulunacağına inanmıyor. Halihazırda Körfez'de sadece yedi Amerikan savaş gemisi var," diye devam ediyordum. Ve artık biliyoruz ki, Saddam da aynı fikirdeydi. Eylül 1982'de İsrail'in Batı Beyrut'u işgal edeceği, kamplarda katliamlar yaşanacağı kendisine söylenen ve bunun ardından tatil için İrlanda'ya uçan da aynı herif değil miydi? Fisk İrlanda'ya tatile gidecek diye İsrailliler saldırmayacaktı. Saddam da, Lord Fisk Paris'e uçacak diye Kuveyt'i işgal etmeyecekti. 2 Ağustos 1990. "Irak kuvvetleri Kuveyt'i işgal etti" diyordu BBC'nin akşam 8 haberleri, ben tam çikolatalı ekmeğimi ısırırken.</p>

  <p>İşgal öncesindeki o son kritik günlerde belki de Saddam'ın (veya Washington'un) büyüsüne kapılmıştık. Saddam'ın Kuveyt'e yönelik bütün tehditlerinden sonra bile ABD onun hâlâ 'kendi' adamı olduğunu düşünüyordu. İşgalden sadece dört gün önce, Saddam'ın tehditlerinin İkinci Dünya Savaşı'nın arifesinde Hitler'in tehditlerine benzeyip benzemediği sorulduğunda ABD'nin Yakındoğu'dan sorumlu dışişleri bakan yardımcısı Richard Murphy, bu tür yorumları 'fazla üstünkörü' diyerek küçümsüyordu. "Saddam, güç kullanmakta tereddüt etmeyen sert, açıksözlü bir lider... Iraklılarla daimi diyalog içinde olmak gerektiğini düşünüyorum... Saddam asabi davranmadı." Murphy'nin sözleri, Amerika'nın Bağdat büyükelçisi April Glaspie, Saddam'la o ünlü görüşmeyi yapıp, ihtilafın 'Irak ve Kuveyt arasında bir mesele' olduğunu söylemesinden dört gün <i>sonrasına</i> rastlamıştı. Sonradan ABD Dış İlişkiler Komitesi'ne ifade veren Glaspie, Iraklıların bu görüşmenin kayıtları üzerinde oynadığı tahmininde bulunacaktı. Saddam, Mısır Devlet Başkanı Mübarek'ten bir telefon aldıktan sonra toplantıya geri dönmüş ve "güç kullanmamak, kendi belirlediği diplomatik çerçeve içinde hareket etmek konusunda söz vermişti."</p>

  <p>Her zamanki gibi, biz gazeteciler, yanı sıra (hem Arap hem Batılı) diplomatlar, görmeyi tercih etmiş olsaydık, felaketin bütün alametleri orada öylece duruyordu. Bahreynli bir bakan sonradan bana, Iraklı liderin işgalden üç ay önce bir Arap zirvesinde sarf ettiği sözlerin önemini kavrayamadığını itiraf edecekti:</p>

  <blockquote class="">
    <p>Saddam Hüseyin'in ne yapacağının ilk işareti, Mayıs'taki Bağdat zirvesinde bizzat onun tarafından verilmişti... Zirvenin kapalı bir oturumunda Saddam, ülkesinin ekonomik durumunun kendisini kışkırttığının sinyalini verdi. "Petrol fiyatlarındaki düşüş bizi felç ediyor," dedi. Petrol fiyatları bu düzeyde devam ederse ayakta kalamayacağını söyledi. Ben oradaydım ve hepimiz ne dediğini duyduk, fakat anlamını kavrayamadık. Ülkesinin ekonomik yardıma çok ihtiyacı olduğunu ve ekonomik destek istediğini söyleyen [Ürdün] Kralı Hüseyin'di — dünyanın hatırladığı bu. Fakat Saddam Hüseyin'in ne dediğini duymadılar.</p>
  </blockquote>

  <p>Saddam'ın işgalinden sonraki yirmi dört saat zarfında Suudi Arabistan Kralı Fahd 'tarihi kararı'nı aldı (Suudilerin böyle beklenmedik bir adımı ifade etmek için kullandığı kavram buydu) ve Amerikalıları kraliyeti savunmak için, İslamın en kutsal iki kentine, Mekke ve Medine'ye davet etti. Arap Körfezi bakanları ve işadamları, Fahd'ın en fazla, kendi aşırı teçhizatlı, kötü eğitimli güçleri Suudi Arabistan'ı savunmak zorunda kalırsa Amerika'nın hava korumasını isteyeceğine ve Suudilerin, tıpkı Afganistan'da Sovyetlere karşı Usame Bin Ladin'in Arap ordusuna para akıttığı gibi, Irak işgaline karşı Kuveyt direnişini desteklemek için Arap gerillaları finanse edeceğine inanıyorlardı. Fakat Bin Ladin'in yardım önerisi sert şekilde geri çevrildi — hayal bile edemeyeceğimiz uğursuz sonuçları olacaktı bu reddin. İsrail'in (ABD'nin Ortadoğu'daki en büyük müttefikinin) karşısında kırk yılı aşkın bir süredir aşağılanan Araplar, şimdi aynı Amerikalıların, kendilerini bir başka Arap liderine karşı 'savunmak' için kutsal topraklara gelişine tanık olacaktı. Kral Fahd 'kutsal yerlerin muhafızı' ise, 82. Hava İndirme Birliği şimdi 'kutsal yerlerin muhafızının' muhafızıydı. Birçok Arap için bu kulağa küfür gibi geliyordu.</p>

  <p>O ilk günlerde, Ağustos'un kavurucu sıcağında, (Körfez'de sıklıkla yaptığım üzere) Associated Press'in Bahreyn bürosunun şefi Ali Mahmud'a akıl danışmaya gittim. Nasır döneminde hapse atılan<sup><a href="../Text/dipnot.xhtml#bookmark152" id="footnote152">[2]</a></sup>, fakat Arap dünyasındaki çılgınlık hali söz konusu olduğunda karanlık bir kâhin yeteneğine sahip bir Mısırlıydı Mahmud. "Sonucun ne olduğu önemli değil, iş işten geçti," dedi. "Teokratik ve milliyetçi rejimlerin ABD'yi Ortadoğu'ya davet etmesi gerçeği, uzun süre öfke doğuracak ve asla bağışlanmayacak. Kriz sona erdiğinde, daha da kötüsü gelecek." Ve altı yıl sonra Afganistan'da, Bin Ladin bana Suud Sarayı'nın tarihsel günahlarını tek tek sayarken, Ali'nin sözlerini hatırlayacaktım.</p>

  <p>Saddam'ın müteakip tavrı (İsraillilerin işgal altındaki Filistin topraklarından çekilmesi halinde Kuveyt'ten çekilme önerisi, Irak ve Kuveyt'te binlerce yabancıyı rehin alması, emirliği resmen ilhak etmesi) Batı'da naif ve yanılsamalı bir politika gibi görünüyordu. Fakat (Saddam'ın esasen hitap ettiği) Arap dünyasında ille böyle görülmüyordu. Araplar için İsrail'in Filistin işgali en az Irak'ın Kuveyt işgali kadar büyük (ve çok daha uzun zamandır süren) bir kötülüktü ve ikincisinde işgalciler en azından Araptı.<sup><a href="../Text/dipnot.xhtml#bookmark153" id="footnote153">[3]</a></sup></p>

  <p>Binlerce Amerikan askerinin, Suudi Arabistan'ın kuzeybatısındaki çöl fırtınalarının arasında uçaklardan aktığı televizyon görüntüleri, sonradan krizin en usandırıcı imajlarından biri haline gelecekti. Fakat 1990 Ağustosu'nun o ilk günlerinde 82. Hava indirme ve diğer Amerikan birliklerinin (Mekke'nin 1100 kilometre ve Irak işgal güçlerinin ileri unsurlarının yaklaşık 300 kilometre uzağındaki) Dahran'a varışı, dünyadaki en büyük ve en az takip edilen haberdi. Normalde kraliyete vize almak haftalar sürüyordu; Suudi Arabistan gibi kapalı, yabancı düşmanı bir oligarşide (Irak işgalini kendi vatandaşlarından en az yirmi dört saat gizlemişti) hiçbir devlet yetkilisi, yabancı gazetecilere kafir güçlerin bu kadar kutsal bir yere ayak basışına tanık olmasına izin vermeyi tasavvur edemezdi.<sup><a href="../Text/dipnot.xhtml#bookmark154" id="footnote154">[4]</a></sup></p>

  <p>Ortadoğu Havayollarının (MEA) Dahran'a 707 seferinde, kokpitin içinde kamburum çıkmış bir halde otururken vaziyet bu. Havayolu şirketinin Beyrut bürosu elemanlarından ve en zeki idarecilerinden Joe Kai, vizesi olmasa bile, bir MEA yolcusunun Suudi Arabistan üzerinden transit geçiş hakkı olduğunun farkındaydı — bir başka Körfez ülkesine aktarmalı gidecektim. Böylece Suudi Arabistan üzerinden Bahreyn'e gidiş biletimi kesti — ve <i>Independent</i>'ın dünyaya haber atlatmasına yardım etmiş oldu. Dahran'da tam beş saat kalabilecektim. "Amerikalıları göreceksiniz <i>habibi,"</i> demişti Joe. "Her yerde onlar olacak."</p>

  <p>Oradaydılar. MEA uçağı Suudi Arabistan'a inerken, hava üssünün ışıkları altında duran onlarca Amerikan Bell/Agusta savaş helikopterini görebiliyordum; pervaneleri vantilatör gibi bağlanmış, devasa bir böcek yuvası gibi sıkış tepiş paketlenmiş, geceyarısının karanlığında kuzeye nakledilmeyi bekliyorlardı. Bir Galaxy nakliye uçağı sırası daha da çok helikopter ve beyaz uçlu füze yığınları boşaltıyordu. Uskurları titreyen çöl kahverengisi bir Hercules C-10, kuzeybatıya, sınırın yanındaki Suudi iniş pistlerine yapacağı yolculuk için füzelerle yükleniyordu. Terminalin içinde Suudiler pasaportumu didikleyip Bayreyn biletime kayıtsız gözlerle baktıktan sonra bekleme salonunda oturmamı söylediler.</p>

  <p>Ve Joe'nun dediği gibi, her yerdeydiler, omuzlarında 'Güvenli, Çevik, Emin' yazılı parlak şeritleriyle 3. Hava İkmal Komutanlığı'nın bütün o Amerikalı mürettebatı. Burada açıkça savaşın eşigindeydik, bir Hıristiyan ordusu İslamın en hassas toprak parçasına, teolojiden ziyade süpermarket dağıtım seferlerini çağrıştıran bir mesajla iniyordu. Bütün dini meseleler, pistte dikilmiş, doğuya, şafak göğünde kükreyerek beliren bir başka Lockheed C-5B'ye doğru bakan düzgün giyimli genç erkek ve kadınlarda yok olup gitmişti. Her on beş dakikada bir Galaxyler geliyor, Cobra helikopterlerinin ağırlığını taşıyan lastikleri ötüyor, çöl sıcağına inerlerken 30 metrelik meymenetsiz kanatları yaşlı kuşlar gibi çırpınıp titriyordu.</p>

  <p>Amerikalılar neşeliydi, konuşmaktan memnunlardı, bir gazetecinin Suudi Arabistan'a binlerce asker ve helikopterler sokmasını seyretmesinden hiç de rahatsız olmuş görünmüyorlardı. ABD Hava Kuvvetleri'nden Yüzbaşı Curt Morris, kendisini Galaxy'ye geri götürecek otobüsü bekliyordu. "Kasabada gerçekten çok hoş bir otelde kaldık. Geçen akşam bazı güzel Arap yemekleri yedik. Yee, sevdik burayı. Ve son birkaç gündür hava serin." Geniş geniş gülüyordu. "Birkaç güne kalmaz sizin ülkenizde olacağız, Mildenhall'da, şimdi önümüzde bu var." Turizm. Serin hava, egzotik yemekler. Güney İngiltere'ye dönüş. Hava üssünün diğer tarafında, Mısır Havayollarına ait, normalde tatilcileri Luxor'a götüren türden bir 737'nin merdivenlerinden Mısır askerleri iniyordu.</p>

  <p>Suudiler en azından tanık oldukları olayların içerdiği ironiyi anlıyor gibi görünüyorlardı. Havaalanındaki milisler, küçük göz delikleri olan kömür karası gaz maskeleriyle donanmıştı. "Amerika bizi korumak için geldiğini söylüyor," dedi biri, kaytan bıyıklı zayıf bir genç adam, yan yana şafaktan süzülüp inmekte olan bir RAF nakliye uçağını izlerken. "Petrolümüz olmasaydı Amerika bizi korumak için gelir miydi?" Cevabı, Yüzbaşı Morris'in beraberinde getirdiği iyimserlikle aynı kesinlikle biliyordum. Gelecek aylarda tanışacağım Suudi polisler ve askerler hiç de aptal değildi; üniversite mezunu falan değillerdi, ama dinleri onlara, Amerikalıların ülkelerine gelmesinin temsil ettiği tehlikeli bilinç sıçramasına yönelik (açık bir kuşku olmasa bile) derin endişe duymalarına yetecek kadar çok şey öğretmişti.</p>

  <p>Amerikalı, Mısırlı ve Faslı birlikler (o en erken aşamadan itibaren ABD güçleri en sadık Arap müttefiklerinden dinsel kamuflaj edinmeyi becermişti), çölün ücra köşelerindeki geçici kamplarına çoktan yerleşmişti. Sınır kasabası Hafji kısmen boşaltılmış ve kışlaya çevrilmişti. Daha batıda, Suudi Arabistan topraklarının Irak sınırı boyunca uzandığı bölgede, tırların park ettiği, hava üssü ve lojmanları 1985'te 5 milyar dolara patlayan Hefr El-Batn kenti de 70 bin askeri barındırabiliyordu. Aramco'nun petrol işçileri kampı da seferber edildi. Yüzbaşı Morris uzun boylu, sarışın bir kadın askerin yanında duruyordu; kadın asker saçını, Suudileri şok edecek bir başka Amerikan kültür özelliği mahiyetinde topuz yapmıştı. "Sıcaklık iyice arttığında bizimkiler onların anti-gaz kıyafetlerini giymek zorunda kalırsa ne olacağını düşünmek bile istemiyorum," diyordu Morris. "Ahbap, sana söylüyorum, insanlar bu şeylerin içinde sıcak çarpmasından ölür."</p>

  <p>Körfez Havayolları uçağım şafak söktükten sonra Bahreyn'e gitmek üzere kalktığında, Dahran hava üssünün tamamının gri-beyaz füze bataryalarıyla kuşatılmış olduğunu görebildim. Yolcu koltuğumdan, Galaxy sıraları ve onların helikopter yavrularının birkaç fotoğrafını çektim. Ortadoğu'da tarih yakalanamayacak kadar hızlı ilerliyordu. Ölçeğinden ziyade şaşırtıcı paralellikleri açısından, Britanyalılar 1914'te savaşa girdiğinde de manzara böyle miydi, diye merak etmekten alamıyordum kendimi. O zamanlar Avrupa'nın emperyalist güçlerinin kendilerini nasıl bir kaosun içine attıklarına dair hiçbir fikrimiz yoktu. Sadece iki hafta önce Kuveyt'in yok olacağını, Britanyalıların ve Amerikalıların Hazreti Muhammed'in yürüdüğü topraklarda Irak'a karşı cephe kuracağını, girdikleri savaşın onları (13 yıl sonra) Osmanlı İmparatorluğunun çöküşünden bu yana Ortadoğu'nun tanık olduğu en tehlikeli çatışmaya sürükleyeceğini kim tahmin edebilirdi?</p>

  <p>Bahreyn'den ABD televizyon ekipleri arasındaki eski ahbaplarımla birlikte Körfez üzerinde bir tur attım; sadece birkaç yıl önce, Irak bizim dostumuzken, Irak bir Amerikan savaş gemisine saldırıp elini kolunu sallayarak gidebilirken aynı ekiple bu sıcak, balık kaynaşan suları dolaşmıştım. Sadece iki yıl önce, küçük beyaz ticari uçağımız, uçan balık sürüleriyle yumuşak dalgaların üzerinde vızıldarken, Saddam hâlâ dostumuzdu, hâlâ 'sıkı, açık konuşan liderdi', Kuveyt'i çalmaya karar verene kadar da öyle kalacaktı. Daha birkaç ay öncesinde, Mübarek bir grup senatörü paketleyip Saddam'ı görmeye gönderdiğinde, Irak diktatörünün asıl sorununun basınla olduğunu kabul etmişlerdi. Evet, Saddam'ın bir halkla ilişkiler danışmanına ihtiyacı vardı. Fakat şimdi o PR elemanları Kuveyt kraliyet ailesi ve Suudi 'Ortak Müttefik Kuvvetler Komutanlığı'nın şişman komutanı, yani Kral Fahd'ın yeğeni ve Suudi Savunma Bakanı Prens Sultan'ın oğlu olan Haşmetmeap Prens Halid bin Sultan bin Abdülaziz tarafından işe alınmıştı.</p>

  <p>Nazlı nazlı salınan dalgalar boyunca, simetrileri ve kıvrık pruvaları bir başka çağın ve kültürün hassasiyetini yansıtan tek yelkenli motorlu Arap teknelerinin üzerinden geçtik. Fakat suyun üzerinde saatte 16 kilometreyle yol alırken bile, yüzlerimizden ve sırtlarımızdan oluk oluk ter akıyordu. 45 derece sıcaklıkta beş-altı saat geçirdikten sonra denizi ve gökyüzünü, sadece güneşin soluk altın renginin seçilebildiği sarı-gri bir sis kapladı. Bu doğal fırında kim bir savaşı sürdürebilirdi? Kanıt orada duruyordu. Dubai'nin 100 kilometre açığında Fransız firkateyni <i>Commandant Ducoing</i>'i, üç renkli, kıçtan demirlemiş, güvertesindeki mürettebatın bir uçaksavarın etrafında koşuşturup durduğu bir şilepten erzak yüklerken bulduk. Gövdesindeki numarayı güneş ışığının yansıdığı suda gördük bir an (F795) ve sonra sisin içinde kayboldu. Pusun içinde 180 derece döndük ve <i>Ducoing</i>'i yine karşımızda bulduk; buhar püskürtüyor, uskurları gri-yeşil denizi köpürtüyordu.</p>

  <p>Irak işgalinin kuzeybatı yönündeki diğer belirtilerini kaplayan rutubetin içinden geçen boş petrol tankerleri, Körfez'in açıklarına, doğuya doğru ilerliyordu; doğal bir çelişkiydi bu, zira boşken batıya ilerlemeleri ve sonra Kuveyt petrolünü yüklenip, azami su kesim çizgileri yüzeyin altında kalmış bir halde doğuya doğru yola çıkmaları gerekirdi. Suya doğru düzgün batamamanın çaresizliği içindeki Singapur bandıralı T. M. <i>Regulus,</i> pas kırmızısı kıçını göstere göstere, sisin ortasında demir atmıştı; iki yıl önceki tanker savaşında İran 'saldırganlığına' karşı Amerikan korumasının simgesi olmuş eski Kuveyt tankeri <i>Chesapeake City</i> bile (Amerikan bayrağı çekip bandıra değiştirmişti) bomboş halde Bahreyn'e ilerliyordu. Pus kümeleri arasında, ambar ve güverteleri Toyotalarla tıka basa dolu bir kargo gemisi bile gördük; Körfez'in en zengin emirliğinin lüksüne lüks katmak için yola çıkan gemi, şimdi Hürmüz'e ve açık denize doğru kaçıyordu. Güzel günler sona ermişti.</p>

  <p>Kuveyt'te mahsur kalmış birkaç Batılı gazeteci dışında <i>(Financial Times</i>'tan Tony Walker da onların arasındaydı ve çölde, vahşeti ve korkuyu anlatan güçlü bir haberle ortaya çıktı.<sup><a href="../Text/dipnot.xhtml#bookmark155" id="footnote155">[5]</a></sup>) dünyanın muhabirleri şimdi Bağdat'tan veya Arap Körfezi'nin işgal edilmemiş kentlerinden haber geçiyordu. Oralara konuşlanmış, propaganda savaşım soru işaretleriyle mayalamaya çalışıyorduk; okuyucuyu, bizim de Suudi Arabistan'da biftek yiyip portakal suyu içerek geçirdiğimiz uzun kuru geceler boyu kendimize sorduklarımıza benzer sorular sormaya sevk edecek, küçük kuşku el bombalarıydı bunlar. Lübnan'daki eylemciler uzun süredir, ellerindeki Amerikalı rehineler (aralarında AP'nin Beyrut büro şefi, eski arkadaşım Terry Anderson da vardı) karşılığında, Kuveyt'te hapsedilen on yedi Şii Müslümanın bırakılmasını talep ediyordu. On yedi kişiden ikisi bırakılmıştı. Hepsi İslami Davet Partisi üyesiydi. Irak kalan on beş kişiyi bırakmış mıydı? Cevap: Hayır, onlar kaçmıştı. On üç yıl sonra Davet, 'kurtarılmış' Irak'taki siyasi partilerden biri haline gelecek, nazikçe konuştukları Davet üyelerinin 1980'lerin 'süper teröristleri' olduğu gerçeğini unutmuş görünen Amerikalılardan seçimlerin yapılmasını talep edecekti. Diplomatlar, Kuveyt'te yaşayan Filistinlilerin Irak istihbarat servisiyle suç ortaklığı yaptığını, işgalden hemen önce Iraklılara Kuveytli yetkililerin ev adreslerini verdiklerini iddia ediyordu. FKÖ Kuveyt işgalinde Saddam'a yardımcı mı oluyordu? Cevap: Hayır, zira bazı Filistinliler yavaşça gelişen Kuveyt direniş hareketine bile katılmaktaydı. Fakat Irak'ın eğittiği Filistinliler daha sonra Bağdat'tan aşağı getirilmişti ve onları ellerinde silahlarıyla Kuveyt sokaklarında görmek mümkündü. Ve bu, şimdi sürgünde olan Kuveyt kraliyet ailesinin günün birinde emirliğe dönüp bazıları orada doğmuş 300 bin Filistinli 'hain'in sınırdışı edilmesini istemesi için nasıl da güzel bir fırsattı. Zaten tam da bunu yapacaklardı.</p>

  <p>Suriyeliler Suudi Arabistan'daki Amerikalılara katılmak üzere bir tümen asker gönderdi; 'Arap Ulusunun Öncüsü' şimdi Baasçı düşmanlarına karşı Siyonizm'in dostlarıyla yakınlaşıyordu (veya öyle görünüyordu). Ve her gün, dünyanın dört bir köşesinden yüzlerce televizyon ekibi Amerikalıların gelişini izlemeleri için (benim işgalden hemen sonra havadan tetkik ettiğim yollardan), otobüslerle Dahran hava üssüne taşınıyordu. Birlikler, tugaylar, tümenler, müfrezeler, mangalar, on binlerce asker... 1991 yılma girildiğinde, Saddam güçlerine karşı yarım milyonluk bir ordu toplanmış oldu. 1991'de ABD, Kuveyt'i kurtarmak için çok sayıda askere ihtiyacı olduğunu düşünüyordu. 2003'te ise Pentagon, Irak'ın tamamını ele geçirip işgal etmek için bu sayının yarısı kadarına ihtiyaç olduğunu hesap edecekti. Fakat 2003'te kimse bu kıyaslamayı yapmadı.</p>

  <p>Elde ettiğimiz istatistikler değilse bile, öğüttü. Gazetecilere gaz maskelerini nasıl takacaklarını anlata anlata RAF (Britanya Kraliyet Hava Kuvvetleri) subaylarının dilinde tüy bitiyordu. Bize 'badi-badi' sistemini kullanmamızı tavsiye ediyorlardı; arkadaşınızın filtreyi maskeye takmasına yardım ediyordunuz, ama önce sizinkinin takıldığından emin olmalıydınız — bu arada arkadaşınız boğulup ölebilirdi. Bütün bu sefil iş 'ilerlemeyi durdurma'yı (ordunun basından aparttığından kuşkulandığım bir ifadeydi bu) içeriyordu, bu arada Saddam'ın galonlarca lanetli kokteyli etrafımızda bulutlanıyordu. Fransız Yabancı Lejyonu'na yaptığım bir ziyaret (çölde kırmızı şarap, Britanyalıların ılık su tayınından daha cazip görünüyordu), kimyasal imhadan kaçınmanın daha kolay yöntemleri olduğu konusunda ikna etmişti beni. Londra'nın doğu ucundan gelen İkinci Piyade Tümeni'nin Britanyalı bir üyesi, birliğinin (şeref madalyaları arasında Marne de vardı)<sup><a href="../Text/dipnot.xhtml#bookmark156" id="footnote156">[6]</a></sup> harekatla ilgili kendine has emirleri olduğunu söylüyordu. "Temel olarak, kırmızı gaz alarmı verildiğinde, biri düdüğü çalar, hepimiz kamyonlarımıza doluşuruz ve oradan hemen vınlarız."</p>

  <p>Bu bana gayet makul görünüyordu. Daha alelade bir tavsiye mahiyetinde, <i>Saudi Gazette</i>'ye göz atabilirdik; öylesine bir gazeteydi ki, okuyucularını 100 bin Iraklı askerin Kuveyt'i işgal ettiği, Emir'in kardeşini vurduğu ve Suudi Arabistan sınırlarına gelip dayandığı konusunda bilgilendirmeyi becerememişti. 3. sayfanın manşetinde, "Bir gaz saldırısında yapılacaklar ve yapılmayacaklar" diye yazıyordu. Bu, dünyanın en tanınmış doktorlarının tavsiye köşeleri haline gelecekti; ki onların, kimyasal savaşla ilgili Suudi Arabistan'ın yaptıklarından pek de geri kalmadığı görülecekti. Ve Kral Fahd'ın tam da o yıl Mekke'de 1400 Müslüman hacının ölümünün sorumluluğunu "Allah'ın iradesine" bağladığını hatırlayanlar, gazetenin tavsiyelerini hafiften tanıdık bulacaktı.</p>

  <p>"Eğer evinizin dışında ve açık alandaysanız, kaderinize razı olmak dışında yapabileceğiniz bir şey yoktur," diyordu tavsiye yazısında. Diğer taraftan, evinizdeyseniz aldığınız tavsiye şuydu: "Pencerelere koşun, kuşların ağaçlardan düşüp düşmediğine, kedilerin, köpeklerin ve insanların yere yığılarak öksürüp öksürmediğine, arabaların çarpışıp çarpışmadığına ve genel bir panik olup olmadığına bakın. Bunların hepsi gaz saldırısının belirtisidir. Bunların olduğunu gördüğünüzde kapılara, pencerelere barikat kurun ve kimsenin eve girmesine veya evden çıkmasına izin vermeyin." Diğer faydalı bilgiler arasında şunlar da vardı: "Uzun kollu gömlekler, çoraplar ve şapkalarla tepeden tırnağa giyinin... başınızın tamamını ıslak bir havlu veya battaniye ile kaplayın... duşa gidin ve orada kalın."<sup><a href="../Text/dipnot.xhtml#bookmark157" id="footnote157">[7]</a></sup> Fakat <i>Saudi Gazette</i> okuyucularını korkutacak bir gazete de değildi. 4 Ağustos 1990'daki başsayfasında, kalın puntoyla yazılmış, bir tek tuhaf paragraf vardı. "Kral Fahd ve Bush, mevcut durum ışığında bölgedeki duruma dair görüş alışverişinde bulundular," diyordu paragrafta. Gazetenin gerçekliğe verdiği taviz bundan ibaretti. 'Mevcut durum' ise Kuveyt'e yönelik Irak <i>anschluss</i>'uydu (ilhak).</p>

  <p>Amerikalılara kültürel destek veriliyordu. Bazıları gayet makuldü: alkol almayın, Arap kadınlarına asla ilgi göstermeyin, öfkenize hakim olun. Diğerleri ise Amerika'nın Ortadoğu politikasının gerçek sorunlarını ele veriyordu. Amerikan ordusunun Suudi Arabistan'a yönelik resmi kılavuzunda 'hassas alanlar' başlıklı bir bölüm vardı. Bu bölümde Amerikan personelinden 'ABD ile İsrail arasındaki dostça ilişkileri ele alan makale veya haberleri', 'ABD'deki Arap karşıtı gösterileri veya hissiyatı' veya 'Lübnan'daki İsrail varlığına(!) ve eylemlerine verilen desteği' tartışmamaları isteniyordu. Gerçek şuydu ki ordu kılavuzu, bu konuların Pentagon açısından Araplar için olabileceğinden (ki onlar bu konulan <i>tartışabilirdi</i>) daha da 'hassas' olduğunu belirten o kelimelerde, İsrail'in istilaları veya işgaline atıfta bile bulunamıyordu. Daha önceki bir kılavuzda ise ABD personeline 'Yahudi lobisi ve İsrail'e verilen Amerikan istihbaratı' konularında tartışmaktan kaçınmaları emrediliyordu. Bu ifadeler de sonradan Pentagon tarafından sessiz sedasız silindi; zira Dünya Yahudi Kongresi, ABD Savunma Bakanı Dick Cheney'ye bir mektup yazarak, 'düşkırıklığını' ve 'derin incinme ve öfke duygularını' ifade etti. ABD birliklerinden, 'ABD'yi eşsiz bir demokratik toplum kılan hoşgörü, çoğulculuk ve açık fikirlilik gibi değerlere tümüyle sahip çıkması' isteniyordu. Böylece Yahudi lobisi, Yahudi lobisine dair tüm tartışmayı silmekte başarılı oldu.</p>

  <p>Amerikan askerlerinden ayrıca, 'Islam <i>[böyle yazılmış]</i> dininin kurucusu Hazreti Muhammed'in MS 570 yılında Arabistan'da doğduğunu... Bu olgunun Suudi Arabistan üzerinde derin bir etkisi bulunduğunu ve onu İslam dininin kabul edilmiş merkezi kıldığını' hatırlamaları isteniyordu. Bu 'kılavuzun' Suudi versiyonuyla bir gece Kuveyt sınırına yaptığım bir ziyaretten Dahran'a dönerken, bir petrol istasyonunda durdurulunca karşılaştım. Bir Suudi askeri kamyonundan çıkan iki asker arabaya doğru yürüdü. "Efendim, bunları almanızı rica ediyoruz," dedi biri ve bana iki broşür uzattı. 'Dünya Müslüman Gençliği Şurası' ve Dammam'daki İslami <i>Davet</i> ve Rehberlik Merkezi' tarafından İngilizce olarak yayınlanmışlardı. Birinci belge <i>İslam'ın Kılıcı</i> başlığını taşıyordu ve sadece bu kılıcın ışığının 'tıpkı aydınlığın karanlığı kovması gibi, yalanı bertaraf edebileceği' öne sürülüyordu. İslama geçmiş Batılılardan bir dizi alıntı da vardı; onlardan biri de Yusuf İslam adını alan (ve 2004'te, 'terörizme' karıştığına dair tümüyle yanlış şüphelerle ABD'ye girmesine izin verilmeyecek olan) Cat Stevens'a aitti. "İslam'ı, medyada sürekli gösterilen bazı kötü Müslümanların davranışlarına göre yargılamak yanlıştır... Şoförü sarhoş olduğu için bir arabaya kötü demeye benzer bu..." diyordu Stevens yapılan alıntıda. İkinci broşür yabancıları (ateist veya bilinemezci... ya da demokrasi ve özgürlüğe inanan biri olsa da) Peygamber'in hayatını ve öğretilerini araştırmaya davet ediyordu.</p>

  <p>"Bunları Amerikalılara veriyoruz," dedi Suudi asker. Keçi sakallı, uzun, ince bir adamdı, selam verdi ve kamyonuna geri döndü. Bir Amerikan kamyonuydu elbette; Suudi askerler Amerikan Kevlar miğferleri takıyor ve Amerikan komutası altında bulunuyorlardı. Gerçekten de, birçok Müslümanın kaderi, Batı 'gölgesi' altında yaşamak gibi görünüyordu. Suudilerin (İranlılar gibi), Amerikalıların inşa ettiği otobanlar ve otoban geçiş kulübeleriyle, helikopterlerin ve savaş uçaklarının Amerikan olduğu Amerikan yapımı hava üsleriyle kaplı bir ülkede yaşamaları bir ironidir. Dahası, altyapısını Amerikalıların kurduğu bu ülkede prenslerin (İran'da ise devrimcilerin) birçoğu ABD'de eğitim görmüştür ve İngilizceyi Amerikan aksanıyla konuşmaktadır. Bu yüzden Irak işgalinin hemen sonrasında Başkan George Bush, Suudi Arabistan'daki askeri yığınağın amaçlarından birinin de 'Amerikan yaşam tarzını korumak' olduğunu söylediğinde (Suudi teokrasisi ve kafa kesmeleri pek umurunda değildi elbet), herhalde bir sebebi de vardı.</p>

  <p>Fakat Suudi Arabistan sadece Amerikan giysileri giymiyordu. Ülke, 1988'de imzalanan 23 milyar dolarlık El-Yamamah silah anlaşması sayesinde Britanya teçhizatıyla tıka basa dolmuştu (Suudilerin elinde, eğitimli pilotlarının uçurabileceğinden fazla sayıda uçak vardı). Söz konusu anlaşma 132 Tornado ve Hawk uçağının satışını da içeriyordu ve iddialara göre, Britanyalı aracıların yanı sıra Suudi kraliyet ailesine de komisyonlar dağıtılmıştı. Britanya Ulusal Hesaplar Dairesi, 1989'da bu iddialarla ilgili soruşturma başlattı, fakat hazırlanan rapor (Britanya hükümetine göre, Suudileri kızdırmamak için) resmen hasıraltı edildi. Başbakan Margaret Thatcher, Fransızların ve Amerikalıların rekabetini engellemek için projeye bizzat el atmıştı.</p>

  <p>Elbette Amerikan askerlerinin Suudi Arabistan'a konuşlanmasının petrolle hiç (hem de hiç) alakası yoktu. General H. Norman Schwarzkopf'un infiali, Ortadoğu'da söylem ile gerçekliğin birbirinden koparıldığından korkanlar için pek hayra alamet sayılmazsa da, generalin iddiasını gerçek bir hayal gücüyle ortaya koyduğu söylenmeliydi: Körfez'deki ABD kuvvetlerinin başkomutanı sıfatıyla dili, bir tank ustalığıyla kullanıyordu:</p>

  <p>Ben Amerika'nın Suudi Arabistan'ı savunma hevesinin petrolle bir parça ilgisi olabileceğini öne sürecek kadar ahmaklaştığımda, "Kesinlikle değil," diye kükredi. "İnsanların neden sürekli bunu söyleyip durduğunu bilmiyorum. Gerçekten bilmiyorum. Eğer Irak'ın ne yaptığı ile ilgili herhangi birinin kafasında herhangi bir soru varsa, başka bir yere tezgah açmalarını öneririm. Burada gördüğünüz durum sadece bir eşkıyalık değil — bu düpedüz bir tecavüz." Amerikan televizyon ekipleri kameralarını açıp ses kayıt düğmelerine bastılar. Burada sadece askerlerin dilinden (veya televizyon ekiplerinin askerlerin dili sandığı şeyden) konuşan değil, nazikçe kulakların pasını da alan bir general vardı. "En temel kuralın uluslararası ihlalidir bu," diye patladı. "New York'ta bazı yaşlı bayanlar tecavüze uğradığında hiçbirimizden 'tıs çıkmıyor', yirmi dört insan bunu biliyor ve hiçbir şey yapmıyor... mesele kesinlikle petrol değil. Burada bunu düşünen tek bir asker yok — ben bir tane bile öyle asker tanımadım."</p>

  <p>Velhasıl bütün bunlar Amerika'nın Saddam'a destek tarihinin ta kendisiydi. Washington'un, İran işgaline, İranlılara ve Kürtlere yönelik kimyasal saldırılara, işkence tezgahlarına ve toplu mezarlara gözünü kapamasının tarihiydi. Bütün dünyanın bildiği ve hiçbir şey yapmadığı bütün o zalimliklere 'tıs çıkarmamaktı' — hiç yaşanmamış gibi yapmaktı. Tarih dün başlamıştı. Benim de 'başka yerde tezgah açma' vaktim gelmişti. Bunun petrol için olduğunu <i>düşünmeyen</i> bir askere rastlamak konusunda zorlanan bizler, gelecekte dilimizi tutmak zorunda kalacaktık. Generale Amerika'nın askeri güçlerini diğer Ortadoğu uluslarının eşkıyalığını ve tecavüzünü engellemek için niye kullanmadığını sorduğumuzda, cevabımızı aldık: Varsayımlar üzerinden konuşmamalıydık.</p>

  <p>Varil gibi döşü ve Amerikan futbolu biçiminde kafasıyla dev gibi bir adam olan General Schwarzkopf, bütün bunları sevmişti. Ne de olsa Vietnam'da iki muharebe turunda hizmet vermiş bir generaldi kendisi. Bunlardan ikincisinde, birlikleri My Lai katliamından sorumlu tutulan o münasebetsiz 'Americal' Piyade Bölüğü'ndeki 1. Müfreze'nin komutanı olarak görev yapmıştı (katliamı gerçekleştiren birliklerin komutanı değildi ama). Aralarında Üstün Hizmet Madalyası, Gümüş Yıldız, Fazilet Lejyonu, Üstün Uçuş Haçı ve iki Mor Kalp de bulunan on dört madalyaya sahipti. Tabii ki kimse ona babasını, yani 1953'te Kim Roosevelt ve 'Monty' Woodhouse ile birlikte İran demokrasisini yerle bir eden diğer Norman Schwarzkopf'u sormadı. Onun yerine sorulan şu oldu: Irak'ın morali nasıldı? "Tanrım, umarım berbattır! Umarım açtırlar. Umarım susamıştırlar ve umarım cephaneleri bitmiştir... Bence onlar bir haydut çetesinden başka bir şey değil." Ona göre Iraklıların hâlâ Suudi Arabistan'ı da işgal etme ihtimali var mıydı? "Fark, bizim şimdi burada olmamız. Eğer savaşırlarsa, benimle savaşmak zorundalar. Bazı zayıf komşularının üzerine gitmeleri söz konusu değil." İşte burada baltayı taşa vurmuştu. Suudiler, 'zayıf komşu' olarak görülmek istemiyorlardı. Güçlüydüler, kendilerine güveniyorlardı, kendilerini savunabilirlerdi. 'Ortak kuvvetlerin' komutanı Tuğgeneral Prens Halid bin Sultan bin Abdülaziz değil miydi?</p>

  <p>Ve gerçekten de, Körfez'i karmakarışık eden askeri cangılın içine daldığımızda, ABD kuvvetlerinin konuşlanmasından bu yana tek bir Amerikan tank mürettebatına veya topçusuna silahlarını test için bile ateşleme izni verilmediğini gördük. Suudi yetkililer Amerikalılara, gürültünün sivil nüfusu paniğe sevk edebileceği gerekçesiyle, toplarını kalibre etme izni vermeyi bile reddetmişti. On altı topu 30 kilometreden fazla menzile sahip olan devasa savaş gemisi <i>USS Wisconsin</i> bile, Körfez kıyılarında paniği önlemek için ateş talimlerinin zamanını bildirmekle yükümlü tutulmuştu. Doğu çölünün bazı noktalarında, ABD 24. Piyade Tümeni, paletleri develerin otladığı tarlalara hasar vermesin diye tanklarını yeniden konumlandırmak zorunda kalmıştı.</p>

  <p>Suudilerin ABD ordusunu geçici olarak hadım edebilmesi bir yana, Irak ordusu da kendi içinde ilginç bir psikolojik dönüşüm yaşıyordu. 2 Ağustos'ta Kuveyt'i işgal ettiğinde, bir milyonluk, 'savaşla sıkılaşmış' bir orduydu; 'taarruz yeteneklerini cilalamış', 'güçlü bir savaş aygıtıydı'. Ne var ki şimdi Suudi ve Amerikan subayları, Kuveyt'ten perişan halde gelen mültecilerin anlattıklarından ilham alıyordu; Irak birlikleri dükkânları ve evleri yağmalıyor, tecavüz olayları ve disiplinsizlik nedeniyle asılarak idamlar yaşanıyordu. Britanyalı subaylar, Irak ordusunun düşük moraliyle bir 'enkaz yığını' olduğundan söz ediyordu. Britanya destroyeri <i>York</i>'un kaptanı, "Biz söz konusu olduğumuzda ise en fazla takıldığımız mesele kimyasal savaş," diyordu. Ancak Kasım ayının başlarına doğru ABD'nin istihbarattan Sorumlu Genelkurmay Başkan Yardımcısı'nın hazırladığı <i>Çöl Kalkanı Muharebe Talimatnamesi El Kitabında</i> Irak ordusu, bir kez daha 'dünyadaki en iyi teçhizatlı ve en fazla muharebe deneyimine sahip ordulardandır... esnekliği, emir komuta birliği ve üstün hareket yeteneği ile tanınmaktadır' şeklinde niteleniyordu.</p>

  <p>Belki de bu işler dinleyicilerin kim olduğuna bağlıydı. Ortak Genelkurmay Başkanı General Colin Powell (on yıl sonraki oğul Bush yönetiminin, liberal, sağduyulu, belagatli olduğu söylenen dışişleri bakanı), 14 Eylül'de Wisconsin'in güvertesindeki denizcilere yaptığı konuşmada, Amerikalı askerlere gaz veriyordu. Saddam, 'bizi buraya getiren Bağdat'taki jokerdi'; dünya ona, 'böyle bir pislikle artık yaşayamayız' demişti. Powell adamlarına, ABD ile savaşmak isteyenlerin 'kıçına tekmeyi vurmalarını' emrediyordu. Bu arada Kuveyt'teki Filistinliler de Britanyalı genç bakan Alan Clark'ın iftirasına uğruyordu. Clark, Bahreyn'de yaptığı konuşmada, Filistinlilerin Kuveyt'te bir 'gayri-resmi milis' yarattığını iddia ediyordu. Birçok Filistinli 'sakinin' ise 'izinsiz silahlandığını' öne sürüyordu (sonradan doğru olmadığı anlaşılacaktı).</p>

  <p>Dahran'daki uçuş pistine her inişte aynı manzaraya tanık olunuyordu: Plastik su şişelerini sıkı sıkı kavramış, sıcaktan afallamış, tam orada, pistin üzerinde ilk düşmanlarıyla tanıştıklarını aniden anlamış halde uçak rampalarından inen binlerce genç Amerikalı. Bazıları yüzlerini örtüyle sarmış, başörtüleriyle miğferleri arasına taktıkları Ray-Ban'leriyle Görünmez Adam'ın yüz kat kuvvetli versiyonu gibi görünüyorlardı. Hava üssü, hâlâ test edilmemiş Patriot füze-savarlarının yanındaki tozlu alan boyunca parıldayan F-15, F-16, Galaxy ve Hawk'ların turbo motorlarının gürültüsüyle sarsılıyordu.</p>

  <p>Gazeteciler de bu askeri konuşlanmanın bir parçası haline gelmişti. Bu sonu gelmeyen varışları görüntüleyerek, (Schwarzkopf'un da kabul ettiği gibi, ilk başta amaç Suudi Arabistan'da görülenden daha fazla ABD askeri olduğu izlenimini vermekti), Amerikan güçlerinin ezici bir üstünlüğü olduğu düşüncesini teşvik etmeleri için getirilmişlerdi. Olur da savaş başlarsa, gazetecilere 'havuzlarda' askerlere eşlik etmeleri için izin de verilecekti — ve gazeteciler, onların gazeteleri ve televizyon istasyonları sonradan, savaş alanında sansürlenecekleri, kısıtlanacakları ve hareket özgürlüğünden mahrum bırakılacakları bu 'havuzlara' katılmak için kaplanlar misali mücadele ettiler. Geri kalanların ise Yüzbaşı Mike Sherman'ın kurallarına tabi olacağı söyleniyordu. Vakit öldürmek için ta Carolina'dan çıkıp gelmiş huysuz bir ihtiyara benzese de, gözlerinde, atası General William Tecumsey Sherman'ın siyah-beyaz portrelerinde bulabileceğiniz türden, didikleyici, bezgin bir azarlama ifadesi taşıyordu. Bu hiç de şaşırtıcı değildi, zira Yüzbaşı Sherman Amerika'nın Körfez'deki en güçlü silah sistemlerinden birine komuta ediyordu; Dahran International Otel'in hayaller ve beklentilerle tuhaf dekore edilmiş balo salonuna daimi olarak demirleyen, karaya vurmuş dev bir balinaya benzeyen bir gemi diyebilirdik buna.</p>

  <p>Balo salonunun Dahran'da olduğunu söylemek bile, Yüzbaşı Sherman'ın o meşhur 'ihtar mektupları'ndan birini almak için yeterliydi. Zira gemisinin güvertesinde kurallar vardı ve onun savaşçı tesislerinden yararlanan gazetecilerden kurallara uyması bekleniyordu. 'Temel kuralların', savaşı takip etmek için kayıt yaptıran 1300 kişilik gazeteci ve televizyoncu güruhundan herhangi biri tarafından 'ihlali' (askeri üslerin, hattâ —her ne kadar Sherman bundan bihaberse de, Iraklı pilotların İran-Irak savaşı sırasında kullandığı Dahran'ın teşhisi de buna dahildi) durumunda, 'her olay tek tek değerlendirilip icabına bakılacaktı.' Bütün bunlarda bir tür okul müdüriyeti havası vardı, zira Yüzbaşı Sherman'ın komuta ettiği birimin (resmi olarak Birleşik Erformasyon Bürosu —JIB diye biliniyordu) kendisi bir eğitimdi. Kışkırtıyor, kafa bulandırıyor, kızdırıyor ve yanlış yönlendiriyordu.</p>

  <p>Önceki günlerde, savaşın daha yakın göründüğü Ağustos ortasında Sherman, oteldeki lehimlenmiş gibi görünen bir kapının arkasına kapanmış, JIB'i sadece altı ordu subayıyla yürütüyordu. Yanlarındaki tıpatıp aynı odada da Suudi enformasyon bakanlığından iki yetkili oturuyordu. Fakat Amerika'nın askeri hedefleri genişledikçe (Başkan Bush'un Kuveyt'i kurtarma kararı, Saddam Hüseyin'i yok etme kararma dönüşünce), Yüzbaşı Sherman'ın gemisi de bir deve dönüşmüş ve yukarı kata, kocaman mavi-sarı yumurta kabukları şeklinde dizayn edilmiş bir çatının altındaki daha büyük bir balo salonuna taşınmıştı: Uzun tüylü halılar, telefon zilleri, kelime işlemcileri, alet çantaları, tüfekler, defterle... Kafayı üşütmüş birinin, insan kardeşlerini öldürmenin mekaniğine dair ihtiyaç duyacağı her şeyin daha fazlası vardı bu salonda.</p>

  <p>Sağda, uzun ahşap bir duvar panosunun altında Batı askeri ittifakının temsilcileri oturuyordu; ABD deniz, kara ve hava kuvvetlerinden otuz üniformalı subay (Sherman'ın dev gemisinin güvertesindeki yeni mürettebat) ve Britanya savunma bakanlığından bir ekip. Balo salonunun, bilgisayarı daha az, telefonu daha fazla olan diğer tarafında on sekiz Suudi vardı; hepsinin başında kırmızı kefiye, üzerinde beyaz <i>dişdaş</i> cübbesi vardı. Ücra bir masada da sürgündeki Kuveyt hükümetinin bir temsilcisi oturmuş, işkence kurbanlarının renkli fotoğraflarını dağıtıyordu. Dans sınıfındaki kızlar ve erkekler gibi, Batılılar balo salonunu nadiren geçip Suudi muadilleriyle konuşuyorlardı. Bu iki kültür arasında sadece gazeteciler hareket ediyordu; Batı'nın gücü ile İslamın beşiğini birbirinden yaklaşık altı metre ayırıyordu. Balo salonunun karşılıklı uçlarında iki kocaman televizyon vardı. Arap köşesinde Suudi televizyonu futbol maçlarını ve ibadetleri yayınlıyordu. ABD köşesinde ise CNN Amerikan yaşam tarzını betimliyordu. Suudiler daha ziyade CNN'i seyretmeyi tercih ediyordu.</p>

  <p>Bu savaş dükkânında elli ülkeden gelen gazeteciler Patriot füzeleri hakkında bilgi alabiliyor, 82. Hava İndirme'ye bir geceyarısı ziyareti ayarlayabiliyor, bir Tornado filosundan savaş uçağı pilotlarıyla kahvaltı yapabiliyor, F-15'lerin menzilini, Sidewinder'ların infilak gücünü veya Challenger tanklarının namlu kalibresini öğrenmeyi talep edebiliyordu. Kendilerini ABD savaş gemilerine, Mısır zırhlı tugayına, Suriyeli komandolara, ABD 101. Piyade Tümeni'ne, Amerikan 1. Süvarileri'ne veya Porto Rikolu askerin yanına götürecek otobüsler ve uçaklar için isimlerini yazdırabiliyorlardı. Suudiler Hofuf deve pazarına giderken bile gazetecilere eşlik ediyordu.</p>

  <p>İnsan birkaç gün sonra bütün bunların heyecan verici görünebileceğini idrak etse de, JIB ile ilgili çok rahatsız edici olan bazı şeyler de vardı. Askeri potansiyele, kaçıp kurtulunamaz ateş gücüne dair bütün o yeminler, özgüven ifadeleri, teknik ve teçhizat üstünlüğüne dair sözler, bir yerden sonra ilahi bir nitelik kazandı. Zira 155 milimetrelik bir top mermisinin yassı ucu veya bir misket bombasının özellikleri hakkında dilediğinizi öğrenebilirdiniz, fakat kullanılmaları halinde ortaya çıkacak sonuçları sormanıza izin yoktu. Bir top mermisi veya Sidewinder infilak ettiğinde ne olurdu? Daha ziyade hedeflerin 'nötralize edilmesinden', 'maddi zarardan' ve 'düşman' birliklerini 'negativize' etme yollarından konuşuluyordu. Britanya'nın 7. Zırhlı Tugayı'nı ziyaret etmeyi isteyebilirdiniz, fakat bir morga gidemezdiniz. Tıbbi tesisleri ziyaret istekleri kibarca kabul ediliyordu. Fakat gazeteci Dahran'a gelen ceset torbalarını sorduğunda, ona sessizce bu sorunun 'sağlıksız' olduğu söyleniyordu. Zira riskleri olmayan, makul bir savaştı bu. Temiz bir savaştı aynı zamanda — cehennem gibi değildi; fakat sorumsuzdu da, enformasyon seli, tam da savaşın etkisini gösterdiği yerde kabaca kesiliveriyordu. Orgazmsız seks misali, USS <i>Jib</i>'i izlemesi kolaydı, bütün aile için uygun bir dram ve eğlenceydi o. JIB'e inanacak olursanız, geleceğe dair müstehcen olan hiçbir şey yoktu.</p>

  <p>Tezgahını ölümle dolduran ise Saddam Hüseyin'di. Iraklılar savaş aygıtlarıyla ilgili hiçbir bilgi yaymıyordu, Cumhuriyet Muhafızlarının sahip olduğu yetenekler hakkında hiçbir ipucu yoktu. Fakat her gece radyo dalgalan, Saddam'ın çölün mezarlığa döndüğünden, kemiklerin güneşin altında parladığından veya cesetlerin sıcakta çürüdüğünden bahseden sesini taşıyordu. Irak radyosu ABD'nin savaşta ödeyeceği nihai bedeli cesetlerin çürümesi, Irak vatanseverliğinin en yüce bedelini ise şahadet olarak tanımlıyordu. Amerikalılar özgüvenden, Iraklılar ise kurtçuklardan söz ediyordu.</p>

  <p>Fakat şimdi savaşı pazarlayan Yüzbaşı Sherman idiyse, biz gazeteciler de onun satıcılarıydık. Balo salonundaki meslektaşlarımı gözlüyordum. Bazıları askeri giysiler giymişti. Gannett Haber Servisi'nden gelen adam, giysilerinin üzerine takmak için ordu isim etiketi satın alıyordu. Columbia'nın Sesi Televizyonu'ndan bir bayan JIB'de, tam teşekküllü bir Amerikan muharebe kıyafeti içinde arzı endam ediverdi. Güney Carolina WISTV'den Lou Fontana, kurumuş yaprak resimleriyle kamuflaj yapılmış postallar giyiyordu; Barrons Avcılık Malzemeleri mağazasından çöl için satın almıştı. (Bir çöle şöyle bir göz atan herkes —resmine bile baksa— kumda tek bir yaprak, tek bir ağaç olmadığını, orada hiçbir şey olmadığını fark edecektir.)</p>

  <p>Duvar panosunun yanında Yüzbaşı Sherman'ın emrindeki erkekler ve kadınlar (bazıları sivil hayatta gazeteciydi), ordudan ziyade basınla birlikteyken kendilerini rahat hissediyorlardı. Sherman'ın kendisi de Kaliforniya'da yaşıyordu ve Herman Wouk'un Savaş ve Hatıra programının televizyon versiyonuna donanma danışmanlığı yapmıştı. Donanma Üsteğmeni Charles Hoskinson Ortadoğu üzerine yüksek lisans derecesi almıştı, fakat asıl mesleğini gazetecilik olarak görüyor, Kuzey Carolina, Greenville'de yayınlanan <i>Daily Reflector</i> için eğitim ve siyaset haberleri yapıyordu. Haber yazmak isteyen denizcilerle tanışıyordum durmadan. Üniformalı gazeteciler ile gazetecilik hevesiyle yanıp tutuşan askerler, simbiyotik (ortakyaşarlı), hattâ ozmotik (geçişimli) bir ilişkiyi akla getiriyordu. Suudi Arabistan'taki gazetecilerin yarısı asker olmak istiyordu. Askerlerin yarısı ise habercilik işine girmek istiyordu.</p>

  <p>Geri kalanlar ise çölde silah çatmış, hazır gıdalar ve <i>Stars and Stripes</i><sup><a href="../Text/dipnot.xhtml#bookmark158" id="footnote158">[8]</a></sup> ile besleniyor ve birçoğu üniversite eğitimine yazılmaya gidip kendilerim nasıl bu 'büyük sahil'de, evlerinden ayrılmadan birkaç hafta öncesine dek adını bile duymadıkları bir adamla savaşmayı beklerken bulduklarını merak ediyordu. Her fırsatını bulduğumda, resmi veya gayri-resmi olarak, Dahran'da ya da Yüzbaşı Sherman ve ev sahibi ahbaplarının düzenlediği resmi davetlerde arkadaş olduğum askerlerle, veya (hayran olunası özgür ruhlarıyla) kurallara uymayı reddedip, resim çekmek ve her uyruktan askerlerle (Amerikalı, Britanyalı, Mısırlı, Kuveytli, Suriyeli, Suudi, hattâ Pakistanlı; evet, Körfez'deki kuvvetlerin de kendi Asyalı sürgün askerleri vardı, Arabistan yarımadasının dört bir yanında Arap efendilere kölelik yapan milyonlarca Pakistanlı, Filipinli, Sri Lankalı ve Hintli hizmetçinin askeri versiyonu) söyleşi yapmak için kumlara dalıveren Fransız gazetecilerle birlikte çöle atıyordum kendimi.</p>

  <p>Kum askerlerin olduğu gibi bizim de düşmanımızdı. Güneş kılıç misali parlıyor, kum hepimizi işgal ediyordu. İran-Irak savaşında hayatlarımıza karınca misali sızan o aynı kumdu işte; sıcak, kuru ve yapışkan, şeker kalınlığında veya tuz kadar ince, kahverengi, beyaz ve gri, saçlarımıza bulaşıp kulaklarımıza giren, ayak parmaklarımızın arasına sıkışan, uyluklarımız arasında nemlenip yapışan, yüzlerimize cıvık bir püskürme halinde vuran, gözkapaklarımızın altına doluşan, E C. Wren'in babamın küçük bir çocukken bana verdiği <i>Beau Geste</i> kitabında anlatılan o rüzgar: "Bir kum-fırtınası değil tam olarak, gözleri, akciğerleri, deri gözeneklerini, burnu ve boğazı dolduran un kadar ince bir sis veya pus ya da toz; tüfeklerin emniyetlerine, saatlerin çarklarına giriyor, suyu ve yiyecekleri kirletiyor... hayatı bir azap ve lanet haline getiriyor."</p>

  <p>Çölde belki Wilfred Owens'ı (hattâ ara sıra Rupert Brooke'u) görürüm diye bakınıyordum; Brooke'un bakir bir asker olduğunu ve Owens'ın şiirlerinin Dahran ve Hafji arasındaki otoban süpermarketlerinde değil, bizzat savaşın içinde yazıldığını unutarak. O süpermarketlerde askerler <i>milk shake</i>'ler, Cadbury çikolataları, vanilyalı dondurmalar almak için sıraya giriyordu; market önlerinde ellerinde cep telefonlarıyla dikilip Cedar Rapids veya Bristol ile konuşuyorlardı; postadan, içki ve kadın olmamasından, akreplerden (sıcağın cefasını, taze sokulmuş etin cefasıyla değiştirmek üzere geceleri gelen büyük, çevik şeyler) ve habersizlikten yakınıyorlardı. Biz, yani eli kalem tutanlar, bu durumdan yararlanıyorduk elbette. Yanımıza gazeteler (hem de tomarla) ve cep telefonları alıyor, onları kapsama alanı içindeki yollarda yakaladığımızda telefonlarımızı verip aileleriyle bedava görüştürüyor ve (görüşme bittikten sonra da) disiplinin ve emirlerin ortadan kalktığını görüyorduk. Böylece onlar için, korkularını, yalnızlıklarını ve savaşa gitmesi muhtemel askerlerin şok edici hazırlıksızlıklarını anlatıp içlerini dökebilecekleri birer dost oluveriyorduk. Deniz ve kara piyadeleri ya da ambulans şoförleri kim bilir kaç kez haritalarımı vermemi veya satmamı rica ettiler benden. Haritasız askerler, bu kum deryasının neresinde olduklarına dair hiçbir fikri olmayan askerler... Kum, manzaranın üzerinde öyle bir hızla hareket ediyordu ki, fırtınalar onu toz halinde İran ve Türkmenistan'a savuruyor, Akdeniz'i kahverengiye boyuyor, <i>hamsin</i> rüzgarları sırasında Beyrut'taki balkonuma yığıyor, Yunanistan ve Güney İtalya üzerinden Avrupa'nın derinliklerine, Arap istilalarının hiç ulaşamadığı kısımlarına taşıyordu.</p>

  <p>Amerikan 24. Mekanize Piyade Tümeni'nin Bravo Bölüğünde şairler yok. Eve yazdıkları mektupların sıkıntı ve sıcak anlatımlarıyla dolu olduğunu kabul ediyorlar. Çoğunlukla havanın serinlediği akşam vakitlerinde biraz okuyor, biraz uyuyor, çok çalışıyorlar. Ezici sessizlikten mürekkep bir dünyada yaşıyorlar, öyle ki Er Andrew Shewmaker'ın M-l tankının sıcaktan kavrulan kabininin dibinde harıl harıl çalıştığını duyabiliyorsunuz. Kapaktan dışarı çıkarken, kıvrılmış kahverengi bir kartonu sıkı sıkı tutuyor elinde. Sağ dirseğini top namlusuna dayıyor ve zırhlı aracın cayır cayır yanan dış gövdesine oturmadan önce sol eliyle parlayan, şekersi kumu sıyırıyor. Kartonu, sanki bir aşk mektubuymuş gibi, büyük bir özenle açıyor.</p>

  <p>Kartonun üzerinde, bir dizi kusursuz çizilmiş dairenin içinde kesişip bölen düz çizgiler göze çarpıyor. Her dairenin bir adı var. Satürn, Plüton, Uranüs, Merkür, Dünya. Neredeyse çocuksu bir el (Er Shewmaker'ın eli) en üste, tükenmez kalemle 'Lanet Gezegeni' kelimelerinin altını çizmiş. Bu oyunu Shewmaker icat etmiş. Bütün ihtiyacınız bir zar. "Çocukları can sıkıntısından kurtarmak istedim," diyor, utangaç, mahcup bir edayla. "Her birimiz Dünya Gezegeni'nden bir uzay gemisiyle kalkıyoruz ve bütün fezayı dolaşmak zorundayız. Her gezegende —mesela Mars'ta — durup yakıt almamız lazım. Fakat mesafeler o kadar büyük ki, yakıtımız azalmaya başlıyor. Yakıtınız bitmeden önce bir gezegeni daha denemek ve oraya ulaşmalısınız, sonra tekrar yakıt alabilirsiniz."</p>

  <p>Sanırım Er Shewmaker, bu kıvrılmış, diktörtgen kartonun üzerinde tank mürettebatının hayatlarını yakaladığının farkında değil. Yalıtılmışlık, vahim boyutta yakıt ihtiyacı, bilinmezden duyulan korku. Tankın etrafında, paletlerin yanındaki kuma oturmuş arkadaşları, Shewmaker'ın oyunu açıklamasını merakla dinliyorlar. Bu uçsuz bucaksız, yalnız gezegene yerleştiklerinden bu yana geçen on bir günde evden mektup almamışlar, gazete okumamışlar, sıcak yemek yememişler. Birçoğunun haritası yok. Konuştuklarında bunu bir monolog halinde yapıyorlar; geldiklerinden beri bol bol düşünüp pek az konuşmuşlar. Top namlusunun diğer tarafında Çavuş Darrin Johnson bacaklarını kıvırmış oturuyor; bakışlarını, çölün belli bir noktasına odaklamış. O noktada kum o kadar beyaz, gökyüzünün mavisi o kadar soluk ki, ikisi tekmiş gibi görünüyor. Konuşurken yüzünüze bir kez bile bakmıyor. Daha yirmi günlük evliymiş.</p>

  <p>"Adı Virginia, onu seviyorum. Bence düzgün biri, farklı hiçbir tarafı yok — mavi lens takması dışında." Diğer adamlar asabi şekilde gülüyor. "Onu on aydır tanıyorum. İlk gördüğümde Hardy's fast food'da çalışıyordu. 23 Eylül'de, doğumgünümde evlenecektik. 7 Ağustos'ta Fort Stewart'a çağrıldım ve bunun üzerine hemen evlenmeye karar verdik. Töreni onun annesinin evinde yaptık. Virginia'nın akrabaları geldi, annem ise gelemedi. Onunla sekiz veya dokuz gün geçirdim." Çavuş Johnson'un gözleri hâlâ yitip giden ufuk çizgisinde, düşünceleri ise ufuk çizgisinin çok ötesinde. "Beni uğurlamak için havaalanına geldi, birçok asker benim kadar şanslı değildi. Orada bir çocuk vardı..." (burada elini kaldırıp batıdaki çalılıklara doğru sallıyor) "... yeni evlendiği eşiyle sadece üç-dört saat geçirebilmişti. Üsten ayrıldığımız gün, öğle yemeğinde evlenmişlerdi. Bugüne dek Virginia'ya iki mektup yazdım. Ona ne mi dedim? İYİ olduğumu ve onların muhtemelen hiçbir şey yapmayacağını."</p>

  <p>'Onlar' derken Saddam Hüseyin ve Başkan Bush'u kastediyordu Çavuş Johnson. Fakat genç karısına yalan söylüyordu. "Üzülmesin diye," diyor. Halbuki 'onların' gerçekten de 'bir şeyler yapacağına' inanıyor. "Görünen o ki olacak," diyor. "Fakat eğer savaşırsak, kısa sürede biteceğini umuyorum. Yaralanma ihtimali çok fazla geliyor aklıma. Evet, çok düşünüyorum bunu. Sanırım tankımızın içinde kendimi güvende hissediyorum, orada hayatta kalacağımı hissediyorum. Yedi yıldır tankların içindeyim ve ne yapabileceklerini biliyorum."</p>

  <p>Çavuşun tankına tırmandığımda, kendimi çok da güvende hissetmiyorum. Bir tarafta yıpranmış bir plastik koltuk var (Çavuş Johnson'un konumu burası, top kuyruğunun soluna düşüyor) ve sağda da Er Shewmaker'ın koltuğu, arkasında gaz maskesi asılı. Duvardan duvara en fazla iki metre. Mühimmat dolabının üzerindeki termometre 50 dereceyi gösteriyor. Tank hareket ederken 54'e kadar yükseliyor. Kendimi o kırılgan uzay gemisinden dışarı attığımda, adamların kavurucu sıcaklıkta esen rüzgardan korunmak için ellerini yüzlerine kapattıklarını görüyorum. Çöl burada yer yer kırılmış, kurumuş çalılıklarla kaplı. Bravo Bölüğü'nün, kalın kamuflaj tentelerinin altında kuma yayılmış tankları uzun zaman önce ölmüş devasa örümceklere benziyor; sanki ağları parçalanıp üzerlerini kapatmış ve onları çölün kumuna mıhlamış.</p>

  <p>Fakat kumdan korunmak mümkün değil. Taneleri saçlarımıza, kulaklarımıza, ağızlarımıza ve burunlarımıza böcekler misali üşüşüyor. Çenemi kapattığımda, kumun dişlerimin arasında çatırdadığını hissedebiliyorum. Tankın arkasında sıcaktan mayışmışken, akan ter yüzümden aşağı kum izleri bırakıyor. Shewmaker, Johnson ve silah arkadaşları, tam muhabere kıyafeti içindeler, çoğu berelerini de takmış. Etrafta duş falan da yok.</p>

  <p>Karamsarlık ile görev arasında, şikâyet ile cesaret arasında ince çizgiler var; Er Shewmaker'ın karton oyunundakiler kadar düz çizgiler değil bunlar. Georgia'dan Uzman Cleveland Carter, bu Ortadoğu macerasına pek de hevesli görünmüyor. "Orduyu seviyorum, beni yanlış anlama. Fakat buraya geleceğimi hiç düşünmemiştim. Buradakiler benim işim değil —bilirsin, şu <i>Ay-rap</i>'lar — fakat madem ki bana bu görevi yerine getir dediler, ben de getiriyorum. Ben bir askerim. Fakat Kongre'deki şu adamlardan bazılarının buraya gelmesini isterdim, bütün o vatanseverlikleriyle çöl sıcağını hissetsinler isterdim. Bu bana doğru gelmiyor. Bu heriflerin kendi petrolleri için kesenin ağzım biraz daha açmasını isterdim, petrollerinin parasını benim hayatımla ödemelerini değil."</p>

  <p>Generaller savaş naraları atıyor olabilir, fakat konuştuğum genç Amerikan askerleri savaş için hiç de yanıp tutuşmuyor. İnce, dal gibi bir genç olan, Teksaslı tank yağlama görevlisi Çavuş Parrott, çölde vaktini boşa harcadığını söylüyor. Orduya üniversite eğitimi için katılmış, Suudi Arabistan'da savaşmak için değil. Savaş ihtimalindan birkaç kelimeyle bahsediyorlar. Er Shewmaker da orduya üniversite derecesi almak için girmiş. "Fakat her zaman orduda olmak isterdim, bilirsin. Bütün o filmleri severdim. İkinci Dünya Savaşı'yla ilgili bir sürü film izledim. Patton'ı severdim, bilir misin onu? Onu gördükten sonra hep tanklarda olmak istedim." Shewmaker yirmi yaşında. 24. Tümenin komutanlarının büyük bölümü Vietnam gazisi. Emirlerindeki adamların çoğu, Hindiçin'de savaş sona erdiğinde beş yaşındaydı.</p>

  <p>Petrol politikalarına bozulmayanlar da var aralarında. Johnson, 'eğer Suudiler bizim dostumuzsa, o zaman onları korumak bizim görevimiz' diye düşünüyor. Askerlerden ikisi, başkana itaat etme görevleri olduğundan dem vuruyor. Bir süre sonra, çölde olmak konusundaki bütün açıklamaları 'görev' kelimesinden ibaret hale geliyor. Iraklılara karşı herhangi bir nefret beyan etmiyorlar. Asıl düşmanları daha yakında. "Akrepler geceleri geliyor," diyor Johnson. "Onlarcası. Yılanlar da var, kumdaki izlerini görebiliyorsun. O yüzden yatıp uyuyamıyoruz. Hepimiz burada, tankların uç kısmına serdiğimiz battaniyelerin üzerinde uyumak zorundayız, zira metal çok sıcak."</p>

  <p>Gece kadar zifiri iki A-10 jeti uçuyor üzerimizden, Er Shewmaker ve arkadaşlarını Irak zırhlılarından koruyacağı düşünülen o meşhur (veya meşum) 'tank-avcıları' bunlar; iki uçağın da altına, sarıya boyanmış füzeler yüklenmiş. Askerler başlarını kaldırıp bakmıyor bile. "Eğer bize aitseler, sorun yok," diyor Eggart. "Onlarınkini, Mig-23'leri, Mirage'lan nasıl tanıyacağımı biliyorum. Fakat Iraklıların kimyasal silah kullanacağını sanmıyorum. Bunu eşime yazdığım mektuplarda da söylüyorum. Savaş öncesinde bu gecikme ne kadar uzun sürerse, kimyasalları kullanma ihtimalleri o kadar azalacak diyorum. Bu sadece benim akıl yürütmem. Niye olduğunu da bilmiyorum."</p>

  <p>Er Shewmaker iki yıl önce kız arkadaşı Heidi ile nişanlanmış. "Kısa süre sonra evlenecektik, fakat buraya gönderildiğimde onu beş aydır görmemiştim. Bütün yapabildiğim ona telefon açıp veda etmek oldu. Doğruca Fort Stewart'taki kışlalara gittim. Ona yazdım, fakat henüz cevap alamadım, Annemden de mektup gelmedi. Geceleri onları düşünüyorum. Tankın üzerinde oturup yıldızlara bakıyorum. İşte gezegen oyununu da böyle buldum."</p>

  <p>Tankçıların ne muharebe ne de nişancılık deneyimleri var. Er Shewmaker ve mürettebatının diğer üyeleri sıcaktan dolayı uyuşmuş gibiler. Shewmaker'ın BBC'yi dinleyebileceği bir radyosu bile yok. Ben ayrılmaya kalkınca, Shewmaker, Johnson ve arkadaşları, "Buranın dışında neler oluyor?" diyorlar hep bir ağızdan. Onlara Bush ile Gorbaçov arasında, Irak'ın rehin tuttuğu bazı kadın ve çocukların bırakılması konusunda, Irak-Ürdün sınırındaki mültecilerin giderek artan trajedisi hakkında bir zirve yapıldığını anlatıyorum. Sadece kısa bir süre dış dünyayı algılıyor ve hemen tepki veriyorlar. "Eşimi arayacak mısın?" diye soruyor Johnson. Shewmaker annesini aramamı istiyor. Ve diğer askerler defterime, 11 bin kilometre uzakta, Shecmaker'ın oyunundaki bütün çizgilerden uzakta olan ailelerinin telefon numaralarını yazıyorlar.</p>

  <p>Birkaç saat sonra onları arıyorum. Virginia Johnson'un sesi çok genç geliyor. "Tam da şimdi ona yazıyordum. Söyleyin, ilk mektubunu aldım. Ona her gün yazıyorum..." Eggart'ın ailesine, onları sevdiğini ve sigaraya ihtiyacı olduğunu anlatıyorum. Shewmaker'ın annesi, ön cephede olup olmadığını öğrenmek istiyor. "Bana tam olarak olmasa da aşağı yukarı Kuveyt'e yakın olup olmadığını söyleyebilir misiniz?" Ona, oğlunun Kuveyt sınırına 80 kilometreden daha uzakta olduğunu söylüyorum. Fakat sınırla oğlu arasında kumdan başka bir şey olmadığını eklemiyorum.</p>

  <p>Saddam, Shewmaker'ın gezegenlerinden birinin üzerinde olabilir. Britanyalı rehinelerle gülünç bir toplantı düzenliyor, Britanyalı bir çocuğu okşuyor, ona düzenli olarak süt içip içmediğini soruyor (Saddam'ın konuşmalarında daimi bir süt takıntısı var), Suudi Arabistan'ı kutsal savaşla tehdit ediyor ve Üçüncü Dünya ülkelerine bedava petrol öneriyor. Washington ve Londra'da bu olaylara küçümseyerek bakılıyor. Fas'ta Irak yanlısı ayaklanmalar var. Cezayir'de Irak'a destek için kendiliğinden gösteriler (hükümet destekli bir varyete değil de, gerçek olduğu sürece Arap dünyasında daima bir tehdittir) düzenleniyor. Başkent Cezayir'de Saddam'ın füzelerini tasvir eden devasa duvar resimleri boy gösteriyor; Irak liderinin İsrail'e karşı kullanma tehditleri savurduğu ve birkaç aya kadar da <i>kullanacağı</i> füzeler bunlar. Kuveyt sınırı yakınında ABD 20. Özel Operasyonlar Bölüğü (vaktini Kuveytli mültecilerle görüşerek geçiren ve arması, kum fırtınasından çıkan bir toz şeytanı olan bu bölüğün gizli bir kuvvet olduğu söyleniyor), elindeki haritalarda başkent Kuveyt'in geniş kesimlerinin gösterilmediğini fark ediyor; zira Kuveyt'in son dönemde elde ettiği zenginlik, haritacıların kaydedebileceğinden daha hızlı şekilde yeni caddeler ve uydu kentler yaratmış.</p>

  <p>Bütün gün ve gece büyük Amerikan konvoyları, Kuveyt'e giden altı şeritli otobanı sarsarak ilerliyor; zırhlı araçlar ve toplar, askeri nakliye araçları, köprü inşa malzemeleri, tanklar ve mühimmat kamyonları, cipler ve petrol tankerleri... Kumda sürünen koyu yeşil kertenkelelere benzeyen ABD helikopterlerinden oluşan bir filo, altlarından sarkan top, füze ve jeneratörler (hattâ prefabrik binalar) yükleriyle beraber doğuya doğru ilerliyor. İlerleyen bir ordunun gerçek ölçeği, hiçbir Hollywood yönetmeninin canlandıramayacağı bir enerji ve ciddiyet taşıyor. Ekim'in sonuna gelindiğinde çokuluslu ordu çölün dört bir köşesine yayılmış durumda; arazi şimdi binlerce zırhlı araç, seyyar karargah, füze rampaları, kamp çadırları, kamuflajlı top mevzileri, kumun içinde siperler ve sığınaklar kazan buldozer filolarıyla tanınmayacak halde. Yüz kadar yeni askeri yolun tozu havada öylece asılı duruyor; tozun altında, pusun içinde, Suudi Arabistan'ı 'müdafaa edeceği' söylenen on binlerce asker oturuyor.</p>

  <p>Arap, Müslüman orduları, Batı'nın hiçbir fedakarlıktan kaçınmayarak oluşturduğu 'koalisyonumuzun' teolojik temelini yaratmak için (bunun petrolü hedefleyen bir ABD operasyonu olmadığının kanıtı mahiyetinde) şimdi Suudi çölü boyunca yatıyor. Suudi kadınlar Amerika'nın kraliyetteki varlığının yeni bir özgürlüğü temsil ettiğine inanırken (ve kadın şoförlerin Riyad'da araba kullanmasını yasaklayan yönetime karşı gösteri yaparken), Washington onların cezalandırılması karşısında gıkını bile çıkarmıyor. BBC, çöldeki Britanya askerlerini, Birinci Dünya Savaşı'nın sona ermesinin yetmiş ikinci yıldönümünü törenle anarken gösteren bir video kaydını, Suudiler İslam topraklarında Hıristiyanların dini tören düzenlemesine bakıp kendilerini hakarete uğramış hissetmesinler diye yayından kaldırıyor. ABD askerlerine, üniformalarına haç veya Davud yıldızı takmamaları söyleniyor.</p>

  <p>İsrail Ekim ayında Kudüs'te on dokuz Filistinli göstericiyi vurup öldürdüğünde, Suudi ve diğer Arap gazeteleri buna 'katliam' nitelemesiyle tepki verdiler — ki öyle olduğu açıktı. ABD Dışişleri Bakanı Baker ise onu 'trajedi' sınıfına indirgedi. Bir Arap ülkesinin askerleri on dokuz Yahudiyi öldürseydi, Baker buna da trajedi der miydi? (Ve bu gibi kıyaslamaları daha kaç defa yapmak zorunda kalacaktık?) Trajedi diyen kimse olur muydu? Böyle bir durumda haber ajansları doğru şekilde 'katliam'dan söz eder, öte yandan Araplar da dokunaklı 'itidal' çağrıları eşliğinde meseleyi indirgerdi — yani Başkan Bush'un Kudüs'teki El-Aksa Camisi'ndeki vahim olaylara karşı verdiği münasebetsiz tepkinin aynısını verirlerdi. Baker, Kudüs'teki 'trajedi' ile Körfez'deki krizin arasında hiçbir bağ olmadığını söylüyordu. Ancak şurası kesindi: Kendini bunu söylemek zorunda hissetmesi, doğru olmadığını bildiğini de apaçık gösteriyordu. Amerika'nın Ortadoğu'daki en önemli müttefiki, İslamın en kutsal üçüncü mabedinde on dokuz Filistinli öldürmüştü (veya katletmişti), öte yandan Ortadoğu'daki ikinci önemli müttefiki de (yani İslamın birinci ve ikinci en kutsal mekânlarının sahibi olan Suudi Arabistan), Amerika'yı Başkan Saddam Hüseyin'in Arap ordularına saldırmaya teşvik ediyordu. Başkan Bush'un şimdi savunduğu 'Yeni Dünya Düzeni'nin çifte standartlarıydı bunlar. Bush Irak'ın Kuveyt işgaline son vermek istiyordu. Fakat İsrail'in Batı Şeria ve Gazze işgallerini sona erdirmeye hiç de hevesli değildi. İki toprak aynı şekilde fethedilmemişti (1967'de İsrail saldırı altındaydı), fakat Washington şimdi nasıl olup da iki işgale bu kadar farklı bir tavırla yaklaşabiliyordu?<sup><a href="../Text/dipnot.xhtml#bookmark159" id="footnote159">[9]</a></sup></p>

  <p>Ve eski Iraklı 'müttefiklerimizi' (İran'a karşı saldırılarında o kadar şevkle desteklediğimiz adamları) nasıl böyle kolayca düşmanlarımıza dönüştürmüştük? Çöldeki o soğuk akşamlardan birinde, Kraliyet Süvarileri'ne bağlı İrlanda Alayı'nın peşine takıldım; şanlı mazisi, Britanya'nın en parlak felaketlerinden birine dek uzanan bir alaydı bu.<sup><a href="../Text/dipnot.xhtml#bookmark1510" id="footnote1510">[10]</a></sup> Süvari Kevin Stevely (tek bir Suudiyle konuşmamıştı, fakat gayet akılcı bir biçimde, bu meselenin demokrasiden ziyade petrolle alakalı olduğu sonucuna varmıştı), kum tepelerinin arasındaki Challenger tankına aldı beni. Bu kişisel dünyalara girmeyi seviyordum. Tankın üzerinde onunla seyahat ederken ve çöl boyunca kayarak ilerleyen canavarın kapağına sıkı sıkı tutunmuşken, Stevely'nin bütün bir araca komuta ettiğini anladım. İnce ayar süspansiyonlarıyla çölü büyük bir gemi gibi bata çıka aşıyor, top namlusu gemi pruvasını, paletlerden fırlayan kum bir su fıskiyesini andırıyor, sanki herhangi bir denizcilik haritası üzerindeki düz bir rotayı takip ediyordu. Fakat askerler karanlık çöktükten sonra kamp ateşlerinin etrafında oturduklarında, yüzlerini güneşin çoktan battığı batı yönüne dönmeyi seviyorlardı. Zira Iraklılar (yani düşman) batıdaydı.</p>

  <p>'Onlar' ve 'biz' mantığı, rahatsız edici olduğu kadar doğaldı. On yıl önce (neredeyse aynı günlerde) 'onlar', yani Iraklılar, İran kenti Hürremşehr'i hallaç pamuğu gibi atıyor, top ateşi altındaki kentin yanan evlerinin enkazlarında siper alıyorlardı. Ve ben o Iraklılarla birlikteydim. O zamanlar 'hepimiz' birlikteydik, aynı tehlikeleri paylaşıyor, aynı askeri mevzilerde saklanıyorduk. Jon Snow ve ben, hayatımızı o Iraklı komandolara ve Şattül Arap Nehri'ndeki El-Tanin'in güvertesinde mahsur kalan Britanyalıları kurtarmamıza yardım eden 'Binbaşımıza' emanet etmiştik. Dostlarımızdı onlar, 'bizim' parçamızdı. Jon gerçekten riskli gece kurtarma operasyonu için ayrıldığında, 'bizim' kim olduğumuza kuşku yoktu. Evet, 'onlar' o vakitler 'biz'di. Ve şimdi, bu Britanyalı askerlerle otururken, 'biz' 'onlar' olmuştu ve Süvari Stevely 'bizim' üzerimize kimyasal bomba atıp atmayacaklarını merak ediyordu. Ve ben şunu düşünüyordum: 'Bizim' önümüzdeki bu büyük, korkutucu kumdan boşluğun (aslında 300 kilometreden fazla olamazdı bu boşluk) bir yerlerinde, Jon ile birlikte on yıl önce bol bol teşekkür ettiğimiz 'Binbaşımız' da dahil, Hürremşehr gazilerinden bazılarının da olduğuna kuşku yoktu.</p>

  <p>Eğer Iraklıların insanlığını unuttuysak, bizim için Suudilerin hissiyatını ve 'varlığımızın' toplumlarında tetikleyeceği infiali görmezden gelmek de aynı ölçüde kolaydı. Kuveyt'in kurtuluşundan önceki bu son aylarda, Suudiler bizim oyunumuzda sık sık küçük oyuncular olarak arzı endam ediyordu; bize dair doğru destek ve sadakat kelimelerini dillendirdiklerini sanan ve Irak liderliğine her fırsatta nefret kusan hizmetkar lordlardı onlar. Ağustos 1990'da savunma bakanı Prens Sultan İbn Abdülaziz, 'Iraklı kardeşlerimize' karşı Suudi topraklarından asla bir saldırı başlatılmayacağını ısrarla söylediğinde, Başkan Bush Suudilerin Washington büyükelçisi Prens Bandar'ı, bu tavır değişikliğinden dolayı azarlamıştı. Prens Sultan, Ekim sonunda Irak'ın Kuveyt'ten çekilmesi gerektiğini, fakat Suudi Arabistan'ın 'Irak'ın emirlik üzerindeki haklı toprak iddialarını' destekleyeceğini söyleyince benzer bir şaşkınlık yaşandı.</p>

  <p>1990 Kasımı'nın son günlerinde, Dahran Oteli'ndeki odama bir telefon geldi; yakınlardaki bir caminin, son birkaç aydır arada bir gidip sohbet ettiğim şeyhiydi arayan. Caminin yanındaki boş okula vardığımda şeyhi, arka odalardan birinde beyaz cübbeleriyle etrafını sarmış bir grup sakallı, orta yaşlı adamla, açıkça ajite olmuş halde bir şeyler tartışırken buldum. Savaşa dair olasılıkları tartışmak istediğini sanıyordum, fakat bana sorusu şu oldu: "Amerikalılar ne zaman gidiyor?"</p>

  <p>Şeyh radikal biri değildi. Camisine bitişik çirkin minaredeki hoparlörlerden verilen vaazlarında, krizin ortasında soğukkanlı olmak gerektiğini tekrarlayıp dururdu. Peygamber'in Tanrı'ya inancının, bütün gerçek müminlerin korunmasına yeterli olacağını söylerdi. Bugün bile, yani on beş yıl sonra, ismini vermemek zorunda, zira (Başkan Bush o günlerde Körfez'de 'özgürlüğü' savunduğunu gürleyerek söylese de) Suudi Arabistan bir demokrasi değildi, şimdi de değil ve asla olmayacak.</p>

  <p>"Amerikalılar buraya geldiğinde Saddam'dan korkuyorduk," dedi şeyh. "Fakat şimdi üç aydan fazla süredir buradalar ve hiçbir şey olmadı. Hükümetimiz, kriz sona erer ermez Amerikalıların gideceğini söylemişti. Buna inandık. Hâlâ inanıyoruz. Fakat sanırım inanmak <i>istediğimiz</i> için inanıyoruz." Şeyh ortalıkta dolaşan bütün söylentilerden haberdardı. Cidde'deki Suudi işadamları, kraliyette üslenen Amerikan askeri gücüne arazi kiralamak için beş yıllık anlaşma yaptıklarını el altından yayıyorlardı. Dahran'da Amerikalıların araba park yerleri, depolar ve nakliye tesisleri için iki yıllık anlaşma yaptığı konuşuluyordu. Nakliye gemileri sadece silah değil, inşaat malzemesi de getiriyordu.</p>

  <p>Yabancılar için (yani Amerikalılar ve Britanyalılar için) Suudi toplumu içinde baş gösteren gerilimler belirgin değildi. Suudi basını her gün, Başkan Bush'un Saddam'ı Kuveyt'ten çıkarma çözümünün borazanlığını yapıyordu. Bush, Kasım 1990'da Suudi Arabistan'ı ziyaret ettiğinde, ülkedeki müteşebbisler Riyad gazetelerine tam sayfa ilanlar vererek, 'dünyanın bu köşesinde barış ve özgürlüğü korumak, kollamak ve savunmak için' Amerikan güçlerini gönderme kararından dolayı Bush'u tebrik etmişti. Fakat potansiyel olarak çok daha önemlisi, başka mesajların da artık Suudi Arabistan'da duyuluyor olmasıydı.</p>

  <p>Vaizlerin, Batılıların İslam topraklarındaki varlığına dair artan endişelerini dile getirdiği dini teyp kasetleri dağıtılıyordu. Hükümetin izin verdiği dükkânlar yıllardır Müslüman âlimlerin vaazlarını içeren kasetler satıyorlardı, fakat Suudi polisi, Amerikalıların konuşlandığı ilk üç ay içinde altı kaseti, 'bozguncu' içeriğinden dolayı toplatmıştı. Bu yeni sansürlenen vaazlardan bazıları, Suudilere ülkelerinin Irak'la önceki ilişkisini hatırlatıyordu; Suudi resmi ağızları yakın zamana dek Saddam'ı Arap milliyetçiliği ve onurunun kalesi olarak görüyor, acımasızlığı (ki Batılı hükümetler görmezden gelse de, Batı'da bu acımasızlığın kaydı gayet iyi tutulmuştu) Suudi kraliyet ailesi tarafından bilmezden geliniyordu. Diğer kasetler Suudi Arabistan'ın müttefiklerine, özellikle de Suriye lideri Hafız Esad'a ateş püskürüyordu. 1982'de vahşice ezilen Hama ayaklanmasından (Esad'ın ordusu, Sünni Müslüman isyanını kanla bastırmıştı) kalma yüzlerce mülteci şimdi Suudi Arabistan'da yaşıyor ve aktardıkları hatıralar dinsel hiyerarşinin üyelerini derinden etkiliyordu.</p>

  <p>Bir vaiz, Süleyman El-Uvda, "Ulusların Düşüşü" diye bilinen bir vaaz kaydı yapmıştı. Ulus-devletlerin parçalanmasının nedenleri üzerine felsefi bir söylev gibi görünse de, ulusal çöküşün başlıca sebepleri yolsuzluk, adam kayırma ve ifade özgürlüğünün yokluğu (bir danışma konseyinin, yani şuranın yokluğu) olarak tespit ediliyordu. Dinleyiciler, Suud Sarayı'ndan bahsettiğini hemen anlıyorlardı elbet. Bu kasedin yasaklanmasından kısa bir süre sonra Kral Fahd (birkaç yıl içinde üçüncü defa), böyle bir konseyin kurulması planlarının 'son aşamalarında olduklarını' açıkladı. Kassim'deki Muhammed bin Suud Üniversitesi'nin rektörü olan El-Uvda bu söylevi Eylül 1990'da vermiş ve vaaz kasetleri derhal toplatılmıştı.<sup><a href="../Text/dipnot.xhtml#bookmark1511" id="footnote1511">[11]</a></sup></p>

  <p>Buna karşı Suudiler sadece kendi prenslerinin basmakalıp laflarını, Batılı liderlerden gelecek özgürlük ve korumaya dair bitmek bilmez vaatlerini ve Hıristiyan felsefesini müstakbel bir savaşı ahlaken kabul edilebilir gösteren bir araç gibi tarif edenlerin açıklamalarını işitti. Canterbury Başpiskoposu bunun 'adil bir savaş' olacağını ilan ederken, diğer din adamları da, Irak'a yönelik 2003'teki yasadışı işgalde de kullanılacak olan aynı saçmalığı dile getirdiler. 1990'da, Canterbury'deki İsa Kilisesi Koleji şapelinin başkanı, Papaz Edward Norman, Irak'ın nükleer bir tehdit olarak yok edilmesi, öte yandan da 'dünyaya ve Arap toplumuna değerli katkılar yapabilecek bir ülke' haline getirilmesi gerektiğini iddia ediyordu. Hemen ardından şunları yazıyordu Norman:</p>

  <blockquote class="">
    <p>Irak'ın nükleer silahları yerli yerinde duracak ve onları kullanma yeteneğine de sahip olacak... Doğuracağı bütün acılar ve can kayıplarıyla birlikte, şimdi askeri gücü kullanmak, Ortadoğu'daki müstakbel bir nükleer çatışmanın neden olacağı can kayıpları karşısında, her durumda ahlaken tercih edilebilirdir... Şimdi yaşanacak bir savaştaki can kayıpları, birkaç yıl içinde yok olabilecek milyonlarca hayatı kurtaracaktır. Bunun Hıristiyanlığa her yönüyle uygun bir sonuç olduğuna kuşku yoktur... Maddi zenginliği ve insani konforu daha yüce ve sağlam değerlerin üzerine koyan bir toplum, soylu bir toplum değildir ve değerlerine gerçekten inananlar tarafından bir şekilde mağlup edilmesi muhtemeldir.</p>
  </blockquote>

  <p>Yine Irak'a açılacak bir sonraki savaş için öne sürülen gerekçelerin esrarengiz şekilde tıpatıp aynı olması bir yana, bu saldırgan tezin son üç maddesi Usame Bin Ladin'in ağzından da çıkmış olabilirdi.</p>

  <p>Fakat 2003'teki Irak işgaliyle başka bir tuhaf paralellik vardı: Washington ile Londra arasındaki eşitsiz ilişki. Margaret Thatcher (ve ardından John Major'ın) Kuveyt'in kurtarılmasına destek ifadesi, Tony Blair'in Irak işgaline yönelik yaltaklanan, sözde-ruhani heyecanının yanında sönük kalsa da, Britanya'nın Washington'un askeri kararlarındaki sadık uşak rolü, 1991 savaşı başlamadan çok önce açıkça ortadaydı. Anglo-Amerikan ittifakı sahada etkileyici görünüyordu. Britanya 7. Zırhlı Tümen'den bir irtibat subayı, şimdi ABD 1. Deniz Piyadeleri Seferberlik Gücü Komutanı General Michael Myatt'ın çöl taktik karargahında üslenmişti. Deniz piyadeleri ve Britanya birlikleri, Britanyalı komutan Tuğgeneral Patrick Cordingley'in nezaretinde ortak savunma ve taarruz tatbikatları düzenliyordu. Tümgeneral Sör Peter de la Billiere, Körfez'deki tüm Britanya birliklerinin başkomutanı, Riyad'da Schwarzkopf ile bir dizi taarruz senaryosu üzerinde tartışıp uzlaşmaya varmıştı. Britanya tankları, ABD deniz piyadelerinin taarruz operasyonlarında tamamlayıcı rol oynayacaktı.</p>

  <p>Fakat çatışma başlar başlamaz, Britanya karar alma yeteneğini fiilen yitirecekti. Planlama ile uygulama arasında dağlar kadar fark vardı; savaş zamanındaki ulusal komuta, çokuluslu gücü hantallaştıracaktı. Britanya'nın emir-komuta zincirindeki konumunu en manidar şekilde, Britanya savunma bakanı Tom King'in 14 Kasım'da Suudi Arabistan'a yaptığı bir ziyaret sırasında, de la Billiere ortaya koymuştu. Suudilerin sembolik, Amerikalıların ise askeri bir rolü olduğunu kabul eden de la Billiere, şunları söylüyordu: "Başkomutan Prens Halid... onun ve General Schwarzkopf'un otoritesi... Britanyalı askerlerin dahil olduğu görevlerdeki gereksinimlerimi karşılıyor. Britanya kara ve hava kuvvetleri Amerikalıların TACON'u [taktik kontrolü] altında."<sup><a href="../Text/dipnot.xhtml#bookmark1512" id="footnote1512">[12]</a></sup></p>

  <p>Fakat Anglo-Amerikan komutası içindeki kendi kaynaklarım, Britanyalılarla Amerikalılar arasındaki ilişkinin, dünyaya gösterildiği kadar yakın (veya güvene dayalı) olmadığını söylüyordu. Paris'teki yılbaşı tatilim sırasında ulaşan bir haber bu durumu bilhassa açık etti: Bir hırsız, Batı Londra'nın Acton semtinde, RAF'a ait işaret konulmamış bir arabadan, Körfez savaşı brifing planlarını içeren bir çanta ile bilgisayar çalmıştı. Kaynağıma göre belgeler üst düzey bir RAF subayı tarafından taşınıyordu (sonradan bu subayın hava kuvvetleri filo komutanlarından David Farquhar olduğu anlaşıldı; Farquhar, de la Billiere'ın bir üstü olan Sör Patrick Hine'ın kişisel kurmay subayıydı) ve Farquhar, Acton'daki bir mağazada bir ikinci el arabaya bakmak için durduğunda araçtan alınmıştı. Hırsız belgeleri atmış (birkaç saat sonra bulunmuşlardı), fakat bilgisayarı satmak için tutmuştu ve askeri bilgi içerdiğinden bihaberdi. Kaynağıma göre çok daha önemlisi, Britanyalılar hırsızlık meselesini Amerikalılara bildirmemişti.</p>

  <p>Bu olağanüstü hikâyeyle <i>Independent</i>'ı aradım ve Britanya hükümetinin, basında yer almasını engellemek umuduyla habere yönelik 'D-ihtarı'<sup><a href="../Text/dipnot.xhtml#bookmark1513" id="footnote1513">[13]</a></sup> yayımladığını öğrendim. Vekil yayın yönetmenimiz Matthew Symonds da ricaya uyup haberi gizli tutmaya karar vermişti. Symonds, Britanya gazetecilik tarihindeki benzerleri arasında en cüretli girişim olan <i>Independent</i>'ın üç kurucusundan biriydi; amaçları, basın baronlarının veya hükümetlerin gücünden etkilenmeyecek bir gazete yaratmaktı. Andreas Whittam Smith baskıya asla boyun eğmedi, fakat savaşa dair rahatsız edici derecede romantik bir heyecan sergilemeye başlayan Symonds, 'D-ihtarı'nın esasında 'güvenlik' gerekçesiyle değil, Amerikalıların hırsızlığı duymasını engellemek için yayımlandığını fark edememişti. Bu yüzden <i>Irish Times</i>'taki (ne de olsa İrlanda cumhuriyetinde yayınlanıyordu ve Britanya ordusu kükrediğinde hazırola geçmekle yükümlü değildi) bir meslektaşıma olaydan söz ettim ve gazete hırsızlık haberini derhal yayınladı. Andreas da tatile çıkmıştı ve onun dönüşüyle benim Suudi Arabistan'dan dönüşüm çakıştı. "Ben olsam 'D-ihtarı'nın bizi durdurmasına izin vermezdim," diye hiddetle bağırdı karşılaştığımızda.</p>

  <p>Bu olay, gazetemizin yönetimindeki ilginç bir bölünmeyi de açığa vurmuş oldu, ki Andreas altı yıl sonra gazetenin pazar ekinde bunu bizzat açıkladı. "Pişmanlık duyduğum tek şey," diye başlıyor ve şöyle devam ediyordu:</p>

  <blockquote class="">
    <p>onun [Symonds] beni, Körfez savaşına dair kendi fikirlerimin tam zıttı yönde ikna etmesi. Gazetenin savaş karşıtı bir tutum almasını isterdim, fakat Matthew ve başka herkes bunu yapmamam konusunda beni ikna etti, çünkü düşüncelerime katılmıyorlardı.</p>
  </blockquote>

  <p>Daha da ilginç olanı, muhbirimin D-ihtarı'nın gerçek nedeninin Britanya'nın Amerikalı müttefiklerinden hırsızlığı gizlemek olduğuna dair ısrarlı savıydı. Kendi Körfez savaşı anılarında de la Billiere, Britanyalıların hırsızlığı Amerikalılara gerçekten de haber vermediğini ve <i>Irish Times</i>'ın haberinden sonra (haber aynı hafta, farklı bir editörlüğün yönetiminde <i>Independent</i>'ta da arzı endam edecekti) tam da gazetelerin normalde işi olması gerektiği türden bir siyasi sıkıntı yarattığını kabul etmektedir:</p>

  <blockquote class="">
    <p>Bu haberler beni fazlasıyla müşkül bir duruma soktu. Norman Schwarzkopf'a ne diyecektim? Hiçbir şey söylemesem, hırsızlığı başka bir yerden duyacağı kesindi. Böyle kritik öneme sahip bir meselede Paddy'nin [Hines] bizzat gidip Amerikalıları bilgilendirmesi gerektiğini söyledim ve o da bunu yapmayı kabul etti. Aynı zamanda Genelkurmay Başkan Yardımcısı General Sör Richard Vincent da Colin Powell'ı bilgilendirmek üzere Washington'a uçtu. Olayın bütünü çok tehlikeli ve Anglo-Amerikan ilişkileri bakımından potansiyel olarak son derece yıkıcı görünüyordu.</p>
  </blockquote>

  <p>De la Billiere'e göre Schwarzkopf haberler karşısında 'rahat gibiydi', ancak Billiere'in bugün elimizde olan notları, bugüne kadar Washington'dan saklanan küçük bir sır daha olduğunu açığa vurur nitelikte. Şöyle yazıyor de la Billiere: "İşleri karıştıran ikinci mesele NS'ye [Norman Schwarzkopf], ne olursa olsun, sonuna kadar onlarla birlikte olduğumuzu söylemem istendiğinde ortaya çıktı. NS Britanyalı bakanların bana, önleyici bir Irak saldırısına acil karşılık için uçak kaldırmama dair ROE [muhabere yetkisi) vermeyeceğini anladı..."<sup><a href="../Text/dipnot.xhtml#bookmark1514" id="footnote1514">[14]</a></sup></p>

  <p>Berbat, tedirgin edici bir yılbaşıydı. Arkadaşım ve meslektaşım Terry Anderson, Lübnan'da hâlâ rehin tutuluyordu; adamlar Kuveyt'teki Davet partisi üyesi mahkumların bırakılmasını istiyordu — hâlâ hapisteyseler tabii. Terry'yle onu kaçıranlar üzerinde bazı küçük bağlantılar kurabildiğim için New York'a, Terry'nin AP'deki patronu Louis D. Boccardi (ufak tefek, acar bir adamdı; misafirlerini bürosunda yüksek sesli müzik eşliğinde ağırlamak gibi bir alışkanlığı vardı nedense) ve yakın dostu Don Mell ile görüşmeye gittim. Mell (veya yapmacık şekilde kullandığımız adıyla Üçüncü Donald C. Mell) Terry'nin Beyrut'taki fotoğraf editörüydü ve beni Manhattan'daki RCA binasının<sup><a href="../Text/dipnot.xhtml#bookmark1515" id="footnote1515">[15]</a></sup> Gökkuşağı Salonu'nda unutulmaz bir hindi ziyafetine götürdü. 'Unutulmaz' desem de, Mell'in Beyrut'ta verdiği yemekler gibi, bunun da son kısmını hatırlamak zordu. Lübnan'daki hızlı savaş günlerindeki kadar formunda olmamasına rağmen, Mell, restorana girer girmez güzel kadın garsonları başına toplamak gibi şaşırtıcı bir yeteneğe sahipti; günahkar bir gülüşle karşılardı yaptığı etkiyi.</p>

  <p>"Fiksçiğim, bir savaş olacak ve yaşlı A-BE-DE her zamanki gibi kazanacak," dedi, daha oturur oturmaz. "Lübnan'ı hatırlıyor musun? Ne muazzam bir bela olduğunu hatırlıyor musun? Irak'ta daha da iyisini yapacağımızdan eminim." Herhalde on üç yıl sonraki olaylardan bahsediyordu; on binlerce Iraklı için (1991'in uzun vadeli sonrasını da hesaba katarsak en az yarım milyonu için), Mell'in öngörüsü tam isabet kaydedecekti. Kuveyt'in kurtuluşunu (bunun gerçekleşeceğinden kuşku duymuyorduk) takip etmek için Mell de Körfez'e geri dönecekti ve Manhattan manzarasına yukarıdan baka baka şampanya içtik. Empire State Binası, vatansever renklerle (kırmızı-beyaz-mavi) aydınlatılmıştı ve Dünya Ticaret Merkezi Manhattan'ın ucunda parıldarken, bana on altı yıl önce bir başka restoranı arayışımı hatırlatıyordu. Mell ile Amerika'nın Ortadoğu'da attığı adımların eninde sonunda gelip Batıyı vuracağı konusunda hemfikirdik (hattâ o akşam yemekte bunun hakkında konuştuk), fakat patlamanın on bir yıl ve sadece bir buçuk kilometre uzakta olduğunu asla tahmin edemezdik.</p>

  <p>Soğuk, rutubetli, kasvetli bir Suudi Arabistan'a döndüm. Üç yüz bin Kuveytli mülteci çoktan geçmişti sınırı (yani Iraklılar 'on dokuzuncu' eyaletlerinin yerli nüfusunu işgal öncesine göre üçte bir oranında azaltmıştı) ve Kral Fahd ile Saddam Hüseyin, Tanrı ve Şeytan'ın da işin içine katıldığı berbat bir şahsi tartışmaya dalmıştı. Tartışma doğrudan doğruya Suudi Arabistan'ın Irak'ın 1980'deki İran saldırısına ilk başta verdiği destekle alakalıydı. Saddam Fahd'ın o dönemdeki pintiliğinden yakınmıştı (bırakın bir Suudiyi, herhangi bir Araba yapılabilecek en ağır hakaretlerden biriydi bu) ve Fahd'ın buna verdiği karşılık, aralarındaki dalaşı su yüzüne çıkarması kadar, Suudilerin on yıl önce İran'ı yok etme çabasına ne kadar para döktüğünü ayrıntılarıyla açığa vurması bakımından da son derece çarpıcıydı:</p>

  <blockquote class="">
    <p>Bana ve Mısır Devlet Başkanı Hüsnü Mübarek'e verdiğin Kuveyt'e saldırmama sözünü niye tutmadın? Söz vermeden sadece birkaç gün sonra insanlık tarihinin en meşum suçunu işledin; ordunu karanlıkta gizlice Kuveyt'e soktun, kan döktün ve bütün normları ve değerleri ihlal ederek bütün bir ulusu çöle sürdün... Kuveyt'in Irak'ın parçası olduğu iddiasıyla saldırganlığını sürdürmekte ısrar ettin. Allah biliyor ya, Kuveyt hiçbir zaman Irak yönetiminde olmadı ve Sabah ailesinin üyeleri 250 yıldan bu yana Kuveyt'in hükümdarıdır<sup><a href="../Text/dipnot.xhtml#bookmark1516" id="footnote1516">[16]</a></sup> ... Bir milyon İranlı ile Iraklı Müslümanı öldürme yetkisini sana kim verdi? ... Kuveyt'i işgal edip oğullarını öldürme, kadınlarına tecavüz etme, mal mülkünü yağmalama ve sınırlarını yok etme yetkisini kim verdi sana? Kuşku yok ki bunları yapmanı, Şeytan ve senin açgözlülüğün emretti; hem de Irak ordusundan gurur duyan Arap Körfez ülkelerinin pahasına.</p>
  </blockquote>

  <p>Kral Fahd'ın Saddam'ı 1980-88 İran-Irak savaşında bir milyon Müslümanın ölümünden dolayı suçlamış olması manidardı (zira bu savaşta Suudi Arabistan Irak'ın başlıca finansörüydü), fakat söz konusu ihtilafta Suudilerin Saddam adına ne kadar para harcamaya hazır olduğuna dair detaylar, manidar olduğu kadar utanç vericiydi:</p>

  <blockquote class="">
    <p>Mesajında diyorsun ki, biz sana El-Basra'yı yeniden imar etmen için 11.53 milyon dolar katkı yapmışız, ilaveten Fao'nun yeniden imarı için 1 milyon dinar değerinde teçhizat vermişiz.</p>

    <p>Fakat gerçekleri yerli yerine koymak isteriz:</p>

    <p>Ah Irak'ın Hâkimi, Kraliyet senin ülkene tam 25 milyar 734 milyon 469 bin 885 dolar 80 sent verdi.</p>
  </blockquote>

  <p>Bunun etkilerinin zihinlere kazınması da biraz vakit aldı. Kralının kendisine Mekke ve Medine'nin muhafızı dediği Suudi Arabistan, İran'daki Müslüman kardeşlerini öldürsün diye Saddam'a 25 milyar dolar vermişti.<sup><a href="../Text/dipnot.xhtml#bookmark1517" id="footnote1517">[17]</a></sup> İstihbarat ve kimyasallardan bazıları (Almanlarla birlikte) Amerikalılardan gelmişti. Zırhlı araçların büyük bölümünü Ruslar tedarik etmişti. Fakat nakit parayı büyük oranda Suudiler sağlamıştı. Faturanın sonundaki seksen sente dalıp gittim birkaç saniye, Suudi kraliyet hâzinesinde gerçekten egzantrik bir zihnin çalıştığını gösteren bir ilaveydi bu.</p>

  <blockquote class=""/>

  <p>Dahran Havaalanı'ndaki Suudi göçmenlik yetkililerinden biri bizi çöldeki çadırına yemeğe davet etmişti; Cenevre'de tükenmekte olan barış dakikalarını seyretmek için iyi bir yere benziyordu. Muhammed sıcak, aşırı şekerli çay koydu. Abdullah üzüm, muz ve havuç dolu tabakları dağıttı. James Baker Arap çadırının bir köşesindeki televizyonun siyah-beyaz ekranında arzı endam etti. Haberleri dinlemek açısından tuhaf şekilde rahatlatıcı bir yerdi. Az ötemizde savaşın yolu döşenirken, biz orada, beyaz-kahverengi cübbeli, kefiyeli altı Suudiyle kuşatılmış halde, baharatlı tavuk ve şiş kebapları hapır hupur yiyorduk. Baker aniden başını kaldırıp o çok önemli açıklamasına başladığında ('bayanlar, baylar, üzülerek söylüyorum ki...' hepimizi korkutması gereken uğursuz, sahte kelimeler), Suudiler ekrana, sonradan bir dans grubunun video kasedine sarf ettikleri aynı dikkatle göz attılar sadece.</p>

  <p>Ve görüntüsü büyük eski ekranda aşağı yukarı kayıp duran ABD dışişleri bakanı, ölümcül hükmünü telaffuz ettiğinde ('altı saati geride bıraktık ve ben Iraklıların herhangi bir esneklik gösterdiğine dair hiçbir şey duymadım'), bir tek Muhammed'in küçük erkek kardeşi dönüp baktı. Ellerini omuzlarının hizasına kaldırarak, teslim olur gibi bir hareket yaptı. "Yani savaş olacak," dedi. "Ne yapabiliriz ki?"</p>

  <p>Kabilelerin asırlar önce, halılarının üzerinde oturup kumaş bir çatının koruması altında kızarmış bir tavuğun butlarını ayırırken yaklaşan felaketleri karşılama şekli de bu olmalıydı. Önümüzde bir kömür sobası yanıyordu, demir bacakları iyice kuma gömülmüştü. Muhammed ve Abdullah çayları ve meyveleri tazelediler; diğerleri artık Baker'ı daha dikkatli dinliyordu. Bıyıkları yeni terleyen zayıf bir genç, Halid, 'cık cık cık' sesleri eşliğinde, "Bugün yarın başlar," dedi. "Toplanıp gideyim ben."</p>

  <p>Muhammed televizyonuna, CNN'in Cenevre'deki basın toplantısından canlı yayınını çeken, ev yapımı bir anten takmıştı. Sinyal az geliyordu, fakat Baker'ın konuştuğu kürsünün üzerindeki 'Intercontinental Hotel, Cenevre' yazısını okuyabiliyor ve Körfez krizi ile Arap-İsrail ihtilafı arasında 'bağ kurulmasını' neden kabul etmediğine dair izahını dinleyebiliyorduk. Bir Batılı için Baker gayet mantıklı konuşuyordu. Irak'a ABD'den ziyade 'yirmi sekiz ülkenin' karşı çıktığını söylüyordu ısrarla. "Şimdi top Irak liderliğinde." Fakat Tarık Aziz çadırımızdaki herkesin dikkatini toplayan Arap aksanıyla televizyona çıktığında, Baker'ın sözleri her nasılsa daha az ikna edici görünüyordu; bunun nedeni Irak'ın kendi açısından haklı olması değil (herkes Saddam Hüseyin'in kötü bir adam olduğu konusunda hemfikirdi), Baker'ın bir Amerikalı, Aziz'in ise, çadırdaki altı Suudi gibi Arap olmasıydı.</p>

  <p>Muhammed'e Suudilerin neden o kadar uzun müddet Saddam Hüseyin'in en yakın dostu olduğunu sordum. Ona ve dışişleri bakanı Aziz'e gerçekten güvenmişler miydi? Irak'ın savaşta İran'a karşı zehirli gaz kullandığı haberlerine inanmamışlar mıydı? Veya Saddam Arap olduğu, daha doğrusu, hem kudretinden korkulan hem de o kudrete saygı duyulan güçlü bir Arap olduğu için mi dostluk kurulmuştu? Cevap Abdullah'tan geldi: "Bize Saddam hakkında hiç kötü bir şey söylenmedi. Gazetelerimiz ve hükümetimiz iyi bir adam olduğunu söyleyip durdu. Hükümetler, halkın neyi bilmesini ve anlamasını istiyorsa onu söyler. Burada da olan bu. Bize doğruyu söylemediler." Birkaç saniye durakladıktan sonra devam etti: "Fakat hükümetim bana ne derse yapacağım."</p>

  <p>Suudilerden biri çadıra viski şişeleriyle dolu bir tepsiyle girdi, belki yarım düzine şişe vardı tepside. Muhammed viskileri neredeyse yarım litrelik kupalara doldurmaya başladı. Jameson, Johnny Walker, Jack Daniel's... Buna inanamıyordum. "Onları havaalanına kaçak alkol sokmaya çalışan yolculardan kamulaştırdık," dedi Muhammed, keyifle gülerek. Şu an misafirlerin, sanki alkol değil de meyve suyuymuş gibi lıkır lıkır içmekte olduğu büyük miktara baktığımda, Suudi Arabistan'daki katı alkol yasaklarının dinden çok aşırı tüketimle alakalı olduğunu idrak ediyordum.</p>

  <p>Abdullah'a Amerikalıların Suudi Arabistan'dan gideceğini gerçekten düşünüp düşünmediğini sorduğumda bir şeylerin yanlış olduğunu biliyordum. Tam o anda Halid aniden ayağa fırladı ve, "Bu konuşmaya devam ederseniz bu çadırda durmayacağım," dedi öfkeyle. Karanlık, sinir bozucu bir andı, sanki o dalgalı ekranda ipuçları beliren felaket nihayet altı Suudinin zihinlerine girmiş, çadırda bir tür düzensizlik yaratmıştı. Muhammed Kürtlerin devlete sahip olması gerekip gerekmediğini sordu. "Niye devletleri olsun?" diye soruyla karşılık verdi Halid, yüzü kıpkırmızı.</p>

  <p>Gerçekten de çadırı terk etti Halid, cübbesinin etekleri topuklarında dalgalanıyordu, Muhammed onu geri dönmeye ikna edene kadar da dışarıda kaldı. Yanında eşiyle bir başka adam geldi çadıra, âdetlerin, etiketin ve (birçok Suudinin söyleyeceği gibi) ahlakın beklenmedik bir ihlaliydi bu. Siyah saçlı, kibar gülüşlü bir kadındı, başörtüsü takmamıştı, fakat kocasının arkasında, çadırın bir köşesine sessizce ilişti ve omuzlarına siyah bir şal örttü. Adamlar hararetle konuşuyorlardı, Muhammed her seferinde savaş çıkarsa evini terk edip gitmeyeceğini söyleyip duruyordu. "Nereye gideyim?" diye soruyordu. "Ne manası var? Savaş dediğin her yere gidebilir."</p>

  <p>Ekranda Dan Rather şimdi bize savaşın muhtemel olduğundan söz ediyordu. Iraklı güçlerin ağır bombardımana tutulacağını, yıkıcı hava taarruzları yapılacağını, Irak'ın askeri potansiyelinin 'etkisizleştirileceğini' anlatıyordu. O Suudilerin arasında otururken, Rather'ın sarf ettiği kelimeler bana müstehcen ve insanlıkdışı geliyordu. O bir Batılıydı, binlerce Müslüman Arabın Amerika'nın elinde korkunç şekilde ölmesi ihtimalinden fütursuz bir rahatlıkla söz ediyordu. Suudiler bu sözleri büyük bir rahatsızlıkla dinlediler. Keza ben de. Batı'nın zehirli meyveleriyle kafayı çekenlerin, onun katil içgüdülerini de tecrübe etmesine az kalmıştı.</p>

  <p>Ben tam bunları düşünürken, arkamızdan, çadırın ince yeşil duvarından içeri doğru, uzun, sürekli, derinliği ve yoğunluğu giderek artan bir homurtu geldi. Hepimiz bunun ne olduğunu biliyorduk. Kükreyişi çadırın dört bir köşesine yayıldı, Rather'in sesini boğdu, kulaklarımız gürültüyle dolana dek ekran görüntüsünü asabi bir şekilde kaydırdı. Hepimiz için tanıdıktı. Başkan Bush'un devasa C-5 nakliye uçaklarından biri, başlarımızın 30 metre yukarısından, en yakın hava üssüne nihai seferini yapıyor, savunmasız çadırımızı desibelleriyle dolduruyordu.</p>

  <p>Çılgınca saldırıdan önceki son günlerde arabayla otobana çıkıp Kuveyt sınırına gitmek mümkündü. Fırtınalarla ve ironiyle dolu günlerdi. Fırtına bulutları kıyı üzerinden hızla ilerliyor ve Kuveyt enerji santralının bacalarından dostane bir şekilde yükselen beyaz dumanı içerilere üflüyordu. Suudi sınırında durup, öbür taraftaki Irak işgal güçleri ve onların esir aldığı Kuveytliler için hâlâ elektrik üreten soluk beyaz santralı ve ikiz bacalarını apaçık görebiliyordunuz. Normalliği, hayatın her zamanki gibi akıp gittiğini söylüyordu.</p>

  <p>Terk edilmiş gümrük kontrol kulübesinin bulunduğu tepenin aşağısında, bakkal dükkânının kasasında oturan bir Pakistanlı buldum, rafları yarı yarıya boştu. Yeniden stok yapmanın manası olmadığını söyledi. Denizin hemen yanındaki oyun parkının köşesinde beyaz cübbeli bir adam siyah çarşaflı eşi ve küçük çocuğuyla duruyordu. Elbiselerini değiştirdiğinizde, Margate veya Coney Island sahilinde yağmurlu bir günden farkı kalmayacaktı manzaranın. Sınırın öte tarafında yarım milyon Irak askerine dair hiçbir işaret yoktu. Ve bu yanda, sadece bir kaptıkaçtının içindeki kır saçlı şişman bir Batılı (Vietnam kuşağındandı, göbeğini parkasının altında gizleyemiyordu) yarım milyon Amerikalı ve onların müttefiklerini temsil etmek üzere Kuveyt sınırına doğru yol alıyordu.</p>

  <p>Hafji'de dolaştım, yaklaşan Arap kavgasının izlerini görmek zordu. Kadınların ve çocukların büyük bölümü kaçmıştı, fakat birkaç Suudi askeri yerel postaneden evlerine telefon ediyordu, Hafji Sahil Oteli'nin bekleme salonundaki televizyonda bir savaş filmi oynuyor, bir polis tarafından dikkatle seyrediliyordu. Üç araçlık bir Amerikan askeri devriyesine rastlamam için geçiş yolundan aşağı gitmem gerekti; miğferli askerler, zırhlı araçlarının içine adeta tünemişler, hız limitine uyup trafik ışıklarında duruyorlardı. Aylar boyunca zırhlı araçların bu otobandan akışını seyretmiştim. Kuveyt elektrik santralı gibi, bu da o kadar tanıdık bir manzara haline gelmişti ki, adeta kendi sabitliğini kazanmıştı. Gelecek altı ay, hattâ bir yıl içinde, tankların ve topların bu yoldan hâlâ ilerlemekte, Bush'un hâlâ Irak'ı Kuveyt'ten kovma tehditleri savurmakta, enerji santralının hâlâ beyaz dumanlarını tüttürmekte olacağını hayal edebiliyordum; savaş için yapılan hazırlıkların başı sonu yoktu adeta, çöl misali.</p>

  <p>Schwarzkopf'un bombardımanını başlatmasından ("Az önce canavarı ininden çıkartacak korkunç emirler verdim," diye yazıyordu eşine 17 Ocak 1991'de) bir gün önce, Amerikalı gazeteciler neredeyse düşkırıklığına uğramış görünüyordu. Britanya basını gibi, büyük Amerikan gazeteleri de okuyucularına (savaşın gerçekten koptu kopacak ve belli bir gizliliğin mecburi hale geldiği noktaya dek) meselenin çocuk oyuncağı olduğunu anlatıyordu. Kıyametin kopacağı gün, manşet atanlar için bir kurtuluş ânıydı. Baker ve Tarık Aziz hâlâ görüşürken, bazı Amerikan medya uzmanları arasında belirgin bir rahatsızlık duygusu vardı. Barış korkusu hasıl olmuştu. Fakat Baker başarısız olunduğunu söylediğinde yüzleri güldü. Savaş umutları artmıştı. Bu sadece kinizm değildi. Amerikan radyo istasyonlarından biri, dinleyicilerini Körfez krizinin bir anlaşmaya doğru 'kaydığı' konusunda uyarıyordu. Shewmaker'ın (savaşın güzelliğine hayranlık duyan ve barışın dehşetine güvenmeyen) kahramanı General Patton gibi birçok gazeteci de, barışın ahlaksızlık sayıldığı, savaşın ise iyiliği temsil ettiği bir ruh haline kaptırmıştı kendisini.</p>

  <p>Ne de en başta, bu yeni savaşta basın muhabirlerine pek yer varmış gibi görünüyordu. Hepimiz, Saddam Birleşmiş Milletler'in Kuveyt'ten çekilmesi için verdiği takvimi reddettikten sonra Irak bombardımanının başlayacağını biliyorduk. Bu yüzden 17 Ocak'ın erken saatlerinde telefonum çaldığında ve <i>Independent</i>'ın gece vardiyasından genç bir gazeteci, "CNN Bağdat'a düşen ilk bombaları gösteriyor — ne zaman geçebilirsin haberi?" diye heyecanla bağırdığında, ona Dahran'da aynı görüntüleri izlemekte olduğumu ve bombaların bu sabah atılacağını bildiğimizi anlattım. Asıl haberin, Hıristiyanlığın en güçlü ordularının, şu an Müslüman dünyanın en büyük askeri gücüyle savaşmaya hazırlanması olduğunu söyledim. "Öyleyse bu haberi ne zaman geçebilirsin?" diye sordu telefondaki ses tekrar. Geçtim bile, dedim. Hıristiyan-Müslüman 'orduların çarpışması' ertesi gün başsayfamızdaydı.</p>

  <p>Fakat Dahran'daki hava üssüne gidip etrafı kolaçan ettim; filolar halinde, bombalarını yüklenmiş ve gökyüzünde sarı-mor egzos alevleri bırakarak kalkan Amerikan jetleri vardı. Televizyonda güzel görünüyordu doğrusu, CNN'in Bağdat'taki uçaksavar ateşlerinin ve uzaktaki patlamaların soluk elektrik yeşiline bir Eastman Color eklentisi olabilirdi. Aynı sabahın erken saatlerinde 12 Suudi savaş uçağı da, Irak'a saldırmak üzere Doğu Eyaleti'ndeki bir üsten havalandı. Tornadoları sortilere yollama kararı (bunlar da Suudi-Britanya El-Yamameh projesinin bir parçası olarak satın alınmıştı) şahsen Kral Fahd tarafından alınmış ve Başkan Bush tarafından da memnuniyetle alkışlanmıştı. Şafak vakti on iki uçaktan on birinin bombaları hâlâ kanatlarına takılı halde dönmesine hiç dikkat edilmedi (tek bir gazeteci de bundan söz etmedi); pilotlar hedeflerini bulamadıklarını söylüyorlardı. On ikinci uçak ise bombalarını Irak'ın batısındaki çöle boşaltıp gelmişti. Peki gerçekten de yollarını mı kaybetmişlerdi?</p>

  <p>Müteakip akşam Suudi pilotların kullandığı yedi Tornado daha aynı üsten, Irak'ın batısına doğru havalandı. Bu uçaklardan da altısı bombalarını atmayı başaramadı. Fakat uçakların görüntüleri saklandı. Pilotlar hemen basının önüne çıkarıldı. Suudiler savaşıyordu. Başkan Bush sadece Batılı güçlerin değil, Arap güçlerin de Irak'la savaşta olduğunu gönül rahatlığıyla söyleyebilirdi. Ortadaki ironiyi görmek için sadece Tornadolara bakmak yeterliydi. Her savaş uçağının kuyruğunda, üzerine Kuran'ın ilk sözlerinin Arapça yazıldığı Suudi bayrağı vardı: "Eşhedüenlailaheillallah." Yani İslamın en kutsal kitabının ilk suresi, bir başka Müslüman ulusa karşı savaşa giden Arapların savaş sancağını teşkil ediyordu.<sup><a href="../Text/dipnot.xhtml#bookmark1518" id="footnote1518">[18]</a></sup> "Evet, Irak bir Arap ülkesi," diyordu Suudi pilotlardan biri bana, üçüncü sortisine gitmeden önce. "Fakat bir Arap kardeşin sana saldırdığında, o senin düşmanındır. Saddam şu an bizim düşmanımız."</p>

  <p>Ya da öyle görünüyordu. Bombardımanın başlamasından bir gün sonra (o aşamada bu bomba yağmurunu savaş diye nitelemek, gerçekliğin sınırlarını biraz zorlamak oluyordu) Fahd bizzat çıkıp, savaşın 'doğrunun kılıcını ve sesini' temsil ettiğini ve Tanrı'nın 'kendi ordusuna zaferi bahşedeceğini' ilan etti. Suudi Sarayı şimdi kendisini kesin olarak Batılı askeri güçlere emanet etmişti. Kral Fahd 'ortak güçlerin' başkomutanı olmayı sürdürüyordu; Amerika'nın ittifak içindeki ezici gücünü gizleyeceği sanılan acayip sıfatlardan biriydi bu da. Suudiler, şeyhlerin öfkesini ülke içi hedeflere (kadın şoförlere sözgelimi) yöneltmesine izin vererek, kendi dini hiyerarşileri içinde Amerikalılara karşı eleştirileri kısıtladıklarını ve Kuveyt kraliyet ailesinin iflah olmaz küstahlığına rağmen ev sahipleri sıfatıyla cömert davrandıklarını düşünüyorlardı.</p>

  <p>'Savaş' ilerlerken (ve Suudi Arabistan'ın dört bir köşesinde ve Kuveyt semalarında hızla ilerleyen bombardıman uçaklarının görüntüleri rutin hale gelirken), o lanet 'havuzlara' katılmayan bizler, süper-vatansever <i>anchorman</i>'ler, laf ebesi emekli generaller, tank maketleri ve kansız kum torbalarıyla dolup taşan televizyon stüdyolarına pek de kolay uyum sağlamayacak bir çatışmanın farkına vardık. Suudi askeri kontrol noktalarına, ordu 'havuzları' ve sansür için adını yazdırmadıkça gazetecilerin sınır boyunca dolaşmasını engelleme talimatı verilmişti. Bu yüzden, bir avuç söz dinlemez Fransız muhabir ve fotoğrafçı ile birlikte, <i>Independent</i>'ın ekibi için satın aldığı kamuflajlı anti-gaz teçhizatımı kuşandım, kafama da Britanya ordusuna ait büyük bir çelik miğfer geçirdim. Bu miğferi, Britanya ordusu özel eğitim birliğinin sempatik ve ziyadesiyle bozguncu mensuplarından Binbaşı Alan Barnes hediye etmişti bana. Birinci Dünya Savaşı şiirine dair yaptığı bir seçki (bir ordu kütüphanesinden aşırıldığı belliydi), savaş boyunca benimle birlikte seyahat etti. Fransızlar da bir yolunu bulup kendi ordularının dökülen üniformalarına bürünmüştü (onları ele veren tek şey, alt dudaklarından sarkan Gitane sigaralarıydı); öte yandan ben havasız anti-gaz maskesinin ve Barnes'ın komando-tarzı miğferinin eşliğinde, kendimi boğuldu boğulacak bir irtibat subayına dönüştürmeyi becermiştim. Çabucak keşfettiğimiz üzere, başarının anahtarı her kontrol noktasına, yolu koruyan askerlere bakmadan yaklaşmaktı. Kayıtsızlığımız, sahici olduğumuzun kanıtıydı.</p>

  <p>Bir süre sonra bu yolla Hafji'ye ulaştım, Suudi sınır kasabası tanınmayacak ölçüde değişmişti. Terk edilmiş caddelerin üzerinde 3 kilometre uzunluğunda bir duman kulesi yükseliyordu. Irak top mermileri (sınırın Kuveyt tarafındaki ağaçlık bir yerden 130 milimetrelik toplam 40 mermi ateşlenmişti) hedefini bulmuştu. Arap petrol şirketinin deposundan kesif dumanlarla birlikte sarı-kırmızı alevler yükseliyor, dokuz adamıyla birlikte kumlarda durmuş, pek de heveskar olmayan bir şekilde kasabaya girmeye hazırlanan Amerikalı Donanma Çavuşu Bill Liams'ın yüzüne vuruyor, uzun menzilli telsiz sinyallerini bozuyordu. Humvee'nin arkasında yayın yapan transistörlü bir radyodan, Washingtonlı bir muhabirin, ABD hava kuvvetlerinin başarılı uçuş sicilini öven sesi yükseliyordu. Ohio Columbus'tan, kafa karıştırıcı bir Yorkshire aksanıyla konuşan (çocukluğunu Sheffield'da geçirmişti) yirmi yaşındaki deniz piyadesi Rafee Saba, Iraklıların az sonra karşı ateş açması ihtimalinden daha çok radyo ile ilgileniyordu. "Bin sortide sadece bir uçak kaybedilmiş," diye bağırdı. "Bununla kim başa çıkabilir?"</p>

  <p>Çavuş Liams hâlâ petrol terminalini ve şimdi denize doğru 15 kilometre boyu yayılmış duman bulutunu izliyordu. "Kimse yangını söndürmeye çalışmıyor, öyle değil mi?" diye sordu. Fransız meslektaşlarımla birlikte Hafji turunu çoktan tamamlamıştık ve deniz piyadelerinden daha fazlasını biliyorduk. Hayır, dedik, kimse itfaiyeyi çağırmadı. Aslında Hafji'de telefon açacak tek bir insan bile kalmamıştı. Kasabanın bütün nüfusu (bütün aileler, berber dükkânının sahibi, Pakistanlı bakkal, kasabadaki üç restoranın yöneticileri, tek otelin çalışanları, hattâ Hafji emniyet teşkilatı) kaçmıştı.</p>

  <p>Ve Hafji'nin tatsız sırrını da çoktan keşfetmiştik. Sokaklar paniğin izleriyle doluydu: kamyonlar ve ciplerden düşmüş giysiler yolun ortasına saçılmıştı, limuzinler kilitlenmeden öylece bırakılmıştı, bir polis arabası anayolda, şoför mahallinin kapısı açık halde terk edilmişti. Doğruca Kuveyt sınırına, tam da Irak'ın top menzilinde olan hatta ilerlediğimizde, Suudi ordu mevzilerini terk edilmiş bulduk, kum torbalarıyla çevrelenmiş siperleri ve çadırları bomboştu. Sadece bir Suudi Ulusal Muhafızı devriyesi (neredeyse göbeklerine kadar sarkan sakalları ve kırmızı bereleriyle üç uzun boylu adam) kalmıştı Suudi Arabistan krallığını temsil eden.</p>

  <p>Gururlu adamlardı; Iraklıların bu kadar yakınındayken dost yüzler görmekten memnun olmuşlardı. Az ötede ne kadar Iraklı olduğunu kestirmek mümkün değildi, fakat top mermileri kasabanın üzerinden düz bir hat çizerek süzülüyor, boş bir gümrük noktasının yanına, bir bahçenin duvarına, bir caddenin ortasına düşüyordu; ta ki son mermilerden biri petrol terminaline isabet edip, etrafın muazzam bir duman bulutuyla kaplanmasına yol açana dek. Top mermileri yeni düşmüştü ki, bir helikopterin kıyıya doğru uçup ağaçların arasına iki füze fırlatışını izledik ve topçular ateşi kesti. Kuveyt'in içlerinden başka top sesleri de geliyordu. Yaklaşık 25 kilometre ötemizde, kilometrelerce uzunlukta ve yükseklikte yoğun bir duman bulutu, soluk kış göğüne ezici bir abide misali yükseliyordu. Amerikalıların ateşe verdiği bir cephanelik veya petrol deposu olmalıydı.</p>

  <p>Fransızlar çölde gayet iyiydi. Fransız muhabir meslektaşlarımdan bazıları askerliğini Afrika'da yapmıştı ve otobandan uzak durup kumlardan ilerlemek için pusulalar kullanıyorlardı; zira acayip askeri giysilerimizi otobandaki Amerikan kontrol noktalarında yutturamazdık. Fransız ordu dergisi <i>Raids</i>'ten bir gazeteci sonradan kendi ülkesine ait bir Mirage uçağıyla bombalandı; bomba infilak etmedi, bunun üzerine gazeteci patlamamış bombayı cipinin arkasına yükleyip şikâyet etmek üzere Fransız hava üssüne götürdü.</p>

  <p>Islak kum tekerleklerimize yapışmış, yolları çamurdan bir patinaj pistine çevirmişti. Askerler üşüyordu. ABD 24. Mekanize Piyade Bölüğü'nün askerleri su geçirmez pançolarıyla araçlarında oturmuş, ısınmak için omuzlarını birbirlerine yapıştırmıştı. Çamur boyunca Britanyalılar battaniyeleriyle kamyonlarına büzüşmüştü veya ortalarına koydukları petrol sobalarıyla çadırlarında oturuyorlardı. Suudi çölündeki ısının neredeyse sıfır dereceye düşmesine kimse inanamıyordu. Güneybatıdan gelen rüzgar, ıslak gri toprak yığını üzerinden esiyor, <i>sabkha</i> çukurlarını suyla dolduruyor, petrolle yıkanmış ikmal hatlarını ölümcül birer tuzağa dönüştürüyordu. Bir kamyonla çarpışan bir Humvee kumda neredeyse tanınmaz halde yatıyordu. Devasa bir Amerikan M1A1 muharebe tankı çölün yukarısında devrilmiş, paletleri ve namlusu yarı yarıya çamura gömülmüştü, büyük hurdanın üzerindeki bir asker tek başına etrafı seyrediyordu.</p>

  <p>Çölün uzak kısımlarında ABD deniz piyade bataryalarının Iraklılara yağdırdığı mermilerin gümbürtülerini ve patlamalarını duyabiliyorduk. Fakat müttefik ordularının ('Müttefikler' kelimesini nasıl da çabucak kullanmaya başlamıştık, sanki Normandiya çıkarmasının arifesiydi bu) toplanması, Riyad'daki Amerikalı ve Britanyalı komutanların altını çizdiği rahat, etkili senaryolarla pek alakalı değildi. İkmal hatlarındaki inşa çalışması planlananın çok gerisindeydi, altı saatlik trafik tıkanmaları bölük karargahlarının çevresinde çamur yığınları oluşturmuştu ve alt rütbeli birçok subay birliklerini haritaları olmadan cephe hatlarına götürüyordu. Britanya 32. Sahra Hastanesi'nin tamamı, Kuveyt sınırına giden bütün yolu tek bir haritası olmadan kat etmişti ve Hafji'nin doğusundaki son Suudi devriyesine (ve doğruca Iraklıların kollarına) nasıl ulaşacaklarını tartışıp duruyorlardı aralarında. Neyse ki uyarıda bulunduğumuz bir grup ABD özel kuvvet askeri, onları o yoldan çevirdi.</p>

  <p>30 Ocak 1991'in erken saatlerinde Hafji'ye varmadıkları için şanslıydılar; zira tanklardan ve zırhlı personel taşıyıcılarından oluşan bir Irak mekanize tümeni (kuşkusuz hedeflerinin savunmasız olduğunu öğrendikten sonra) sınırı geçip batıdan Hafji'ye girmiş, kasabayı ele geçirmiş ve güneybatıdaki ayrı bir çatışmada da 12 Amerikalı deniz piyadesini öldürmüştü. Amerikalıların Kuveyt'i kurtarma harekatının 'başladığını' ilan etmesinden tam iki hafta sonra Amerikalı askerler artık Suudi Arabistan'ın bir köşesini kurtarmak için savaşıyor ve ölüyorlardı. Kurtuluştan kastettikleri bu olmasa gerekti.</p>

  <p>Ertesi sabah Hafji'nin kıyısına vardığımda, sınırın üzerinde asılı duran kesif, yağlı bir pusla karşılaştım; bu arada 15 milimetrelik Amerikan topları, petrol deposunun etrafındaki caddeleri dövüyordu. Donanma Çavuşu John Post'u buldum; gür fırça bıyıklı, uzun boylu çavuş, kasabanın içinde mermiler, düştükleri yeri gösteren cılız duman huzmeleri eşliğinde infilak ederken, Amerikan toplarının yanında, kumla kaplanmış, cızırdayan telsizden gelen 'düşman' ateşini bildiriyordu. Birileri Iraklıların bir keşif kolu yerleştirdiği sonucuna vardıktan sonra top mermileriyle vurulup yarısı uçurulan su kulesi, gri duman bulutuna karşı öylece dikiliyordu. "Iraklıların ilk başta Hafji'ye girmesine neden izin verdiğimizi bilmiyorum," dedi Post. "Fakat bu bir Suudi operasyonu ve Iraklılar hâlâ Hafji'nin içinde — belki iki yüz kişi. Irak özel kuvvetleri olduğu söyleniyor. Tahminimce Suudiler yüzlerce esir aldı — on iki otobüs dolusu esir saydım, her bir otobüsün iki ucunda Suudi muhafızlar bekliyordu. Fakat Iraklılar savaşçı."</p>

  <p>Bütün gece Hafji'nin ve onu inatla müdafaa edenlerin üzerinde alevler eksik olmadı. Bir Harrier doğuya ani bir saldırı düzenleyerek, deniz kıyısındaki mevzileri bombaladı. Hafji Sahil Oteli'ne telefon ettik; bizi 'Arabizm'e desteğini ilan eden ve ahizeden 'Hüsnü Mübarek ve İki Kutsal Yerin Sözde Koruyucusu'na galiz küfürler sıralayan bir Iraklı asker cevapladı. On dört yıldır deniz piyadelerinin üyesi olan Çavuş Post başını sallayıp Humvee'sine yöneldi; cipin bu bodur, yengeçvari versiyonunu Amerikalılar ilk defa cepheye sürmüştü, arkasına bir TOW füze rampası konmuştu. Gelecek on yılda bu araçlar Amerikan hayatının bir parçası haline gelecekti. Her zamanki gibi aracın üstünde transistörlü bir radyo vardı; bir yandan (deniz piyadelerinin hoşlandığı ve topçu ateşinin şamatasıyla yarışan) pop müzik çalıyor, bir yandan da Hafji'de üç yüz Iraklının öldürülüp 500'ünün esir alındığını bildiren (ve piyadelerin daha da hoşlandığı) haberler veriliyordu.</p>

  <p>Suudiler kasabada savaşıyordu, fakat çabucak anlaşıldı ki, takviye birliklerinin çoğu Katarlıydı (onlardan bazıları da Katar hükümetine kiralanmış Pakistanlı askerler) ve otobanın üzerinde, Katar ordusuna ait bir tankın enkazını taşıyan bir ağır yük aracı gözüme çarptı; tankın arka motorunda açıkça görülen bir top mermisi deliği vardı. Bir gümbürtü daha duyuldu. Çavuş Post yine başını salladı. "B-52'ler Kuveyt'in her tarafına bomba yağdırıyor," dedi. "Onların altında olmak nasıl bir şey olsa gerek, bir düşünsene." Hayır, sınırın öte tarafında, o korkunç kara dumanın altında süregiden katliamı tahayyül etmek imkânsızdı. Saatler önce, 240 kilometre ötemizdeki gecede, B-52'lerin depremini işitmiştim. Çöl sesi daha da uzağa taşıyordu, bir davulun derin, uzak, bir buçuk dakika süren sesi.</p>

  <p>Sadece 25 kilometre ötede Iraklılar ölüyordu, yüzlercesi, fakat güç sarhoşluğu Amerikalılara, kesin bir zafer şenliği eşliğinde hediyesini çoktan vermişti; o gece yazdığım haberde hediyenin adını koydum: "Gelecek yıllarda Ortadoğu'da edinilecek yeni düşmanlar." Yerde ise deniz piyadeleri daha aleladeydi. Post'un komutanı Yüzbaşı John Borth, bütün olan bitene, sadece çevresindeki birkaç kilometrelik alanı görmüş olan bir adamın gözleriyle bakıyordu. "Eğer Saddam Hafji gibi boş bir kasabayı alabiliyorsa — aman ne büyük iş," diyordu. "Hiçbir önemi olmayan bir kasabayı almak için bir sürü adam kaybediyor. Eminim Hafji'ye biraz önem verseydik, çok daha fazlasını yapardık." Belki yaparlardı. Fakat Hafji epey önemliydi. Suudi Arabistan dahilindeydi. Kraliyetin en büyük kasabalarından biriydi. Schwarzkopf Irak saldırısından ilk söz ettiğinde, kibirli ve hatalı bir biçimde 'köy' demişti Hafji'ye. Orası bir kasabaydı. Bu yüzden Müttefikler için oranın tekrar ele geçirildiğini ilan etmek çok önemliydi; ki Bayan Thatcher'ın ayağını Downing Street'ten kaydıran Başbakan John Major, Irak birlikleri hâlâ caddelerde çarpışırken, tam da bunu yaptı.</p>

  <p>Neticede bunun meşhur bir Suudi zaferi olması lazımdı. 'Hafji şehitleri' (kasabanın yeniden ele geçirilmesi sırasında ölen on sekiz asker ve ulusal muhafız) şimdi Veliaht Prens Abdullah tarafından, 'gelecek kuşakların zihinlerinde birer yiğitlik ve cesaret simgesi' olarak ölümsüzleştirilmişti. "Elde ettikleri şey, bu ülke ve aileleri için büyük bir onurdur," diyordu Abdullah. Suudi televizyonu, Suudi ve Amerikan askerleri Hafji'yi en başta savunmuş olsaydı, böyle bir zafere de gerek kalmayacağı gerçeğine kayıtsız kaldı; izleyicilerden kraliyet 'şehitlerinin', araçlarının içinde kül halinde yatan kuruyup kömürleşmiş cesetlerinin görüntülerini de sakladı. Halkın geri döndüğü kasabanın enkazı arasında hiçbir sevinç belirtisi görmedim. Esnaflar bize Amerika'nın Kuveyt'i neden hemen şimdi kurtarmadığını soruyordu. Bunu yapmak yerine televizyonlarının karşısında Irak'ın yerle bir edilişini seyrediyorlardı. Bir Suudi kumaş ithalatçısına, Kuveyt'in kurtarılmasının bombardıman sonrasında başlayacağını izah etmeye çalıştığımda, yanıtımı derhal aldım: "Peki ya Irak'taki köprüler, elektrik, petrol, ya hastanelerdeki insanlar... Amerikalılar niye bunu yapmak zorunda?"</p>

  <p>Giderek artan sıklıkta sorulan bir soruydu bu. Amerikalıların, bu 'hamamböceklerini' ne kadar çok bombalarlarsa, en nihayetinde Kuveyt'e girdiklerinde müttefik güçlerin (Arap orduları da dahil) insan kayıplarının o kadar az olacağı şeklindeki izahı saçmalığın daniskasıydı. CNN'de yerel nüfus için çok daha etkili ve bu yüzden tehlikeli bir ortamdan söz ediliyordu; Suudiler, Iraklı sivillerin (yani büyük kısmı Müslüman olan Arapların) öldürülmesi ve yaralanmasının, 'hedeften yana zengin bir çevre' dahilinde 'tali hasar' teşkil ettiğini duyuyordu. İzleyiciler kurbanlarla aynı inançtan olduğunda, kişisel sınırı olduğu kadar müstehcenlik sınırını da zorlayan ifadelerdi bunlar.</p>

  <p>1991 Körfez savaşında gazeteciliğin rolü ikiyüzlü olduğu kadar ucuzdu da. Muhabirlerle askerler arasındaki ilişkinin geçişimli olması bir yana, gazeteciler açısından asalakçaydı. Savaşı besliyorduk. Onun parçası olmak istiyorduk. Bahreyn'deki hava üssüne komuta eden Amerikalı bir albay, savaşın patlak vermesinden itibaren savaş uçağı filosuna iliştirilen 'havuz' muhabirlerini onurlandırmak istiyordu. Herhangi bir uçağı uçurmamışlardı. Karada hiçbir çatışmaya girmemişlerdi. Birkaç yanlış scud alarmı dışında, geri dönen pilotların ve komutanlarının klişelerini tekrarlamaktan başka hiçbir şey yapmamışlardı. Fakat üs kumandanı her biri için küçük Amerikan bayrakları hazırlamıştı; bu bayrakların, tam da Bağdat'ı bombalayacak ilk savaş jetlerinin kokpitlerinde taşındığını söylüyordu. "Siz de birer savaşçısınız," diyordu gazetecilere, bayraklarını verirken.</p>

  <p>Bu olay, gazetecilerle ordu arasındaki yeni, samimi, zedeleyici ilişkiye dair çok şey söylüyordu; 2003'teki Irak işgali sırasında daha da sıkı fıkı hale gelip cilalanacak bir ilişkiydi bu. Bu savaş için yapılan hazırlıklar öyle eksiksizdi, gazeteciler Batılı askeri otoritelerin dolaşıma soktuğu bilgiye o kadar bağımlı hale gelmişti, gözleri teknolojileriyle öylesine kamaşmıştı ki, basın ve televizyon kendisini kendi çocukça heyecanı içinde sıkışıp kalmış halde buldu.</p>

  <p>Körfez'deki gazetecilerin (ve Batılı askerlerin) büyük bölümü için savaş bilinmeyen bir nicelik, korkutucu olduğu kadar heyecan verici, ölümcül olduğu kadar tarihi bir tecrübeydi. Başpiskopos Robert Runcie ve Başkan Bush'un bizi inandırdığı üzere, bunun 'adil bir savaş' olduğu mefhumu, hepimize oradaki varlığımıza dair ahlaki bir bağlam sunuyordu. Saddam Hüseyin Ortadoğu'nun Hitler'i ise (Bush'un yarım yamalak tarih analizlerine bakılırsa ondan da kötüydü), o zaman savaşı haberleştirme tarzımız kaçınılmaz olarak bir tür dindarlık, hattâ romantizm üzerinden şekillenecekti.</p>

  <p>Bu yüzden RAF savaş pilotları 1991 Ocak ayının sonunda Körfez'deki bir hava üssünden kalktığında, genç bir Britanyalı bayan muhabir dinleyicilerine 'onların cesaretinin sınır tanımadığını' söylüyordu. ABD donanma jetleri, (birçok sivil kayba yol açacak olan) savaşın başında <i>USS Kennedy</i> uçak gemisinden havalandığında, Philadelphia <i>Inquirer</i> muhabiri gemiden verdiği 'havuz' haberinde, 'Perşembe sabahının nasıl da zamanın durduğu anlardan biri olduğundan... umudun şafağına giden yolu açtığından' söz ediyordu. Gazeteciler artık Irak'tan 'düşman' diye söz ediyordu, sanki kendileri savaşa girmiş gibi ve ne yazık ki, girmişlerdi de.</p>

  <p>Kullandıkları dil çoğunlukla 1940'ları, Hitler'in ordularının Pas de Calais'e ulaşıp Britanya'yı işgale hazırlandığı dönemi hatırlatıyordu. Ordu kostümleri ve miğferleri giymiş gazeteciler, Edward R. Murrow ve Richard Dimbleby'nin gravitas'ını (düsturunu) benimsemeye çalışıyordu. 'Havuz' muhabirleri, Murrow gibi hava saldırıları altında değildi. Dimbleby'nin Hamburg ateş fırtınası saldırısında yaptığı gibi, uçağa binip 'düşman' topraklarına göreve gitmiyordu. Fakat dünyayı 'İkinci Dünya Savaşı'ndan bu yana en büyük tank savaşına' ve 'Normandiya veya Kore'den beri en geniş çaplı çıkarma harekatına' hazırlıyorlardı. Hiçbir büyük tank savaşı ve hiçbir çıkarma operasyonu olmayacaktı elbette. Fakat 'Müttefikleri' oluşturan ordular, içinde Saddam'ın kahramanı Stalin'in de başrollerden birini oynadığı ve Hitler'i deviren savaş dönemi ittifakının ikna edici bir yankısıydı.</p>

  <p>Bu saçmalık, yanlış yönlendirici olduğu kadar tehlikeliydi de. Dünyanın en büyük üç Hıristiyan ordusu, İslamın en kutsal iki mekânını barındıran bir Müslüman ülkenin topraklarından bir başka Müslüman ülkeye savaş başlatmışken, İkinci Dünya Savaşı ile paralellikler kurmanın ne yeri ne de zamanıydı. Eğer Ed Murrow bugün yaşasaydı, <i>(Independent</i>'tan mesai arkadaşım Patrick Cockburn gibi) Bağdat'taki bir avuç muhabirin arasında olur, Amerikan hava saldırılarının siviller üzerindeki etkilerini anlatırdı. Bu bombardıman, Batı ile Arap dünyası arasında yenilenen bir nefretin başlangıcının habercisi olabilirdi pekâlâ, fakat habercilerimiz bunun farkında bile değildi.</p>

  <p>Gazeteciler için, tarihsel olayları haber verirken özeleştiri mekanizmasını yürütmek kolay değildir. Ve Körfez'deki Amerikalı veya Britanyalı subayların söylediklerine dair en ufak bir kuşku iması, derhal neredeyse suçlu muamelesi görmeye davetiye çıkarıyordu. 1982'de Beyrut'a yönelik İsrail hava saldırılarının yol açtığı insani acıları haberleştiren bizler, anti-Semitik damgası yemiştik. Amerika'nın Körfez'deki askeri iddialarına dair herhangi bir gerçek kuşku ifadesi bu yüzden paralel suçlamaları kışkırtıyordu. Saddam'ın tarafını mı tutuyorduk yoksa? Irak'ın Ağustos 1990'da Kuveyt'i işgal ettiğinin farkında değil miydik?</p>

  <p>Suudi Arabistan'da, Saddam Hüseyin'in iktidarını korku üzerine kuran acımasız ve fena bir diktatör olduğunun farkında olmayan bir gazeteci bulmak mümkün değildi. İşgal edilen Kuveyt'teki ordusunun işlediği katliamlardan hiçbir kuşku duyulamazdı. Suudi Arabistan'daki askeri gelişmeleri araştırmak için gezinen gazeteciler, en kötü ihtimalle sınırdışı riskine giriyordu. Bağdat'ta bunu yapmaya çalışan son gazeteci asılmıştı. Biz, Kuveyt'i işgal etmesinden uzun süre önce Saddam Hüseyin'in mezalimi hakkında haberler yaparken, Suudi kraliyet ailesi onun korkunç rejimine para akıtmakla, ABD yönetimi ise destek vermekle meşguldü.</p>

  <p>Ancak askeri 'havuzlar'daki gazetecilerin büyük bölümü şimdi Batılı koruyucularının üniformalarını giyiyordu. Tavsiye için etraflarındaki askerlere bel bağlıyorlardı. Karada bir çatışmadan duydukları korkuyla, rahatlamak için doğal olarak çevrelerindeki askerlere bakıyorlardı. Koruyucularıyla birlikte siperler kazıyorlardı. (Antraksa karşı, hıyarcık salgınına karşı) acı hap kokteylleri içmek ve Batı ordularının damarlarına zerk edilmesini istediği aşıları olmak için, itaatkar bir şekilde askerlerle birlikte sıraya giriyorlardı. Yakın arkadaşım olan bir meslektaşıma bu kocakarı ilaçlarına el sürmemesini tavsiye etmiştim (bugün o ilaçların, seyreltilmiş uranyumlu silahların yanı sıra, eritip tüketen ve bazen ölümcül de olabilen 'Körfez Savaşı sendromu'nun nedeni olduğuna dair yaygın bir inanç var) ve bugüne kadar hep hayır duasını aldım. Bu gazeteciler iletişim için, belki de hayatları için askerlere bağımlıydı. Ve bu yüzden uyum sağlamak, 'sistemi işletmek' yönünde derin bir arzu, eleştirel niteliklerin giderek ve artan şekilde yok olması söz konusuydu.</p>

  <p>Iraklılar Hafji'yi aldıklarında bu durumu acı duyarak gördüm. 'Havuz' muhabirleri ilk başta çatışmanın 25 kilometre uzağında tutuluyordu ve (Amerikalı ordu 'rehberlerinin' yanlış yönlendirmesiyle) kasabanın tekrar ele geçirildiğini bildiren haberler verdiler, halbuki doğru değildi. Fakat bağımsız araştırma yapmak için kasabaya gittiğimde, 'havuz'un bir üyesi olan NBC muhabiriyle karşılaştım. "Sen göt herif," diye bağırdı bana. "Senin yüzünden işimizi yapamayacağız. Burada yerin yok senin. Defol git. Siktimminin Dahran'ına geri dön." Ardından beni Amerikan donanmasından bir 'halkla ilişkiler' subayına ispiyonladı; subay da bana şu bilgiyi verdi: "Amerikalı deniz piyadeleriyle konuşma iznin yok, onların da seninle konuşma izni yok."</p>

  <p>Son derece rahatsız edici bir andı. Hafji'ye gitmekle <i>Independent</i> Iraklıların kasabanın içinde hâlâ savaştığını keşfetmişti, halbuki Downing Street'in dışında Britanya başbakanı kasabanın kurtarıldığını iddia ediyordu. Ne var ki Amerikalı muhabirler için 'havuz'un imtiyazları ve ona bağlı olan askeri kurallar, bir gazetecinin işini yapma hakkından daha önemliydi, <i>Independent</i>'ta (ve <i>New York Times</i>'la yaptığım bir röportajda) NBC muhabirinin adını verdim ve Ortadoğu'dan alındı. Fakat neticede Amerikan otoriteleri, 'havuz'un dışında çalışmaya gayret edenlerin (ABD ordusu onlara yanlış yönlendirici şekilde 'serbest muhabir' diyordu), 'havuz' içinde (ve ağır sansür kısıtlamaları altında) çalışanların elindeki fırsatları ortadan kaldıracağı gerekçesiyle, gazetecileri karşı karşıya getirmeyi ve bölmeyi becermişti. Tam da bu nedenle, Londra <i>Sunday Times</i>'tan uyanık bir muhabir 1991 Ocak ayının sonlarında çölde Staffordshire Alayı'nı bulduğunda, öfkeli bir Britanyalı subay ona şunları söyleyebilmişti: "Burayı terk etmediğin takdirde, diğerlerinin de işini berbat edeceksin."</p>

  <p>Fakat 'diğerleri'nin de sorunları vardı. Uçak gemisi Saragato'daki Amerikalı muhabirler, hava kuvvetleri pilotlarının açıklamalarını tam tamına yazınca, kaptan ve diğer üst rütbeli subayların bütün küfürleri silip bazı alıntıları değiştirdiğini görmüşler ve haberlerini on iki saatlik gecikmeyle gönderebilmişlerdi. Haber ajanslarının Kennedy'deki 'havuz' muhabirleri ABD pilotlarının, bombardıman görevinden önce gevşemek (veya canlanmak) için porno film izlediklerini yazmıştı. Bu ifade haberlerinden çıkarıldı.</p>

  <p>Bahreyn'deki iki Amerikan hava üssünden birinde, bir uçak hangarının içine kocaman bir pankart asılmıştı. Pankartın üzerinde, kollarında hırpani, korkmuş, çengel burunlu bir Arap tutan Amerikalı bir 'Süperman' resmi vardı. Irkçı çağrışımlarıyla bu pankartın varlığı, üsteki 'havuz' gazetecileri tarafından haber yapılmadan kaldı. 'Havuz'a dahil bir televizyon ekibi, Deniz Yarbayı Dick White'tan, cephede Irak birliklerini görmenin neye benzediğini anlatmasını istemişti. Yarbayın sözlerini burada tekrarlamaya değer. "Gece vakti mutfağın ışıklarını açıvermek ve hamamböceklerinin sağa sola kaçışması gibi," diyordu. "Eninde sonunda onları deliklerinde bulacağız ve bulduğumuz yerde de öldüreceğiz." 'Havuz' muhabiri bu çarpıcı sözler karşısında tek bir soru bile sorma gereği duymamıştı; halbuki yarbaya sormaya değer olan en az bir soru olduğu kesindi: Amerikalı bir subay, bombardımanın daha üçüncü haftasında Arap düşmanlarını böceklerle kıyaslarken, 'Yeni Dünya Düzeni'nin ne değeri vardı?</p>

  <p>Hattâ gazeteciler Iraklıların yeterince cezalandırılmadığını düşünüyor ve bunu kanıtlamak için savaşın gidişatını yanlış yansıtıyorlardı. Kuveyt'in sadece dört gün süren kara harekatıyla kurtarılmasını, savaşın tamamı olarak gösterdiler. Jim Hoagland <i>Washington Post</i>'ta, "1991'deki 100 saatlik Çöl Fırtınası dışında, ABD ve müttefikleri Saddam rejimine kabul edilebilir bir bela muamelesi yaptılar," diye yazacaktı. Aynı gazetede Richard Cohen, tarihin çarpıtılması konusunda Hoagland'ın yanında yerini alıyor ve okuyucularına 'savaşın sadece yüz saat sürdüğünü' hatırlatıyordu. Arap kökenli Amerikalı aktivist Sam Hüseyninin de işaret edeceği üzere, 'unutulan şey, ABD'nin yaklaşık 40 gün 40 gece boyu Irak'a 80 bin tondan fazla bomba yağdırdığıydı — ki bu, 2. Dünya Savaşı'nda Avrupa'daki konvansiyonel bombardımanların toplamından fazlaydı.'</p>

  <p>Fakat bu savaş, kaçak Iraklı birliklerin pervasızca katledilmesiyle (ve bizim isteğimizle Saddam'a karşı ayaklanan yüz binlerce cesur Iraklıya ihanetimizin utancıyla) sona ermeden çok önce gazeteciler, tek bir ahlaki soru sormaktan korkakça kaçan, (sonradan tanık olacağımız üzere) savaşın dehşeti fazla açık hale geldiğinde kameralarını kapatan kuklalara, generallerin borazanlarına dönüşmüştü. Gazeteciler savaşa suç ortaklığı yaptı, savaşı destekledi, savaşın parçası haline geldi. Toyluk, tecrübesizlik, terbiye: istediğiniz bahaneyi seçebilirsiniz. Fakat onlar savaşı ölmeden yarattılar. Yalan söylediler.</p>

  <p>Suudilerin sorduğu sorular birçok bakımdan, ehlileştirilmiş gazetecilerin sorduklarından daha geçerliydi. Bir Suudi vaiz, "Yeni Dünya Düzeni nedir?" diye soruyordu bana. Düzen, Suudilerin kulağına hoş gelen bir kelimeydi. Dünya, birçok Suudinin izole edildiği bir varlıktı. Fakat 'yeni' kelimesi, Körfez Arapları için tehlikeli tınısı olan bir kelimeydi. Başkan Bush'un bu ifadeyle neyi kastetmiş olabileceğini, kavramın ilk ortaya çıktığı bağlama atıfta bulunarak izah etmeye çalıştım. Soğuk Savaş sona ermişti, Doğu Avrupa özgürdü. Amerikalılar bu rüzgarın Ortadoğu'da da esmesi gerektiğini düşünüyordu. Diktatörler artık hoş görülmeyecekti — elbette ABD'nin isteklerine karşı çıkmayanları dışında. Bugünden geriye dönüp baktığımda Küçük Bush'un resmi ideolojisini izah etmiş olduğumu görüyorum; sadece on yıl erken davranmıştım.</p>

  <p>'Amerikan yaşam tarzı' bir yana, her türden 'yeni' dünya düzenine yönelik kaygıları göz önüne alındığında, Kral Fahd için Saddam Hüseyin'den 'Tanrı nizamına geri dönmesini' (Bush vizyonunun farklı bir teolojik versiyonuydu bu) istemesi gayet doğal bir adımdı; şunu da ekliyordu Fahd: "Allah'a, Kendi ordusuna zafer bahşetmesi için dua ediyoruz." Bizzat Saddam da Bağdat'ta, 'Şeytan ve onun uşaklarına' karşı Tanrı'dan ilham arıyordu. Onikinci yüzyılın Kürt savaşçısı Selahaddin'in kişiliğini benimseyen Saddam, aynı sesle konuşma çabasındaydı. "Şeytan alt edilecek," diyordu, Irak bombardımanı başladıktan üç gün sonra. Alıntı neredeyse tıpatıp aynıydı. Selahaddin'in oğlu El-Malik El-Efdal da 2 Temmuz 1187'deki Hıttin savaşında Fransız haçlılarla karşı karşıya geldiğinde, şu savaş narasıyla Müslüman askerleri nasıl coşturduğunu anlatır: "Şeytan galip gelmemeli." Buna karşılık Bush da Tanrı'dan Körfez'deki Amerikan askerlerini korumasını istiyordu. Fakat Bush, ABD'deki Hıristiyan dini liderlerle düzenlediği bir toplantıda yaptığı konuşmada savaşı yarı-teolojik, ahlaki bir zemine yerleştirmiş, Körfez savaşının, 'hayır ile şer, hak ile batıl' arasında olacağını ilan etmişti bile. Yani Amerika'nın 2003'teki Irak işgalinin ideolojik temeli, 1991'de Kuveyt'in kurtarılması sırasında atılmıştı.</p>

  <blockquote class=""/>

  <p>2 Şubat 1991 günü Saat Altı Yalanları hiç bu kadar geç başlamamıştı, fakat kimse de buna şaşırmadı. Riyad'daki her gazetecinin bildiği gibi, ortada halledilmesi gereken bir sorun vardı. ABD'nin Operasyonlardan Sorumlu İkinci Komutanı, Tuğgeneral Richard Neal, Bağdat'taki Ameriye sığınağında dört yüz masum Iraklının öldürülmesine nasıl cevap verecekti?</p>

  <p>Yıkıcı bir trajedi gibi görünen, sivillerle dolu bir sığınağın yanlışlıkla bombalanması olayına dair soruşturma açıldığını mı ilan edecekti, Bağdat'tan gelen haberler olayı doğrularsa pişmanlık mı ifade edecekti? Yoksa ölümlerin tahkim edilmiş askeri bir sığınakta gerçekleştiğini, yani hedefin 'meşru' olduğunu ve sivillerin oraya nasıl geldiğini bilmediğini mi iddia edecekti?</p>

  <p>Neal'ın cevabı tam da ikincisi oldu ve milyonlarca Araba Amerikalıların güçlü olduğu kadar taş kalpli de olduğunu gösterdi. Hattâ pilotlarının füzeleri sığınağın havalandırma kapağından içeri sokabilmesindeki mahareti övdü. Bu sözler karşısında Araplar şaşkınlıktan bayılacak hale gelmiş olmalı. Dahası general, Bağdat'taki yüzlerce ölüyü zikretmeden önce, on dakikadan fazla günün askeri etkinliğini (sortilerin, imha edilen Irak uçaksavarlarının ve ateşe verilen petrol kuyularının sayısını) anlatmayı tercih etmişti, sanki bu insanların en son ilgilenmeyi tercih edeceği önemsiz bir meseleymiş gibi. Bir 'sığınak saldırısı' diye niteliyordu olan biteni. "Size oranın askeri bir sığınak olduğunu söylemek için buradayım — bir emir komuta merkeziydi... tahkim edilmiş bir barınaktı... şu an için o sığınakta niye sivillerin olduğunun herhangi bir açıklaması yok."</p>

  <p>General sözlerini bitirir bitirmez kendisini soru yağmuru altında buldu (savaş raporunu tekrarlayacaktı elbet). Ne olmuştu? General Neal'ın cevapları, askeri taktiklerinin hiç olmadığı kadar etik olduğu konusunda Müttefiklerin içini ferahlatmak — ve Arap dünyasının büyük bölümünde infial yaratmak üzerine kurulmuştu. Neal Amerika'nın 'aktif sığınak-imha harekatı'ndan dem vuruyordu. Barınak/sığınak askeri bir hedefti — birkaç gündür Müttefiklerin hedef listesinde bulunuyordu. Sığınaktan askeri sinyaller gelmişti. Kamuflajla boyandığını da söylüyordu general, fakat sonradan yöneltilen sorular karşısında 'bu bilginin ancak basın toplantısına girdiğinde kendisine iletildiğini' kabul etti. Amerikalıların sığınağı vurmayı önceden planladığını söylüyordu. "Bu genç pilotlar kendi kafalarına göre çıkmıyorlar göreve... bu hava harekatında hedefler titizlikle belirlenmiştir. Arkadaşlarımız bu konuda bir sürü zaman harcıyor."</p>

  <p>Velhasıl general bir gıdım pişmanlık ifade etmedi. Ancak ben üzüntü belirten bir jest yapılıp yapılmayacağını sorduktan sonra şu cevabı verdi: "Çok haklısınız... fakat bunun meşru bir hedef olduğunu da ekleyeceğim. Fakat söylendiği gibi, dört yüz sivil öldürülmüşse, mantık gereği elbette Amerikan halkı ve koalisyon güçleri bunun karşısında üzüntü duymaktadır... eğer gerçekten... orada siviller varsa, eğer gerçekten ölümler yaşanmışsa, bu bir trajedidir." Eğer, eğer, eğer. Askeri bir hedefti. 'Meşru'ydu. Büyük pilotlar vardı. Bir 'emir-komuta merkezi'ydi. Fakat öyle değildi.</p>

  <p>Neal'ın basın toplantısında gizlenen gerçek, yirmi dört saat içinde, Riyad'ın dış mahallelerinden birindeki bir evde bana ulaştı. Amerikalılar sığınağın, Irak Baas Partisi'nin üst düzey üyeleri, onların aileleri ve arkadaşları tarafından kullanıldığına inanıyordu. Rejimle bağı olan sivillerin uyuduğunu düşündükleri sığınakları düzenli olarak bombalıyorlardı. Kadınların ve çocukların kaldığı hedeflerin bombalanması rutindi. Kaynağım kaya gibi sağlamdı — şimdi Suudi Kraliyet Hava Kuvvetleri için hedef belirleme subayı olarak çalışan eski bir Amerikan hava kuvvetleri (USAF) generaliydi. USAF'ın keşif fotoğrafları ve uydu görüntüleri her gün onun incelemesinden geçiyordu. Ameriye sığınağını da biliyordu.</p>

  <p>Sabah kahvesi için ziyaretine gittiğimde, büyük bir acı içindeydi. Dediğine göre, lazer güdümlü iki Amerikan füzesinden biri, Bağdat'taki sığınağın havalandırma bacasından içeri girmişti. Diğeri dışarıdaki bir çöplüğe isabet etmiş, etraftaki binalarda hasara yol açmıştı. "Bütün Suudiler bu konuda infial içinde," diyordu eski general. "Koalisyondaki Araplar, bu bombardımanlar sürerse Irak'ın fiilen yok olacağını söylüyor. Hem sivil hem askeri altyapı alenen çöküşün eşiğinde; bu bombardımanlar ciddi bir hata."</p>

  <p>Kahvemi yudumlayıp notlar alırken ve karşımdaki adamın yüzüne bakarken, Amerika'nın bombardıman kampanyasının kasti ve vahşi doğası ile medyanın gerçeği aynı ölçüde kasten süzmesi, yutması ve her gün çarpıtılmış bir şekilde kusup dolaşıma sokması arasındaki ayrımı düşünebiliyordum ancak. General Neal ve meslektaşlarının iddia ettiği 'hedeften yana zengin ortam'ın çok ötesinde, Amerikalılar ve Britanyalılar artık sadece Bağdat üzerinde günde 150-200 sorti yapıyor ve pilotlar, aynı hedefleri beş-altı kez, yapılar gözle görülür şekilde yerle bir olduktan sonra bile bombaladıklarını belirten raporlar veriyorlardı. Eski general yavaş yavaş konuşuyor, vaktiyle görev yaptığı hava kuvvetlerinin eylemlerine (elbette pilotları hiç suçlamadan) karşı çıkıyordu. Ayrıca, Körfez'deki müttefik hava kuvvetlerinin başkomutanı Tuğgeneral Charles Homer ile Suudi hava kuvvetleri komutanı Tuğgeneral Ahmed El-Baheri arasındaki bir tartışmaya da tanık olmuştu:</p>

  <blockquote class="">
    <p>MODA'daki (Suudi Savunma ve Havacılık Bakanlığı) Suudiler arasında Bağdat bombardımanından dolayı büyük bir duygu patlaması yaşanıyor. Devam eden bombardıman onları çılgına çevirmiş durumda. Irak'ın yok edileceği konusunda endişeliler (savaş sonrası dönemi düşünüyorlar) ve Suudiler Washington'un sığınağın 'meşru askeri hedef' olduğu yönündeki açıklamasının yanında olmak istemiyorlar. 'Chuck' Homer ise Bağdat bombardımanının sürmesinden yana. Teknoloji takıntılı bir adam. Titiz biri. General Baheri, kara savaşıyla işe devam etmemiz gerektiğini düşünüyor. Neil sığınağın üzerinde kamuflaj olduğundan söz etti. Fakat ben, Bağdat'taki hiçbir sığınağın üzerinde kamuflaj olacağına inanmıyorum. Bir de sığınağın çevresinde dikenli tel olduğu söyleniyor, fakat Bağdat'ta bu normaldir. Bize kalabalıkları kontrol etmek için zaman zaman tel çekildiğini anlatmışlardı, yani yağmaları önlemek için ekmek fırınlarının yakınında dikenli tel var. Amerikan ordusunda bunun bir emir-komuta sığınağı olduğuna inanan tek bir kişi bile yok. Sahadaki yüksek rütbeli komutanların verdiği raporlarda, Bağdat'ta emir-komuta sığınakları olduğuna dair bilgi yok. Ordu sığınakta askerlerin de bulunduğuna gerçekten inanıyordu. Onun bir askeri personel sığınağı olduğunu düşündük. Herhangi bir askeri sığınakta da bazı sivillerin olduğu varsayılır. Yani askeri personelin aileleri olan ve askeri sığınaklara girmelerine izin verilen kadınların ve çocukların olduğunu varsayarak sığınaklara saldırdık. Bu sığınaklar, LGB'lere (lazer güdümlü bombalar) karşı tümüyle etkisizdir, mak hızıyla<sup><a href="../Text/dipnot.xhtml#bookmark1519" id="footnote1519">[19]</a></sup> atılan bombaların kinetik enerjisini bir düşünün.</p>
  </blockquote>

  <p>O enerjiyi gayet kolay düşünebiliyordum. Gelecek yıllarda Bağdat'ın Ameriye Mahallesi'ndeki o sığınağı birçok kez ziyaret edecektim. Sığınak bir mabed haline gelecek, kararmış duvarlarına orada ölen 400'den fazla kadın, çocuk ve bebeğin fotoğrafları asılacaktı. Muhitteki ailelerin her gece gittiği bir sığınaktı burası (aralarında Baas partisi yetkilisi falan yoktu) ve yapıya fırlatılan iki füze hepsini diri diri yakmıştı. Duvarların bazı kısımlarında yapışmış et parçalarının izleri yıllar sonra bile görülebiliyordu. Diğer tuğla yüzeyler, Amerikan füzeleri infilak ettiği an, milisaniye içinde buharlaşan insanların siluetleriyle damgalanmıştı adeta. Hiroşima'daki gibi onlar da hatıralarını duvarlardaki birer gölge olarak bırakmışlardı.</p>

  <p>General benden daha çok kahve içti. Uydu resimlerini görmüştü ve kurbanların yaşadığı insanlıkdışı acının derecesini anlamış olmalıydı, fakat hava bombardımanına dair taktik meselelere kilitlenip kaldı. En iyi askeri kaynaklar, askeri yalanların maskesini düşürdüklerinde bile, her zaman duymak istediklerimizi söylemezler. Bombaların Bağdat'ta masumları öldürmesi bir yana, general cephanenin israf edilmesini de eleştiriyordu:</p>

  <blockquote class="">
    <p>KTO'daki (Kuveyt Operasyon Sahası) Irak birliklerinde yüzde 40'lık bir azalma konusunda kararlıyız. Silah gücümüzü daha etkin hale getirmek için azamiye çıkarmamız lazım. Bağdat bombardımanlarında makul verimsiz atış yapma noktasının ötesindeyiz. Verim alınacak hedefler Kuveyt'te. Bir sürü ileri cephe birliğini öldürdüğümüzü varsayabiliriz. Bu değersiz bir vuruştur. Fakat Bağdat'ta bombardıman yapmamalıyız. Böyle bir bombardıman kampanyası kendi kendini tüketme eğilimindedir. Sığınağın vurulmasından sonra devam eden bombardımanlar konusunda rahat olamayacağız. Dünkü saldırıya kadar Başkan Bush'un eli serbestti. Artık o kadar rahat değil. Şimdi sıkışmış durumda. Bunun kara savaşını hızlandıracağını düşünüyorum... Bunu yapan pilot, ne yaptığını bilecektir. Fakat bu onun hatası değil. Saddam Hüseyin gerçekten de çocukları sığınaklara sokuyor ve bu sorumsuzluğun vebali onun boynunda. Fakat biz de hatalıyız. Kelly [Ortak Genelkurmayın operasyonlar sorumlusu Tuğgeneral Thomas Kelly] cana yakın bir adamdır, hoş bir insandır, onu tanıyorum, fakat bu lanet hava savaşı teknolojisiyle öyle zehirlenmiş ki, geçen gün televizyona çıkıp, hedefin belirlenmesi konusunda 'içinin rahat' olduğunu söyledi. Bunu tamir etmek için bir şeyler yapabiliriz, üzüntümüzü samimiyetle ifade edebiliriz mesela.</p>
  </blockquote>

  <p>Ameriye sığınağı, sivillere yönelik bombardımanın sadece en kanlısıydı. 3 Şubat'ta jetler (Britanya uçakları olduğuna inanılıyordu), Nasıriye'de yayalarla dolu bir köprüyü imha ettiğinde 47 sivil öldü, 102'si de yaralandı. Kurbanların büyük bölümü Fırat'a düştü. 18 Şubat'ta Amerikan bombardıman uçakları batı kenti Felluce'de (12 yıl sonra Amerika'nın Irak işgaline direnişin merkezi olacaktı bu kent) bir otoban köprüsüne saldırdı, fakat köprüyü ıskalayıp bir apartmanı ve kalabalık bir pazaryerini vurdu. Saldırıda onlarca sivil hayatını kaybetti.</p>

  <p>Muhabirler kendi eşi bulunmaz oto-sansür biçimlerini (generallerin ve orgenerallerin açıklamalarını sorgusuz sualsiz tekrarlamaları), üst düzey askeri yetkililere 'erişim' kanallarını açık tutmak zorunda oldukları gerekçesiyle meşrulaştırıyorlardı. Bu erişim imkânı, aksi takdirde okuyucuların öğrenemeyeceği bilgiyi sağlıyordu onlara. Kuzey İrlanda ve Ortadoğu'da (gerek Arap veya İran askeri yetkilileri, gerekse Amerikan ve Britanya güçleri arasında), durumun tam tersi olduğunu keşfettim. Gazeteciler otoriteye ne kadar meydan okursa, ordu bülbülleri de onlarla daha çok konuşmak ister. Dosyalarım, Ortadoğu'da faaliyet gösteren neredeyse bütün orduların subaylarından gelen yüzlerce mesaj veya mektupla dolu. Bunlardan biri, 1991 savaşı sırasında ve sonrasında Körfez üzerinde istihbarat toplayan bir ABD AWACS ekibinde görev yapan bir dil uzmanından gelmişti. O uzmanın anlattıkları, benim için Amerika'nın Suudi Arabistan'daki askeri varlığına dair yeni ve öğretici boyutlar yarattı. Ekim 1990'da yapılan resmi bir 'Komutanlık Görüşmesi'ni anlatıyordu:</p>

  <blockquote class="">
    <p>... görüşme beni son derece rahatsız etti, Suudi Arabistan'da bulunmamızın en öncelikli nedeninden (her ne kadar ikiyüzlüce de olsa) ayrı olarak, bir sürü yüksek rütbeli insanın tamamen farklı bir gündemi ve savaş sonrasına dair çok öteye giden planları vardı... ordu içindeki belli unsurlar, en başından beri oradaki varlığımızı savaş bittikten çok sonrasına kadar sürdürme niyeti taşıyordu.</p>
  </blockquote>

  <p>AWACS subayı, devasa bir yeni bombanın Irak birlikleri üzerinde test edilmesinden çok daha fazla rahatsız olmuştu:</p>

  <blockquote class="">
    <p>Brifing verenler için en heyecanlı anlardan biri, ABD Hava Kuvvetleri'nin dünyanın en büyük nükleer olmayan bombasını, Irak Cumhuriyet Muhafızları'nın üzerine atmaya karar vermesiydi; ki bunun aşırı güç kullanımı olduğunu bütün askeri ders kitaplarında kesinlikle bulabilirsiniz. Gerçekten de iki gecede dört adet attılar o bombadan. Bu, Özel Kuvvetlerdeki çocukların yürüttüğü bir psikolojik harekattı (PSYOPS). Söz konusu bomba BLU-82'dir, yaygın bilinen ismiyle 'Papatya Biçen'. 7.5 ton ağırlığındaki bu bomba, C-130'dan, bir kargo paketi misali, bir tür yastık üzerinde atılır. Bu defasında iki MC-130, iki bombayı eşzamanlı olarak iki ayrı yere atmıştı. Ardından bir başka MC-130'dan, Iraklılara ertesi gece aynısını yaşayacaklarını ve topyekün teslim olmaları gerektiğini söyleyen bildiriler atıldı. Ertesi gece, 'biz size demiştik' mealindeki daha büyük bildiriler eşliğinde, iki bomba daha attılar. O zamandan sonra da ikişer ikişer attılar bombaları ve brifingçiler bir lakap uydurmakta gecikmedi. 'Cazcı Kardeşler' diyorlardı bu bombalara. Acıklı, değil mi?<sup><a href="../Text/dipnot.xhtml#bookmark1520" id="footnote1520">[20]</a></sup></p>
  </blockquote>

  <p>1991 Körfez savaşı sırasında AWACS keşif uçaklarında görev yapan mürettebat, zifiri karanlıkta uçuş yapıyordu; uçağın arkasındaki tek pencere, bilgisayar ekranının ışığı yansımasın diye kapatılıyordu. Her mürettebat mensubu, Körfez savaşının haritasıyla birlikte büyük bir grafik ekranını içeren bir 'hazne'de oturuyordu; uçak, mürettebatın diğer AWACS'lar, E2C'ler ve yer radarından sinyal aldığı veri bağlantılarıyla donatılmıştı. Uçaktakiler, Irak veya Kuveyt'e girip hedeflerini vururken ve ekrandaki ok şekilli semboller halinde geri dönerken saldırı 'paketlerini' (ordunun hijyenik kavramlarından biri daha) görebiliyordu. Bilgi kaynağımın görevi 'Irak Hava Kuvvetleri'ne en ufak bir fırsat verilmemesini sağlamaktı' ve bu acımasız operasyona dair anlattıkları, Amerikan gözlem teknolojisinin nasıl karmaşık hale geldiğini gösteriyordu:</p>

  <blockquote class="">
    <p>Bir mikrofonun düğmesine biraz fazla bastıklarında bile, kim olduklarını, ne tip bir uçak kullandıklarını, nerede olduklarını, nereye gittiklerini ve ne yapacaklarını bilirdim. Hava harekatının ilk üç-dört gününde, bir sürü Iraklı pilot en azından ülkelerini savunduklarını gösteren bir şov yapmaya çalıştı. Daha ilk telsiz konuşmalarını yaptıklarında, AWACS'ı arayıp sayılarını, uçak tiplerini, yerlerini, yönlerini ve irtifalarını bildirdim. AWACS da hemen peşlerine koalisyonun savaş uçaklarını taktı. Neler olup bittiğini kulaklıklarımdan dinleyebiliyordum. Iraklı pilotların birdenbire kafaları karışmıştı. Korkmuşlar, ne yapacaklarını şaşırmışlardı ve nihayet sessizliğe gömüldüler. Onlar için gerçekten üzüldüm. Aynı frekans üzerinden birbirleriyle konuşuyorlardı; ta ki yer kontrolörleri onlara ulaşıp koalisyon uçaklarının yaklaştığı uyarısında bulunamayacağı noktaya kadar.<sup><a href="../Text/dipnot.xhtml#bookmark1521" id="footnote1521">[21]</a></sup></p>
  </blockquote>

  <p>"Petrol kuyularımızı yakıyorlar," diyordu telefonun diğer ucundaki Kuveytli yetkili. Öyle olduğu ayan beyan ortadaydı. Riyad'ın sadece 100 kilometre kuzeyinde, ufuk çizgisi boyunca kara, kesif bir bulutun gölgesini görebiliyorduk; gölge parlak çölün ta öbür ucuna kadar uzanıyordu. Bir saat sonra, 150 kilometre kuzeye doğru dermemiş ve üzerimizi kaplamıştı. Sanki güneşe kadar uzanıyor, kumu beyaz, macunumsu bir renge dönüştürüyordu. Kuzeydeki otobanda sürücülerin hepsi durmuş, buluta bakıyordu, sanki karanlığın yoğunluğundan bazı işaretler almayı bekliyorlardı; işaretin bulutun ta kendisi olduğunun bilincinde değillerdi. Iraklılar, tam da söz verdikleri gibi, geri çekilirken her şeyi yakıp yıkıyorlardı. Amerikalılar, Irak'ın yanı sıra Kuveyt'teki petrol kuyularına yangın bombaları atarak buna yardımcı oluyorlardı. Kuveyt'in yıkımının gölgesi, artık Suudi Arabistan'ın kuzeybatısına yayılıyordu.</p>

  <p>Amerikalılarla Britanyalıların, emirliği kurtarmak için yapılacak ilk taarruz çerçevesinde, kısa süre sonra Batı Irak'ın içlerine gireceği (250 kilometre de ilerleyeceği) bilinmeyen bir sır değildi. Buna hazırlandıkları otobana bakıldığında açıkça görülüyordu. Otoban hemen hemen boştu. Tanklar, havantopları ve füze bataryaları, o büyük karanlığın altında çoktan hazırdı. Sınıra giden yollarda sadece mühimmat ve yakıt kamyonları göze çarpıyordu. Develer kum tepelerinin arasındaki çalılıklarda otluyor, sıkıntıdan bunalmış polisler belgelerimizi kontrol etmeye bile gerek duymuyordu.</p>

  <p>'Havuz' muhabirleri şimdi 'kendi' askeri birlikleriyle beraber aylak aylak dolaşıyordu — hepsi gece vakti kuzeye, oradan da doğudan başkent Kuveyt'e veya doğruca Irak sınırına, oradan yukarıya, Fırat Nehri'ne doğru hareket etmeyi bekliyordu. Hafji'den sahil yukarısına giden düz yol (barış zamanı Kuveyt'e ulaşmanın en kestirme yolu buydu) ölüm tuzağı olarak görülüyordu; mayınlanmıştı ve Irak'ın en iyi birlikleri tarafından canla başla savunuluyordu. Amerikalı planlamacılar bu otobanı alıp başkent Kuveyt'i kurtarma sahte onurunun bizzat Kuveyt ordusuna (ve onun Suudi müttefiklerine) ait olmasına karar vermişti. Böylece, neredeyse dehşete benzer bir hisle, Sky televizyonu ve o sevimsiz, uğursuz yolu kat etmek için sabırsızlanan bir Kuveyt komando birliğiyle yola koyuldum. Önümüzde, bizi diri diri yakmak için bekleyen ateşe verilmiş petrol dolu siperler ve hendekler, bizi paramparça edebilecek kilometrelerce uzunluğunda birbirine bağlı mayın tarlaları uzanıyordu. Irak mevzilerinden her an üzerimize yaylım ateşi açılabilir, siperlere gizlenmiş T-72 tankları araçlarımızı otobanın üzerinde havaya uçurabilirdi. En azından bize öyle demişlerdi.</p>

  <p>25 Şubat sabahının alaca karanlığında Sky ekibiyle birlikte büyük bir heyecanla çay içiyorduk; 1918'de Somme'de babam da böyle bir heyecan duymuş olmalıydı. Ardından bir Kuveyt petrol tankerinin peşine takıldık ve Suudi gümrük karakollarının enkazına doğru ilerlemeye koyulduk. Güneş vadileri aydınlatmaya başlarken, aniden o meşum hendekleri geçtik. Yarısına kadar siyah yağla dolu siperler ve sığınaklar Kuveyt çölü boyunca suçlu suçlu uzanıyordu, kum petrolle kararmış ve balçığa dönmüştü. Bize yanıp kül olacağımız söylenmişti. Fakat ortada ne yanan siperler, ne keskin nişancılar, ne de aktive edilmiş mayın tarlaları vardı. Sadece kilometrelerce uzunluğundaki bir bölgeye yayılan yanmış Irak zırhlıları ve güdümlü bombalarla parçalanmış cephane kamyonları görünüyordu. Iraklılar çoktan kaçmıştı.</p>

  <p>Sabah ayazında soluklandım. Sanki Tanrı bize ikinci bir hayat vermiş gibiydi. Uzadıkça uzayan Suudi ve Kuveyt konvoylarının yanından geçtik. Önümüzdeki uçsuz bucaksız çöl, aralarında sadece ABD Özel Kuvvetleri'ne ait birkaç Humvee'nin göze çarptığı Arap birlikleriyle kesiliyordu; telsiz antenleri kırmızı, yeşil, beyaz ve siyah renklerdeki Kuveyt bayraklarıyla süslenmişti. 'Başkent Kuveyt' diye işaret ediyordu bize yollardaki tabelalar. İyice alçalan yanan petrol bulutlarının, topların patlamasıyla değişen hava basıncının altında durduğumuzda, ödül artık 70 kilometre ötemizdeydi; dış mahallelere ise sadece 50 kilometre, yani yarım saatlik sürüş mesafesi kalmıştı. Amerikalıların, geri çekilenlere yetişememiş bir avuç Iraklı piyadeye ateş yağdırdığı kasvetli Azur kasabasında, Kuveyt ordusunun 9. Tümeni'nden Albay Fuad Haddad, gülüşünü neredeyse görünmez kılan kocaman sakalı ve güneş gözlükleriyle dimdik duruyor, "Rüya görüyor gibi hissediyorum," diyordu.</p>

  <p>Biz de öyle hissediyorduk. Geçen o kadar aydan ve yapılan onca plandan (ve doğruyu söyleyelim, onca acımasızlıktan) sonra, 'Müttefik' orduları sadece birkaç saatte Irak'a girmişti ve şimdi otobanda krallar misali ilerliyorduk. Iraklılar Kuveyt'teki telefon hatlarını imha etmişti, fakat Suudi Arabistan'dan aldığım cep telefonum Azur'un batısında yarım yamalak da olsa hâlâ sinyal alabiliyordu. <i>Independent</i>'ın dış haberler servisini aradım. Harvey Morris hiç şaşırmadı. En sevdiğimiz dış haber muhabirimiz Richard Dowden, uzun süre önce kendisini Iraklı askerlerle burun buruna bulmuş, askerler ondan kendilerini esir almasını istemişti. Batı'dan gelen haberlere göre, binlerce Iraklı teslim olmaktaydı. 'Bütün Savaşların Anası' sözleri verdikten sonra Saddam ordusuna Kuveyt'ten çekilme talimatı vermişti; bombardımandan ve gevezelikten yorulmuş, yeni bir destan yazmak, yeni bir boş cesaret hikâyesi yaratmak için can atıyordu.</p>

  <p>Bağdat'ın bize Iraklıların ABD'ye asla teslim olmadığını, Irak'ın dünyanın yegâne süper gücüne nasıl da tek başına kafa tuttuğunu, her ne kadar geçici de olsa, Kuveyt işgalinin nasıl da tarihi bir Irak zaferi olduğunu ne zaman açıklayacağını merak ediyordum doğrusu; bunları söyleyip meseleyi bir çırpıda halledivereceklerdi muhtemelen. Bir hafta geçmeden tam da bunu yaptılar. Ve Özel Kuvvetler'e ait bir Humvee'nin içinde berbat bir Amerikan ordu çikolatasını kemirirken, 1984'te Hürremşehr'de, İran taarruzlarına karşı Stalingradvari bir savunma yapacaklarını açıkladıklarını hatırlıyordum; ta ki yedi yıl önce bir sabah Saddam uyanıp, ordusuna 1980'de oluk oluk kan akıtarak aldığı kentten çekilme emri verene dek. Kuveyt de Hürremşehr'in bir tekrarıydı. Irak tarihinin en büyük savaşlarından biri diye ilan edilen bir savaş, bir kez daha tarih kitaplarından silinivermişti. Yarın yeni bir senaryo başlayacaktı.</p>

  <p>Başkent Kuveyt otobanının yanında patlamamış anti-personel mayınlarından oluşan yığınlar ve kullanılmamış el bombaları, makineli tüfek mermisi kutuları ve kumun içinde parlayan bakır kartuşlarla dolu enkaz halinde Irak kamyonları vardı. Elektrik direkleri yıkılmıştı. Ters dönmüş, tekerlekleri fırlamış pahalı arabalar da eksik değildi. Korkutucu bir boru uğultusu ve akaryakıt kokusu çölün her tarafına yayılmıştı, sıvıyla dolu siperler, dönümlerce alana yayılmış siyah pis köpükler göze çarpıyordu. Bütün bu maddeler ateşe verilemez miydi? Veya Amerikalılar buna fırsat bırakmayacak kadar hızlı mı davranmıştı? Veya Saddam gerçekten pes mi etmişti? Iraklılar ne yapmıştı? Etraf bir ölüm ülkesini andırıyordu.</p>

  <p>Ve başkent Kuveyt'te daha da yıkıcı bir soruyla karşılaştık: Ne tür insanlar bunu yapabilirdi? Duman bulutları öyle yoğundu ki, gün geceye dönmüştü; ülkenin petrol kuyuları, siyaha kesmiş ufuk çizgisi boyunca sarı-turuncu alevlerle yanıyordu ve biz (bir kez daha ortaçağın kültürel görüntülerinin en sadist olanlarından birini örnek vermek zorundayım) Hieronymus Bosch ile karşı karşıyaydık; bu kez Irak ordusunun sayesinde. Beş yıl sonra Çinliler, Kuveyt'teki petrol yangınlarının yol açtığı hava kirliliğinden ve Everest'e yağan siyah kardan şikâyet edecekti.</p>

  <p>Iraklılar işkence çarkının modern bir muadilini bile kullanmışlardı. Kuveytli erkekler bütün gün arabalarımıza yaklaşıp korkunç hikâyelerini anlatıyorlardı. "Oğlumu bir direğe bağlayıp bacaklarını odunla vura vura kırdılar," diyordu kamburu çıkmış bir ihtiyar. "Direnişte olduğunu düşünüyorlardı. Şimdi diğerleriyle birlikte oğlumu da, insan kalkanı olarak kullanmak için yanlarında götürdüler." Bir Kuveytliyle evli olan İngiliz bir kadın, Heather Rennison da şunları anlatıyordu: "Kayınvalidemin kuzenlerinden biri gözaltına alındı. Sadece on sekiz yaşında bir genç kızdı ve odasında iki kanallı telsizler bulmuşlardı. Üç gün sonra gelip giysilerini ve battaniyelerini istediler. Bunun üzerine anne-babası onun iyi olduğunu düşündüler. Ardından Iraklılar genç kızı astı ve cesedini de evinin önüne fırlatıp attı. Kollarında ve bacaklarında elektrik yanıkları vardı. Elbette Iraklılar giysileri ve battaniyeleri alıkoydular."</p>

  <p>Iraklıların yaptıklarının boyutunu anlamak için başkentin ara sokaklarında yürümek yeterliydi; savaş suçu derecesine varan şeylerdi yaptıkları. Sakallı bir adam arabasının içinden, "Cuma günü on bir adamı vurup öldürdükleri camiyi göstereceğim size," diye bağırdı. Abdullah Osman Camisi kentin Filistin Hevali semtindeydi. Sakallı adam sarı renkte bir duvarı işaret etti. "Iraklılar namaz kılanlara götürüleceklerini, yani kaçırılacaklarını söyledi, fakat on bir adam camiden çıkmayı reddedip içeride kaldı. Bunun üzerine onları buraya getirdiler, sırtlarını duvara dayadılar ve hepsini kafalarından vurdular." Adamların kafalarından geçen kurşunlar, şimdi sarı duvara gömülüydü. "Şaşırmayın," dedi sakallı adam. "Iraklıların direniş üyesi olduğunu düşündüğü iki komşum vardı. Onları lağım çukuruna attılar, kapağı üzerlerine kapattılar ve üzerlerine petrol döküp yaktılar. Aileleri daha sonra onları defnetti — cesetleri lağımda bırakamazsınız."</p>

  <p>Irak ordusunun geri çekilmeye başladığı son birkaç saatte 5 binden fazla Kuveytli erkek alınıp götürülmüştü. Aynı gün, beni başkentin çeşitli yerlerine götürmeyi öneren ilk üç ailenin bütün oğullarını rehine olarak kaybettiğini öğrendiğinde, Irak'ın çekilişini fantastik bir şey gibi görmekten kendini alamıyordu insan. İşlerine giden genç adamlara, Irak ordu otobüslerine binmeleri emredilmişti; bu kadar basitti işte. Kentte üç bin erkek ve kadının öldürüldüğünü de anlatıyordu Kuveytliler. Bunu kim yapabilirdi?</p>

  <p>Bir terör furyasını kayda geçirmeye çalışırken, bazı mantıklı sebepler aramak rahatlatıcıdır; kadim bir nefret belki veya Irak gizli polisinin kafayı yemiş bir birimi. Fakat hayalperestlikten başka bir şey değildi bu. Benim yaptığım gibi, Iraklıların Salı günü ateşe verdiği Ulusal Müze'nin tüten dumanlarının yanından geçerken insan ne düşünebilirdi? Veya parlamentonun yerle bir olmuş içini gördüğünde? Ya da Feda Sarayı'ndaki (muhteşem altın saat kulesi bir tank mermisiyle dümdüz olmuştu) hâlâ yanan kütüphaneyi (bir sandalyenin üzerinde, Hindistan hükümeti tarafından basılmış bir kitabın kalıntılarını bulmuştum: <i>Mahatma Gandi'nin Toplu Eserleri</i>)? Ne tür insanlar müzeleri ve kütüphaneleri yakabilirdi? Hem de hızlı çekim halinde. On iki yıl sonra buranın 800 kilometre kuzeyinde, Bağdat'ta da neredeyse aynı cümleleri yazıyor olmayacak mıydım?</p>

  <p>Müzenin dışında Kuveyt'in antik ahşap tekne koleksiyonu küle dönmüştü. Kuveyt emirinin Dasman Sarayı'nın duvarları patlamalar ve buldozerlerle yıkılmıştı. Iraklılar parlamentoyu vurmak için tankları kullanmıştı. Büyük oteller sistemli şekilde ateşe verilmişti. Iraklılar Meridyen Oteli'nin odalarına patlayıcılar yerleştirmişti. Fetheden, talan eden ve hattâ bireysel düzeyde yakıp yıkan bir ortaçağ ordusuna benziyordu. Tekne sahipleri, yatlarım çalınmış veya marinalarda batırılmış halde. Esnaflar dükkânlarını yağmalanmış, yağmalanamayanları da yakılmış halde bulmuştu. Sahildeki (Iraklılar, olmayan bir ABD donanmasının çıkarmasına karşı kıyılan da mayınlamıştı) terk edilmiş bir uçaksavarda, bir yığın Fransız yapımı gıcır gıcır kadın ayakkabısı buldum; hiçbirinin öbür teki yoktu ve hepsi, vücut geliştirme dergileriyle beraber Irak ordusuna ait bir battaniyeye sarılmıştı. Irak askerleri bunları neden yapmıştı? Market tezgahlarından kadın rimelleri çalmanın alemi neydi? Müzenin giriş bölümünde mermi kovanları vardı, bir zamanlar Kuveyt'in paha biçilmez (ve çoktan yağmalanan) ulusal hâzinelerini barındıran binanın duvarları kurşun delikleriyle doluydu. O asker, müzeye ateş açarken ne düşünmekteydi?</p>

  <p>Sahildeki restoranlar yerle bir edilmişti, yüksek, cam kaplı şık fıskiyeler makineli tüfekle taranmıştı. Iraklılar El-Ahmedi'de, her birinde yirmi tank bulunan iki petrol dağıtım şebekesini havaya uçurmuştu. Aynı bölgede Britanyalıların yaptığı zarif ve eski 'Beyaz Saray', petrol boru hatlarını yöneten kontrol odasıyla birlikte yakılmıştı.</p>

  <p>İnsan Kuveyt'te, son derece kindar ve (bu yüzden de) yeri geldiğinde son derece kötücül olan bir şeylerin buraya uğradığını düşünmekten alıkoyamıyordu kendini. Sadece bir işgal ordusu, hattâ Irak Baas Partisi aygıtı değil, içgüdüsel olarak diktatörlükle ve çürümüşlükle bağlantılı bir şeydi bu. Yanmış saraylardan birinin duvarında, kan kırmızısı boyayla, "Kahrolsun cenabet Fahd, Sabah ve Hüsnü" diye yazılmıştı. Ve elbette: "Yaşasın Saddam Hüseyin." Küçük, yağmalanmış Kuveyt köy sanatı müzesinde Saddam'ın duvara raptiyelenmiş bir posterini buldum. "Bütün Arapların en muzafferi, büyük lider Saddam Hüseyin — Allah onu korusun" yazıyordu üzerinde.</p>

  <p>Kimler ediyordu bu duaları? Kuveyt direniş hareketinden Albay Mustafa Avadi, "Gelin size göstereyim," dedi. Kuveyn Mahallesi'ndeki kasvetli bir sitedeki bir okula (Iraklılar okulları sorgu merkezleri olarak kullanmıştı) götürdü beni. Sınıflardan birinde on altı Iraklı asker vardı. Kollarını kavuşturmuş yerde oturan, bıyıklı, çaresiz, sıradan adamlardı hepsi; yüzleri yorgun ve kirli, üniformaları pislik içindeydi. "Teslim oldukları için mutlular," dedi albay. "Görüyor musun? Onlara yiyecek ve çay veriyoruz. Zarar görmeden Kuveyt ordusuna teslim edileceklerine söz veriyorum." Adamlardan ikisi yüzünden yaralıydı (sargıları daha yeniydi) ve onları selamlayıp albaya Arapça, burada Iraklı esirler olduğunu Kızılhaç'a bildireceğimi söyledim. Bunu duyunca hepsi bana gülümsedi. İnsan bu yenilmiş gençlerin kederli gülüşleri karşısında üzülmeden edemiyordu. Peki Kuveyt'e ne tür adamlar tecavüz etmişti? Ve bizim bombardımanımız altında olmak, lazer güdümlü füzelerin, GBU'ların<sup><a href="../Text/dipnot.xhtml#bookmark1522" id="footnote1522">[22]</a></sup> ve 'Papatya Biçenler'in altında olmak neye benziyordu (ve nihayet burada bu sorunun cevabını alabilirdim)? "Bizi hem Amerikalılar hem de Britanyalılar bombaladı," diyordu Muhammed. "Bütün uçakları, Tornado, Jaguar, B-52, F-16, F-15'leri tanıyorduk ve ne olacağını biliyorduk." Muhammed 33 yaşında Iraklı bir askerdi, aralarındaki en yaşlı adamlardan biriydi. O çektikleri azabı anlatırken, esir arkadaşları başlarını onaylayarak sallıyordu. Sol elini soldan sağa hızlı, şiddetli bir şeyi ifade eder gibi hareket ettirdi. "Bir büyük bomba ve bir sürü küçük bomba, her yerde, işte böyle patlayıp duruyordu." Muhammed misket bombasının etkisini tarif ediyordu.</p>

  <p>Bütün brifinglerden ve bomba hedefleyicilerin video filmlerinden sonra, Diğer Taraf'ta olmanın neye benzediğini, burada, 'zengin hedef ortamı'nda hayatta kalmaya çalışanların ağzından dinliyordum. Schwarzkopf Iraklıları kötü beslenen, kendi infaz timlerinin korkusuyla yaşayan askerler olarak nitelemişti. Muhammed ve arkadaşlarına bakınca doğruydu bu. Konuştuğum Iraklı askerlerden bir teki bile, aylarca pirinç ve bozulmuş ekmekten başka bir şey yememişti. Hepsi <i>kuvvet ül-hassa</i>'dan (özel muhafızlar) nefretle söz ediyordu.</p>

  <p>Divaniye'den 22 yaşındaki er Ali'ye bakılırsa, ölüm timlerini <i>kuvvet ül-hassa</i> kontrol ediyordu. "Vafra cephesinde [Kuveyt'te] bizi görmeye geldiler ve bize ne yapacaklarını anlattılar. İçlerinden biri, firar edersek başımıza ne geleceğini öğrenmek isteyip istemediğimizi sordu ve bizi, infaz edilmiş elli askerin cesetlerini görmemiz için davet etti. Hiçbirimiz gidip onları görmek istemedik. Fakat sonra —birkaç gün önce, savaşın sonunda— arkadaşlarımdan biri, Salem Hanun, Hamaralı bir asker, firar etti. Onu yakalayıp geri getirdiler ve infaz edilişini bize izlettirdiler. Ölümü bekliyor ve Saddam Hüseyin'e küfrediyordu. Derken onu vurdular. Yirmi üç yaşındaydı."</p>

  <p>Muhammed'in ölüm timlerine dair anlattıkları kan dondurucuydu. "Hepsi parti üyesi. Asla teşhis edilmemek için adlarını değiştiriyorlar. Birinin adı Muhammed'se, ona Hüseyin diyorlar. Duyguları yok. Acımaları yok." İnfazlar Ali'yi yıldırmamıştı. "Savaşın sonunda, bombardıman altında onumuz firar etmeye çalıştık," diyordu. "Yakalandık, ellerimizi ve gözlerimizi bağladılar. Bizi öldüreceklerini söylediler. Fakat geri çekilme emri geldi, Kuveyt'ten çıkacak kamyonları sürmek için bize ihtiyaçları vardı. Bir müddet sonra bir yüzbaşı gelip, 'Bırakın onları,' dedi."</p>

  <p>Irak hatlarında yaşam ile ölüm arasındaki fark bir taktik kazanç meselesi idiyse, askerler Müttefik bombardımanının tehlikelerine teşekkür borçluydu. "Geceleri, bombardıman sırasında sürekli yeraltı sığınaklarında saklanıyorduk," diye anlatıyordu Muhammed. "Oradan hiç çıkmıyorduk, bombardımanın bitip kara saldırısının başlamasını bekliyorduk. Arkadaşlarımdan biri, Bağdat'tan Abbas, üzerimize misket bombaları attıkları bir gece susadı. Sürekli susuzluktan yakınıyordu. Ona, 'Dışarı çıkma, çok tehlikeli,' dedik. Su, sadece on metre ötedeki bir başka sığınakta tutuluyordu. Abbas uyarılarımıza rağmen çıktı ve çıkar çıkmaz da kafasına isabet eden bir şarapnel parçası onu öldürdü. Onu orada bırakmak zorunda kaldık. Gömemedik."</p>

  <p>Nasıriye'den otuz yaşındaki Iraklı asker Gassan, müttefiklere teslim olma şansının pek az olduğundan yakınıyordu, fakat arkadaşlarıyla birlikte üç gün önce kendilerini Kuveyt direnişine teslim etmeyi başarmışlardı. "Uçaklardan atılan bildirileri okuduktan sonra firar etmek istedik. Bildirileri sürekli yanımızda taşıdık ve gelirlerse helikopterlere doğru sallamak üzere beyaz bayraklar hazırladık. Fakat önümüzde geçmemiz gereken bir sürü mayın vardı — ve en başta, sınırın kırk kilometre uzağındaydık." Iraklılar, Kuveyt'e gönderildiklerinden bu yana sadece su, pirinç ve 'küçük talaş parçalarıyla karışık' ekmek verildiğini söylüyordu. Irak'taki ordu tayınlarının ise ayda beş kilo un ve günde üç dilim ekmekten ibaret olduğunu anlatıyorlardı.</p>

  <p>Esirlerin bazıları, Irak'taki ailelerinin yoksulluğu ve çektiği acılardan duygusallaşarak söz ediyorlardı. Adnan'ın sekiz aylık oğlu, onu son gördüğünde akut ishal ve yüksek ateşten muzdaripti; ailesi, BM ambargosu nedeniyle doktordan ilaç alamıyordu ve bebeğinin hâlâ yaşayıp yaşamadığını bilmiyordu. Gassan'ın kızkardeşi Nidal, doğum yaptıktan iki gün sonra ölmüştü, çünkü hastaneler ona oksijen sağlayamamıştı; bunun da sebebi ambargoydu. BM yaptırımlarının (Kuveyt'in kurtarılmasından önce bile) ölümcül olduğunun ilk kanıtlarına rastlamıştım.</p>

  <p>Ülkelerindeki kıtlık, ölüm timleri, açlık ve cephede yirmi dört saat bombardıman, benimle konuşan on altı askerin moralini yerle bir etmişti. İçlerinden biri Saddam Hüseyin'e verip veriştiriyordu, Kuveytlileri etkilemeyi umut ettiğine kuşku yoktu, fakat sonradan arkadaşlarının kendisini ele vereceğinden de korkmuyordu. "Saddam Hüseyin'siz bir Irak'a dönmek istiyorum," diyordu. Milyonlarca Iraklının da paylaştığı bir umuttu bu. Daha bir gün önce biz (yani Batı) Irak halkına bu umudu hayata geçirmeleri, ayaklanmaları ve tiranı yok etmeleri yönünde çağrı yapmıştık.</p>

  <p>Ne kadar kolay yapmıştık bunu. Ne kadar da doğal görünüyordu. Ne de olsa 'Araplarla' ittifak halinde savaşa girmiştik. İyi adamlar, yani Hıristiyan ve İslam inançlarının doğrulan, Saddam'a karşı omuz omuza savaşmıştı. 3 Mart 1991'de, Irak ateşkesini düzenlemek (ve Saddam'a helikopterlerini kurtarıp Cumhuriyet Muhafızları birliklerini toparlama fırsatı vermek) için Safvan'da oturan Schwarzkopf ve 'bütün yabancı güçlerin başkomutanı' Prens Halid'in çizdiği manzara buydu. Müteakip yıllarda güya bu savaşa öncülük yapanların hatıraları, ittifakın bir utanç olduğunu ortaya koydu — ve savaşa dair haberlerimizin, en az savaşan adamlar kadar sahtekarca olduğunu.</p>

  <p>Prens Halid, basın toplantılarını idare etmesi için bir Amerikan halkla ilişkiler şirketi tutmuştu. Suudi savunma bakanlığının uzun tüylü halılarla kaplı salonunun derinliklerinde, iriyarı bir İrlanda kökenli Amerikalı (Chicago'dan Bay Lynch olduğu söyleniyordu), Prens Halid'in hemen arkasında duruyor, soru sormasına izin verilmesi gereken gazetecileri seçiyor ve tombul Suudi komutanın vermesi gereken cevapları kulağına fısıldıyordu. En hafif deyimiyle, berbat bir performanstı bu. Prens Halid televizyon kameralarına gözünü dikip, ülkesini savunmak için oğullarını gönderdiği için Amerikan halkına coşkulu teşekkürlerini sıralarken, Bay Lynch prensin omuzlarının arkasında bilgece başını sallıyordu. Prensin sunumu, kalın ve basık saç çizgisine bakınca daha da tuhaf bir hal kazanıyordu; anlaşılan kısa süre önce kafasına saç ektirmişti. İnce bıyığı ise bütün bunlara daha da gerçeküstü bir hava katıyor, onu sessiz filmlerde hanımefendileri ekspres trenlerinin önünde demiryoluna bağlayan favorili centilmenler gibi mutsuz gösteriyordu.</p>

  <p>Kral Fahd'ın Amerikan birliklerini Suudi Arabistan'a davet etmesinin, 'hayatı boyu aldığı en cesur kararlardan biri' olduğunu söylüyordu Halid bize. Kendisi, yabancı 'misafirlere' yönelik bu davette yanlış bir şey görmüyordu. Amerika Suudi Arabistan yasalarına saygı gösterecekti; Suudi Arabistan da ABD yasalarına. 'Saygı' Suudilerin dillerinden düşürmediği bir kelimeydi. Yabancılar İslama ve Araplara saygı gösterecekti. Ve elbette Araplar da Amerika'ya. Halid, Schwarzkopf'a 'saygılarını' sunuyordu ve Schwarzkopf da derhal Halid'in generalliğine kendi 'saygısını' sundu. Bazen bu karşılıklı hayranlığın sonu gelmeyecek gibi görünüyordu, Suudi birlikleri Hafji'deki mevzilerini bırakıp kaçarken bile. Suudiler ve Katarlılar ile onların Pakistanlı paralı askerleri, savaşarak kente tekrar girdiklerinde prens, şimdi başında generalliğin dört yıldızıyla süslenmiş parlak mavi bir Kevlar miğferi, pişmiş kelle gibi sırıtıyor, ordusuyla ve Amerikan müttefikleriyle gurur duyduğunu ilan ediyordu.</p>

  <p>Velhasıl bir yıl sonra Prens'in, Schwarzkopf'un otobiyografisini okuyup Amerikalı komutanın kendisine 'saygısının' sandığı kadar derin olmadığını gördüğünde yaşadığı şaşkınlığı bir düşünün. Schwarzkopf'a bakılırsa Halid, Amerikan askerlerinin üzerinde Suudi Arabistan haritası olan (haritalar 'bölümlenmişti') tişörtler giymesinden, bir hahamın Roş Haşana koçunun boynuzunu İslam topraklarında çalmaları için Amerikan askerlerini teşvik etmesinden<sup><a href="../Text/dipnot.xhtml#bookmark1523" id="footnote1523">[23]</a></sup> (bunu isteyen haham Amerika'daydı ve haber bir İsrail gazetesinde yayınlanmıştı), Amerikalıların Dahran'a 'dansçı kızlar' getirmesinden şikâyet ediyordu; Halid, Amerikalılardan kara saldırısını Suudi Arabistan yerine Türkiye'den başlatmalarını istemiş ve Schwarzkopf'a Suriyelilerin savaşmak istemediğini söylemişti. Schwarzkopf ayrıca Halid'in başkomutanlık görevine iki Amerikalı general tarafından seçildiğini yazıyordu.</p>

  <p>Suudilerin böyle bir muameleyi beklemiş olmaları gerekirdi. Kuveyt'in kurtuluşunu izleyen aylarda Suudi Arabistan'ın Amerika'nın Ortadoğu'daki başlıca finans müşterisi, Washington'un bölgedeki daha yoksul müttefiklerinin (sözgelimi Mısır) mâliyelerini destekleyen ve Amerikan politikası konusunda daha az heveskar olan ülkelerin (bilhassa Suriye) kuşkularını bu yolla gideren uşak bir devlet olduğu ortaya çıktı. Amerikan ateş gücü ve siyasi desteği karşılığında Suudi Arabistan Washington'un para kasası haline gelmişti.</p>

  <p>Tahmin edilebileceği gibi, küplere binen Prens Halid, 'saygıdeğer' Schwarzkopf'a karşı bir saldırı furyası başlattı; Amerikalı generali masal uydurmakla ve gerçekleri çarpıtmakla suçluyor, amacının 'geri kalan herkesi çiğneyip Irak'a karşı kazanılan zaferi kendine mal etmek' olduğunu iddia ediyordu. Zavallı Halid. Amerikalıların kendisini Scwarzkopf ve de la Billiere'in yanında dört yıldızlı bir general olarak kabul edeceğine inanmış mıydı gerçekten? Tipik olarak, Schwarzkopf'un kitabındaki en hakaret edici pasajlardan birine, belki de içerdiği imaları anlayamadığından itiraz edememişti Halid. Okurlar hakareti yakalamaya davetliler:</p>

  <blockquote class="">
    <p>Haled <i>[böyle yazılmış]</i> idealdi; Britanya askeri akademisi Sandhurst'ta eğitim görmüş, Alabama Maxwell Hava Kuvvetleri Üssü'ndeki ABD Hava Harp Akademisi'ne gitmiş, Aubum Üniversitesi'nde siyasetbilimi mastırı yapmıştı ve Suudi Silahlı Kuvvetleri'ndeki en yüksek rütbeli prensti. Damarlarındaki prens kanı söz konusu olduğunda askeri yeteneklerinin zerre önemi yoktu, zira Suudi Arabistan'da gücün neredeyse tamamı kraliyet ailesinin elindedir. Basitçe söylersek, diğer generallerden farklı olarak Haled'in çekleri yazma yetkisi vardı.</p>
  </blockquote>

  <p>Nakliye için çekler. Su için çekler. Yakıt için çekler. Prens Halid bu yüzden önemliydi. Zira Körfez savaşı, Batı ile devasa silah alışverişinin ardından, George Bush'un Ortadoğu'daki silah miktarını azaltacağı yönünde verdiği sözü boşa çıkarmış, Batı ittifakı için net kârlarla sona ermişti. Yani askerliğini Detroit ve Glasgow'dan genç adamların yaptığı, parasını ise Prens Halid'in 'İki Kutsal Mekânın Koruyucusu' olan amcası ve Suudi kralının ödediği bir savaştı bu. Böyle ortaklar birbirlerine ticari saygıdan başka bir şey gösterebilir miydi?<sup><a href="../Text/dipnot.xhtml#bookmark1524" id="footnote1524">[24]</a></sup></p>

  <p>İşin garip tarafı, Körfez'deki en büyük iki Batılı ordunun komutanları, anılarında bizi Araplara ve Müslüman Ortadoğu'ya gerçekten 'saygı duyduklarına' ikna etmek için elinden geleni de ardına koymuyordu. 1989'da, ABD Merkez Komutanlığının başkanı sıfatıyla Körfeze yaptığı bir ziyareti anlatan Schwarzkopf, Şeyh Muhammed bin Zayid El-Nahyan'la ava çıktığında, hattâ akşam yemeği için Kuveyt fistanları giydiğinde, Arap yaşam tarzına hayran kaldığını iddia ediyordu. Arap muadillerinin kendisini saraylarında ve camilerinde ağırladıklarından dem vuran Schwarzkopf, "Artık kültürlerinden ne kadar etkilendiğimi biliyorlardı," diye yazıyordu.</p>

  <p>General Sör Peter de la Billiere'in, Arap 'kültürü'ne daha da meftun olmuş bir hali vardı. "Arapları seviyorum, onlara saygı duyuyorum ve yaşam tarzlarını anlıyorum," diye yazıyordu o da. "Araplara son derece minnetarım, güzel kültürlerine müteşekkirim." Birkaç sayfa sonra, bir kez daha şevkle 'Arapları ve yaşam tarzlarını anlamaktan' söz ediyordu. Ancak de la Billiere'in daha önceki Ortadoğu görevinin önemli bir kısmı, SAS subayı olarak Arapları avlamayı da kapsıyordu. Umman'da üç isyancı Arap liderini 'ortadan kaldırmayı' veya yakalamayı başaramadığından, fakat onları sürgüne çıkmak zorunda bıraktığından dem vuruyordu. SAS Revda Vadisi'nde iki gerilla mevzisine saldırmış ve 'onları fiilen olayın dışında bırakmıştı'. Daha da abes olanı, de la Billieres'in Londra'daki İran büyükelçiliği ablukasından söz etmemeyi yeğlemesiydi; o vakitler başında bulunduğu SAS binaya girmiş, sivil rehineleri kurtarmış ve ardından biri dışında bütün Arap eylemcileri infaz etmişti.</p>

  <p>Belki de Körfez savaşını takip eden aylarda Batı ile Araplar, Hıristiyanlar ile Müslümanlar arasındaki ilişkileri romantize etmek; Batı ordularının dünyanın en büyük petrol gölünü kurtarmak ve Saddam'ın dünya petrolünün en büyük hâkimi olmasını engellemek için giriştiği Haçlı Seferi'nin nedenlerini bilinçsiz bir biçimde basitleştirip yeniden inşa etmek gerekiyordu. En azından Amerika'nın Arap dünyası ile ilişkilerini idame ettirmesi gerektiğini anlayan Schwarzkopf, savaşın hedeflerinden birinin 'Irak'ın Arap dünyasını tehdit etme yeteneğini ortadan kaldırmak' olduğunu açıkladı. Irak'ın İsrail'e attığı scud füzesi rampalarının yok edilmesi için gösterilen muazzam gayrete bakıp, savaşın (ve on iki yıl sonraki işgalin) esas nedeninin Irak'ın İsrail'i tehdit etme yeteneğini ortadan kaldırmak olduğundan kuşkulanan milyonlarca Arap, muhtemelen pek de yanılmıyordu.<sup><a href="../Text/dipnot.xhtml#bookmark1525" id="footnote1525">[25]</a></sup></p>

  <p>Ne Schwarzkopf ne de de la Billiere, Kuveyt'te yüzlerce Filistinlinin öldürülmesinden ve savaş sonrasında Kuveytlilerin on binlerce Filistinliye uyguladığı etnik temizlikten söz etme gereği duydu. Schwarzkopf'un kitabında Filistinlilere sadece üç atıf vardı; bunlardan ikincisi, pekâlâ Halid'i kışkırtmış olabilecek bir duygusuzluğu yansıtmaktadır. Ekim 1991'de general ile prens arasında, İsrail polisinin Kudüs'te 21 Filistinliyi vurup öldürmesine dair bir konuşma geçmişti. Schwarzkopf, 'General Halid'i Amerika'nın İsrail'e verdiği tarihsel desteği, bilhassa da Amerikan halkının Suudi Arabistan'ı savunurken kaza sonucu ölen 10 askeri yeni sindirdiği bir dönemde, kınamakta acele etmemesi' konusunda uyarmıştı. Yani Schwarzkopf, (ne kadar trajik olsa da) askeri bir kazayı, aleni bir katliamla kıyaslayabilmişti. Anlaşılan 'Arap kültürüne duyduğu hayranlığın' gerçekler karşısında yeri yoktu.</p>

  <p>Her iki komutan da Saddam'ın alçaklıklarını kınamak konusunda esip gürlüyordu, fakat burada bile de la Billiere çarpıtılmış bir tarih yazıyordu. Britanyalı general bir yerde, Saddam'ın 'yayılmacı İran'a' karşı savaşından bahsediyordu, halbuki asıl yayılmacı olan Saddam'ın ta kendisiydi. 1980'de İran'ı istila eden Irak'tı, İran değil. 'Arap yaşam tarzına' gayet fazla kaçan bir anlama biçimiydi bu. Bununla birlikte, Araplar ve Müslümanlar için 'saygı' vardıysa bile, de la Billiere'ın savaşın bitimindeki zafer sarhoşu çağrısıyla heba olup gitti. On binlerce Iraklı Müslüman askerin cesedi Kuveyt ve Irak'ta yatarken, birçoğu isimsiz bir şekilde toplu mezarlara atılırken, de la Billiere Britanya halkından 'kiliselere koşup çanları çalmasını' istedi. Britanyalı komutan bu çağrının içeriği veya etkisi konusunda belki bilinçsizdi, fakat Hıristiyanlığın İslama karşı zaferini bundan daha açık ifşa eden başka ne olabilirdi?</p>

  <p>Fakat de la Billiere'ın kendini terbiyesizce öne çıkarması bile Prens Halid'e dokunmadı. Halid'in kendi hatıraları 1995'te arzı endam ettiğinde, Suudi general okuyucularına, Maxwell hava üssündeki askeri akademiye başvurusunun kabul edilmesi hakkında, 'Allah gelecekte olacaklara beni hazırlamak için kariyerime yön veriyordu' diyebilecek durumda görüyordu kendisini. Ne zaman ki Çinli diplomatlar onu Henry Kissinger'la kıyasladı, işte bu ona 'dokundu'. Savaştan önce, Halid Suudi savunma bakanlığının altındaki bir odada uyuyordu. General, "Yalnızlıktan muzdariptim," diyordu bize, <i>Çöl Savaşçısı</i> adını koyduğu kitabında ve devam ediyordu: "... Kendimi sakinleştirmek ve zihnimi savaştan uzaklaştırmak için geceleri Amerikan televizyon komedilerinin müptelası oldum. O yarım saatlik dizilerden bir tanesini izledikten sonra mışıl mışıl uyurdum."</p>

  <p>Daha da kötüsü vardı. En az kendisi kadar huysuz biri olan Fransız savunma bakanıyla tartışan Prens Halid, kendisini doğrudan doğruya Churchill ile kıyaslıyordu. Yaygara yapmasının nedeni, Schwarzkopf'un sandalyesinin kendisininkinden büyük olmasıydı; Amerikalı generalin bürosunu görüşmeler dışındaki nedenlerle ziyaret etmemesinde ısrar ediyor ve Hafji çatışmasını 'savaşın en önemli muharebesi' diye niteliyordu. Halid, büyük bir ciddiyetle, görevinin Schwarzkopf'unkinden 'daha zor ve karmaşık' olduğuna dair bilgilendiriyordu bizi. Halid, Kraliçe Elizabeth'ten bir nişan kabul ettiğinde, Legions d'Honneur almaya ve Fransa, Bahreyn, Macaristan, Kuveyt, Fas, Nijer, Umman, Katar, Senegal ve elbette Suudi Arabistan'dan başka süsler takmaya gittiğinde diz çökemezdi. General, "Bu savaştaki bir Arap askeri için... rekor gibi bir şeydir" diyerek bir kez daha bilgilendiriyordu bizi ve mutlu mesut ekliyordu: "Bana madalya veren herkese teşekkür etmek isterim." Askerlik gerçekten bundan ibaret bir şey miydi?</p>

  <p>Halid'in bize, Suudi Arabistan'ın eşsiz kültürü ve 'geleneklerini' korumak gerekliliği konusunda da söyleyecekleri vardı. Gelenekleri korumak, her ne kadar bu şekilde söylemese de, suçluların kellelerini uçurmayı (suçlu kadınsa, kafasının arkasından vurulmalıydı) ve kraliyetin bütün kadın nüfusu için aleni ayrımcılığı da kapsıyordu. Halid iki sayfa boyu, kraliyet ailesine sadakatin gerekliliğini dikte ediyordu — Halid de dahil, 5 binden fazla prensin, korunması için Amerikalıları imdada çağırdığı 9 milyonluk bir ülkeye hükmettiği bir sistemdi bu. Halid bize sürekli olarak, öz babası Prens Sultan'ın savunma bakanı olduğunu ve 'en az ABD Savunma Bakanı Cheney kadar önemli' bir rol oynadığını hatırlatıyordu. Fakat Amerika savaşa hazırlanırken, Batı'nın Saddam'la bir anlaşma yapmasının belki daha iyi olacağını söyleyen de Prens Sultan'ın ta kendisiydi.</p>

  <p>Halid'in tuğla gibi kitabında arada bir kan dondurucu kısımlar da vardı; sözgelimi Irak istihbarat servisinin savaş sonrasında Suudi Arabistan'daki mülteci kamplarına nasıl sızdığı ve Schwarzkopf'un Safvan'da ateşkes sonrası Iraklılara savaş helikopteri kullanma izni vererek yaptığı akıl almaz hata. Amerikalı general, şaşkınlık içindeki Iraklı muadillerine, "Kesinlikle sorun değil," demişti. "... bu çok önemli bir nokta ve sizi temin ederim ki, askeri helikopterler Irak üzerinde uçabilir..." Eyvallah, demişti Iraklılar da ve Basra'daki Şiilerle kuzeydeki Kürtleri katletmeyi sürdürmüşlerdi.</p>

  <p>İyi prens Clausewitz'ten alıntı yapıyor, 'kendisinin de rol oynadığı büyük olayların stresinden sonra toparlanıp huzur bulmak için' savaştan sonra illa ki tatile çıkması gerektiğinden dem vuruyordu. 'Sık sık, savaşla ilgili, ölümle ilgili kâbuslar görmekten muzdarip olduğunu... iyi bir iş yapıp yapmadığını kendine sorduğunu, bunun kararını ise çağdaşlarına ve tarihe bıraktığını' eklemeyi de ihmal etmiyordu. Savaşın büyük çoğunluğunu Suudi savunma bakanlığının alt katında geçiren biri için gerçekten hiç fena sayılmaz.</p>

  <blockquote class=""/>

  <p>Prens Halid savaşın etkisinden kurtulup tatile hazırlanırken, Irak ordusunun enkazı, Amerikalıların hâlâ devam eden ağır saldırısı altında eve dönüyordu. Sözgelimi ateşkesten sonra General Barry McCaffrey'in 24. Tümeni, geri çekilmekte olan Iraklılara Fırat Nehri yakınlarında dört saatlik bir saldırı düzenleyerek kadın ve çocuklarla dolu bir otobüs de dahil, 750 aracı imha etmiş ve binlerce askeri öldürmüştü. Bir Apache helikopteri elemanının, askerlerin üzerine bir Hellfire füzesi ateşlerken, "Allah'a merhaba deyin!" diye bağırdığı duyuluyordu. Tek bir Amerikalı bile ölmemişti.<sup><a href="../Text/dipnot.xhtml#bookmark1526" id="footnote1526">[26]</a></sup> Batılı haber ajanslarının Bağdat'taki muhabirleri kaçan Iraklı askerlerle, bu korkunç katliama dair röportajlar yaptı. "Karanlıktı," diye anlatıyordu bir Iraklı Associated Press'e. "Ölü askerlerin cesetleri, kolları, bacakları ve kafalarına basıyordum." Bir diğeri 'savaş alanından ordu kamyonlarına ve araçlarına alındıklarını ve cesetlerin 12 şeritli otobanı tamamen kaplamış olduğunu' anlatıyordu. "Hâlâ sağ olan yaralıları almak için durmadık. Canımızı kurtarmak için kaçtık."</p>

  <p>İlerleyen yıllarda, savaşın o korkunç son günlerinden sağ çıkan birçok Iraklı askerle tanışacaktım. Teğmen İhsan El-Safi, arkadaşlarıyla birlikte kendisini bir Kuveyt köprüsünde saldırı altında bulduğunda, Irak 15. Mühendislik Bölüğü'nde düşük rütbeli bir subaydı. Diğer askerlerin 'etleriyle' kaplanmış halde, yerde öylece kalmışlardı, bu arada iki askerin zırhlı personel taşıyıcılarından kendilerini attığını görmüştü. Amerikan bombasının patlaması terk edilen aracı doğruca El-Safi'nin arkadaşının üzerine savurmuştu. Ayağa kalktığında arkadaşının kolunu kavramıştı, 'fakat kolun devamında bir gövde yoktu.' Kuveyt'in kuzeyine giden birbirine paralel iki geniş otobanın üzerindeki Iraklılar, konvoyların oluşturduğu trafik sıkışıklığında diri diri yanmıştı. Birçoğu acemi askerdi. Tanıştığım bazıları Irak'ın Kürt ve Türkmen topluluklarındandı, büyükanneleri ve büyükbabaları 1915 soykırımında öldürülen Ermeniler de vardı. Kürtlerden biri otobandaki ateş fırtınasından sağ kurtulup gerisin geri Irak'a kaçmış, fakat ülkenin kuzeyindeki dağlarda kendini evsiz barksız buluvermişti. Zira Amerikalıların teşvik ettiği Kürt isyanı Saddam tarafından ezilmişti.</p>

  <blockquote class=""/>

  <p>Saddam'ın yıkım yolu, başkent Kuveyt'in 100 kilometre yukarısındaki otobandan, Safvan'daki Irak sınırına dek uzanıyor. Dehşet, yıkım ve utanç yolu bu; yol üzerinde dizilen çürümüş cesetlerden dolayı dehşet, binlerce yanmış veya terk edilmiş Irak tankı ve zırhlısından dolayı yıkım, Saddam'ın askerleri geri çekilirken kendi zırhlılarını yağmaladığı için utanç. Bizim için de utanç, zira hepsini ayrımsız, gereksiz ölümle cezalandırdık.</p>

  <p>Ölüler başkent Kuveyt'in daha sekiz kilometre dışından başlayarak sıralanıyor ve yanan petrol kuyularının gökyüzüne alev püskürttüğü Irak sınırına yaklaştığınızda da onları görüyorsunuz. Sizi ilk çarpan, elbette manzaranın dehşeti. Kentin sadece 25 kilometre kuzeyinde bir Iraklı generalin cesedi, çalınmış limuzininden yarı yarıya sarkmış, ağzı açık, elleri yola yapışmış. Kararmış üniformasının üzerinde general armasını görebiliyorsunuz. Zırhlı bir aracın peşine takılmış. Yolun ilerisinde, tankların ve askeri kamyonların etrafına saçılmış cesetler var. Bir Iraklı emniyet şeridine devrilmiş, gövdesi kıvrılmış, kollarıyla yüzünü kapatmış, arka tarafı parçalanmış büyük kafasının ön tarafında ince bir bıyığı var.</p>

  <p>Ancak ambulans sürücüleri gelip cesedi aldığında, sol kolunun da kopmuş olduğunu görüyoruz. Havadan direkt vurulan bir tırın içinde iki kömürleşmiş asker hâlâ oturur durumda, kafatasları hiç ulaşamadıkları ülkelerine doğru çevrili. Cesetlerin etrafında gülen Kuveytli siviller, Iraklıların cansız kalıntılarının fotoğraflarını çekiyorlar.</p>

  <p>Mutla adlı alçak bir tepenin eteğinde inşa edilmiş bir otoban köprüsünden başlayan sonraki 25 kilometre de topyekün yıkımla dolu. Tepenin doruğundaki yolda Amerikan ve Britanya bombardımanına yakalanan yüzlerce, belki de binlerce Iraklının yok olduğu yer burası. Paniğe kapılmış olmalılar, araçlarından çıkmak için birbirlerini ezmişler; 6 kilometre uzunluğunda devasa bir konvoy, Amerikan ve Britanyalı pilotların hışmına uğramış. Tanklar ve çalıntı polis arabaları, toplar ve itfaiye arabaları, yağmalanmış limuzinler, amfibi (karada ve denizde gidebilen) araçlar, buldozerler ve kamyonlar var. Dumanı tüten enkazda istiflenmiş veya yüzükoyun kuma gömülmüş Iraklı cesetlerini sayamıyorum artık. Ölçeği ve yenilginin boyutu bakımından, biraz Napolyon'un Moskova'dan çekilmesini andırdığını düşünüyorum. İki tümenin tamamı bu yola saçılmış olmalı.</p>

  <p>Napolyon'un ordusu Moskova'yı yakmıştı, Saddam'ın ordusu da Kuveyt'i yakmaya çalıştı, fakat Fransızlar böylesine büyük bir yağma gerçekleştirmemişti. Toplar ve zırhlılar arasında, dürülmüş halı yığınları, tespihler, inci gerdanlıklar, bir kamyon dolusu klima, yeni erkek gömlekleri, kadın ayakkabıları, parfüm, yastıklar, çocuk oyunları, beş çalıntı saatin üzerinde ciltli Kuranlardan oluşan bir yığın bulmuştum. Sert plastikten gaz maskeleri ve anti-gaz botlarının (anlaşılan Iraklılar da kendilerini kimyasal savaşa hazırlamıştı) yanı sıra, binlerce tüfek, el bombası, top mermisi ve süngü vardı.</p>

  <p>Arabam hiç kullanılmamış el bombalarının ve tüfek namlularının üzerinden hoplaya zıplaya ilerliyordu. Bazı tanklar ve zırhlı araçlar gördüm, öyle bir panikle terk edilmişlerdi ki, anahtarları hâlâ üzerindeydi ve motorları çalışıyordu. Birinde, kibritlerle, kilimlerle, mikserlerle ve rujlarla dolu bavullar buldum. Bir çocuğun kuma düşmüş müzik kutusu hâlâ, 've mutlu yıllar, ve mutlu yıllar' şarkısını çalıyordu. Irak teçhizatı (kasaturalar, palaskalar, bereler ve miğferler), kayışlarında sahiplerinin isimleri yazılı halde her yere saçılmıştı.</p>

  <p>Motoru hâlâ hırıldayan bir zırhlı aracın tepesinde, Teğmen Rabah Hümeyda ve Er Cemal Abdullah'ın miğferlerini buldum. Kaçmak için hiç şansları olmamıştı zira önlerinde 3 kilometrelik yanmış bir Irak askeri trafiği uzanıyordu, o sıranın sonunda da 2. Zırhlı Tümeni'nden bir Amerikan filosu vardı (bu filonun sloganı <i>Tekerlekli Cehennemdi)</i> ve aşağılarındaki tüyler ürpertici trafik sıkışıklığındaki binlerce askerin kaderini uygun şekilde çizivermişlerdi. Bu kaosu hiçbir film yansıtamazdı. Hem gerçeküstü hem acıklıydı. Saddam Hüseyin ise buna 'düzenli geri çekilme' diyordu.</p>

  <p>Enkazın ve tozun etrafında, 26. Kraliyet Topçu Birliği'ne bağlı, üzerlerinde dev birer Birlik bayrağı dalgalanan iki Britanya Land-Rover'ı gezinip duruyordu. Kumun içinden Mutla Tepesi'ne giden yolu bize gösterenler Kıdemli Başçavuş Bob Halis ve Topçu Barry Baxter'dı; yolun iki tarafında patlamamış misket bombaları ve top mermileri vardı. "Gözlerinizle görmedikçe savaşın nasıl bir şey olduğunu anlamıyorsunuz," dedi Baxter bana. "Bunlar niye yaşandı? Saddam güçlerinin görülecek hesabı yoktu, öyle değil mi? Savaşmak istemiyorlardı. Sadece teslim olmak istiyorlardı. Onlar bizim düşmanımızdı, fakat savaşmak değildi dertleri. Şimdi onları böyle görmek üzüntü verici."</p>

  <p>Öyleydiler. Gördüğümüz esirler (dünyanın en büyük dördüncü ordusunun kalıntıları) tıraşsız ve yorgundu, 16. ve 5. Süvari Alayı'nın eşliğinde çölde zorlukla yürüyorlardı, silahlarını 4-5 metre yüksekliğinde bir yığının üzerine atmışlardı, silah yığınını ABD birlikleri koruyordu. Irak sınırına giden yol boyunca Irak'ın geri çekilirken bıraktığı tankları ve zırhlı araçları gördük; ters dönmüşler, dümdüz çölün üzerine yan yatmışlardı. Bazıları hâlâ yanıyordu. Amerikalılar ve Britanyalılar bütün bu manzaraya dehşet ve rahatlama karışımı ifadelerle bakıyorlardı.</p>

  <p>1. Staffordshire Tümeni'ne bağlı C Bölüğü'nden iki teğmen, Andrew Nye ve Roy Monk, sabahın bir kısmını cesetleri gömerek geçirmişlerdi. Ölenler arasında kadınlar ve çocuklar, savaş alanından kaçan ve son Amerikan ve Britanya hava saldırılarına yakalanan Iraklı, Kuveytli veya Mısırlı mülteciler vardı. Teğmen Nye, adamlarından birini çatışmada kaybetmişti. "Adamlarımızdan biri öldürüldü," diyordu. "Bazı Iraklılar beyaz bayrak kaldırdıktan sonra atılan bir el bombasının parçası göğsüne isabet etti. Belki de Iraklılardan bir kısmı, diğerlerinin teslim olduğunu bilmiyordu. O sırada esirlere iyice alışmış durumdaydık, birçoğunu görmüştük ve radyodan büyük miktarda savaş esiri alındığını dinlemiştik. Buna o kadar kolay inanmamak lazımdı. Burada bubi tuzakları var ve bu yolda ölen Iraklılar başkent Kuveyt'i soyup soğana çeviriyordu. Fakat onların durumunda olmanın neye benzediğini düşündükçe ürperiyorum."</p>

  <p>Biz de ürperiyorduk. Ölümü (hayatın sonunu) düşünmek insanı bir boşlukta soluksuz, inançsız bırakabiliyor. Fakat kurban etme ânında, tarif edilemez acıların çekildiği saniyelerde, kısa bir farkındalıkla böyle bir acıyı <i>bilerek</i> bu yanmış yaratıklardan biri haline gelmek... İşte bunu düşünmek kesinlikle ağır bir şeydi. O kömürleşmiş yüzlere bakıyorduk yine de. Sanırım onlarda bir şey arıyordum, belki korkunç bir giz, benim aramaya hakkım olmayan, onların da vermeye hakkı olmadığı bir giz.</p>

  <p>AWACS'taki arkadaşım, ölüm otobanı bombalandıktan sonraki gün uçuş görevine çıkmıştı. Altı yıl sonra bana şu satırları yazacaktı:</p>

  <blockquote class="">
    <p>Brifing veren herifin bize 'JSTAR'ların Safvan yakınlarında büyük bir konvoy tespit ettiğini ve ABCCC'ye haber verdiğini' söylerken nasıl da mutlak bir heyecan içinde olduğunu hatırlıyorum. Onlar da saha görevinden henüz dönmüş A-10'lara bildirmişti. Anlaşılan, birkaç ABD Donanma Bradley'i ve en az bir Britanya APC'si kaybettikten sonra, A-10 pilotları nihayet intikamını almıştı.</p>
  </blockquote>

  <p>Çok sonraları, kendi elleriyle gerçekleştirdikleri kıyımdan dolayı pilotların bile kahrolduğunu öğrenecektik; fakat artık çok geçti. "Düşük pilot morali" diye niteleniyordu bu ve Britanya dışişleri bakanı altı ay sonra fazlasını söyleyecekti. Kelimeleri bugün, o gün olduğundan çok daha anlamlı, çünkü ('biz' Kuveyt'te durmasaydık neler olabileceğine dair, Bağdat'a yürüseydik 'bizi' bekleyecek tehlikelere dair) dile getirdiği uyarılar, 'bizim' ordularımızın şu an Irak'ta yüzyüze bulunduğu felaketle doğrudan bağlantılıydı. Geleceğin hayaletleri bir şekilde gelip bize görünseydi, birçoğu yıllar öncesinde, 1991'in o soğuk ve kasvetli günlerinde Mutla Tepesi'ne bakan hortlaklar olurdu mutlaka. Dışişleri Bakanı Hurd şunları söylüyordu:</p>

  <blockquote class="">
    <p>Bazıları 'koalisyon, savaşı Bağdat'a taşımalıydı ve Saddam'ın kellesini istemeliydi' fikrini savunuyor. Aslına bakarsanız, Irak güçleri kendilerini savunma kapasitelerini yitirir yitirmez, birçok pilot savaşı sürdürmeye gönülsüzdü... Birincisi, koalisyonun BM kararlarında Kuveyt'in kurtarılmasıyla ilgili belirlenen hedefleri açıkça sınırlıydı. İkincisi Bağdat'a gitmiş olsaydık, kendimizi yeni bir Irak hükümetini seçip idame ettirmek zorunda bulacaktık.</p>
  </blockquote>

  <p>Hurd'e göre bu, 'müttefik birlikleri Irak siyasetinin bataklığına sürükleyecek', 'bizim' hayatlarımızı ve misyona yönelik kamuoyu desteğini tehlikeye atacaktı.</p>

  <blockquote class=""/>

  <p>2 Mart 1991'in öğleden sonrası ITV'den eski dostum Alex Thomson ile 'ölüm otobanı'ndan kuzeye, Safvan'a giden yolda ilerliyorduk; aşağımızda, çölde yatan ceset yığınları vardı. Aralarına dalmış köpek sürüleri, kolları ve bacakları parçalıyor, karınları ve iç organları kemirmek için giysileri yırtıyorlardı. Köpekler, bu kâbus şöleninden pay almak için birbirleriyle dalaşıyordu. Bazıları dişlerinin arasında ceset parçalarıyla çoktan kaçıp gitmişti. Köpeklerden birinin ağzında bir kol vardı ve kumda hızla koşuyordu, ölü bir elin parmakları çamurun içinde tüyler ürpertici şekilde sürünüyordu. Thomson'un ekibi bu müstehcen manzarayı an be an görüntüledi. Medyanın bu savaştaki rolüne dair en eleştirel eserlerden birini yazacak olan Alex, bana soğukkanlılıkla baktı. "Elbette asla yayınlanmayacak," dedi. "Sadece arşiv için."</p>

  <p>Ve mesele de buydu. Gazeteciler savaşı görüntülemek istediklerinde, kısıtlamalarla elleri kolları bağlanıyordu; fakat savaş resmen sona erdiğinde, kısıtlamalar kalktığında ve istediklerini çekebildiklerinde de, savaşın neye benzediğini göstermek istemiyorlardı. Nispeten temiz cesetleri olan Iraklıların (yani tek parça halinde ölüp resimlere yakışır şekilde düşecek kadar şanslı olanlar, yolun kenarında büyük mağluplar misali yatanlar), nasıl televizyon ekranlarında, elbette kısa bir süre belirip, savaşın 'insani bedelini' simgeledikleri dikkatimi çekiyordu. Fakat dünyanın bizim gördüklerimizi, yanmış, parçalanmış insanları, kopmuş, canavarsı başları, leş yiyen hayvanları görmesine izin yoktu. Böylece savaşın kabul edilebilir hale getirilmesine yardımcı oluyorduk. Savaşta suç ortaklığı yaptık, onu destekledik, onun parçası olduk. Toyluk, tecrübesizlik, acemilik: istediğiniz bahaneyi seçin. Fakat biz gazeteciler, ölümün olmadığı bir savaş yarattık. Yalan söyledik.</p>

  <p>O gece Kuveyt'e döndüğümde, haberimi yazıp <i>Independent</i>'a gönderdim; kendi mesleğimden yorulmuştum, gergin ve öfkeliydim. Haberin Iraklı ölülere dair son kısmında, neredeyse tefekkür halinde, kuzeydeki kaostan kaçan Mısırlı misafir işçilerle ilgili iki paragraf ekledim:</p>

  <blockquote class="">
    <p>Irak sınırına yaklaştığımızda, Mısırlı mülteciler otobandan aşağı doğru koşmaya başladılar, bazıları battaniyelere sarınmış, su vermemiz için yalvarıyordu, diğerleri paslanan süpermarket tırlarındaki ganimetlerini kurtarmak için itişiyordu, birkaçı da sigara istiyordu. Birçoğu konuşamayacak kadar yorgundu, Basra'dan buraya 100 kilometre yol yürümüşlerdi.</p>

    <p>"Irak'taki bütün Mısırlıları vuruyorlar," dedi içlerinden biri, fakat bu kan dondurucu sözlerin gerisini getirmedi. Bir grup Amerikalı asker, Iraklıların sınırdaki mültecilere ateş açtığını duyduklarını söylüyordu.</p>
  </blockquote>

  <p>Bir saat sonra gazetenin dış haberler servisini arayarak, Harvey Morris'e haberimle ilgili herhangi bir sorusu olup olmadığını sordum. "Ah-ha, son iki paragraf ilgimi çekti," dedi. "Neyi bildirdiğinin farkındasındır herhalde, değil mi? Ayaklanma başlamış yahu."</p>

  <p>Hay Allah, bunun ne anlama geldiğini nasıl da fark edememiştim. Körfez savaşı resmen sona ermişti, asıl kan banyosu şimdi başlayacaktı.</p>
</body>
</html>