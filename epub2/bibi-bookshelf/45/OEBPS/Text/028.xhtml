<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Kasım 2005: Bavul Dükkânı</title>
  <link href="../Styles/STYLE.css" rel="stylesheet" type="text/css" />
</head>

<body>
  <h1><span style="font-weight: normal;">Kasım 2005</span></h1>

  <p class="baslik6">Bavul Dükkânı</p>

  <p class="baslik5">Bavul dükkânının sahibi Dünya'dan onca yolu bir ışık-ses ışınıyla geçen haberleri, gece, radyosunda duyduğunda, o çok uzak bir şeydi. Dükkân sahibi onun ne kadar uzakta olduğunu hissediyordu.</p>

  <p>Dünyada savaş çıkıyordu.</p>

  <p>Göğe dikkatlice bakmak için dışarı adım attı.</p>

  <p>Evet, işte oradaydı Dünya. Akşam göğünde, tepelere doğru güneşi izliyordu. Radyodaki sözler ve o yeşil yıldız, bir ve aynıydılar.</p>

  <p>“İnanmıyorum,” dedi dükkân sahibi.</p>

  <p>“Çünkü orada değilsin,” dedi akşam vaktini geçirmek için uğramış olan Peder Peregrine.</p>

  <p>“Ne demek istiyorsun, Peder?”</p>

  <p>“Tıpkı ben çocukken olduğu gibi,” dedi Peder Peregrine. “Çin'deki savaşları duyduk. Ama onlara hiçbir zaman inanmadık. Çin çok uzaktaydı ve orada çok fazla insan ölüyordu. Bu olamazdı. Filmleri gördüğümüzde bile buna inanmadık. Evet, şimdi de böyle. Artık Dünya Çin'den ibaret. O kadar uzakta ki, inanılmaz. Dünya burada değil. Ona dokunamazsın. Göremezsin bile. Tüm gördüğün bir yeşil ışık. İki milyar insan mı yaşıyor o ışığın üzerinde? Mümkün değil! Savaş mı? Patlamaları duymuyoruz ki.”</p>

  <p>“Duyacağız,” dedi dükkân sahibi. “Bu hafta Mars'a gelecek olan o insanları düşünüp duruyorum. Neydi? Önümüzdeki ay ve devamında yüz bin civarında insan geliyor. Savaş başlarsa onlara ne olacak?”</p>

  <p>“Sanırım geri dönecekler. Dünya'da onlara ihtiyaç duyulacak.”</p>

  <p>“İyi,” dedi dükkân sahibi. “Bavullarımın tozunu alsam iyi olur. İçimde, burada her an için mallar kapış kapış gidecekmiş gibi bir his var.”</p>

  <p>“Eğer bu, yıllardan beri beklediğimiz Büyük Savaş ise, şu anda Mars'ta olan herkes geri dönecek mi sence?”</p>

  <p>“Bu gülünç bir şey Peder, ama evet, sanırım hepimiz geri döneceğiz. Farkındayım, buraya bazı şeylerden uzaklaşmak için geldik –politika, atom bombası, savaş, baskı grupları, önyargı, yasalar– biliyorum. Ama yine de orası evimiz. Bekle ve gör. Amerika'nın üzerine ilk bomba düşer düşmez buradaki insanlar düşünmeye başlayacaklardır. Burada yeterince uzun süre kalmadılar. Hepsi hepsi birkaç yıl. Eğer kırk senedir burada olsalardı, o zaman farklı olurdu, ama akrabaları ve memleketleri orada. Ben artık Dünya'ya inanmıyorum. Kafamda fazla canlandıramıyorum. Ama ben yaşlıyım, onlardan sayılmam. Burada kalabilirim.”</p>

  <p>“Bundan şüphem var.”</p>

  <p>“Evet, galiba haklısın.”</p>

  <p>Verandada dikilerek yıldızları izlediler. Sonunda Peder Peregrine cebinden biraz para çıkarttı ve dükkân sahibine uzattı. “Bir düşündüm de, bana yeni bir valiz versen iyi olur. Eskisi oldukça kötü durumda…”</p>
</body>
</html>
