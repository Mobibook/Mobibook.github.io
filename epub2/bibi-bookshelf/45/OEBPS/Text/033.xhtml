<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Ağustos 2026: Yağmurlar Çiseleyecek</title>
  <link href="../Styles/STYLE.css" rel="stylesheet" type="text/css" />
</head>

<body>
  <h1><span style="font-weight: normal;">Ağustos 2026</span></h1>

  <p class="baslik6">Yağmurlar Çiseleyecek</p>

  <p class="baslik5">Oturma odasında sesli saat şarkı söyledi. Tik-tak, saat yedi, kalkma vakti, kalkma vakti, saat yedi! Sanki hiç kimsenin kalkmayacağından korkuyormuş gibiydi. Bu sabah vaktinde ev bomboştu. Saat, seslerini boşluğa doğru tekrarlaya tekrarlaya tik-tak etti. Yediyi dokuz geçiyor, kahvaltı vakti, yediyi dokuz geçiyor!</p>

  <p>Mutfakta kahvaltı fırını tıslayarak içini çekti ve sıcacık içinden sekiz dilim enfes kızarmış ekmek, sekiz yağda yumurta, on altı dilim jambon, iki kahve ve iki bardak dolusu soğuk süt çıktı.</p>

  <p>“Bugün 4 Ağustos 2026,” dedi mutfağın tavanından gelen ikinci bir ses, “Kaliforniya, Allendale şehrinde.” Akılda kalsın diye tarihi üç kez daha yineledi. “Bugün Bay Featherstone'un doğum günü. Bugün Tilita'nın evlilik yıldönümü. Sigortayı ödemeniz, su, gaz ve elektrik faturalarını yatırmanız gerekiyor.”</p>

  <p>Duvarların içinde bir yerlerde röleler tıkırdadı, bellek bantları elektrikli gözlerin altından süzüldü.</p>

  <p>Sekizi bir geçiyor, tik-tak, sekizi bir geçiyor, işe gidin, okula gidin, sekizi bir geçiyor! Ama ne bir kapı çarpılarak kapandı, ne de bir kilim lastik ökçelerin o yumuşak basışını duydu. Dışarıda yağmur yağıyordu. Ön kapının üzerindeki hava durumu kutusu yumuşak bir sesle şarkı söylemeye başladı: “Yağmur, yağmur gitsin buradan; giyilsin çizmeler ve yağmurluklar…” Ve yağmur yankılanarak ıssız evin üzerinde tıkırdıyordu.</p>

  <p>Dışarıda, garaj ahenkli bir ses çıkardı ve bekleyen arabayı göz önüne sermek için kapısını kaldırdı. Uzun bir bekleyişten sonra kapı yine aşağı indi.</p>

  <p>Sekiz buçukta yumurtalar büzüşmüş ve kızarmış ekmekler taş gibi olmuştu. Alüminyum kol onları lavaboya süpürdü, sıcak su kahvaltıyı fırıl fırıl döndürerek, yemekleri sindiren ve uzaklardaki denize boşaltan bir metal gırtlağa doğru sürükledi. Kirli tabaklar sıcak bir bulaşık makinesine atıldı ve makineden pırıl pırıl, kupkuru halde çıktı.</p>

  <p>Dokuz on beş, diye şakıdı saat, temizlik vakti.</p>

  <p>Minik robot fareler duvarlardaki yuvalarından dışarıya ok gibi fırladılar. Bütün odalar lastik ve metalden yapılmış küçük temizlik hayvanlarıyla dolup taştı. İskemlelere çarptılar, bıyıklı fırçalarını döndürerek, havı dökülmüş halıları ovarak gizli tozları yavaşça içlerine çektiler. Sonra, tıpkı gizemli istilacılar gibi bir anda yuvalarına döndüler. Elektrikli pembe gözleri söndü. Ev temizlenmişti.</p>

  <p>Saat on. Yağmurun ardından güneş açtı. Ev, yıkıntılar ve küllerden ibaret bir şehrin ortasında yapayalnız duruyordu. Bu, ayakta kalan son evdi.</p>

  <p>Yıkık kentten geceleri millerce öteden görülebilen radyoaktif bir parıltı yükseliyordu.</p>

  <p>On çeyrek. Bahçe fıskiyeleri, ılık sabah havasını parlak serpintilerle doldurarak altın pınarlar halinde dönmeye başladılar. Su, pencereleri ıslattı, evin beyaz boyalı yüzünün yanarak tamamen kömürleşmiş batı duvarından aşağı aktı. Evin batı kanadı beş yer dışında baştan aşağı kapkaraydı. Şurada çimleri biçen bir adama benzer, boyanmış bir siluet seçiliyordu. Şuradaysa, tıpkı bir fotoğraftaki gibi, çiçekleri toplamak için eğilmiş bir kadın vardı. Az ötede, müthiş bir anda görüntüleri ahşabın üzerine yanarak işlenmiş, elleri havada bir erkek çocuğu, az yukarısında havaya fırlatılmış bir top ve onun karşısında asla aşağıya düşmeyen bir topu yakalamak için elleri uzanmış bir kız vardı.</p>

  <p>Boya sadece beş şeklin –adam, kadın, çocuklar ve top– olduğu yerde kalmıştı. Gerisi ince, kömürleşmiş bir tabakaydı.</p>

  <p>Bahçe fıskiyelerinin hafif yağmuru, bahçeyi yağan ışıklara boğdu.</p>

  <p>Bugüne kadar ev nasıl da korumuştu huzurunu. “Kim var orada? Şifre nedir?” diye ne kadar da özenle sormuştu; yalnız tilkilerden ve inildeyen kedilerden yanıt gelmeyince, evde kalmış bir kız kurusunun kaygısıyla, kendini koruma güdüsüyle mekanik bir paranoyanın eşiğinde, pencereleri kapamış, kepenkleri indirmişti.</p>

  <p>Her sesle titriyordu ev. Bir serçe pencereye hafifçe değse kepenkler çat diye kapanıyor, ürken kuş kaçıyordu! Hayır, bir kuş bile dokunmamalıydı eve!</p>

  <p>Ev, küçüklü büyüklü, hizmet eden, gözleyen, koro halinde on bin görevlisi bulunan bir sunaktı. Ama artık tanrılar gitmişlerdi ve dini ayin anlamsızca, yararsızca devam ediyordu.</p>

  <p>Öğlen saat on iki.</p>

  <p>Verandada bir köpek titreyerek inledi.</p>

  <p>Ön kapı köpeğin sesini tanıyıp açıldı. Bir zamanlar kocaman ve etli butlu olan, ama artık bir deri bir kemik kalmış, her tarafı yara bere içindeki köpek içeriye girdi, ardında çamurlu izler bırakarak evde dolandı. Ardından, bu münasebetsizlikten ve çamur toplamaktan şikâyetçi, öfkeli fareler çıktılar dışarı.</p>

  <p>Kapının altından bir yaprak parçası bile girmemişti, ama duvarlardaki bölmeler açıldı ve bakır kırıntı fareleri hızla dışarı fırladılar. Kabahatli toz, tüy ya da kâğıtları minyatür, çelik çeneleriyle yakalayıp hızla yuvalarına geri döndüler. Toz ve kir, kilere inen borulardan geçip, karanlık bir köşede iblis Baal gibi oturan yakma fırınının iç çeken ağzından içeri döküldü.</p>

  <p>Köpek her kapıya deli gibi acı acı havlayarak üst kata koştu, evin anlamış olduğu gibi burada sadece sessizliğin bulunduğunu, sonunda o da anladı.</p>

  <p>Hayvan havayı kokladı ve mutfak kapısını tırmaladı. Kapının ardından evi enfes kızartma kokusu ve akçaağaç şurubunun mis aromasıyla dolduran gözlemeleri pişiriyordu fırın.</p>

  <p>Köpeğin ağzından köpükler aktı. Kapının önüne uzanmış, gözleri alev alev kokluyordu. Deli gibi daireler çizdi, kendi kuyruğunu ısırdı, bir çılgınlıkla topaç gibi dönerek öldü. Bir saat boyunca salonda yattı.</p>

  <p>Saat iki, dedi bir ses.</p>

  <p>Sonunda çürümeyi hassas biçimde sezen fare alayları elektrikli bir rüzgârda uçuşan gri yapraklar kadar hafifçe uğuldadılar.</p>

  <p>İki on beş.</p>

  <p>Köpek gitmişti.</p>

  <p>Kilerde yakma fırını aniden parladı ve bir kıvılcım burgacı baca boyunca. İki otuz beş.</p>

  <p>Avlu duvarlarından briç masaları çıktı. Kupaların, karoların, sineklerin ve maçaların bir sağanağıyla oyun kartları dağıtıldı. Meşe bir masada yumurtalı-salatalı sandviçlerle birlikte martiniler ikram edildi. Müzik çaldı.</p>

  <p>Ama masalar boştu ve kartlara el süren yoktu.</p>

  <p>Saat dörtte masalar koca kelebekler gibi katlanarak bölmeli duvarlara girdiler.</p>

  <p>Dört buçuk.</p>

  <p>Çocuk odasının duvarları aydınlandı.</p>

  <p>Hayvanlar şekillendiler: san zürafalar, mavi aslanlar, pembe antiloplar, kristal maddeden leylak rengi, sıçrayan panterler. Duvarlar camdandı. Dışarıya renk ve fantezi saçıyorlardı. Gizlenmiş filmler iyi yağlanmış makaralarında döndüler ve duvarlar hayat buldu. Çocuk odasının zemini, düzenli tahıl tarlalarını çağrıştıracak şekilde döşenmişti. Üzerinde alüminyum hamamböcekleri ve demir cırcırböcekleri koşuşturuyor, sıcak ve durgun havada narin kırmızı kanatlı kelebekler, hayvan artıklarının keskin kokuları arasında dalgalanıyorlardı. Karanlık bir körükten, mırıldayan bir aslanın tembel homurtusu ve büyük, donuk sarı bir arı oğulununki gibi bir ses yayılıyordu. Okapilerin koşusunun patırtısı, serin bir orman yağmurunun mırıltısı, yazın sarısı çimenlerin üzerine vuran başka toynak sesleri. Artık duvarlar uçsuz bucaksız, sıcak bir göğün altında millerce uzanan, güneşin kavurduğu otlaklara dönüşmüştü. Hayvanlar dikenli çalılara ve su dolu çukurlara toplandılar.</p>

  <p>Bu, çocukların saatiydi.</p>

  <p>Saat beş. Küvet sıcak suyla doldu.</p>

  <p>Saat altı, yedi, sekiz. Tabaklar bir sihir gösterisi gibi ustalıkla yönetildi ve çalışma odasından bir tıkırtı duyuldu. İç ısıtan bir ateşin yandığı şöminenin karşısındaki metal sehpada bir puro belirdi, ucunda bir santim yumuşak gri kül vardı, dumanı tüterek bekliyordu.</p>

  <p>Saat dokuz. Yataklar gizlenmiş devrelerini ısıttılar, çünkü geceleri soğuk olurdu burası.</p>

  <p>Saat dokuzu beş geçe. Çalışma odasının tavanından bir ses konuştu:</p>

  <p>“Bayan McClellan, bu akşam hangi şiiri dinlemek istersiniz?” Ev sessizdi.</p>

  <p>Ses sonunda konuştu, “Siz bir tercih belirtmediğinize göre, rastgele bir şiir seçeceğim.” Sesin arkasından belli belirsiz bir müzik yükseldi. “Sara Teasdale'den bir şiir. Hatırladığım kadarıyla, sizin favoriniz…”</p>

  <p class="baslik2">Yağmurlar çiseleyecek ve toprağın kokusu</p>

  <p class="baslik3">Titrek sesleriyle kırlangıçların dönüp duruşu</p>

  <p class="baslik2">Geceleyin göllerde şarkı söyleyen kurbağalar</p>

  <p class="baslik3">Ve yabani erik ağaçları, titreyen beyazlıklar</p>

  <p class="baslik2">Kızılgerdanlar kuşanacaklar alevli tüylerini</p>

  <p class="baslik3">Alçak bir çit üzerinde şakıyacaklar arzularını</p>

  <p class="baslik2">Hiçbirisi bilmeyecek her şey bittiğinde</p>

  <p class="baslik3">Önemsemeyecekler savaşı, sona erdiğinde</p>

  <p class="baslik2">Ne bir kuş, ne de bir ağaç umursayacak</p>

  <p class="baslik3">İnsanoğlu tümüyle yok olsa bile</p>

  <p class="baslik3">Ve Baharın kendisi uyanınca şafak vakti</p>

  <p class="baslik4">Bilmeyecek bile artık gittiğimizi</p>

  <p>Ateş, taş şöminede yandı ve puro, kül tablasında sessiz küllerden bir tümseğin içine yuvarlandı. Sessiz duvarların arasında boş iskemleler karşılıklı bakıştılar ve müzik çaldı.</p>

  <p>Saat onda ev ölmeye başladı.</p>

  <p>Rüzgâr esti. Kırılan bir ağaç dalı mutfak penceresini kırarak içeriye girdi. Temizlik solventi şişesi fırının üzerine düşerek paramparça oldu. Oda bir anda alevler içinde kalıverdi!</p>

  <p>“Yangın!” diye haykırdı bir ses. Evin ışıkları yanıp söndü, su pompaları tavandan su fışkırttı. Ama “Yangın, yangın, yangın!” diye bağıran sesler bir koroya dönüşürken solvent yalayarak, yiyerek, mutfak kapısının altından muşambaya yayıldı.</p>

  <p>Ev kendini kurtarmaya çalıştı. Kapılar sımsıkı kapandılar, ama pencereler sıcaktan kırılmıştı ve yel üfürüp yangını körüklüyordu.</p>

  <p>Yangın on milyar öfkeli kıvılcım halinde alev alev bir rahatlıkla odadan odaya gezip, sonra da merdivenlerden yukarıya çıkarken, ev mücadeleyi kaybetmeye başladı. Bu sırada koşuşturan su fareleri ciyaklayarak duvarlardan fırladılar, sularını fışkırttılar ve daha fazla su getirmek için acele ettiler. Duvarlardaki fıskiyeler mekanik bir sağanak yağdırdılar.</p>

  <p>Ama çok geçti. Bir yerlerde içini çeken bir pompa, omuz silkerek pes etti. Ateşi gerileten yağmur sona erdi. Nice sessiz günler küvetleri dolduran ve tabakları yıkayan yedek su tükenmişti.</p>

  <p>Yangın çıtırdayarak merdivenleri tırmandı. Üst katın koridorlarındaki Picasso ve Matisse tablolarıyla beslendi, yağlı tenlerini kızarttı, tuvalleri güzelce gevrekleştirerek siyah bir toza dönüştürdü.</p>

  <p>Yangın artık yataklarda yatıyor, pencerelerden dışarıyı gözlüyor, perdelerin rengini değiştiriyordu!</p>

  <p>Ve derken destek geldi.</p>

  <p>Tavan arasından açılan kapılardan yeşil kimyasal maddeler fışkırtan musluk ağızlarıyla, robotların kör suratları belirdi.</p>

  <p>Ateş, ölü yılana rastgelen bir filin yapacağı gibi geriledi. Şimdi yerde kıvrılan ve ağızlarından çıkan berrak yeşil köpüğün zehriyle yangını öldüren yirmi yılan vardı.</p>

  <p>Ama yangın daha zekiydi. Yalazlarını evin dışından arasındaki pompaya göndermişti. Bir patlama! Tavan arasından pompaları yöneten beyin bronz şarapnel parçaları halinde yayıldı.</p>

  <p>Yangın aceleyle dolaplara girip orada asılı duran elbiseleri yokladı.</p>

  <p>Ev titredi, meşe kemikler üst üste dizilmişlerdi. Çıplak iskeleti sıcaktan büzülmüştü; kablo tesisatı, sinirleri, sanki bir cerrah, kırmızı damarlar ve kılcal damarlar yakıcı havada titresin diye deriyi yırtıp atmışçasına ortaya serilmişti. İmdat! İmdat! Yangın! Kaçın! Kaçın! Isı, aynaları sanki kırılgan kış buzuymuş gibi çatlattı. Ve sesler… Yangın, yangın, kaçın, kaçın diye feryat ettiler. Tıpkı trajik bir çocuk tekerlemesi gibi, kalını incesi bir düzine ses, tıpkı yalnız, yapayalnız, ormanda ölen çocuklar gibi. Ve kabloların kaplamaları, sıcaktan kestaneler gibi patladıkça sesler solmaya başladı. Bir, iki, üç, dört, beş ses sustu.</p>

  <p>Çocuk odasındaki orman tutuştu. Mavi aslanlar kükrediler, mor zürafalar sıçradılar. Panterler daireler çizdiler, renk değiştirdiler ve ateşin önünde koşuşan on milyon hayvan uzaklardaki, dumanı tüten bir nehre doğru gözden kayboldular…</p>

  <p>On ses daha öldü. Ateş çığının altında son bir an için, saati bildiren, müzik çalan, uzaktan kontrollü çim biçme makinesiyle çimleri biçen, çılgınca şemsiyeyi açıp kapayan, evin ön kapısını çarpıp duran, olan bitenden habersiz korolar duyuluyordu. Her bir saatin aynı vakti bir diğerinden önce ya da sonra gösterdiği bir saatçi dükkânı gibi binlerce şey oluyordu aynı anda. Manyakça bir karmaşa sahnesi, yine de uyumlu; şarkı söyleyen, haykıran, geriye kalan birkaç temizlik faresi o korkunç külleri temizlemek için yiğitçe ileri atıldılar. Ve cayır cayır yanan çalışma odasında bir ses, büyük bir umursamazlıkla tüm film makaraları yanıp teller kavruluncaya, devreler patlayıncaya kadar şiir okumayı sürdürdü.</p>

  <p>Yangın evi yardı; kıvılcım ve dumandan etekler saçarak yüz üstü devirdi.</p>

  <p>Mutfakta, ateş ve kalas yağmurundan bir an önce, fırının psikopatça bir hızda kahvaltı hazırladığı görülebilirdi. On düzine yumurta, altı somun kızarmış ekmek, yirmi düzine jambon dilimi. Hazırladıkları, ateş tarafından yenildikçe fırın isterikçe tıslayarak tekrar tekrar çalıştı!</p>

  <p>Çatırtı. Tavan arası mutfağın ve salonun üzerine çöktü. Salon kilere, kiler mahzene. Derin dondurucu, koltuk, film kasetleri, devreler, yataklar, hepsi de derinlerdeki darmadağın bir höyüğe fırlatılmış iskeletler gibiydiler.</p>

  <p>Duman ve sessizlik. Çok miktarda duman.</p>

  <p>Doğudan yavaşça gün ağardı. Yıkıntılar arasında yalnız başına bir tek duvar ayakta kalmıştı. Güneş, üst üste yığılmış yıkıntıların ve dumanın üzerinde ışımak için doğarken bile duvarın içinden gelen son bir ses, aynı şeyi yineleyip duruyordu:</p>

  <p>“Bugün 5 Ağustos 2026, bugün 5 Ağustos 2026, bugün…”</p>
</body>
</html>
