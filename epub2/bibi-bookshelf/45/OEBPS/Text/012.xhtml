<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Nisan 2000: Üçüncü Mars Seferi</title>
  <link href="../Styles/STYLE.css" rel="stylesheet" type="text/css" />
</head>

<body>
  <h1><span style="font-weight: normal;">Nisan 2000</span></h1>

  <p class="baslik6">Üçüncü Mars Seferi</p>

  <p class="baslik5">Gemi uzaydan inmişti. Yıldızlardan ve kara hızlardan, ışıldayan hareketlerden uzayın suskun uçurumlarından gelmişti. Yeni bir gemiydi bu. Bedeninde ateş, metal hücrelerinde insanlar vardı ve temiz bir sessizlikle, ateşler içinde ve sımsıcak hareket ediyordu. İçindekiler kaptan dahil on yedi kişiydi. Ohio fırlatma sahasındaki kalabalık bağırıp güneş ışığına ellerini sallamış ve roket koca koca renk ve ısı çiçekleri açtırarak Üçüncü Mars Seferi için uzaya doğru atılmıştı.</p>

  <p>Şimdiyse Mars atmosferinin üst kesiminde metal becerisiyle hız kesiyordu. Hâlâ güzelliğin ve gücün bir eseriydi. Uzayın gece yarısı sularında tıpkı soluk bir deniz canavarı gibi dolaşmış. yaşlı Ay'ı geçmiş ve kendisini bir hiçlikten diğerine doğru ileriye savurmuştu. İçindeki adamların her biri sırası geldikçe hırpalanmış, savrulmuş, hastalanmış ve iyileşmişti. İçlerinden biri ölmüştü, ama geriye kalan on altısı, gözleri berrak ve yüzleri kalın lomboz camlarına yapışmış, Mars'ın altlarında salınarak yükselmesini izliyorlardı.</p>

  <p>“Mars!” diye haykırdı Seyir Subayı Lustig.</p>

  <p>“Koca Mars!” dedi arkeolog Samuel Hinkston.</p>

  <p>“İyi,” dedi Kaptan John Black.</p>

  <p>Roket yemyeşil çimenli bir çayıra indi. Dışarıda, çayırda bir demir geyik duruyordu. Yeşilliğin az ötesinde gün ışığında sessiz, her yanı oymalar ve rokoko süslemeler ile bezenmiş, pencereleri mavi, pembe, sarı ve yeşil renkli camlardan yapılmış, yüksek, Victoria tarzı kahverengi bir ev vardı. Verandada yaprakları tüylü sardunyalar ve tavana tutturulmuş, meltem estikçe ileri geri salınan eski bir salıncak bulunuyordu. Evin çatısında baklava biçiminde kurşunlu, vitray pencereli bir kümbet ve bir külah vardı! Ön pencereden nota sehpasının üzerinde “Güzel Ohio” başlıklı birkaç sayfa notayı görebilirdiniz.</p>

  <p>Küçük kasaba roketin dört bir yanında uzanıyordu, Mars baharında yemyeşil ve hareketsizdi. Çevrede kırmızı tuğlalı ve beyaz evler, rüzgârda sallanan upuzun karaağaçlar, akçaağaçlar, at kestaneleri. Ve kilisenin altın çanları sessiz kuleleri vardı.</p>

  <p>Rokettekiler dışarı baktılar ve bunları gördüler. Sonra dönüp bakıştılar, ardından yine dışarı baktılar. Birden nefes alamıyormuş gibi oldular, birbirlerinin kollarına sarıldılar. Hepsinin benzi attı.</p>

  <p>“Lanet olsun,” diye fısıldadı Lustig yüzünü hissiz parmaklarıyla ovuşturarak. “Lanet olsun.”</p>

  <p>“Mümkün değil,” dedi Samuel Hinkston.</p>

  <p>“Tanrım,” dedi Kaptan John Black.</p>

  <p>Kimyagerden bir çağrı vardı. “Efendim, atmosfer solumak için biraz seyrek. Ama yeterince oksijen var. Güvenli.”</p>

  <p>“Öyleyse dışarı çıkalım,” dedi Lustig.</p>

  <p>“Ağır ol,” dedi Kaptan John Black. “Bunun ne olduğunu nasıl bilebiliriz?”</p>

  <p>“Bu, ince de olsa solunabilir havaya sahip küçük bir kasaba, efendim.”</p>

  <p>“Ve Dünya kasabalarına benzeyen bir küçük kasaba,” dedi arkeolog Hinkston. “Akıl almaz. Bu olası değil, ama olmuş.”</p>

  <p>Kaptan John Black ona boş boş baktı. “Sence iki gezegenin uygarlıklarının aynı hızda ilerlemiş ve aynı şekilde gelişmiş olması mümkün mü, Hinkston?”</p>

  <p>“Ben böyle düşünmezdim, efendim.”</p>

  <p>Kaptan Black lombozun yanında durdu. “Bakın şuraya. Sardunyalar. Özel bir bitki. Bu özel tür dünyada sadece son elli yıldır biliniyor. Bitkilerin evrimleşmesi için geçen binlerce yılı düşünün. Sonra da bana Marslıların bunlara sahip olması olası mı söyleyin: bir, kurşun vitraylı pencereler; iki, kümbetler; üç, verandalarda salıncaklar; dört, piyanoya benzeyen ve belki de piyano olan bir enstrüman; ve beş, eğer şuradaki teleskopik mercekle yeterince yakından bakacak olursanız Marslı bir bestecinin, çok tuhaf bir şekilde “Güzel Ohio” başlıklı bir şarkı yazmış olması mantığa sığıyor mu? Tüm bunlar demektir ki, Mars'ta bir de Ohio nehri var!</p>

  <p>“Tabii ki, Kaptan Williams!” diye çığlık attı Hinkston.</p>

  <p>“Ne?”</p>

  <p>“Kaptan Williams ve üç kişilik ekibi! Ya da Nathaniel York ve arkadaşı. Bu her şeyi açıklar!”</p>

  <p>“Bu kesinlikle hiçbir şeyi açıklamaz. Bildiğimiz kadarıyla York'un gemisi Mars'a vardığı gün havaya uçtu, York ve arkadaşı öldüler. Williams ve üç kişilik ekibine gelince, onların gemisi de Mars'a gelişlerinin ikinci günü patladı. En azından telsizlerinden gelen dalgalar o zaman kesildi, biz de eğer mürettebat sağ kalsaydı bizimle bağlantı kurardı diye düşündük. Hem zaten York'un seferi sadece bir yıl önceydi. Kaptan Williams ve adamlarıysa buraya geçen Ağustos'ta indiler. Onların hâlâ sağ olduklarını farz edelim, zeki Marslıların yardımıyla bile bu kadar kısa süre içinde böylesine bir kasabayı inşa etmiş ve eskitmiş olabilirler mi? Şuradaki kasabaya bir göz atın, en azından yetmiş yıldır burada. Sundurma parmaklığının tahtasına bakın, ağaçlara bir bakın, hepsi de asırlık! Hayır, bu ne York'un, ne de Williams'ın işi. Bu başka bir şey ve hoşlanmadım. Ne olduğunu öğreninceye kadar da gemiden ayrılmıyorum.”</p>

  <p>“Bu konuyu açmışken,” dedi Lustig onaylayarak, “Williams ve adamları da, tıpkı York gibi Mars'ın öbür yüzüne indiler. İnmek için bu noktayı çok dikkatlice seçtik.”</p>

  <p>“Mükemmel bir nokta. York ve Williams'ın, saldırgan bir yerel Mars kabilesi tarafından öldürülmüş olmaları olasılığı nedeniyle, böyle bir felaketin tekrarını önlemek için uzak bir bölgeye inme emri aldık. İşte buradayız, bildiğimiz kadarıyla Williams ve York'un hiç görmediği bir yerde.”</p>

  <p>“Kahretsin,” dedi Hinkston. “İzninizle bu kasabaya gitmek istiyorum, efendim. Belki de Güneş sistemimizdeki her gezegende benzer düşünce kalıpları ve uygarlık çizgisi vardır. Çağımızın en büyük psikolojik ve metafizik keşfinin eşiğinde olabiliriz.”</p>

  <p>“Bir süre beklemek niyetindeyim,” dedi Kaptan John Black.</p>

  <p>“Belki de Tanrı'nın varlığını kesinlikle kanıtlayacak bir olguyu ilk görenler olabiliriz, efendim.”</p>

  <p>“Böyle bir kanıta ihtiyaç duymaksızın bu inanca sahip olan birçok insan var, Bay Hinkston.”</p>

  <p>“Ben de onlardan biriyim, efendim. Ama böyle bir kasaba Tanrı'nın parmağı dokunmaksızın meydana gelemez. Tüm bu ayrıntılar içimde öyle hisler uyandırıyor ki, gülsem mi ağlasam mı bilemiyorum.”</p>

  <p>“O zaman neyle karşı karşıya olduğumuzu öğreninceye kadar ikisini de yapma.”</p>

  <p>“Karşı karşıya mı?” diye Lustig söze karıştı. “Hiçbir şeyle karşı karşıya değiliz, Kaptan. Burası güzel, sessiz, yeşil bir kasaba, tıpkı benim doğduğum eski moda kasaba gibi. Görüntüsü hoşuma gitti.”</p>

  <p>“Kaç doğumlusun, Lustig?”</p>

  <p>“Bin dokuz yüz elli, efendim.”</p>

  <p>“Ya sen, Hinkston?”</p>

  <p>“Bin dokuz yüz elli beş, efendim. Grinnel, Iowa. Ve burası bana memleketimi hatırlatıyor.”</p>

  <p>“Hinkston, Lustig, ikinizin de babası olacak yaştayım. Yaşım tam seksen. 1920'de Illinois'de doğdum, Tanrı'nın inayeti ve son elli yıldır bazı yaşlı insanları nasıl gençleştireceğini keşfeden bilim sayesinde bugün burada, Mars'tayım. Sizlerden daha yorgun değilim, ama kıyaslanamayacak kadar daha kuşkucuyum. Şu dışarıdaki çok barışçı ve sakin görünen kasaba, Illinois'deki Green Bluff'a öyle çok benziyor ki, beni ürkütüyor. Burası neredeyse Green Bluff.” Telsizciye döndü. “Dünyayla bağlantı kur. Onlara indiğimizi söyle. Hepsi bu. Yarın ayrıntılı bir rapor ileteceğimizi bildir.”</p>

  <p>“Peki, efendim.”</p>

  <p>Kaptan Black, sekseninde bir adama ait olabilecek, ama kırkındaymış gibi görünen bir yüzle roketin lombozundan dışarı baktı. “Ne yapacağımızı söyleyeyim, Lustig; sen, ben ve Hinkston çıkıp kasabayı araştıracağız. Diğerleri gemide kalacaklar. Eğer bir şey olursa, onlar kaçabilirler. Üç adamın kaybı, tüm bir geminin kaybından yeğdir. Başımıza kötü bir şey gelirse, mürettebatımız bir sonraki roketi uyarabilir. Sanırım sırada Kaptan Wilder'ın roketi var, önümüzdeki Noel'de kalkışa hazır olacak. Eğer Mars'ta düşmanca bir şey varsa, bir sonraki roketin kesinlikle iyi silahlandırılmış olmasını isteriz.”</p>

  <p>“Biz de silahlıyız. Yanımızda nizami bir cephanelik var.”</p>

  <p>“Öyleyse adamlara silahlara yakın durmalarını söyle. Lustig, Hinkston, haydi gelin.”</p>

  <p>Üç adam beraberce geminin alt kademelerine indiler.</p>

  <p>Güzel bir bahar günüydü. Çiçekli bir elma ağacına tünemiş bir kızılgerdan durmaksızın şakıyordu. Rüzgâr yeşillenmiş dallara değdikçe taç yapraklar kar gibi aşağı yağıyordu, havaya çiçek kokusu yayılmıştı. Kasabada bir yerlerde birisi piyano çalıyor ve müzik usulca, insanın uykusunu getirircesine gidip geliyordu. Şarkı “Güzel Hayalci” idi.</p>

  <p>Bir başka yerde, sesi güçlükle duyulan bir pikap, üzeri çizilmiş bir plaktan tıslayarak Harry Lauder'in “Akşam Karanlığında Gezinti”sini fısıldıyordu.</p>

  <p>Üç adam geminin dışında durdular. O ince, ipince havayı soluyup bıraktılar. Kendilerini yormamak için yavaş hareket ediyorlardı.</p>

  <p>Şimdi pikapta dönen şu şarkıydı:</p>

  <p>“Ah, bir Haziran gecesi verin bana,</p>

  <p>Ay ışığını ve seni…”</p>

  <p>Lustig titremeye başladı. Samuel Hinkston da öyle.</p>

  <p>Gökyüzü sakin ve sessizdi, bir yerlerde sarp bir koyağın serin mağaralarıyla ağaç gölgelerinin arasından bir dere akıyordu. Bir yerlerden ardındaki arabayı hoplata zıplata çekerek tırıs koşan bir at geçti.</p>

  <p>“Efendim,” dedi Samuel Hinkston. “Mars'a roket yolculuğu Birinci Dünya Savaşı'ndan önce başlamış olmalı, öyle olmak zorunda!”</p>

  <p>“Hayır.”</p>

  <p>“Bu evlere, demir geyiğe, piyanolara, müziğe başka nasıl açıklama getirebilirsiniz?” Hinkston ikna edici bir şekilde kaptanın dirseğini kavradı ve yüzüne baktı. “Diyelim ki l905'te savaştan nefret edenler vardı. Bazı bilim adamlarıyla gizlice bir araya geldiler, bir roket inşa edip buraya, Mars'a göçtüler—”</p>

  <p>“Hayır Hinkston, hayır.”</p>

  <p>“Neden olmasın? Dünya l905'te farklı bir dünyaydı. Bunu bir sır olarak saklamaları daha kolaydı.”</p>

  <p>“Ama roket gibi karmaşık bir şey, hayır, bunu gizleyemezlerdi.”</p>

  <p>“Ve yaşamak için buraya geldiler, doğal olarak da inşa ettikleri evler Dünya evlerine benziyor, çünkü gelirken o kültürü yanlarında getirdiler.”</p>

  <p>“Ve bunca yıl burada mı yaşadılar?” diye sordu kaptan.</p>

  <p>“Barış ve huzur içinde, evet. Belki küçük bir kasabayı doldurmaya yetecek kadar insanı buraya getirmek için birkaç sefer yapmışlardır, sonra fark edilme korkusu onlara engel olmuştur. İşte kasaba bu yüzden o kadar eski moda görünüyor. Şahsen ben 1927'den daha eski bir şey görmüyorum, ya siz? Belki de, efendim, roket yolculuğu bizim düşündüğümüzden daha eski. Belki de dünyanın bir başka yöresinde asırlar önce başladı ve bunca süredir Mars'a gelmiş, ara sıra Dünya'yı ziyarete gelen az sayıda insan tarafından gizli tutuldu.”</p>

  <p>“Olayı neredeyse akla yatkın hale getirdin.”</p>

  <p>“Öyle olmak zorunda. Kanıtlar önümüzde. Tüm yapmamız gereken birilerini bulup doğrulatmak.”</p>

  <p>Çizmelerinin tüm gürültüsü kalın, yeşil çimen tarafından boğulmuştu. Çimlerde yeni biçilmişligin kokusu vardı. Kaptan John Black elinde olmadan içine bir huzur yayıldığını hissetti. Böyle küçük bir kasabada bulunmayalı otuz yıl olmuştu ve bahar arılarının havadaki vızıltısı ninni söyleyip onu sessizleştiriyordu ve her şeyin taze görünümü, ruhuna ilaç gibi gelmişti.</p>

  <p>Verandaya ayak bastılar. Onlar tel kapıya doğru yürüdükçe tahtaların altından boş yankılar geldi. İçeride, holün girişinde asılı duran boncuklu bir perdeyi, kristal bir avizeyi ve rahat bir Morris iskemlesinin üzerindeki duvarı süsleyen Maxfield Parrish tablosunu gördüler. Ev eski kokuyordu, bir tavan arası kokusu hâkimdi ve sonsuz derecede rahattı. Bir limonata sürahisindeki buzun çınlamasını duyabilirdiniz. Uzaktaki bir mutfakta, günün sıcağından dolayı birisi soğuk bir öğle yemeği hazırlıyordu. Kadının biri yüksek ve tatlı bir sesle şarkı mırıldanıyordu.</p>

  <p>Kaptan John Black zili çaldı.</p>

  <p>Narin ve hafif ayak sesleri hol boyunca yaklaştı ve 1909 yılında görmeyi umabileceğiniz türden bir kıyafetin içinde, kırklı yaşlarında, sevecen yüzlü bir hanımefendi başını uzatıp onlara baktı.</p>

  <p>“Yardım edebilir miyim?” diye sordu.</p>

  <p>“Özür dileriz,” dedi Kaptan Black kararsızca. “Ama bizim aradığımız –yani bize yardım edebilir misiniz?—” Durdu. Kadın onu koyu, meraklı gözlerle süzüyordu.</p>

  <p>“Eğer bir şey satıyorsanız—” diye başladı kadın.</p>

  <p>“Hayır, bekleyin!” diye bağırdı kaptan. “Burası hangi kasaba?”</p>

  <p>Kadın onu tepeden tırnağa süzdü. “Burası hangi kasaba da ne demek? Nasıl olur da bir kasabada bulunur ve adını bilmezsiniz?”</p>

  <p>Kaptan sanki gidip gölgeli bir elma ağacının altına çökmek istermiş gibi gözüküyordu. “Bizler buraların yabancısıyız. Bu kasaba ve sizler buraya nasıl geldiniz, bilmek istiyoruz.”</p>

  <p>“Nüfus sayımı için mi geldiniz?”</p>

  <p>“Hayır.”</p>

  <p>“Bu kasabanın,” dedi kadın, “1868'de kurulduğunu herkes bilir. Bu bir oyun mu?”</p>

  <p>“Hayır, bir oyun değil!” diye feryat etti kaptan. “Biz Dünya'danız.”</p>

  <p>“Yerden çıktığınızı mı söylemek istiyorsunuz?” diye merakla sordu kadın.</p>

  <p>“Hayır, biz buraya üçüncü gezegen olan Dünya'dan bir gemiyle geldik. Ve dördüncü gezegen olan Mars'a iniş yaptık—”</p>

  <p>“Burası,” diye açıkladı kadın, sanki karşısında bir çocuk varmışçasına, “Dünya, kimi zaman da Yer diye bilinen bir gezegenin, Atlantik ve Pasifik Okyanuslarıyla çevrili Amerika kıtasındaki Illinois eyaletinin Green Bluff kasabasıdır. Artık gidin. Güle güle.”</p>

  <p>Kadın ellerini boncuklu perdede gezdirip holde hızla uzaklaştı.</p>

  <p>Üç adam birbirlerine baktılar.</p>

  <p>“Tel kapıyı kıralım,” dedi Lustig.</p>

  <p>“Bunu yapamayız. Burası özel mülk. Ulu Tanrım!”</p>

  <p>Gidip verandanın basamaklarına oturdular.</p>

  <p>“Belki de, her nasılsa, bir şekilde rotamızdan şaşarak, bilmeden geri dönüp Dünya'ya inmiş olabileceğimiz hiç aklına geldi mi, Hinkston?”</p>

  <p>“Bunu nasıl yapmış olabiliriz?”</p>

  <p>“Bilmiyorum, bilemiyorum. Ah, Tanrım, bir düşüneyim.”</p>

  <p>Hinkston, “Ama yolun her milini kontrol ettik. Kronometremiz şu kadar mil dedi. Ayın yanından geçtik, uzayda yol aldık ve buraya vardık. Mars'ta olduğumuzdan eminim,” dedi.</p>

  <p>“Ama diyelim ki, uzayda, zamanda, boyutlar arasında yanlışlıkla kaybolduk ve otuz kırk yıl öncesinin Dünya'sına indik,” dedi Lustig.</p>

  <p>“Ah, saçmalama Lustig!”</p>

  <p>Lustig kapıya gitti, zili çaldı ve serin, loş odalara seslendi. “Hangi yıldayız?”</p>

  <p>Sallanan bir koltuğa sırtını yaslamış, limonatasını yudumlayan kadın, “Elbette ki bin dokuz yüz yirmi altıda,” dedi.</p>

  <p>“Duydunuz mu?” Lustig coşkuyla döndü diğerlerine. “Bin dokuz yüz yirmi altı! Zamanda geri gitmişiz! Burası Dünya!”</p>

  <p>Lustig oturdu ve üç adam da bu düşüncenin yarattığı hayret ve dehşetin içlerine işlemesine göz yumdular. Elleri dizlerinin üstünde huzursuzca oynuyordu. Kaptan konuştu, “Böyle bir şey istememiştim. Ödüm patlıyor. Böyle bir şey nasıl olabilir? Keşke yanımıza Einstein'ı da almış olsaydık.”</p>

  <p>“Bu kasabada bize inanan çıkar mı?” dedi Hinkston. “Tehlikeli bir şeyi mi kurcalıyoruz? Zamanı kastediyorum. Havalanıp geri dönmemiz gerekmez mi?”</p>

  <p>“Hayır. Bir ev daha denemeden olmaz.”</p>

  <p>Bir meşe ağacının altındaki küçük beyaz kulübeye kadar üç ev geçtiler. “Elimden geldiğince mantıklı olmaya çalışıyorum,” dedi kaptan. “Ve hâlâ doğru yolda olduğumuza inanamıyorum. Hinkston, varsayalım senin ilk başta önerdiğin gibi, roket yolculukları yüzlerce yıl önce gerçekleşmiş olsun. Dünyalılar burada birkaç yıl yaşadıktan sonra, Dünya hasreti çekmeye başladılar. Önce hafif bir nevrozdu bu, derken tam bir psikoz. Sonra da tehdit edici bir delilik Böyle bir sorunla karşılaşsaydın, bir psikiyatr olarak ne yapardın?”</p>

  <p>Hinkston düşündü. “Şey, sanırım Mars'taki uygarlığı her geçen gün Dünya'nınkine biraz daha benzer hale getirirdim. Eğer her bitkiyi, her yolu, her gölü, hatta bir okyanusu yeniden yaratmanın bir yolu varsa, bunu yapardım. Sonra bir geniş kitle hipnozuyla bu boyutta bir kasabadaki herkesi bu yerin aslında Mars değil, Dünya olduğuna inandırırdım.”</p>

  <p>“Gayet iyi, Hinkston. Sanırım artık doğru iz üzerindeyiz. Şu geçtiğimiz evdeki kadın sadece Dünya'da yaşadığını sanıyor. Bu, onun aklını kaçırmasını engelliyor. O ve bu kasabadakilerin hepsi, görüp görebileceğiniz en kapsamlı göçün ve hipnoz deneyinin denekleri.”</p>

  <p>“Tastamam bu, efendim!” diye bağırdı Lustig.</p>

  <p>“Doğru!” dedi Hinkston.</p>

  <p>“Tamam.” Kaptan içini çekti. “Şimdi bir yere vardık. Kendimi daha iyi hissediyorum. Bu biraz daha mantıklı. Şu zaman muhabbeti ve zamanda ileri geri seyahat meselesi midemi alt üst ediyor. Ama böylesi—” Kaptan gülümsedi. “Evet, öyle gözüküyor ki, burada epey popüler olacağız.”</p>

  <p>“Olacak mıyız?” dedi Lustig. “Aslında, bu insanlar tıpkı Hacılar gibi, Dünya'dan kaçmak için buraya geldiler. Belki de bizi gördüklerine pek sevinmeyeceklerdir. Belki de bizi kovmaya ya da öldürmeye kalkacaklar.”</p>

  <p>“Üstün silahlarımız var. Şimdi sıra şu evde. Haydi, gidiyoruz.”</p>

  <p>Ama Lustig durup kasabanın öbür ucuna, sessiz, hülyalı öğleden sonra sokağına baktığı vakit daha çimenleri geçmemişlerdi bile. “Efendim,” dedi Lustig.</p>

  <p>“Ne var, Lustig?”</p>

  <p>“Ah, efendim, efendim, bu gördüğüm—” dedi ve ağlamaya başladı. Bükülmüş ve titreyen parmaklarını yüzüne kaldırdı ve yüzü baştan aşağı merak, şaşkınlık ve inanmazlık içindeydi. Sanki her an mutluluktan çıldıracak gibiydi. Yolun aşağısına baktı ve beceriksizce tökezleyerek koşmaya başladı. Düşüyor, yine kalkıyor ve koşmaya devam ediyordu. “Bakın, bakın!”</p>

  <p>“Uzaklaşmasına izin verme!” Kaptan da koşmaya koyuldu.</p>

  <p>Lustig artık hızla, bağıra bağıra koşuyordu. Gölgeli sokağın yarısında bir evin bahçesine döndü, çatısında koca bir demir horoz olan, büyük, yeşil bir evin verandasına sıçradı.</p>

  <p>Hinkston ve Kaptan ona yetiştikleri vakit, Lustig haykırarak, ağlayarak kapıyı dövüyordu. Hepsi de bu seyrek hava koşulunda koşmalarından ötürü bitkin düşmüşlerdi. Soluyor ve hırıltılı sesler çıkarıyorlardı. “Büyükanne! Büyükbaba!” diye bağırdı Lustig.</p>

  <p>Kapıda iki ihtiyar belirdi.</p>

  <p>“David!” İhtiyar çiftin sesleri yankılandı ve dışarı fırlayıp Lustig'in etrafını sardılar, onu bağırlarına basıp, sırtını sıvazladılar. “David, ah, David, o kadar uzun seneler oldu ki! Nasıl da büyümüşsün yavrum. Kocaman olmuşsun. Ah, David, nasılsın evlâdım?”</p>

  <p>“Büyükanne, büyükbaba!” diye hıçkırdı David Lustig. “İyi görünüyorsunuz!” Onlara sarıldı, döndürdü, öptü, kucakladı, sarılıp ağladı, kollarını yine onlara doladı, bu ufak tefek insanlara bakarken gözlerini kırpıştırdı. Güneş gökteydi, rüzgâr esiyordu, çimenler yeşildi, tel kapı ardına kadar açıktı.</p>

  <p>“Gel oğlum, gir içeri. Senin için taze taze, bir dolu buzlu çay var.”</p>

  <p>“Arkadaşlarım buradalar.” Lustig döndü ve kaptanla Hinkston'a çılgınca gülerek el salladı. “Kaptan, gelin buraya.”</p>

  <p>“Nasılsınız?” dedi ihtiyarlar. “İçeri gelin. David'in dostları bizim de dostumuzdur. Öyle kapıda durmayın!”</p>

  <p class="baslik11">Eski evin oturma odası serindi ve köşede ayaklı bir bronz duvar saati yüksek ve yankılı seslerle tıklıyordu. Geniş divanların üzerinde yumuşak yastıklar vardı, duvarlar kitaplarla doluydu, yerde sık gül desenleriyle dokunmuş bir kilim ve ellerde terleyen, susamış dilleri serinleten buzlu çay.</p>

  <p>“Sağlığımıza.” Büyükanne bardağını porselen dişlerine götürdü.</p>

  <p>“Ne kadar zamandır buradasınız, büyükanne?” diye sordu Lustig.</p>

  <p>“Öldüğümüzden beri,” dedi kadın sertçe.</p>

  <p>“Ne yaptığınızdan beri?” Kaptan John Black bardağını indirdi.</p>

  <p>“Ya, evet.” Lustig başıyla onayladı. “Onlar öleli otuz yıl oluyor.”</p>

  <p>“Ve sen de orada sakince oturuyorsun!” diye bağırdı kaptan.</p>

  <p>“Şşşşt.” Yaşlı kadın ışıldayan gözlerini kırptı. “Sen kimsin de olanları sorguluyorsun? İşte buradayız. Yaşam dediğin nedir ki? Kim, neyi, neden, ne zaman yapar? Tüm bildiğimiz burada, yeniden hayatta olduğumuz, soru sormak yok. İkinci bir şans bu.” Sendeleyerek yürüdü ve ince bileğini uzattı. “Dokun.” Kaptan dokundu. “Gerçek, değil mi?” diye sordu. Kaptan başını salladı. “Pekiyi o zaman,” dedi kadın muzafferane bir tavırla, “soru sormak niye?”</p>

  <p>“Şey,” dedi kaptan, “sadece Mars'ta böyle bir şey bulacağımız aklımızın köşesinden bile geçmemişti de ondan.”</p>

  <p>“Ve şimdi buldunuz. Diyebilirim ki her gezegende Tanrı'nın sonsuz yollarını gösterecek birçok şey vardır.”</p>

  <p>“Burası Cennet mi?” diye sordu Hinkston.</p>

  <p>“Saçmalama, hayır. Burası bir dünya ve bize bir ikinci şans tanındı. Kimse nedenini söylemedi. Ama zaten kimse neden Dünya'da yaşadığımızı da söylememişti. Şu diğer dünyayı kastediyorum, sizin geldiğinizi. Ondan önce de bir başka dünya olmadığını nereden bileceğiz?”</p>

  <p>“İyi bir soru,” dedi kaptan.</p>

  <p>Lustig devamlı büyükannesi ve büyükbabasına gülümsüyordu. “Hay Allah, sizleri görmek çok güzel. Çok güzel.”</p>

  <p>Kaptan doğruldu ve elini kayıtsızca bir bacasına vurdu. “Gitmemiz lazım. İçecekler için sağ olun.”</p>

  <p>“Akşam yemeği için,” dedi yaşlılar, “elbette yine geleceksiniz, değil mi?”</p>

  <p>“Gelmeye çalışacağız, teşekkürler. Yapmamız gereken öyle çok şey var ki. Adamlarım beni rokette bekliyorlar ve—” Kaptan durdu. Kapıya doğru baktı, irkildi.</p>

  <p>Uzaklardan, güneşin altından sesler geliyordu; bir bağrış, çağrış ve selamlaşma.</p>

  <p>Hinkston, “Bu da nesi?” diye sordu.</p>

  <p>“Şimdi öğreniriz.” Ve Kaptan John Black kapıyı hızla açtı, yeşil çimenlerin üzerinden Mars kasabasının ana caddesine doğru koştu.</p>

  <p>Gözleri roketteydi. Kapılar açılmıştı ve adamları ellerini sallayarak dışarı dökülüyordu. Etrafta bir insan kalabalığı toplanmıştı, mürettebat kalabalığın içinde, arasında, dışında, aceleyle hareket ediyor, konuşuyor, gülüyor, el sıkışıyordu. İnsanlar dans ediyorlardı. İnsanlar arı gibi kaynaşıyorlardı. Roket bomboştu, terk edilmişti.</p>

  <p>Güneşin altında, yukarı kaldırdıkları tubalar ve trompetlerden neşeli bir ezgi dökülen bir nefesli çalgılar bandosu çıktı ortaya. Davulların gürültüsü ve zillerin çığlıkları duyuldu. Altın saçlı küçük kızlar hoplayıp zıpladılar. Küçük oğlanlar, “Hurra!” diye bağırdılar. Şişman adamlar elden ele on sendik purolar dolaştırdılar. Belediye başkanı bir konuşma yaptı. Sonra tüm mürettebat, bir kollarında anneleri, diğerinde babaları veya kız kardeşleri ya da bir başkasıyla, cadde üzerindeki küçük kulübelere veya büyük köşklere çarçabuk götürüldüler.</p>

  <p>“Durun!” diye haykırdı Kaptan Black.</p>

  <p>Kapılar hızla kapandı.</p>

  <p>Bu berrak ilkbahar gününde sıcaklık artmıştı ve ortalıkta çıt yoktu. Nefesli çalgılar bandosu, roketi güneş ışığı altında, parlayan ve göz kamaştıran haliyle yalnız bırakarak gürültü patırtı içinde bir köşeyi döndü.</p>

  <p>“Terk ettiler!” dedi kaptan. “Gemiyi terk ettiler! Derilerini yüzeceğim, Tanrı aşkına! Onlara emir verilmişti!”</p>

  <p>“Efendim,” dedi Lustig, “onlara karşı çok acımasız olmayın. Bunların hepsi eski akrabalar ve dostlardı.”</p>

  <p>“Bu bir bahane değil!”</p>

  <p>“Geminin dışında tanıdık yüzler gördükleri zaman neler hissetmiş olduklarını bir düşünün,</p>

  <p>Kaptan!”</p>

  <p>“Emir almışlardı, lanet olsun!”</p>

  <p>“Ama siz olsanız nasıl hissederdiniz, Kaptan?”</p>

  <p>“Ben emirlere uyardım—” Kaptanın ağzı açık kaldı.</p>

  <p>Mars güneşinin altında, gülümseyen, upuzun boylu, gözleri şaşılacak derecede berrak ve mavi, yirmi altı yaşlarında bir genç adam uzun adımlarla kaldırımdan yürüyerek geldi. “John!” diye seslendi ve koşmaya başladı.</p>

  <p>“Ne?” Kaptan John Black olduğu yerde sallandı.</p>

  <p>“John, seni yaşlı orospu çocuğu!”</p>

  <p>Adam koştu, onun elini kavradı ve sırtına bir şaplak indiriverdi.</p>

  <p>“Bu sensin,” dedi Kaptan Black.</p>

  <p>“Tabii ya, başka kimi bekliyordun?”</p>

  <p>“Edward!” Kaptan şimdi yabancının elini tutmuş, Lustig ve Hinkston'a sesleniyordu. “Bu benim ağabeyim, Edward. Ed, adamlarımla tanış. Lustig, Hinkston! Bu da ağabeyim!”</p>

  <p>Birbirlerinin ellerini, kollarını çekiştirdiler ve sonunda kucaklaştılar. “Ed!”</p>

  <p>“John, seni serseri!”</p>

  <p>“İyi görünüyorsun, Ed, ama Ed, nedir bu? Yıllar seni değiştirmemiş. Öldüğünde sen yirmi altı yaşındaydın, bense on dokuz, hatırlıyorum. Tanrı aşkına, o kadar yıl önceydi ki, ve işte karşımdasın. Tanrım, neler dönüyor?”</p>

  <p>“Annem bekliyor,” dedi Edward Black sırıtarak.</p>

  <p>“Annem mi?”</p>

  <p>“Babam da.”</p>

  <p>“Babam mı?” Kaptan neredeyse koca bir silahla vurulmuşçasına yere serilecekti. Dimdik ve bacakları eşgüdümsüz halde yürüyordu. “Annem, babam yaşıyorlar mı? Neredeler?”</p>

  <p>“Oak Knoll Caddesi'ndeki eski evde.”</p>

  <p>“Eski ev.” Kaptan sevinç dolu bir şaşkınlıkla bakmaktaydı. “Lustig, Hinkston, duydunuz mu?”</p>

  <p>Hinkston gitmişti. Caddenin aşağısında kendi evini görmüştü ve ona doğru koşuyordu. Lustig gülüyordu. “Rokettekilere ne olduğunu gördünüz mü, Kaptan? Kendilerini tutamadılar.”</p>

  <p>“Evet. Evet.” Kaptan gözlerini yumdu. “Gözlerimi açtığımda kaybolmuş olacaksın.” Gözlerini açtı. “Hâlâ buradasın. Tanrım, Ed, çok iyi görünüyorsun!”</p>

  <p>“Haydi gel, öğle yemeği hazır bekliyor. Annemin haberi var.”</p>

  <p>Lustig konuştu, “Efendim, eğer bana ihtiyacınız olursa, büyükbabamların yanındayım.”</p>

  <p>“Ne? Ah, tamam Lustig. Sonra görüşürüz.”</p>

  <p>Edward kaptanın kolunu kavradı ve onu yürüttü. “Ev orada işte. Hatırlıyor musun?”</p>

  <p>“Pekâlâ! Verandaya kadar yarışalım, seni geçeceğime bahse girerim.”</p>

  <p>Koştular. Kaptan Black'in başının üzerinde ağaçlar, ayaklarının altındaysa yer kükrüyordu. Gerçekliğin bu hayret verici düşünde, Edward Black'in altın gövdesinin öne geçtiğini gördü. Evin ileriye doğru atıldığını gördü, tel kapı sonuna kadar açıktı. “Geçtim seni!” diye bağırdı Edward. “Ben yaşlı bir adamım,” dedi kaptan soluk soluğa, “oysa sen hâlâ gençsin. Gerçi anımsıyorum, eskiden de hep sen kazanırdın!”</p>

  <p>Anne kapı ağzındaydı, pembe, tombul ve neşeli. Ardında biber grisi Baba, elinde piposu.</p>

  <p>“Anne, Baba!”</p>

  <p>Onlara sarılmak için basamakları bir çocuk gibi koştu.</p>

  <p>Uzun ve güzel bir öğleydi. Geç yedikleri öğle yemeğinin ardından salonda oturmuşlardı, kaptan onlara roketi anlatıp dururken başlarını sallayıp gülümsediler. Anne hiç değişmemişti, baba puronun ucunu ısırarak kopardı ve eskisi gibi, düşünceli bir tavırla yaktı. Akşam yemeğinde koca bir hindi vardı ve vakit akıp gidiyordu. Butları silip süpürüp, kemikleri tabağa dizince, kaptan arkasına yaslandı ve memnuniyetle, rahat bir nefes aldı. Gece tüm ağaçlardaydı ve göğü boyuyordu. Güzel evdeki lambalar pembe ışık haleleriydiler. Cadde boyunca diğer evlerin hepsinden, çalan müziğin, piyanonun ve kapanan kapıların sesleri geliyordu.</p>

  <p>Anne pikaba bir plak koydu ve Kaptan John Black ile dans etti. Kaptan, kadının parfümünü, anne ve babasının bir tren kazasına kurban gittikleri o yazdan hatırlıyordu. Kaptanın kollarında, müziğe uyarak ağır ağır dans ederlerken, annesi fazlasıyla gerçekti. “İnsan her gün ikinci bir yaşam şansı elde etmiyor,” dedi kadın.</p>

  <p>“Sabahleyin uyanacağım,” dedi kaptan. “Ve kendimi uzayda, roketimde bulacağım. Tüm bunlar kaybolmuş olacak.”</p>

  <p>“Hayır, bunu düşünme,” diye ağladı kadın sessizce. “Soru sorma. Tanrı bize iyi davrandı. Mutlu olalım.”</p>

  <p>“Özür dilerim, anne.”</p>

  <p>Plak dönerken bir tıslamayla sona erdi.</p>

  <p>“Yorulmuşsun, oğlum.” Baba, piposuyla işaret etti. “Eski yatak odan, pirinç karyolan ve her şey seni bekliyor.”</p>

  <p>“Ama adamlarıma haber vermeliyim.”</p>

  <p>“Neden?”</p>

  <p>“Neden mi? Şey, bilmem ki. Galiba bir nedeni yok. Hayır, hiçbir nedeni yok. Hepsi de ya yemekte ya da uykudadırlar. Güzel bir uyku çekmenin onlara zararı olmaz.”</p>

  <p>“Evde olmak güzel.”</p>

  <p>Puro dumanı, parfüm, kitap ve kibar ışığın ülkesini terk etti ve konuşarak, Edward'la konuşarak merdivenleri çıktı. Edward kapıyı iterek açtı ve sarı pirinç karyola, kolejden kalma eski flamalar, kaptanın sessiz bir sevgiyle okşadığı küf kokulu rakun kürkü palto oradaydılar. “Bu kadarı çok fazla,” dedi kaptan. “Uyuştum ve yoruldum. Bugün çok fazla şey oldu. Kendimi sanki bardaktan boşanırcasına yağan yağmurun altında ne yağmurluğum, ne de şemsiyem olmaksızın kırk sekiz saat kalmış gibi hissediyorum. Duygulardan iliğime kadar ıslandım.”</p>

  <p>Edward kar beyazı çarşaflara hafifçe vurdu ve yastıkları düzeltti. Pencereyi yukarı kaldırdı, gece açan yaseminlerin kokusunun içeri süzülmesini sağladı. Mehtap ve uzakta dans edenlerin ve fısıltıların sesleri vardı.</p>

  <p>“Demek Mars buymuş,” dedi kaptan elbisesini çıkartırken.</p>

  <p>“Tastamam bu.” Edward aylak, acelesiz hareketlerle soyundu, gömleğini başından çekerek çıkardı, altın omuzlarını ve kaslı güzel boynunu ortaya serdi.</p>

  <p>Işıklar sönüktü; yatakta yan yanaydılar, kim bilir kaç yıl önce yaptıkları gibi. Kaptan tembelce uzanmış, dantelli perdeleri odanın karanlık havasına doğru savuran yasemin kokusunu içine çekiyordu. Ağaçların arasında, birisi çimenliğe taşınabilir bir pikap getirmişti ve alçak sesle “Her zaman”ı çalıyordu.</p>

  <p>Aklına Marilyn geldi.</p>

  <p>“Marilyn burada mı?”</p>

  <p>Pencereden gelen ay ışığında kıpırtısızca yatan ağabeyi durakladı ve, “Evet. Kasaba dışında, ama yarın sabaha gelmiş olur,” dedi.</p>

  <p>Kaptan gözlerini yumdu. “Marilyn gözümde tütüyor.”</p>

  <p>Onların nefesleri dışında oda düzgün ve sessizdi.</p>

  <p>“İyi geceler, Ed.”</p>

  <p>Bir duraklama. “İyi geceler, John.” Kaptan huzur içinde, düşüncelerini salınmaya bırakarak yattı. İlk kez günün gerginliği bir yana itilmişti, artık mantıklı düşünebiliyordu. Bütün gün duygu yüklüydü, çalan bando, tanıdık yüzler. Ama şimdi…</p>

  <p>Nasıl? diye merak etti. Nasıl yapılmıştı tüm bunlar? Ve neden? Hangi amaçla? Bir ilahi müdahalenin iyiliğinden mi? Yoksa Tanrı, gerçekten de çocuklarını bu kadar önemsiyor muydu? Nasıl, neden ve niçin?</p>

  <p>Hinkston ve Lustig'in öğleden sonrasının ilk sıcak anlarında öne sürdüğü kuramları gözden geçirdi. Her türden yeni kuramın zihninde hantal çakıllar gibi düşüp, ışığı bir an için donukça yansıtmasına izin verdi. Anne. Baba. Edward. Mars. Dünya. Mars. Marslılar.</p>

  <p>Mars'ta bin yıl önce yaşamış olanlar kimlerdi? Marslılar mı? Yoksa burası hep böyle mi olmuştu?</p>

  <p>Marslılar. Bu sözcüğü içinden, öylesine tekrarladı.</p>

  <p>Az kalsın kahkahayı basıyordu. Aklına bir anda çok komik bir kuram gelmişti. İçini ürpertiyordu biraz. Tabii ki ciddiye alınmayacak bir şeydi bu. Olmayacak şey Aptalca. Unut gitsin. Gülünç.</p>

  <p>Ama, diye düşündü, sadece varsayalım… Sadece varsayalım ki Mars'ta yaşayan Marslılar vardı, gemimizin yaklaştığını, içinde de bizlerin olduğunu gördüler ve bizden nefret ettiler. Sırf kötülük olsun diye düşünelim ki, bizi istilacılar ve istenmeyen kişiler olarak gördüklerinden, yok etmeyi akıllarına koydular. Ve bunu da öyle zekice bir yoldan yapmak istiyorlardı ki, savunmasız yakalanacaktık. Pekiyi, atom silahları taşıyan Dünyalılara karşı bir Marslı'nın kullanacağı en iyi silah ne olabilirdi?</p>

  <p>Yanıt ilgi çekiciydi. Telepati, hipnoz, anılar ve hayal gücü.</p>

  <p>Diyelim ki tüm bu evler aslında gerçek değil. Bu yatak gerçek değil, ama Marslılar tarafından telepati ve hipnoz yoluyla maddeleştirilen benim hayal gücümün ürünleri diye düşündü Kaptan John Black. Diyelim ki bu evler aslında başka biçimlerde, Mars'a özgü biçimlerde, ama bu Marslılar, beni kuşkularımdan arındırabilmek için benim arzulanın ve isteklerimle oynayarak burayı tıpkı memleketime, yuvama benzetiyorlar. Bir adamı kandırmanın, kendi ana ve babasını yem olarak kullanmaktan daha iyi bir yolu var mıdır?</p>

  <p>Ve bu eski, 1926'dan kalma kasaba, adamlarımın doğum tarihlerinin çok öncesinden. Benim altı yaşında olduğum ve hâlâ Harry Lauder plaklarının çalındığı, hâlâ duvarlara Maxfield Parrish tablolarının, kapılara boncuklu perdelerin asıldığı, “Güzel Ohio” şarkısının ve değişen yüzyılın yapısının belirdiği bir yıldan. Ya Marslılar bu kasabanın anılarını özellikle benim zihnimden aldılarsa? En net anıların çocukluk anıları olduğu söylenir. Ve kasabayı benim zihnimden inşa ettikten sonra, içine rokettekilerin zihinlerinden en sevdikleri kişileri alıp yerleştirdiler!</p>

  <p>Diyelim ki yan odada uyuyan iki kişi aslında benim annem babam falan değil. Ama inanılmaz derecede zeki ve beni bu düş hipnozunda tutma yeteneğine sahip iki Marslı.</p>

  <p>Pekiyi ya bugünkü nefesli çalgılar bandosu? Nasıl da şaşırtıcı derecede harika bir plan. Önce Lustig'i, sonra Hinkston'ı kandır, sonra bir kalabalık topla. Ve roketteki tüm adamlar on, yirmi yıl önce ölmüş bütün o anneleri, teyzeleri, amcaları, sevgilileri görünce doğal olarak emirleri hiçe sayıp dışarı fırlasınlar ve gemiyi terk etsinler. Bundan daha doğal, daha az kuşku uyandıracak ve daha basit ne var? Annesi ansızın dirilirse bir insan çok soru sormaz, fazlasıyla mutlu olur. Ve biz hepimiz bu gece buradayız, ayrı evlerde, ayrı yataklardayız. Kendimizi koruyacak silahımız yok ve roket ay ışığının altında bomboş duruyor. Tüm bunların Marslıların bizi bölüp ayırmak ve öldürmek için yaptıkları büyük, kurnazca bir planın parçası olduğunun farkına varmak, korkunç ve ürkütücü olmaz mıydı? Kim bilir, gece vakti bir ara belki de yanı başımdaki ağabeyim şekil değiştirecek, eriyecek, dönüşecek ve bir başka şey halini alacak. Korkunç bir şey, bir Marslı. Yatakta dönüp de kalbime bir bıçak saplamak çok kolay olurdu onun için. Ve cadde boyunca tüm evlerde bir düzine baba ya da ağabey aniden değişerek bıçaklarını çekecekler ve şüphelenmeden uyuyan Dünyalılar üzerinde kullanacaklar…</p>

  <p>Örtünün altında elleri titriyordu. Vücudu buz gibiydi. Bu aniden bir kuram olmaktan çıkmıştı. Bir anda çok korkmuştu.</p>

  <p>Yatakta doğruldu ve çevreyi dinledi. Gece çok sessizdi. Müzik susmuş, rüzgâr dinmişti. Ağabeyi yanında uyuyordu.</p>

  <p>Dikkatlice örtüyü kaldırdı, sonra yerine örttü. Yataktan aşağı kaydı, ağabeyinin, “Nereye gidiyorsun?” diye soran sesini duyduğunda odanın öbür ucuna doğru yavaşça yürüyordu.</p>

  <p>“Ne?”</p>

  <p>Ağabeyinin sesi son derece soğuktu. “Sana nereye gittiğini sordum.”</p>

  <p>“Su içmeye.”</p>

  <p>“Ama susamamışsın.”</p>

  <p>“Hayır, susadım.”</p>

  <p>“Susamadın.”</p>

  <p>Kaptan John Black atıldı ve oda boyunca koştu. Haykırdı. İki kez haykırdı. Kapıya asla ulaşamadı.</p>

  <p>Sabahleyin nefesli çalgılar bandosu yaslı bir ağıt çaldı. Caddedeki her evden uzun tabutlar taşıyan, ciddi cenaze alayları çıkıyordu ve güneşin doldurduğu caddede gözü yaşlı nineler, anneler, ablalar, ağabeyler, amcalar ve babalar, yeni mezarların kazılmış, yeni mezar taşlarının dikilmiş olduğu kilise bahçesine yürüyorlardı. Toplam on altı mezar, on altı da mezar taşı vardı.</p>

  <p>Belediye başkanı kısa, kederli bir konuşma yaptı, yüzü bazen belediye başkanının yüzünü andırıyor, bazen de başka bir şeye benziyordu.</p>

  <p>Anne ve baba Blackler de ağabey Edward ile birlikte oradaydılar. Hepsi de ağlıyorlardı, yüzleri artık eriyerek tanıdık bir yüzden başka bir şeye değişiyordu.</p>

  <p>Büyükanne ve büyükbaba Lustig de oradaydılar. Gözyaşı döküyorlardı, yüzleri balmumu gibi şekil değiştiriyor, sıcak bir günde her şeyin titreştiği gibi titreşiyordu.</p>

  <p>Tabutlar indirildi. Birisi “on altı iyi adamın gece vakti gerçekleşen beklenmedik ve ani ölümleri” konusunda bir şeyler söyledi.</p>

  <p>Toprak, tabutların kapağına çarptı.</p>

  <p>Nefesli çalgılar bandosu “Okyanusun Mücevheri Columbia” şarkısını çalarak uygun adım kasabaya geri döndü ve herkes o günü tatil etti.</p>
</body>
</html>
