<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Ekim 2026: Bir Milyon Yıllık Piknik</title>
  <link href="../Styles/STYLE.css" rel="stylesheet" type="text/css" />
</head>

<body>
  <h1><span style="font-weight: normal;">Ekim 2026</span></h1>

  <p class="baslik6">Bir Milyon Yıllık Piknik</p>

  <p class="baslik5">Anne nasıl olduysa tüm ailenin balık tutmak için bir geziden hoşlanacağı fikrini ortaya atmıştı. Ama bunlar annenin sözleri değildi; Timothy bunu biliyordu. Bunlar, babasının sözleriydi ve her nasılsa anne onun yerine konuşmuştu.</p>

  <p>Baba ayağıyla Mars çakıllarından bir tümseği karıştırdı ve teklifi kabul etti. Böylelikle bir anda bir kargaşa ve gürültü koptu, bağrış çağrış içinde kamp, yıldırım hızıyla kapsüllere ve kutulara tıkıştırıldı, anne bluzunu ve gezi tulumunu giydi. Baba, gözleri Mars göğünde, titreyen elleriyle piposunu ağzına dek doldurdu ve üç oğlan çığlık çığlığa motorlu tekneye doluştular. Timothy dışında hiçbiri anne ve babalarına dikkat etmiyordu.</p>

  <p>Baba bir düğmeye bastı. Motorlu tekne göğe bir uğultu yaydı. Sular geriye fışkırdı, tekne ileriye doğru burnunu dikti ve tüm aile çığlık attı, “Yaşasın!”</p>

  <p>Timothy, babasıyla birlikte teknenin arkasında oturuyordu; küçük parmakları babasının kıllı parmaklarının üzerinde, kanalın kıvrılışını, Dünya'dan onca yolu küçük aile roketiyle aşıp iniş yaptıkları o harap olmuş yeri terk edişlerini izliyordu. Dünya'dan ayrılmalarından önceki geceyi anımsıyordu, o telaş dolu koşuşturmacayı, babanın nasıl olduysa bir şekilde bir yerlerden bulduğu roketi ve bir Mars tatilinden bahsedildiğini. Mars, tatil için uzak bir yerdi, ama Timothy küçük kardeşleri yüzünden hiçbir şey söylememişti. Mars'a gelmişlerdi ve şimdi ilk yaptıkları iş –ya da söyledikleri– balığa çıkmaktı.</p>

  <p>Sandal kanal boyunca giderken babanın gözlerinde Timothy'nin çözemediği tuhaf bir bakış vardı. Belki de bir tür rahatlamadan oluşmuş kuvvetli bir ışıktı bu bakış. Adamın yüzündeki derin kırışıklıkların, üzülüp ağlamak yerine gülmelerine neden olmuştu.</p>

  <p>Ve soğumakta olan roket de bir dönemecin ardında yitti.</p>

  <p>“Ne kadar uzağa gidiyoruz?” Robert suları sıçratıyordu. Eli, menekşe rengi sularda sıçrayan küçük bir yengeç gibiydi.</p>

  <p>Baba soluk aldı. “Bir milyon yıl.”</p>

  <p>“Vay canına,” dedi Robert.</p>

  <p>“Bakın çocuklar.” Anne uzun ve pürüzsüz koluyla işaret etti. “Şurada ölü bir şehir var.”</p>

  <p>Sıcak bir beklentiyle baktılar. Mars'ın üzerinde, Marslı bir meteoroloji uzmanı tarafından yaratılmış sıcak yaz sessizliğinde uyuklayan ölü şehir, bir tek onlar için ölü halde orada uzanıyordu.</p>

  <p>Ve baba, şehrin ölü olmasından memnunmuş gibiydi.</p>

  <p>Şehir, bir kum yükseltisinin üzerinde uyuyan, yararsızca yayılmış pembe taşlar, birkaç devrilmiş sütun ve yalnız bir tapınaktan oluşuyordu. Onun ötesi yine göz alabildiğince kumdu. Miller boyunca başka hiçbir şey yoktu. Kanalın çevresinde beyaz, ötesindeyse mavi bir çöl.</p>

  <p>Derken bir kuş uçuverdi yukarıya. Tıpkı mavi bir göle fırlatılan, çarpıp derinlere dalarak kaybolan bir taş gibiydi.</p>

  <p>Baba onu görünce ürkmüş bir havaya büründü. “Bir roket olduğunu sandım.”</p>

  <p>Timothy, Dünya'yı, savaşı, harabeye dönmüş şehirleri ve doğduğu günden beri birbirini öldüren insanları görmeye çabalayarak derin okyanus göğüne baktı. Ama hiçbir şey göremedi. Savaş, görkemli, yüksek ve sessiz bir katedralin kemerinde ölümüne dövüşen iki sinek gibi önemsiz ve uzak, bir o kadar da anlamsızdı.</p>

  <p>William Thomas alnını sildi ve kolunda oğlunun genç bir tarantula gibi dokunuşunu hissedince heyecanlandı. Oğluna neşeyle baktı, “Nasıl gidiyor, Timmy?”</p>

  <p>“İyi, baba.”</p>

  <p>Timothy, kocaman atmaca burunlu, güneşten yanmış ve derisi soyulan, Dünya'da yazın okul bittikten sonra oynadığı o akik misketler gibi sıcak mavi gözleri ve bol binici pantolonu içindeki uzun, kalın, direk gibi bacaklarıyla yanı başında oturan adamın, o koca yetişkin mekanizmanın içinde nelerin işlediğini tam olarak bilemiyordu.</p>

  <p>“Öyle dikkatli dikkatli nereye bakıyorsun, baba?”</p>

  <p>“Dünyalı mantığı, sağduyusu, iyi yönetim, huzur ve sorumluluk arıyordum.”</p>

  <p>“Hepsi orada mı?”</p>

  <p>“Hayır. Bulamadım. Artık orada değil. Belki hiç orada olmayacak. Belki de kendi kendimizi bunların orada olduğuyla kandırdık”</p>

  <p>“Ha?”</p>

  <p>“Balığı gördün mü?” dedi babası eliyle işaret ederek.</p>

  <p>İnce boyunlarını balığı görmek için uzatan oğlanlar tekneyi sallayınca, üçünden de soprano bir çığlık yükseldi. Ahlayıp ofladılar. Yanlarında gümüş bir halkabalığı dalgalanarak süzülüyor ve besin parçacıklarını özümsemek için aniden bir iris gibi kapanıyordu.</p>

  <p>Baba balığa bakıyordu. Sesi derin ve alçaktı.</p>

  <p>“Tıpkı savaş gibi. Savaş da yüzerek dolanır, besin bulur, sonra üzerine çöker. Bir anda Dünya yok olur.”</p>

  <p>“William,” dedi anne.</p>

  <p>“Affedersin,” dedi baba.</p>

  <p>Hareketsiz durdular ve serin, hızlı ve ışıl ışıl kanal suyunun akıntısını hissettiler. Sadece motorun mırıltısı, suyun akıp gidişi ve güneşin havayı genleştirmesi duyuluyordu.</p>

  <p>“Ne zaman göreceğiz Marslıları?” diye bağırdı Michael.</p>

  <p>“Belki de çok yakında,” dedi baba. “Belki bu gece.”</p>

  <p>“Ah, ama artık Marslıların soyu tükendi,” dedi anne.</p>

  <p>“Hayır, öyle değil. Tamam, size birkaç Marslı göstereceğim,” dedi baba hemen.</p>

  <p>Bunun karşısında Timothy'nin kaşları çatıldı, ama hiçbir şey söylemedi. Tatil, balık tutma ve insanlar arasındaki bakışlar. Artık her şey bir tuhaftı.</p>

  <p>Diğer oğlanlar daha şimdiden küçük elleriyle gözlerini gölgeleyip kanalın iki yanındaki iki metrelik taş kıyıda Marslı gözlemeye koyulmuşlardı.</p>

  <p>“Neye benziyorlar?” diye bilmek istedi Michael.</p>

  <p>“Görünce öğrenirsin,” dedi baba ve gülümsedi. Timothy adamın yanağında tempo tutan seğirmeyi fark etti.</p>

  <p>İnce vücutlu ve yumuşaktı anne. Örgülü altın saçları başının üzerinde bir taçla toplanmıştı, gözleri, gölgelerde akan soğuk, derin kanal sularının renginde, neredeyse, sanki içinde kehribar parçacıkları hapsolmuş menekşeydi. Onun düşüncelerinin gözlerinde, tıpkı balıklar gibi yüzdüklerini görebilirdiniz –kimi parlak, kimi karanlık, kimi hızlı ve çabuk, kimi yavaş ve tasasız; ara sıra başını Dünya'nın olduğu yöne kaldırdığında, renklerden başka hiçbir şey görünmüyordu. Teknenin başında oturmuş, bir elini kenara koymuştu, diğer eliyse koyu mavi pantolonunun kucağında duruyordu ve bluzunun beyaz bir çiçek gibi açtığı yerden, güneşte yanmış pürüzsüz ensesi bir şerit halinde görünüyordu.</p>

  <p>Anne orada ne olduğunu görebilmek için devamlı ileriye bakıyordu. Yeterince iyi seçemediği için kocasına dönüp baktı. İşte o zaman onun gözlerinde, ileridekilerin yansımasını gördü; adam o yansımaya kendinden de bir parça, kararlı bir katılık kattığı için kadının yüzü ferahladı, onları kabul etti. Ve araması gerektiğini bir anda kavrayarak önüne döndü.</p>

  <p>Timothy de bakındı. Ama tüm gördüğü, alçak, aşınmış tepelerin çevrelediği geniş ve sığ bir vadi boyunca, göğün kenarından aşağıya düşünceye kadar düz bir çizgi halinde giden, menekşe rengi kanaldı. Ve bu kanal, eğer sallasanız kurukafanın içindeki böcekler gibi takırdayacak şehirlerin içinden akıyordu. Sıcak yaz günü ve serin yaz gecesi düşleri gören yüz ya da iki yüz şehir…</p>

  <p>Bu gezinti için –balık avlamak için– milyonlarca gelmişlerdi. Ama rokette bir silah vardı. Bu bir tatildi. Madem öyleydi de, neden onlara uzun yıllar boyu yetecek kadar yiyeceği roketin az uzağında bir yere gizlemişlerdi? Tatil. Tatil maskesinin arkasında gülümseyen sevecen bir yüz değil, sert, kemikli ve belki de korkunç bir şey vardı. Timothy bu maskeyi çekip atamıyordu ve diğer iki oğlan da sırasıyla, sekiz ve on yaşında olmakla meşguldüler.</p>

  <p>“Hâlâ Marslı yok. Bıktım.” Robert V şekilli çenesini ellerine dayayarak kanala ters ters baktı.</p>

  <p>Baba yanında bir atomik radyo getirmiş ve kayışını bileğine geçirmişti. Radyo, modası geçmiş bir prensiple çalışıyordu: kulağınızdaki kemiklere yakın bir yerde tutuyordunuz, o da titreşerek şarkı söylüyor ya da konuşuyordu. Baba şu anda radyoyu dinliyordu. Yüzü o çökmüş Mars şehirlerinden birine benziyordu, kurumuştu, neredeyse ölüydü.</p>

  <p>Sonra dinlemesi için anneye verdi. Kadının ağzı açık kaldı.</p>

  <p>“Ne—” Timothy soru sormaya kalkacak oldu, ama söylemek istediğini bitiremedi.</p>

  <p>Çünkü tam o anda, insanın iliklerini titreten iki büyük patlama oldu, ardından yarım düzine hafif sarsıntı onu izledi.</p>

  <p>Hızla başını çeviren baba, derhal teknenin hızını artırdı. Tekne sıçradı, yalpalayıp ileri atıldı. Bu Robert'ı sarsarak dehşetten kurtardı, annesinin bacaklarına sarılıp suyun burnundan sel gibi akışını izleyen Michael'ın korku dolu, ama esrik çığlıklar atmasına neden oldu.</p>

  <p>Baba tekneyi yolundan saptırarak hız kesti ve aracı küçük bir yan kanala sokup, yengeç kokulu, viran halde eski bir taş iskeleye yanaştırdı. Tekne içindekilerin tümünü yerinden fırlatan bir hızla iskeleye tosladı, ama kimsenin canı yanmamıştı ve baba kanaldaki küçük dalgaların saklandıkları yere doğru izledikleri rotayı belli edip etmediğini görmek için çoktan uzanmıştı. Sudaki çizgiler kanal boyunca ilerlediler, taşların üzerini örttüler ve birbirleriyle karşılaşıp söndüler, güneş tarafından harelendiler. Geriye bir şey kalmamıştı.</p>

  <p>Baba kulak kesilmişti. Diğerleri de.</p>

  <p>Babanın soluk alıp verişi, ıslak iskelenin taşlarını döven yumruklar gibiydi. Gölgelerin içinde, annenin kedi gözleri, sırada ne olduğunun ipuçlarını yakalamak için babayı gözlüyordu.</p>

  <p>Baba rahatladı ve kendi kendine gülerek rahat bir nefes aldı.</p>

  <p>“Roket elbette. Heyecanlandım birden. Sadece roket.”</p>

  <p>Michael sordu: “Ne oldu, baba, ne oldu?”</p>

  <p>“Ah, sadece roketimizi havaya uçurduk, o kadar,” dedi Timothy soğukkanlı görünmeye çalışarak. “Daha önce de patlayan roketleri işitmiştim. Bizimki de patladı işte.”</p>

  <p>“Roketimizi niye patlattık, baba?” diye sordu Michael. “Ha, baba?”</p>

  <p>“Bu oyunun bir parçası, aptal!” dedi Timothy.</p>

  <p>“Bir oyun!” Michael ve Robert bu kelimeyi sevmişlerdi.</p>

  <p>“Babam roketi patlaması için ayarladı, böylelikle kimse bizim nereye indiğimizi ya da gittiğimizi bilemeyecek! Eğer peşimizden aramaya gelirlerse diye, anladınız mı?”</p>

  <p>“Vay canına, bir sır!”</p>

  <p>“Kendi roketim yüreğimi ağzıma getirdi,” diye itiraf etti baba anneye. “Sinirlerim bozuk. Başka roketlerin olduğunu düşünmek bile saçma, biri dışında elbette, eğer Edwards ve karısı kendi gemileriyle ulaşmayı başarırlarsa.”</p>

  <p>Minik radyosunu gene kulağına götürdü. İki dakika sonra, bir paçavrayı atarmış gibi indirdi elini.</p>

  <p>“Nihayet bitti,” dedi anneye. “Radyo atomik dalgalar kaybetti. Dünya'daki tüm istasyonlar yok oldu. Son birkaç yılda bir avuç kalmışlardı zaten. Artık hava tümüyle sessiz. Belki de öyle kalacaklar.”</p>

  <p>“Ne kadar süre?” diye sordu Robert.</p>

  <p>“Belki torunlarınızın torunlar radyoyu tekrar duyabilirler,” dedi baba. Öylece oturuyordu, çocuklar onun içinde bulunduğu dehşet, yenilgi, boyun eğiş ve kabullenmenin tam merkezinde kalmışlardı.</p>

  <p>Sonunda tekneyi tekrar kanala soktu ve ilk başladıkları yönde ilerlemeye devam ettiler.</p>

  <p>Vakit ilerlemişti. Güneş çoktan gökte alçalmıştı ve bir sıra ölü şehir uzanıyordu önlerinde.</p>

  <p>Baba oğullarıyla sessizce ve şefkatle konuştu. Geçmişte çoğu zaman onlara karşı sert, uzak ve yabancı davranmıştı. Oysa şimdi tek bir sözcükle onların başlarını okşuyordu, hepsi de bunun farkındaydılar.</p>

  <p>“Mike, bir şehir seç.”</p>

  <p>“Ne dedin, Baba?”</p>

  <p>“Bir şehir seç, oğlum. Geçtiğimiz şehirlerden herhangi birini.”</p>

  <p>“Pekâlâ,” dedi Michael. “Nasıl seçeceğim?”</p>

  <p>“En çok hoşuna gideni seç. Robert, Tim, sizler de. En çok beğendiğinizi seçin.”</p>

  <p>“Ben içinde Marslıların olduğu bir şehir istiyorum,” dedi Michael.</p>

  <p>“İstediğin olacak,” dedi baba. Çocuklarla konuşuyordu, ama gözleri annedeydi.</p>

  <p>Yirmi dakikada altı şehir geçtiler. Baba patlamalardan bir daha söz açmadı. Her şeyden çok oğullarıyla eğlenmek, onları mutlu etmekle ilgileniyor gibiydi.</p>

  <p>Michael ilk geçtikleri şehri beğendi, ama diğerleri veto ettiler, çünkü herkes acele seçimlerden kuşku duyardı. İkinci şehir kimsenin hoşuna gitmedi. Bu bir Dünyalı yerleşimiydi, tahtadan inşa edilmiş ve çoktan çürüyüp talaşa dönmeye başlamıştı. Timothy üçüncü şehri beğendi, çünkü büyüktü. Dördüncü ve beşinciyse çok küçüktüler ve altıncı şehir, hayret nidalarıyla çocuklarına katılan anne dahil herkesin beğenisini topladı.</p>

  <p>Şehirde elli ya da altmış büyük yapı hâlâ ayaktaydı, caddeler tozlu, ama taş döşeliydi. Meydanlarda hâlâ nabız gibi atan, merkezkaç kuvvetle çalışan birkaç eski çeşmesi vardı. Canlı olan tek şey, akşam güneşinde sıçrayan suydu.</p>

  <p>“İşte bu şehir,” dedi hepsi birden.</p>

  <p>Baba tekneyi bir iskeleye yöneltti, sonra da sıçrayarak indi.</p>

  <p>“Geldik işte. Burası bizim. Bundan böyle burada yaşayacağız!”</p>

  <p>“Bundan böyle mi?” Michael inanamamıştı. Ayağa kalktı, bakındı ve sonra bir zamanlar roketin durduğu yere doğru dönüp gözlerini kırpıştırdı. “Pekiyi ya roket? Ya Minnesota?”</p>

  <p>“Burada yaşayacağız,” dedi baba.</p>

  <p>Küçük radyoyu Michael'in sarışın başına yaklaştırdı. “Dinle.”</p>

  <p>Michael dinledi.</p>

  <p>“Hiçbir şey yok,” dedi.</p>

  <p>“Bu doğru. Hiçbir şey Artık hiçbir şey yok. Ne Minneapolis, ne roketler, ne de Dünya.”</p>

  <p>Michael bu ölümcül keşfin üzerinde düşündü ve küçük hıçkırıklarla ağlamaya başladı.</p>

  <p>“Dur bir dakika,” dedi baba hemen ardından. “Karşılığında sana daha fazlasını sunuyorum, Mike!”</p>

  <p>“Neymiş o?” Michael gözyaşlarını tuttu, meraklanmıştı, ama eğer babanın sıradaki sırrı da bir önceki kadar alt üst ediciyse, devam etmeye epey hazırdı.</p>

  <p>“Sana bu şehri veriyorum, Mike. O senindir.”</p>

  <p>“Benim mi?”</p>

  <p>“Senin, Robert'ın ve Timothy'nin. Üçünüze ait, sizin malınız.”</p>

  <p>Timothy tekneden aşağı atladı. “Bakın çocuklar, hepsi bizim! Koca şehrin tamamı!” Babanın oyunuydu oynadığı, rahat ve iyi oynuyordu. Daha sonra, her şey bittikten, yerli yerine oturduktan sonra, yalnız başına kalıp on dakika boyunca ağlayabilirdi. Ama bu hâlâ bir oyundu, hâlâ bir aile gezintisiydi ve diğer oğlanların eğlendirilmesi gerekiyordu.</p>

  <p>Mike Robert'la birlikte aşağı atladı. Annenin inmesine yardımcı oldular.</p>

  <p>“Kız kardeşinize dikkat edin,” dedi baba ve üzerinden zaman geçmeden. Hiç kimse onun neyi kastettiğini anlamadı.</p>

  <p>Kendi aralarında fısıldaşarak aceleyle pembe taş döşeli büyük şehre gittiler, çünkü ölü şehirler insanda fısıldama ve güneşin batışını izleme isteği doğururdu.</p>

  <p>“Beş gün içinde,” diye başladı baba sessizce, “Roketimizin olduğu yere gidip, kalıntıların yakınına gizlediğim yiyeceği buraya getireceğim; sonra da Bert Edwards'ı, karısını ve kızlarını arayacağım.”</p>

  <p>“Kızları mı?” diye sordu “Kaç kızı var?”</p>

  <p>“Dört.”</p>

  <p>“Bu ileride sorun olacak.” Anne başıyla onayladı.</p>

  <p>“Kızlar.” Michael eski bir Marslı heykeli gibi surat asmıştı. “Kızlar.”</p>

  <p>“Onlar da mı roketle geliyorlar?”</p>

  <p>“Evet. Eğer başarabilirlerse. Aile roketleri Ay seyahatleri için tasarlanmıştır, Mars için değil. Biz buraya ulaşabildiğimiz için şanslıyız.”</p>

  <p>“Roketi nereden buldun?” diye fısıldadı Timothy, çünkü diğer oğlanlar ileride koşuyorlardı.</p>

  <p>“Onu sakladım. Onu yirmi yıl boyunca sakladım, Tim. Hiç kullanmak zorunda kalmamayı umarak gizlemiştim. Sanırım savaş için onu hükümete teslim etmeliydim, ama Mars hiç aklımdan çıkmıyordu… ”</p>

  <p>“Ve de piknik!”</p>

  <p>“Haklısın. Bu, ikimizin arasında kalsın. Dünya'daki her şeyin sona erdiğini görünce, son dakikaya kadar bekledikten sonra, eşyalarımızı hazırladım. Bert Edwards'ın da sakladığı bir gemisi vardı, ama bizi vurmaya çalışırlar diye ayrı ayrı havalanmanın daha güvenli olacağına kanaat getirdik.”</p>

  <p>“Roketi neden havaya uçurdun, Baba?”</p>

  <p>“Bir daha hiçbir zaman geri dönemeyelim diye. Ve o kötü adamlar Mars'a gelecek olurlarsa burada olduğumuzu bilmeyecekler.”</p>

  <p>“Bu yüzden mi devamlı göğe bakıyorsun?”</p>

  <p>“Evet, bu aptalca. Bizi asla izleyemezler. Peşimize düşmek için binebilecekleri hiçbir şey yok. Fazlasıyla dikkatli davranıyorum, hepsi bu.”</p>

  <p>Michael koşarak geri geldi. “Baba, bu şehir gerçekten bizim mi?”</p>

  <p>“Koca kahrolası gezegen bize ait çocuklar. Tüm lânet gezegen.”</p>

  <p>Orada durdular. Tepenin Kralları, En Tepedekiler, Gözün Gördüğü Her Yerin Yöneticileri, Kusursuz Hükümdarlar ve Başkanlar. Kendilerine ait bir dünya sahibi olmanın anlamını ve bir dünyanın gerçekten de ne kadar büyük olduğunu içlerine sindirmeye çabalıyorlardı.</p>

  <p>İnce atmosferde gece çabucak çöküverdi. Baba onları meydanda, akan çeşmenin yanında bıraktı, tekneye gidip kocaman ellerinde bir tomar kâğıtla döndü.</p>

  <p>Eski bir avluya kâğıtları düzensizce yığdıktan sonra ateşe verdi. Isınmak için ateşin çevresinde çömelip gülüştüler ve Timothy, küçük harflerin alevler dokunup sarmaladıkça ürkmüş hayvanlar gibi sıçradığını gördü. Kâğıtlar yaşlı bir adamın derisi gibi buruş buruş oldu ve bu ölü yakma işlemi sayısız sözcüğü içine aldı.</p>

  <p>“DEVLET TAHVİLLERİ; 1999 İş Grafikleri; Bir Makale: Dinsel Önyargı; Lojistik Bilimi; Pan-Amerikan Birliği'nin Sorunları; 3 Haziran 1998 tarihli Borsa Raporu; Savaş Günlüğü…”</p>

  <p>Baba kâğıtları bu amaçla yanına almakta ısrar etmişti. Orada oturdu ve memnuniyet içinde, kâğıtları birer birer atarak ateşi besledi ve çocuklarına tüm bunların anlamını açıkladı.</p>

  <p>“Size bir şeyler anlatmanın vakti geldi. Bu kadar çok şeyi sizden saklamanın adil olduğunu sanmıyorum. Anlayacak mısınız, bilmiyorum, ama sadece bir kısmı aklınızda kalsa bile, konuşmak zorundayım.”</p>

  <p>Ateşe bir sayfa daha attı.</p>

  <p>“Bir yaşam biçimini yakıyorum, sanki o yaşam biçimi ben yaktıkça Dünya'dan arınıyor gibi. Eğer bir politikacı gibi konuşursam, beni bağışlayın. Ne de olsa eski bir eyalet valisiydim, dürüsttüm, bu yüzden benden nefret ettiler. Dünya'daki hayat hiçbir zaman çok iyi şeyler yapılacak denli yerine oturmadı. Bilim hepimizin çok önünde koşuyordu ve insanlar mekanik bir çölde kayboldular, aygıtlar, helikopterler, roketler gibi güzel şeyler yapan çocuklar gibiydiler. Yanlış şeyler vurgulandı, makineleri çalıştırmaktansa, makine üzerinde duruldu. Savaşlar gittikçe büyüdü ve sonunda Dünya'yı öldürdü. İşte sessiz radyo bu demektir. Biz, bundan kaçtık.</p>

  <p>“Şansımız vardı. Artık hiç roket kalmadı. Bunun bir balık avı yolculuğu olmadığını öğrenmenizin zamanı geldi. Size anlatmayı geciktirdim. Dünya yok artık. Gezegenlerarası yolculuk asırlar boyunca mümkün olmayacak, belki de bir daha asla. Ama o yaşam biçimi, yanlış olduğunu kanıtladı ve kendi elleriyle boğdu kendini. Sizler gençsiniz. Bunu kafanıza kazınıncaya kadar her gün tekrar tekrar anlatacağım size.”</p>

  <p>Ateşe biraz daha kâğıt atmak için durakladı.</p>

  <p>“Artık yalnızız. Sadece biz ve birkaç gün içinde inecek olan bir avuç insan daha. Her şeye en başından başlamak için, Dünya'daki her şeye sırt çevirip, yeni bir sayfa açmak için yeterli—”</p>

  <p>Alevler, onun sözlerini vurgulamak için sıçradılar. Biri dışında tüm kâğıtlar yanmıştı. Dünya'nın tüm yasaları ve inançları, az sonra bir rüzgârın savuracağı siyah, sıcak küllere dönüşmüştü.</p>

  <p>Timothy babasının ateşe attığı son şeye baktı. Bu bir Dünya haritasıydı ve buruştu, ısınınca şekli bozuldu ve –puf– sıcak, kara bir kelebek gibi yitip gitti. Timothy arkasını döndü.</p>

  <p>“Şimdi sizlere Marslıları göstereceğim,” dedi baba. “Haydi, hepiniz gelin. Gel, Alice.” Karısının elini tuttu.</p>

  <p>Michael yüksek sesle ağlıyordu, baba onu kucağına alıp taşıdı, kanala doğru harabelerin arasından geçerek ilerlediler.</p>

  <p>Kanal. Şu anda küçük, kıkır kıkır kızlar olan gelecekteki eşlerinin, anne ve babalarıyla birlikte bir teknenin içinde gelecekleri kanal.</p>

  <p>Gece çevrelerini kuşattı ve yıldızlar belirdi. Ama Timothy gökte Dünya'yı bulamıyordu. Dünya daha şimdiden batmıştı. Bu, üzerinde düşünmeye değer bir şeydi.</p>

  <p>Onlar ilerlerken, yıkıntıların arasından bir gece kuşu öttü. Baba konuştu, “Eğitiminizi ben ve anneniz üstleneceğiz. Belki başaramayız. Umarım böyle olmaz. Bizim görüp ibret alacağımız nice şey oldu. Bu yolculuğu yıllar önce, daha siz doğmadan planlamıştık. Sanırım, bir savaş çıkmasa bile, yaşamak ve kendi yaşam standardımızı oluşturmak için Mars'a gelecektik. Mars'ın Dünya uygarlığı tarafından gerçekten zehirlenmesi bir yüzyıl daha alırdı. Şimdi, elbette…”</p>

  <p>Kanala varmışlardı. Kanal uzun, düz, serin, ıslak ve gecenin altında ayna gibiydi.</p>

  <p>“Hep bir Marslı görmek istemiştim,” dedi Michael. “Hani, neredeler? Söz vermiştin, Baba.”</p>

  <p>“İşte oradalar,” dedi baba ve Michael'ı omzuna alıp tam aşağıyı işaret etti.</p>

  <p>Marslılar oradaydılar. Timothy başladı.</p>

  <p>Marslılar oradaydılar, kanalın içinde –suda yansıyorlardı. Timothy, Michael, Robert, anne ve baba.</p>

  <p>Dalgalanan sulardaki Marslılar, uzun, upuzun bir süre sessizce onları süzdüler…</p>
</body>
</html>
