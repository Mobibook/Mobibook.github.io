<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Kasım 2005: Ölü Mevsim</title>
  <link href="../Styles/STYLE.css" rel="stylesheet" type="text/css" />
</head>

<body>
  <h1 style="text–indent: 0px;"><span style="font-weight: normal;">Kasım 2005</span></h1>

  <p class="baslik6">Ölü Mevsim</p>

  <p class="baslik5">Sam Parkhill elinde süpürge, mavi Mars kumunu süpürüp duruyordu.</p>

  <p>“İşte,” dedi. “Evet efendim, şuna bir bakın!” Eliyle işaret etti.</p>

  <p>“Şu tabelaya bir bakın: <i>SAM'IN SOSİSLİ SANDVİÇLERİ!</i> Güzel değil mi, Elma?”</p>

  <p>“Öyle, Sam,” dedi karısı.</p>

  <p>“Vay canına, ne değişiklik benim için. Keşke Dördüncü Sefer'deki çocuklar beni şimdi görebilselerdi. Onların hepsi hâlâ askercilik oynarken, ben kendi işimi kurduğum için çok mutluyum. Binlikler kazanacağız, Elma, binlerce.”</p>

  <p>Karısı konuşmadan uzun süre ona baktı. “Kaptan Wilder'a ne oldu?” diye sordu sonunda. “Hani şu tüm Dünyalıları öldüreceğini söyleyen adam vardı, adı neydi? İşte onu vuran kaptan.”</p>

  <p>“Spender, şu çatlak. O herif, kahretsin, çok farklıydı. Ah, Kaptan Wilder mı? Duyduğuma göre Jüpiter yolunda bir roketteymiş. Onu yukarıya tekmelemişler. Sanırım o da Mars konusunda biraz kafayı yemişti. Şansı varsa Jüpiter ve Plüton'dan yirmi yılda döner. Boşboğazlık etmenin cezası budur. O orada ölesiye donarken, bir de bana bak, şu yere bir bak!”</p>

  <p>Burası iki ölü otoyolun karanlıkta buluştuğu bir kavşaktı. Sam Parkhill çiğ ışıklarla göz alan, müzik kutusunun ezgileriyle titreyen perçinli alüminyum büfesini buraya oturtmuştu.</p>

  <p>Patikaya döşediği kırık camları hizalamak için öne eğildi. Camı tepelerdeki eski Mars yapılarından kırıp getirmişti. “İki dünyadaki en güzel sosisli sandviçler! Mars'ta sosisli sandviç büfesi olan ilk insan. En iyi soğanlar, kırmızı biber ve hardal! Uyanık olmadığımı söyleyemezsin. İşte ana yollar, şurada da ölü şehir ve mineral yatakları. Dünya Yerleşimi 101'den gelen kamyonlar yirmi dört saat buradan geçmek zorundalar! Yer seçmeyi biliyor muyum, bilmiyor muyum?”</p>

  <p>Karısı gözünü tırnaklarından ayırmadı.</p>

  <p>“Şu yeni model on bin iş roketinin Mars'a geleceğine inanıyor musun?” dedi nihayet.</p>

  <p>“Bir ay içinde,” dedi adam yüksek sesle. “Neden bu kadar tuhaf görünüyorsun?”</p>

  <p>“Dünyalılar'a inanmıyorum,” dedi kadın. “O on bin roketin, içlerinde yüz bin Çinli ve Meksikalı'yla geldiğini gördüğüm zaman inanacağım.”</p>

  <p>“Müşteriler.” Sam kelimenin üzerine basa basa konuştu. “Yüz bin aç insan.”</p>

  <p>“Eğer,” dedi karısı hafifçe, göğü izleyerek, “atom savaşı çıkmazsa. Atom bombalarına güvenmiyorum. Onlardan Dünya'da artık o kadar çok var ki, ne olacağını bilemezsin.”</p>

  <p>“Ya,” dedi Sam ve süpürmeye koyuldu.</p>

  <p>Göz ucuyla bir mavi titreşim yakaladı. Arkasında, bir şey havada hafifçe asılıydı. Karısının kendisine, “Sam. Bir dostun seni ziyarete gelmiş,” dediğini duydu.</p>

  <p>Sam hızla etrafında döndü ve rüzgârda uçuşurmuş gibi duran maskeyi gördü.</p>

  <p>“Demek yine geldin!” Sam süpürgeyi bir silah gibi doğrulttu.</p>

  <p>Maske onayladı. Soluk mavi camdan kesilmişti ve altında ince sarı ipekten bol bir cübbenin dalgalandığı ince bir boynun üzerindeydi. Maskenin ağzı, cüppe, maske ve eller bir yükselip, bir alçalırken ahenkli seslerin yayıldığı bir yarıktı.</p>

  <p>“Bay Parkhill, sizinle tekrar konuşmak için geldim,” dedi maskenin ardındaki ses.</p>

  <p>“Seni buralarda görmek istemediğimi söyledim galiba!” diye bağırdı Sam. “Defol, yoksa sana Hastalık bulaştırırım!”</p>

  <p>“Ben zaten Hastalık geçirdim,” dedi ses. “Hayatta kalan az kişiden biriyim. Uzun süredir hastaydım.”</p>

  <p>“Git ve tepelerde saklan, sen oraya aitsin, senin yerin orası. Neden gelip beni rahatsız ediyorsun? Durup dururken, günde iki kez.”</p>

  <p>“Sizin için tehlike taşımıyoruz.”</p>

  <p>“Ama ben sizin için taşıyorum!” dedi Sam gerileyerek. “Yabancıları sevmem. Marslılar'dan hoşlanmam. Daha önce hiç sizlerden birini görmemiştim. Bu doğal değil. Tüm bu yıllar boyunca gizlendiniz, şimdi birden beni gözünüze kestirdiniz. Beni yalnız bırakın.”</p>

  <p>“Önemli bir nedenden dolayı geldik,” dedi mavi maske.</p>

  <p>“Eğer bu toprak konusundaysa, burası benim. Bu sosisli sandviç büfesini ellerimle yaptım.”</p>

  <p>“Bir bakıma evet, toprakla ilgili.”</p>

  <p>“Bak buraya,” dedi Sam. “Ben New Yorkluyum. Geldiğim yerde tıpkı benim gibi on milyon kişi daha var. Siz Marslılar birkaç düzine kaldınız, başınızı sokacak bir şehriniz yok, dağ tepe dolanıyorsunuz, ne bir lideriniz, ne de yasanız var. Bir de gelmiş bana bu topraktan bahsediyorsunuz. Evet, eskinin çekilip yeniye yol vermesi gerekir. Alışverişin yasasıdır bu. Silahım şurada duruyor. Bu sabah sen gittikten sonra onu çıkarıp doldurdum.”</p>

  <p>“Biz Marslılar telepatızdır,” dedi soğuk mavi maske. “Ölü denizin ötesindeki kasabalarınızdan birisiyle bağlantı halindeyiz. Radyonuzu dinlemediniz mi?”</p>

  <p>“Radyom bozuk.”</p>

  <p>“O zaman bilmiyorsunuz. Önemli haberler var. Dünya'yı ilgilendiriyor—”</p>

  <p>Gümüş bir el hareket etti. İçinde bronz bir silindir belirdi.</p>

  <p>“Size şunu göstermeme izin verin.”</p>

  <p>“Bir silah,” diye çığlık attı Sam Parkhill.</p>

  <p>Bir anda belindeki kılıfından silahını çekti ve sise, cüppeye, mavi maskeye doğru ateşledi.</p>

  <p>Maske bir an için ayakta kaldı. Sonra kazıklarını söken küçük bir sirk çadırı gibi, yumuşak kıvrımlar üst üste bindi, ipekler hışırdadı, maske alçaldı, gümüş pençeler taş patikada şıngırdadı. Maske, hareketsiz beyaz kemikler ve maddelerden oluşan küçük bir karmaşanın üzerinde yatıyordu.</p>

  <p>Sam nefes nefese durdu.</p>

  <p>Karısı iç içe geçmiş yığına yöneldi.</p>

  <p>“Bu bir silah değil,” dedi eğilerek Bronz silindiri aldı. “Sana bir mesaj gösterecekti. O mavi, yılan harfleriyle yazılmış, hepsi mavi yılanlar. Ben okuyamıyorum. Ya sen?”</p>

  <p>“Hayır, şu hiçbir halta yaramaz Mars yazı alfabesi. Boş ver gitsin!” Sam aceleyle etrafına bakındı. “Başkaları da olabilir. Onu göz önünden kaldırmamız lazım. Küreği getir!”</p>

  <p>“Ne yapacaksın?”</p>

  <p>“Onu gömeceğim elbette!”</p>

  <p>“Onu vurmamalıydın.”</p>

  <p>“Bu bir hataydı. Çabuk!”</p>

  <p>Kadın sessizce ona küreği getirdi.</p>

  <p>Saat sekizde, Sam sıkılgan bir tavırla sosis büfesinin önünü süpürmeye geri dönmüştü. Karısı aydınlık girişte, kollarını kavuşturmuş, duruyordu.</p>

  <p>“Olanlar için üzgünüm,” dedi Sam. Önce kadına, sonra uzaklara baktı. “Sen de bunun tamamen kaderin bir oyunu olduğunu biliyorsun.”</p>

  <p>“Evet,” dedi karısı.</p>

  <p>“Onun o silahı çektiğini görünce birden tepem attı işte!”</p>

  <p>“Hangi silahı?”</p>

  <p>“Tamam, ben onu silah sanmıştım! Üzgünüm! Üzgünüm! Bunu daha kaç kez söylemem gerek.”</p>

  <p>“Şşşt,” dedi Elma bir parmağını dudaklarına götürerek. “Şşt.”</p>

  <p>“Umurumda değil,” dedi Sam. “Koskoca Dünya Yerleşimcileri Şirketi var arkamda!” Burnundan soludu. “Bu Marslılar cesaret edemezler.”</p>

  <p>“Bak,” dedi Elma.</p>

  <p>Adam ölü denizin dibine baktı. Süpürgesini düşürdü. Yerden aldı, ağzı bir karış açık kalmıştı, küçük bir damla salya uçtu havada ve Sam birden titremeye başladı.</p>

  <p>“Elma, Elma, Elma!” dedi.</p>

  <p>“İşte geliyorlar,” dedi Elma.</p>

  <p>Eski deniz tabanından tıpkı mavi hayaletler gibi, mavi duman gibi, bir düzine uzun, mavi yelkenli Mars kum gemisi süzülüyordu.</p>

  <p>“Kum gemileri! Ama artık onlardan kalmadı Elma, artık hiç kum gemisi yok.”</p>

  <p>“Bunlar kum gemileri gibi görünüyor,” dedi kadın.</p>

  <p>“Ama yetkililer onların hepsine el koydular! Onları parçaladılar, bazılarını da açık artırmada sattılar! Bu koskoca kahrolası bölgede bir kum gemisine sahip olan ve nasıl kullanılacağını bilen tek kişi benim.”</p>

  <p>“Artık değilsin,” dedi kadın başıyla denizi işaret ederek.</p>

  <p>“Gel, gidelim buradan!”</p>

  <p>“Neden?” diye sordu kadın yavaşça, Marslılar'ın gemileri onu büyülemişti.</p>

  <p>“Beni öldürecekler. Kamyona bin, çabuk!” Elma kımıldamadı.</p>

  <p>Adam onu büfenin arkasına, iki aracın durduğu yere sürüklemek zorunda kaldı, bir ay öncesine kadar devamlı kullandığı kamyonu ve bir açık artırmada gülümseyerek aldığı ve son üç haftadır camsı deniz dibinden malzeme taşımak için kullandığı eski Mars kum gemisi. Kamyonuna bakıp hatırladı. Arabanın motoru sökülmüş, yerde yatıyordu. Sam iki gündür onunla uğraşmaktaydı.</p>

  <p>“Kamyon pek çalışacak durumda gibi gözükmüyor,” dedi Elma.</p>

  <p>“Kum gemisi. Bin içine!”</p>

  <p>“Ve beni kum gemisiyle götürmene izin mi vereyim? Yo, hayır.”</p>

  <p>“Bin! Bunu yapabilirim!”</p>

  <p>Kadını içeriye iteledi, ardından kendisi de atladı ve dümen yekesini çekeledi. Kobalt yelkenin akşam rüzgârıyla şişmesine izin verdi.</p>

  <p>Yıldızlar ve mavi Mars gemileri hışırdayan kumların üzerinden kayarak geliyorlardı. İlk başta hareket etmedi Sam'in gemisi, sonra aklına kum çapası geldi ve asılarak onu içeriye çekti.</p>

  <p>“İşte!”</p>

  <p>Rüzgâr, kum gemisini ölü deniz dibinde çoktandır gömülü kalmış kristallerin, çoktan ters dönmüş sütunların, pirinç ve mermerden limanların, ölü beyaz satranç takımı şehirlerin, mor patikaların üzerinden uzağa savurdu. Marslılar'ın gemileri geride kaldılar ve Sam'in gemisi hızlanmaya başladı.</p>

  <p>“Sanırım gösterdim onlara Tanrı aşkına!” diye bağırdı Sam. “Roket Şirketi'ne rapor edeceğim. Beni koruyacaklardır. Epey hızlıyım.”</p>

  <p>“Eğer isteselerdi seni durdurabilirlerdi,” dedi Elma, yorgun bir şekilde. “Sadece umursamadılar.”</p>

  <p>Sam güldü. “Haydi canım. Neden benim kaçmama göz yumsunlar ki? Hayır, sadece yeterince hızlı değillerdi.”</p>

  <p>“Değiller miydi?” Elma başıyla arkayı işaret etti.</p>

  <p>Sam arkasını dönmedi. Soğuk bir rüzgârın estiğini hissetti. Dönmeye korkuyordu. Arkasındaki koltukta, soğuk bir sabahtaki nefes kadar kırılgan, alacakaranlıkta ceviz odununun dumanı kadar mavi, eski beyaz danteller gibi, kar yağışı gibi, çimen yapraklarında biriken kışın buzlu kırağısı gibi bir şey vardı.</p>

  <p>İnce bir cam kadehin kırılışını andıran bir ses geldi –kahkaha. Ardından sessizlik. Sam arkaya döndü.</p>

  <p>Genç kadın sessizce dümen yekesi peykesinde oturuyordu. Bilekleri buz saçakları kadar ince, gözleriyse aylar kadar berrak ve geniş, sabit ve beyazdı. Rüzgâr ona doğru esti ve soğuk sudaki bir yansıma gibi kadın dalgalandı, nazik gövdesini saran ipekler, mavi yağmur püskülleri halinde ileri fırladılar.</p>

  <p>“Geri dön,” dedi kadın.</p>

  <p>“Hayır.” Sam, havada asılı duran bir eşek arısının o zarif, hassas korku ürpertisiyle, korku ile nefret arasında kararsızca titriyordu. “İn gemimden aşağı!”</p>

  <p>“Bu senin gemin değil,” dedi görüntü. “Bu gemi bizim dünyamız kadar yaşlı. On bin yıl önce denizler tıslayarak çekildiğinde ve limanlar boşaldığında kum denizlerine yelken açtı, sonra siz geldiniz ve onu aldınız, çaldınız. Şimdi gemiyi döndür, kavşağa geri dön. Seninle konuşmamız gerek. Önemli bir şey oldu.”</p>

  <p>“İn gemimden!” dedi Sam. Bir deri gıcırtısıyla kılıfından silahını çekti. Dikkatle doğrulttu. “Ben üçe kadar saymadan atla, yoksa—”</p>

  <p>“Yapma!” diye bağırdı kız. “Sana zarar vermeyeceğim. Ne ben, ne de diğerleri. Barış için geldik!”</p>

  <p>“Bir,” dedi Sam.</p>

  <p>“Sam!” dedi Elma.</p>

  <p>“Dinle beni,” dedi kız.</p>

  <p>“İki,” dedi Sam ısrarla, horozu kaldırdı.</p>

  <p>“Sam!” diye haykırdı Elma.</p>

  <p>“Üç,” dedi Sam.</p>

  <p>“Biz sadece—” dedi kız. Silah ateş aldı.</p>

  <p>Kar, güneşin ışığıyla erir, kristaller buharlaşarak buğuya, hiçliğe dönüşür. Buhar, ateşin ışığıyla raks eder ve yiter. Kırılgan şeyler, bir volkanın kalbinde patlar ve yok olurlar. Kız da, silahın ateşiyle, ısıyla, sarsıntıyla yumuşacık bir eşarp gibi katlandı, kristal bir heykelcik gibi eridi. Kızdan geriye ne kaldıysa, buz, kar tanesi, duman, hepsi de rüzgârda uçup gitti. Peyke boştu.</p>

  <p>Sam silahını kılıfına yerleştirdi ve karısına bakmadı.</p>

  <p>“Sam,” dedi kadın ay rengi kum denizinde fısıltıyla bir dakika daha yol aldıktan sonra, “gemiyi durdur.”</p>

  <p>Adam ona baktı ve yüzü bembeyaz oldu. “Hayır, yapma. Bunca zamandan sonra, beni yüz üstü bırakıp gidemezsin.”</p>

  <p>Kadın, adamın silahın üzerinde duran eline baktı. “Sanırım yaparsın,” dedi. “Gerçekten yaparsın.”</p>

  <p>Adam, eli dümen çubuğunun üzerinde sımsıkı, başını iki yana salladı. “Elma, bu çılgınlık. Bir dakika içinde kasabada olacağız, her şey yoluna girecek!”</p>

  <p>Karısı gemide sırt üstü uzanırken, “Evet,” dedi soğuk bir ifadeyle. “Elma, dinle beni.”</p>

  <p>“Dinleyecek bir şey yok, Sam.”</p>

  <p>“Elma!”</p>

  <p>Küçük beyaz satranç takımı bir şehirden geçiyorlardı. Sam öfke ve düş kırıklığı içinde kristal kulelere altı kurşun yolladı. Şehir eski camlar ve parçalanan kuvarstan bir yağmurun içinde kayboldu. Sanki yontulmuş sabun gibi dökülüp tuzla buz oldu. Artık yoktu. Sam güldü ve silahını yeniden ateşledi ve son bir kule, son satranç taşı da tutuştu, alev aldı ve mavi kıvılcımlar halinde yıldızlara savruldu.</p>

  <p>“Göstereceğim onlara! Herkese göstereceğim!”</p>

  <p>“Devam et Sam, göster bize,” dedi gölgeye uzanmış karısı.</p>

  <p>“İşte bir şehir daha!” Sam silahını doldurdu. “Nasıl çiviliyorum, bak da gör!”</p>

  <p>Mavi hayalet gemiler arkalarında bir hayal gibi belirip, hızla arayı kapattı. Sam önce onları görmedi. Sadece bir ıslık sesinin ve kuma sürtünen çelik gibi, tiz perdeden rüzgârlı haykırışın farkındaydı ve bu ses kum gemilerinin ölü deniz dibini tarayan jilet keskinliğindeki pruvalarından, dalgalanan kırmızı mavi flamalarından geliyordu. Mavi ışıkta gemiler koyu mavi görünüyorlardı, yüzleri gümüşi adamlar, gözlerinde mavi yıldızlar taşıyan adamlar, kulakları altından oyulmuş, kalay yanaklı ve yakut süslü dudaklı adamlar, kollarını kavuşturmuş adamlar, peşinden gelen adamlar, yüzleri maskeli Marslılar.</p>

  <p>Sam saydı. Bir, iki, üç. Marslılar'ın gemileri yaklaştı.</p>

  <p>“Elma, Elma, hepsiyle birden baş edemem!”</p>

  <p>Elma bir çuval gibi kıvrıldığı yerden ne bir ses verdi, ne de doğruldu.</p>

  <p>Sam sekiz el ateş etti. Kum gemilerinden birisi parçalandı, yelken, zümrüt gövde, bronz omurga, ay beyazı yeke ve içindeki tüm diğer görüntüler ayrı bir yere gitti. Maskeli adamların hepsi birden kuma fırladılar ve önce turuncu renkli, ardından dumanlı bir alevin içinde birbirlerinden ayrıldılar.</p>

  <p>Ama diğer gemiler yaklaştı.</p>

  <p>“Sayıca üstünler Elma!” diye bağırdı. “Öldürecekler beni!”</p>

  <p>Çapayı fırlattı. Yararı yoktu. Yelken içini çekerek çırpındı ve aşağı indi, kendi üstüne katlandı. Gemi durmuştu. Rüzgâr dinmişti. Yolculuk sona ermişti. Marslılar'ın görkemli gemileri etrafını sarıp Sam'in üstünde dururlarken, Mars kıpırtısızdı.</p>

  <p>“Dünyalı,” bir yerlerde yüksekçe bir yerden bir ses duyuldu. Gümüş bir maske hareket etti. Yakut kenarlı dudaklar dökülen sözcüklerle ışıldadı.</p>

  <p>“Ben bir şey yapmadım!” Sam kendisini çevreleyen tüm yüzlere baktı, toplam yüz kişiydiler. Mars'ta fazla Marslı kalmamıştı –söylenenlere bakılırsa yüz, yüz elli kişi. Ve onların büyük bir kısmı buradaydılar, ölü denizlerin üzerinde, yeniden dirilmiş gemilerinde, birisi az önce nazik bir vazoya bir çakıl taşının çarptığı gibi yok olan ölü satranç şehirlerinin yanındaydılar. Gümüşi maskeler parıldadı.</p>

  <p>“Hepsi bir hataydı,” diye yalvardı Sam gemisinden inerek. Geminin içinde ölü bir kadın gibi yığılmıştı karısı. “Mars'a dürüst bir girişimci işadamı olarak geldim. Çakılmış bir roketten aldığım artık parçalarla o dörtyol ağzına görebileceğiniz en güzel büfeyi inşa ettim –yerini biliyorsunuz. Üstelik gayet de iyi bir iş çıkardığımı kabul etmelisiniz.” Sam etrafına bakınarak güldü. “Ve o Marslı geldi. Biliyorum, dostunuzdu. Sizi temin ederim ki, onun ölümü bir kazaydı. Tüm istediğim Mars'ın ilk, tek ve en önemli sosisli sandviç büfesini açmaktı. Bunun önemini kavrayabiliyor musunuz? Orada en lezzetli sosisli sandviçleri, kırmızı biber, soğan ve portakal suyuyla sunacaktım.”</p>

  <p>Gümüş maskelerde hareket yoktu. Ay ışığında yanıyorlardı. Sarı gözler Sam'in üstünde parlıyorlardı. Sam midesinin kasıldığını, büzülüp taş gibi olduğunu hissetti. Tabancasını kuma fırlattı.</p>

  <p>“Teslim oluyorum.”</p>

  <p>“Silahını al,” dedi Marslılar bir koro halinde.</p>

  <p>“Ne?”</p>

  <p>“Silahın.” Mavi bir geminin pruvasından, mücevherli bir el işaret etti. “Al onu. Kaldır.” Sam inanmazlık içinde silahını yerden aldı. “Şimdi,” dedi ses, “gemini çevir ve büfene geri dön.”</p>

  <p>“Şimdi mi?”</p>

  <p>“Şimdi,” dedi ses. “Sana zarar vermeyeceğiz. Biz daha açıklama yapamadan kaçtın. Gel.”</p>

  <p>Koca gemiler şimdi aydaki devedikenleri kadar hafifçe dönmüşlerdi. Yan yelkenleri havada yumuşak bir alkış sesiyle dalgalanıyordu. Maskeler ışık saçıyor, dönüyor, gölgeleri ateşliyordu.</p>

  <p>“Elma!” Sam sendeleyerek gemiye bindi. “Haydi kalk, Elma. Geri dönüyoruz.” Heyecan içindeydi. İçinin rahatlamasından neredeyse saçmalıyordu. “Beni öldürmeyecekler, bana zarar vermeyecekler, Elma. Haydi kalk, hayatım, kalk.”</p>

  <p>“Ne–ne?” Elma gözlerini kırpıştırarak, yavaşça etrafına baktı ve gemi yine rüzgârı ardına alırken doğruldu. Bir rüyadaydı sanki, koltuğa dayandı ve yine başka bir şey söylemeksizin taş dolu bir çuval gibi yığıldı kaldı.</p>

  <p>Kumlar geminin altından aktı. Yarım saat sonra gemiler yine kavşağa gelmiş, demirlemiş ve herkes aşağıya inmişti.</p>

  <p>Dövülmüş bronzdan bir maske giyen ve gözleri sadece dipsiz bir siyah-mavi yarık olan Lider, Sam ve Elma'nın karşısında duruyordu. Ağzı, içinden çıkan sözcüklerin rüzgârda sürüklendiği aralıktı.</p>

  <p>“Büfeni hazır et,” dedi ses. Pırlantalı eldivenin içinde bir el sallandı. “Yiyecekleri hazırlayın, yemekleri hazırlayın, tuhaf şarapları hazırlayın, çünkü bu gece gerçekten de önemli bir gece!”</p>

  <p>“Yani,” dedi Sam, “burada kalmama izin mi vereceksiniz?”</p>

  <p>“Evet.”</p>

  <p>“Bana kızgın değil misiniz?”</p>

  <p>Maske katı, oymalı, soğuk ve âmâydı. “Bu yiyecek satan yeri hazırlayın,” dedi ses hafifçe. “Bunu da alın.”</p>

  <p>“Nedir o?”</p>

  <p>Sam üzerinde hiyeroglif yılan figürlerinin oynaştığı gümüş fermana bakakaldı.</p>

  <p>“Bu, gümüş dağlardan mavi tepelere, ölü tuz denizinden uzaklardaki aytaşı ve zümrüt vadilerine kadar olan toprakların tapusudur,” dedi Lider.</p>

  <p>“Ba–bana mı ait?” diye sordu Sam inanamayarak</p>

  <p>“Senin.”</p>

  <p>“Yüz bin millik bölgenin tamamı mı?”</p>

  <p>“Evet.”</p>

  <p>“Duydun mu, Elma?”</p>

  <p>Elma, gözleri kapalı, alüminyum sandviç büfesine yaslanmış, yere oturmuştu.</p>

  <p>“Ama neden, niye, neden bütün bunları bana veriyorsunuz?” diye sordu Sam, gözlerin metal yarıklarına bakmaya çalışarak.</p>

  <p>“Hepsi bu değil. Al.” Altı ferman daha belirdi. İsimler okundu, topraklar bildirildi.</p>

  <p>“Ama bu Mars'ın yarısı eder! Mars'ın yarısı benim!” Sam avuçlarındaki fermanları salladı. Kahkahalar içinde, coşkuyla onları Elma'ya gösterdi. “Duydun mu, Elma?”</p>

  <p>Kadın bir şey izliyor gibiydi. Şimdi biraz daha tedirginleşmişti.</p>

  <p>“Sağ olun, ah, sağ olun,” dedi Sam bronz maskeye.</p>

  <p>“Bu gece, o büyük gece,” dedi maske. “Hazır olmalısın.”</p>

  <p>“Olacağım. Nedir bu, bir sürpriz mi? Yoksa Dünya'dan yola çıkan roketler beklediğimizden bir ay erken mi geliyorlar? Hani şu içleri göçmenlerle, madencilerle, işçilerle ve kanlarıyla, toplam yüz bin kişiyle dolu on bin roket? Bu güzel olur değil mi, Elma? İşte bak, sana demiştim, o kasabanın nüfusunun sonsuza dek bin kişi kalmayacağını sana söylemiştim. Elli bin kişi yolda, bir sonraki ay yüz bin kişi daha, yıl sonuna kadar beş milyon Dünyalı gelecek buraya. Ve ben, madenlere giden en işlek otoyolun üzerindeki tek sosisçi büfesinin sahibiyim!”</p>

  <p>Maske rüzgârda asılı duruyordu. “Sizi terk ediyoruz. Hazırlanın. Topraklar sizindir.”</p>

  <p>Rüzgârlı ay ışığının altında, eski bir çiçeğin taçyaprakları gibi, mavi kuş tüyleri gibi, devasa ve sessiz kobalt kelebekler gibi, eski gemiler döndüler ve kayıp giden kumların üzerinde hareket ettiler. Son parıltı, son mavilik de tepelerin arasında kayboluncaya dek maskeler ışıldamaya, ışık saçmaya devam ettiler.</p>

  <p>“Elma, neden yaptılar bunu? Neden öldürmediler beni? Hiçbir şeyden haberleri yok mu? Nesi var bunların? Elma, anlıyor musun beni?” Kadının omuzlarını sarstı. “Mars'ın yarısı benim!”</p>

  <p>Kadın beklentiyle gece göğünü izliyordu.</p>

  <p>“Haydi, gel,” dedi Sam. “Hazırlanmamız lazım. Tüm sosisler kaynasın, çörekler sımsıcak, kırmızı biber ateşte, soğanlar soyulmuş ve doğranmış, çeşniler hazır, peçeteler yerli yerinde, her taraf pırıl pırıl, tertemiz! Hey!” Topuklarını vurarak çılgınca dans etti. “Ah, nasıl da mutluyum, evet, mutluyum,” diye şarkı söyledi yanlış perdeden. “Bugün benim şanslı günüm!”</p>

  <p>Bir koşu sosisleri kaynattı, çörekleri doğradı, soğanları dilimledi.</p>

  <p>“Bir düşün, Marslı bir sürprizden bahsetti. Bu tek bir anlama gelebilir, Elma. O yüz bin kişi, onca gece dururken bu gece, beklenenden erken varıyor buraya. Dolup taşacak burası. Günler, geceler boyu başımızı kaşıyacak vaktimiz olmayacak, etrafta dolanıp bakınan turistleri düşün, Elma. Parayı düşün!”</p>

  <p>Sam dışarı çıkıp göğe baktı. Hiçbir şey göremedi.</p>

  <p>“Belki bir dakika sonra,” dedi minnetle serin havayı içine çekerek, kollarını kaldırıp göğsünü dövdü. “Ah!”</p>

  <p>Elma ağzını açmadı. Gözünü gökyüzünden ayırmadan yağda kızartılacak patatesleri soyuyordu sessizce.</p>

  <p>“Sam,” dedi kadın yarım saat sonra. “İşte orada. Bak.”</p>

  <p>Sam baktı ve gördü.</p>

  <p>Dünya.</p>

  <p>Tepelerin üzerinden, sanki özenle tıraşlanmış bir mücevher gibi, yemyeşil yükselmişti.</p>

  <p>“Yaşlı güzel Dünya,” diye fısıldadı Sam sevgiyle. “Yaşlı, güzel, harika Dünya. Açlarını ve muhtaçlarını bana gönder. Bir şey, şey –nasıldı şiirin devamı? Bana açlarını gönder yaşlı Dünya. İşte Sam Parkhill burada, sosisleri kaynamış, kırmızı biberleri pişmekte, her şey yerli yerinde. Haydi Dünya, gönder bana roketini!”</p>

  <p>Büfesine bir bakmak için dışarı çıktı. İşte orada duruyordu, ölü denizin dibinde, tavaya yeni kırılmış bir yumurta kadar mükemmeldi. Yüzlerce millik ıssız çorak topraklardaki tek ışık ve sıcaklık merkeziydi. Kocaman, kara bir bedende tek başına çarpan bir yürek gibiydi. Sam neredeyse hüzünlenmişti gururundan, büfesini yaşlı gözlerle süzüyordu.</p>

  <p>“Bu insanı kesinlikle alçakgönüllü yapıyor,” dedi pişen sosis, sıcak çörek ve tereyağının kokusunun arasında. “Öne çıkın,” diye gökteki çeşitli yıldızları davet etti. “Siftahı kim yapacak?”</p>

  <p>“Sam,” dedi Elma.</p>

  <p>Siyah gökte Dünya değişmişti.</p>

  <p>Alev almıştı.</p>

  <p>Dünyanın bir kısmı sanki milyonlarca parçaya ayrılmıştı, koca bir yapboz bulmaca patlamış gibiydi. Korkunç, damla damla bir parıltıyla yandı, boyu üç kat büyüdü, sonra yavaş yavaş küçüldü.</p>

  <p>“Bu da neydi?” Sam gökteki yeşil ateşe bakıyordu.</p>

  <p>“Dünya,” dedi Elma ellerini birleştirerek.</p>

  <p>“Bu Dünya olamaz, Dünya değil bu! Hayır, bu Dünya değil. Olamaz.”</p>

  <p>“Yani bu Dünya olamazdı,” dedi Elma kocasına bakarak. “Sadece bu Dünya değil. Hayır, bu Dünya değil; demek istediğin bu muydu?”</p>

  <p>“O Dünya değil –ah, hayır, bu Dünya olamazdı,” diye inledi Sam.</p>

  <p>Elleri iki yana düşmüş, ağzı bir karış açık, gözleri kocaman ve donuk, öylece kalakaldı.</p>

  <p>“Sam.” Karısı ona seslendi. Günlerden beri ilk kez gözleri parıldıyordu. “Sam?”</p>

  <p>Sam göğe bakıyordu.</p>

  <p>“Pekâlâ,” dedi karısı. Bir iki dakika sessizce etrafına bakındı. Sonra neşeyle, koluna ıslak bir havlu atıverdi. “Işıkları yak, müziğin sesini yükselt, kapıları aç. Herhalde bir milyon yıl içinde yeni müşterilerimiz gelir. Hazır olmalıyız, evet efendim.”</p>

  <p>Sam kımıldamadı.</p>

  <p>“Bir büfe için ne kadar da güzel bir yer,” dedi Elma. Uzanıp kavanozdan bir kürdan aldı ve ön dişlerinin arasına sıkıştırdı. Kocasına doğru sokuldu, “Sana bir sır vereyim, Sam,” dedi. “Bu mevsim ölü geçeceğe benzer.”</p>
</body>
</html>
