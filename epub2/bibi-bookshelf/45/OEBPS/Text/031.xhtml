<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Aralık 2005: Sessiz Kasabalar</title>
  <link href="../Styles/STYLE.css" rel="stylesheet" type="text/css" />
</head>

<body>
  <h1><span style="font-weight: normal;">Aralık 2005</span></h1>

  <p class="baslik6">Sessiz Kasabalar</p>

  <p class="baslik5">Ölü Mars denizinin kıyısında küçük, beyaz, sessiz bir kasaba vardı. Kasaba ıssızdı. İçinde hiç kimse yoktu. Yalnız ışıklar dükkânlarda tüm gün yanıyorlardı. Dükkânların kapıları sanki insanlar kilitlemeden kaçmışlarcasına artlarına dek açıktı. Daha bir ay önce Dünya'dan gümüş roketle getirilen dergiler uçuşuyor, sessiz dükkânların önündeki tel raflarında el değmeden sararıyorlardı.</p>

  <p>Kasaba ölüydü. Yatakları boş ve soğuk. Duyulan tek ses, hâlâ kendi başlarına hayatta kalan elektrik tellerinin ve dinamoların uğultusuydu. Unutulmuş banyo küvetlerinden taşan sular oturma odalarından, verandalardan, bahçelerden geçerek yüz üstü bırakılmış çiçekleri besliyordu. Karanlık sinemalarda, birçok koltuğun altlarındaki sakız, üzerlerindeki diş izleriyle sertleşmeye başlamıştı.</p>

  <p>Kasabanın diğer ucunda bir roket limanı vardı. Son roketin Dünya'ya gitmek için kalktığı yerde hâlâ o keskin, yanık kokusunu duyulabilirdiniz. Eğer teleskopa bir on sent atıp Dünya'ya doğrultursanız, belki orada gerçekleşen büyük savaşı görebilirdiniz. Belki New York'un havaya uçuşunu izleyebilirdiniz. Belki de, artık yeni bir tür sisle kaplanmış olan Londra görülebilirdi. Belki ancak o zaman bu küçük Mars kasabasının neden terk edildiği anlaşılabilirdi. Kasaba ne kadar da hızlı boşalmıştı? Herhangi bir dükkâna girip, yazarkasanın “kasayı aç” tuşuna basarsanız, hepsi de pırıl pırıl, şıngır şıngır madeni paralarla dolu olan çekmeceler fırlardı dışarı. Dünya'daki savaş çok kötü olmalıydı…</p>

  <p>Bu kasabanın boş caddelerinden, ıslık çalarak, en derininden bir konsantrasyonla önündeki bir konserve kutusunu tekmeleyerek, uzun, sıska bir adam çıkageldi. Gözleri, yalnızlığın karanlık ve sessiz ışıltısıyla parlıyordu. Yeni bozukluklarla şıngırdayan ceplerindeki kemikli ellerini oynattı. Ara sıra yere bir ufaklık atıyordu. Bunu yaparken hafifçe gülüyordu. Etrafa parlak bozuk paralar saçarak yürümeye devam etti.</p>

  <p>Adamın adı Walter Gripp idi. Uzaktaki mavi Mars tepelerinde bir altın ayrıştırma madeni ve gözlerden ırak bir kulübesi vardı. Sessiz ve aklı başında bir kadınla evlenebilmek amacıyla her iki haftada bir bu kasabaya inerdi. Yıllar boyunca, her zaman kulübesine yalnız ve düş kırıklığına uğramış bir halde geri dönmüştü. Bir hafta önce kasabaya geldiğindeyse burayı bu halde bulmuştu!</p>

  <p>O gün öylesine şaşırmıştı ki, bir şarküteriye koşup vitrini aşağı indirmiş, kendisine üç katlı biftekli bir sandviç ısmarlamıştı.</p>

  <p>“İşte geliyor!” diye bağırmıştı kolunda bir havluyla.</p>

  <p>Bir önceki gün, etleri süslemiş, ekmek kızartmış, bir masanın tozunu almış, kendini oturmaya davet etmiş ve o kadar çok yemişti ki, kendine bir maden suyu ısmarlayacağı bir soda makinesi bulmak zorunda kalmıştı. Yine bir Walter Gripp olan eczacı, insanı hayrete düşürecek kadar kibar davranmış ve onun için hemen bir soda köpürtüvermişti!</p>

  <p>Walter kotunun ceplerine bulabildiği tüm parayı tıkıştırmıştı. Bir çocuğun oyuncak arabasını on dolarlık banknotlara doldurmuş ve tam gaz kasabada koşturmuştu. Kenar mahallelere yaklaşınca, ne kadar yüz kızartıcı şekilde gülünç davrandığı birdenbire kafasına dank etmişti. Paraya ihtiyacı yoktu. On dolarlık banknotları arabaya yükleyip bulduğu yere geri götürmüş, sandviçler içinse kendi cüzdanından bir dolar çıkartıp şarküterinin kasasına koymuş, bir çeyreklik de bahşiş bırakmıştı.</p>

  <p>O gece bir Türk hamamının, lezzetli mantarlarla örtülmüş nefis bir filetonun, ithal sek şerinin ve şaraplı çileğin zevkini çıkarmıştı. Kendine yeni bir mavi flanel takım seçmiş, sıska kafasında tuhaf duran bir de koyu gri kasket almıştı. Bir müzik kutusuna para atmış ve “Şu Benim Eski Çetem”i çalmıştı. Kasabadaki yirmi müzik kutusunun hepsine beşlikler atmış; Walter Gripp, uzun, sıska ve yapayalnız, üşümüş elleri ceplerinde, yeni ayakkabıları hafifçe sürterek yürürken, ıssız sokaklar ve gece “Şu Benim Eski Çetem”in hüzünlü ezgisiyle dolmuştu.</p>

  <p>Bunlar bir hafta önce olmuştu. Mars Caddesi'nde iyi bir evde uyudu, sabahları saat dokuzda uyandı, banyo yaptı, domuz pastırması ve yumurta için tembelce kasabada dolandı. Tonlarca et, sebze ve limonlu kremalı turta dondurmadığı bir tek sabah bile geçmedi ve bu yiyecekler, onu en azından on yıl boyunca, roketler Dünya'dan dönünceye dek –eğer dönerlerse– idare edecekti.</p>

  <p>Bu gece, her dükkânın renkli vitrininde pembe ve güzel balmumu kadınları izleyerek amaçsızca dolaşıp duruyordu. Kasabanın ne denli ölgün olduğunu ilk kez fark etti. Bir bardak bira doldurdu ve usulca ağladı.</p>

  <p>“İşte,” dedi, “yapayalnızım.”</p>

  <p>Bir film izlemek ve zihnini yalnızlıktan uzaklaştırmak için Elite Sineması'na girdi. Salon derin ve boştu. Büyük perdede gri ve kara hayaletlerin süründükleri bir mezar gibiydi. Titreyerek bu tekinsiz yerden dışarı fırladı.</p>

  <p>Eve dönmeye karar verdi. Bir ara sokağın ortasından aşağı neredeyse koşar adım iniyordu ki telefonu duydu.</p>

  <p>Dinledi.</p>

  <p>“Birisinin evinde telefon çalıyor.” Hızla yoluna devam etti. “Birisi şu telefona cevap vermeli,” diye yüksek sesle düşündü.</p>

  <p>Ayakkabısına kaçan bir taşı çıkarmak için kaldırım kenarına oturdu tembelce.</p>

  <p>Sıçrayarak, “Birisi!” diye haykırdı. “O birisi benim! Ulu Tanrım, benim neyim var!” diye feryat etti. Döndü. Hangi ev? İşte şu!</p>

  <p>Çimlerin üstünden, basamaklardan hızla atıldı, eve girdi, karanlık bir koridordan geçti.</p>

  <p>Ahizeye koparırcasına asıldı.</p>

  <p>“Alo!” diye bağırdı.</p>

  <p>Dııııııııııııt.</p>

  <p>“Alo, alo!”</p>

  <p>Karşı taraf kapatmıştı.</p>

  <p>“Alo!” diye bağırdı ve telefonu çarparak kapattı. “Seni budala, geri zekâlı!” diye sövdü kendine. “Kaldırımın kenarında oturmak ha, seni aptal! Ah, seni kahrolasıca, müthiş ahmak!” Telefonu kavradı. “Haydi, yine çal! Haydi!”</p>

  <p>Mars'ta kalmış başkalarının olabileceğini daha önce hiç düşünmemişti. Bütün hafta boyunca hiç kimseyi görmemişti. Mars'taki bütün öbür kasabaların da bunun kadar boş olduğunu sanmıştı.</p>

  <p>Şimdi, bu dehşet verici, küçük, kara telefona bakarken titriyordu. Mars'taki her kasaba kenetlenmiş arama sistemleriyle birbirine bağlıydı. Otuz şehrin hangisinden gelmişti bu telefon?</p>

  <p>Bilmiyordu.</p>

  <p>Bekledi. Yabancı mutfağa yürüdü, biraz donmuş yabanmersini çözündürdü, avutulmaz bir kederle yedi.</p>

  <p>“Hattın öbür ucunda kimse yoktu,” diye mırıldandı. “Belki bir yerlerde bir direk devrildi ve telefon kendi kendine çaldı.”</p>

  <p>Ama uzaklardan, bir başkasının telefonu kapattığına işaret eden bir tıkırtı duymamış mıydı?</p>

  <p>Gecenin geri kalanını salonda geçirdi. “Telefon yüzünden değil,” dedi kendi kendine. “Sırf yapacak başka bir şeyim olmadığı için.”</p>

  <p>Saatinin tik-taklarını dinledi.</p>

  <p>“O kadın tekrar aramayacak,” dedi. “Cevap vermeyen bir numarayı bir daha hiç aramayacak. Belki de kasabadaki diğer evlerin telefonunu çaldırıyor şu anda! Ve ben de burada oturmuş –dur bir dakika!” Güldü. “Neden 'o kadın' deyip duruyorum ki?”</p>

  <p>Gözlerini kırpıştırdı. “Bu, bir 'erkek' de olabilir, değil mi?”</p>

  <p>Kalbi yavaşladı. Kendini çok soğuk ve boş hissetti.</p>

  <p>Arayanın bir kadın olmasını çok istiyordu.</p>

  <p>Evden dışarıya yürüdü ve loş sabahın köründe sokağın ortasında durdu.</p>

  <p>Dinledi. Hiç ses yoktu. Ne bir kuş. Ne bir araba. Sadece kendi kalbinin atışları. Vuruş ve sessizlik ve tekrar vuruş. Gerilmekten yüzü ağrıyordu. Rüzgâr hafifçe, çok hafifçe, ceketini dalgalandırarak esiyordu.</p>

  <p>“Şşşşt,” diye fısıldadı. “Dinle.”</p>

  <p>Başını sessiz evlerin birinden diğerine çevirerek, salına salına, yavaşça bir daire çizdi.</p>

  <p>Diğer numaraları da arayacak diye düşündü. Bu bir kadın olmalıydı. Neden? Sadece bir kadın devamlı arardı. Bir erkek böyle yapmazdı. Erkek bağımsızdı. Ben kimseyi aradım mı? Hayır! Aklımın ucundan bile geçmedi. Bu bir kadın olmalı. Tanrı aşkına, öyle olmak zorunda!</p>

  <p>Dinle.</p>

  <p>Uzakta, yıldızların altında bir telefon çaldı.</p>

  <p>Koştu. Dinlemek için durdu. Zayıf bir zil sesi. Birkaç adım daha koştu. Daha güçlü. Ara sokaktan olanca hızıyla koştu. Zil daha da güçlüydü. Altı ev geçti, altı tane daha. Çok daha güçlü! Bir ev seçti ve kapı kilitliydi.</p>

  <p>İçeride telefon çalıyordu.</p>

  <p>“Kahrolasıca!” diyerek kapı tokmağına asıldı.</p>

  <p>Telefon çığlık atıyordu.</p>

  <p>Verandada duran bir iskemleyi, salonun penceresine fırlattı, ardından içeriye atladı.</p>

  <p>O daha dokunamadan susmuştu telefon.</p>

  <p>Evde sonra aynaları kırdı, perdeleri yırtarak indirdi ve mutfaktaki fırını tekmeledi.</p>

  <p>Nihayet, bitkin bir halde, Mars'taki her numarayı listeleyen ince telefon rehberini eline aldı. Elli bin isim vardı içinde.</p>

  <p>İşe ilk numaradan başladı.</p>

  <p>Amelia Ames. Walter, onun ölü denizin yüz mil karşısındaki New Chicago numarasını tuşladı.</p>

  <p>Cevap yoktu.</p>

  <p>İkinci numara, Yeni New York'ta, mavi dağların beş bin mil ötesinde yaşıyordu. Cevap yoktu.</p>

  <p>Üçüncü, dördüncü, beşinci, altıncı, yedinci, sekizinci kişiyi aradı. Parmakları titriyordu, ahizeyi elinde tutamıyordu.</p>

  <p>Bir kadın sesi yanıt verdi, “Alo?”</p>

  <p>Walter ona haykırdı, “Alo, ah Tanrım, Alo!”</p>

  <p>“Bu bir bant kaydıdır,” dedi kadın sesi. “Bayan Helen Arasumian evde değil. Numaranızı bırakırsanız, döndüğünde sizi arayabilir. Alo? Bu bir bant kaydıdır. Bayan Arasumian evde değil. Numaranızı bırakırsanız—”</p>

  <p>Telefonu kapattı.</p>

  <p>Ağzı seğirerek oturdu.</p>

  <p>Bir an düşündükten sonra numarayı tekrar çevirdi.</p>

  <p>“Bayan Helen Arasumian eve gelince,” dedi, “ona cehenneme kadar yolu olduğunu söyle.”</p>

  <p>Her kasabadaki belediye binalarını ve diğer resmi kurumları denedikten sonra, insanların bulunması için mantıklı yerler olduğunu hesaplayarak Mars Kavşağı, Yeni Boston, Arcadia ve Roosevelt Şehri telefon santrallerini aradı. En iyi otellerin telefonunu çaldırdı. Kadınlar kendilerini lükse boğmayı iyi bilirlerdi.</p>

  <p>Ansızın durdu, sertçe ellerini çırptı ve kahkahayı bastı. Elbette! Rehberi araştırdı ve Yeni Texas Şehri'ndeki en büyük güzellik salonunun şehirlerarası numarasını çevirdi. Eğer bir kadının vakit geçireceği, yüzüne çamur maskesi sürüp, bir kurutucunun altında oturabileceği bir yer varsa, bu, kadife yumuşaklığında, pırlanta gibi ışıl ışıl bir güzellik salonu olmalıydı.</p>

  <p>Telefon çaldı. Hattın öbür ucunda biri ahizeyi kaldırdı.</p>

  <p>Bir kadın sesi, “Alo,” dedi.</p>

  <p>“Eğer bu bir bant kaydıysa,” diye uyardı Walter Gripp, “oraya gelip dükkânı havaya uçuracağım.”</p>

  <p>“Bu bir kayıt değil,” dedi kadının sesi. “Alo! Ah, merhaba, yaşayan birisi varmış! Neredesin?” Kadın sevinç dolu bir çığlık attı.</p>

  <p>Walter neredeyse yıkılıyordu. “Sen!” Silkinerek doğruldu, gözlerinde çılgın bir bakış vardı. “Ulu Tanrım, ne şans, adın ne?”</p>

  <p>“Genevieve Selsor!” Kadın telefonda ağlıyordu. “Ah, her kimsen, sesini duyduğuma öyle memnun oldum ki.”</p>

  <p>“Walter Gripp!”</p>

  <p>“Walter, merhaba Walter!”</p>

  <p>“Merhaba Genevieve!”</p>

  <p>“Walter. Bu çok güzel bir isim, Walter. Walter!”</p>

  <p>“Teşekkür ederim.”</p>

  <p>“Walter, sen neredesin?”</p>

  <p>Kadının sesi çok kibar, tatlı ve güzeldi. Walter, Genevieve tatlı tatlı fısıldasın diye ahizeyi kulağına yapıştırdı. Ayaklarının yerden kesildiğini hissetti. Yanakları alev alevdi.</p>

  <p>“Ben Marlin Köyü'ndeyim,” dedi. “Ben—” Tsssssss.</p>

  <p>“Alo?” dedi Walter. Tsssssss.</p>

  <p>Telefonun çatalaltına birkaç kez bastı. Hiçbir şey olmadı.</p>

  <p>Rüzgâr, bir yerlerde bir direği devirmişti. Geldiği kadar çabuk gitmişti Genevieve Selsor.</p>

  <p>Numarayı tuşladı, ama hat kesikti.</p>

  <p>“Her neyse, onun nerede olduğunu biliyorum.” Koşarak evden çıktı. Arka koltuğunu yiyecekle doldurduğu böcek arabayı bir yabancının garajından geri geri çıkartırken güneş doğmaktaydı ve saatte seksen millik bir hızla otoyoldan Yeni Texas Şehri'ne doğru yola koyuldu. Bin mil, diye düşündü. Sıkı dur Genevieve Selsor, ben geliyorum!</p>

  <p>Kasabadan uzaklaşan her virajda kornasını öttürdü.</p>

  <p>Araba sürmekle geçen inanılmaz bir günün ardından günbatımında arabayı yol kenarına çekti, dar ayakkabılarını ayağından fırlattı, arka koltuğa uzandı ve gri kasketini yorgun gözlerinin üzerine çekti. Solukları yavaşladı ve düzene girdi. Rüzgâr esti, akşamın karanlığında yıldızlar nazikçe üzerinde ışıldadılar. Etrafı milyonlarca yıllık Mars dağlarıyla çevriliydi. Yıldızların ışığı, mavi tepelerde bir satranç tahtasından daha büyük gözükmeyen küçük bir Mars kasabasının kulelerinde pırıldıyordu.</p>

  <p>Uyku ile uyanıklık arasındaki o orta noktada yattı. Fısıldadı. Genevieve. Ah, Genevieve, tatlı Genevieve, diye şarkı söyledi alçak sesle, yıllar gelir, yıllar geçer. Ama Genevieve, tatlı Genevieve… İçinde bir sıcaklık vardı. Kadının tatlı, sakin sesinin, Merhaba, ah, Merhaba Walter! Bu bant kaydı değil. Neredesin, Walter; neredesin? diye şarkı söylediğini duyuyordu.</p>

  <p>Ay ışığında bir elini Genevieve'e dokunmak amacıyla uzatarak içini çekti. Uzun, siyah saçları rüzgârda titriyordu. Güzeldi. Dudakları kırmızı nane şekeri, yanakları yeni kesilmiş ıslak güller ve vücudu duru, buğulu bir sis gibiydi. Bu sırada kadının yumuşak, sakin, tatlı sesi Walter'a o eski hüzünlü şarkının sözlerini bir kez daha mırıldandı, Ah, Genevieve, tatlı Genevieve, yıllar gelir yıllar geçer…</p>

  <p>Uykuya daldı.</p>

  <p>Yeni Texas Şehri'ne gece yarısı vardı.</p>

  <p>Çığlık çığlığa Deluxe Güzellik Salonu'nun karşısında durdu.</p>

  <p>Onun parfüm ve gülücükler içinde dışarıya fırlamasını bekledi.</p>

  <p>N e gelen vardı, ne giden.</p>

  <p>“Uyuyordur,” diyerek kapıya yürüdü. “İşte buradayım!” diye seslendi. “Merhaba, Genevieve!”</p>

  <p>Kasaba, çifte mehtabın sessizliğiyle uzanıyordu. Rüzgâr bir yerlerde branda bezinden bir tenteyi dalgalandırıyordu.</p>

  <p>Cam kapıyı ardına kadar açıp içeri adım attı.</p>

  <p>“Hey!” diyerek huzursuzca güldü. “Saklanma! Burada olduğunu biliyorum!”</p>

  <p>Her bölmeyi teker teker aradı.</p>

  <p>Yerde küçük bir mendil buldu. Mendil öylesine güzel kokuyordu ki, Walter neredeyse dengesini kaybetti. “Genevieve,” dedi.</p>

  <p>Arabayı boş sokaklarda sürdü, ama hiçbir şey göremedi. “Eğer bu bir şakaysa… ”</p>

  <p>Hız kesti. “Dur bir dakika. Telefon kesilmişti. Belki de ben buraya gelirken o da Marlin Köyü'ne gidiyordu! Anlaşılan eski Deniz Yolu'nu yeğledi. Gün boyunca birbirimizi ıskaladık Onu almaya geleceğimi nereden bilebilirdi ki? Bunu yapacağımı söylememiştim. Telefon kesildiğinde öylesine korkmuştu ki, beni bulmak için Marlin Köyü'ne koşturdu. Bense buradayım, Tanrı aşkına, ne kadar aptalım!”</p>

  <p>Kornasını öttürerek kasaba dışına çıktı.</p>

  <p>Tüm gece araba sürdü. Ya ben vardığımda Marlin Köyü'nde bekliyor olmazsa? diye düşünüyordu.</p>

  <p>Bunu düşünemezdi bile. Genevieve orada olmalıydı. Ve Walter koşup ona sarılacak, belki de dudaklarına bir öpücük konduracaktı.</p>

  <p>Genevieve, tatlı Genevieve, diye ıslık çaldı. Hızını saatte yüz mile çıkarttı.</p>

  <p>Şafakta Marlin Köyü sessizdi. Dükkânların bazılarında sarı ışıklar hâlâ yanıyordu, kesintisiz yüz saattir çalmakta olan bir müzik kutusu, elektrikli bir çıtırtıyla susarak sessizliği tamamladı. Güneş sokakları ve soğuk boş göğü ısıttı.</p>

  <p>Walter ışıkları hâlâ yanan arabasını ana caddeden aşağı sürdü, kornaya çifter çifter basıp, her bir köşede altışar kez öttürüyordu. Dükkân isimlerine baktı. Yüzü bembeyaz ve yorgundu, elleri ter içindeki direksiyon simidinden kayıyordu.</p>

  <p>“Genevieve!” diye haykırdı ıssız caddede.</p>

  <p>Bir güzellik salonunun kapısı açılıverdi.</p>

  <p>“Genevieve!” Arabayı stop ettirdi.</p>

  <p>Walter caddeyi koşarak geçerken Genevieve Selsor güzellik salonunun aralanmış kapısında duruyordu. Kucağında açık bir kremalı çikolata kutusu vardı. Kutuyu sımsıkı kavrayan parmakları solgun ve tombuldu. Walter ışığa adım atınca kadının yüzünün yuvarlak ve kocaman olduğunu gördü, gözleriyse ekmek hamurunun ortasına saplanmış iki devasa yumurta gibiydi. Bacakları ağaç gövdesi kadar kalındı. Kadın hantal bir ayak sürümeyle ilerliyordu. Defalarca üst üste boyanmış olan saçı alacalı bir kahverengiydi, bir kuş yuvasını andırıyordu. Kadında dudak namına bir şey yoktu ve bu eksiğini kalemle yağlı, bir zevkle açılıp, bir telaşla kapanan koskoca bir ağız çizerek gidermişti. Kaşları ince anten tellerine dönünceye kadar yolunmuştu.</p>

  <p>Walter duraladı. Gülümsemesi soldu. Ona bakakaldı.</p>

  <p>Kadın şekerleme kutusunu kaldırıma düşürdü. “Sen Genevieve Selsor musun?” dedi Walter. Kulakları çınlıyordu.</p>

  <p>“Sen Walter Griff misin?” diye sordu kadın.</p>

  <p>“Gripp.”</p>

  <p>“Gripp,” diye düzeltti kadın kendi kendini.</p>

  <p>“Nasılsın,” dedi Walter dizginlemeye çalıştığı bir sesle.</p>

  <p>“Nasılsın.” Genevieve onun elini sıktı.</p>

  <p>Kadının parmakları çikolatadan yapış yapıştı.</p>

  <p>“Şey,” dedi Walter Gripp.</p>

  <p>“Ne?” diye sordu Genevieve Selsor.</p>

  <p>“Sadece 'Şey,' dedim,” dedi Walter.</p>

  <p>“Ya.”</p>

  <p>Saat gecenin dokuzuydu. Günü piknik yaparak geçirmişler ve Genevieve, Walter'ın akşam yemeği için hazırladığı fileminyonu az pişmiş bulduğu için beğenmemişti. Biraz daha kızartınca kadın bu sefer de eti fazla pişmiş, fazla kızarmış bulmuştu. Walter gülümsedi ve “Bir film izlemeye gidelim!” dedi. Genevieve kabul etti ve çikolatalı parmaklarıyla onun koluna girdi. Ama kadının tüm görmek istediği elli senelik bir Clark Gable filmiydi. “Ah, Clark seni de heyecanlandırmıyor mu?” diye kadın kıkırdadı. “Seni de heyecandan öldürmüyor mu?” Film bitmişti. “Tekrar göster,” diye emretti kadın ona. “Yine mi?” diye sordu Walter. “Yine,” dedi kadın. Ve Walter dönüp yerine oturduğunda, kadın ona sokulup pençelerini dayadı. “Tam umduğum gibi değilsin, ama şirinsin,” dedi. Walter yutkunarak, “Teşekkürler,” dedi. “Ah, şu Gable,” dedi kadın ve Walter'ın bacağını çimdikledi. “Ahh,” dedi adam.</p>

  <p>Film bittikten sonra ıssız caddelerde alışverişe çıktılar. Kadın bir vitrini kırıp bulabildiği en cafcaflı elbiseyi üzerine geçirdi. Başından aşağı bir şişe de parfüm boca edince, suda boğulmuş bir çoban köpeğine dönmüştü. Walter, “Kaç yaşındasın?” diye sordu ona.</p>

  <p>“Bil bakalım,” dedi kadın. Üzerinden parfüm damlayarak, Walter'ı caddeden aşağı çekiştirdi.</p>

  <p>“Şey, otuz,” dedi Walter.</p>

  <p>“Yaa,” dedi kadın soğuk bir sesle, “sadece yirmi yedi yaşındayım, işte o kadar!”</p>

  <p>“Bir şekerci dükkânı daha!” dedi kadın. “Dürüst olmak gerekirse, her şey havaya uçtuğundan beri gönlümce yaşadım. Ailemi hiç sevmezdim, hepsi de aptaldılar. İki ay önce Dünya'ya yola çıktılar. Son roketle onları izlemem gerekiyordu, ama burada kaldım. Neden, biliyor musun?”</p>

  <p>“Neden?”</p>

  <p>“Çünkü herkes bana sataşıyordu. Bu yüzden, 'Ama bu kalori dolu!' diyen insanlar olmadan patlayana dek bira içip şekerleme yiyebileceğim, bütün gün parfüm sürebileceğim bu yerde kaldım. İşte buradayım!”</p>

  <p>“Buradasın.” Walter gözlerini yumdu.</p>

  <p>“Geç oluyor,” dedi kadın ona bakarak.</p>

  <p>“Evet.”</p>

  <p>“Ben yoruldum,” dedi Genevieve.</p>

  <p>“Tuhaf. Bense tümüyle uyanığım.”</p>

  <p>“Ya,” dedi kadın.</p>

  <p>“Kendimi tüm gece uyanık kalabilirmiş gibi hissediyorum,” dedi Walter ona. “Bak, Mike'ın yerinde iyi bir plak var. Hadi gel, sana onu dinleteyim.”</p>

  <p>“Yorgunum.” Kadın parlak, kurnaz gözleriyle süzdü onu.</p>

  <p>“Benimse hiç uykum yok,” dedi Walter. “Hayret.”</p>

  <p>“Güzellik salonuna geri gidelim,” dedi kadın. “Sana bir şey göstermek istiyorum.”</p>

  <p>Kadın onu cam kapıdan içeri sokup kocaman, beyaz bir kutuya doğru yürüttü. “Texas Şehri'nden gelirken,” dedi, “bunu yanımda getirdim.” Pembe kurdeleyi çözdü. “Düşündüm ki: Evet, ben, Mars'taki tek kadın buradayım ve tek erkek de burada ve…” Kapağı kaldırıp, hışırtılı pembe, şeffaf ambalaj kâğıdını geriye katladı. İçindekine eliyle hafifçe vurdu. “İşte.”</p>

  <p>Gripp donakaldı.</p>

  <p>Titremeye başlayarak “Nedir bu?” diye sordu.</p>

  <p>“Bilmiyor musun, budala? Her yanı dantelli, bembeyaz ve güzel.”</p>

  <p>“Hayır, ne olduğunu bilmiyorum.”</p>

  <p>“Bu bir gelinlik, seni komik şey!”</p>

  <p>“Öyle mi?” Walter'ın sesi çatlak çıkıyordu.</p>

  <p>Gözlerini kapadı. Kadının sesi telefonda olduğu gibi yumuşak, sakin ve tatlıydı. Ama gözlerini açıp da ona bakınca…</p>

  <p>Walter geriledi. “Ne kadar da güzel,” dedi.</p>

  <p>“Öyle, değil mi?”</p>

  <p>“Genevieve,” dedi, kapıya bir bakış fırlattı.</p>

  <p>“Evet?”</p>

  <p>“Genevieve, sana bir şey söyleyeceğim.”</p>

  <p>“Evet?” Kadın ona doğru yöneldi, parfüm kokusu o yusyuvarlak beyaz suratının etrafında yoğunlaşmıştı.</p>

  <p>“Sana söylemem gereken şey…” dedi.</p>

  <p>“Evet?”</p>

  <p>“Hoşça kal!”</p>

  <p>Ve Walter daha kadın çığlık atamadan kapıdan fırlayıp, arabasına atlamıştı.</p>

  <p>O arabayı döndürürken, kadın koştu ve kaldırıma dikildi.</p>

  <p>“Walter Griff, gel buraya!” diye feryat etti kollarını savurarak</p>

  <p>“Gripp,” diye düzeltti Walter onu.</p>

  <p>“Gripp!” diye haykırdı kadın.</p>

  <p>Araba, kadının tepinişini ve çığlıklarını önemsemeden sessiz sokakta hızla dönüp gitti. Egzozu kadının tombul ellerinde buruşturduğu beyaz elbiseyi dalgalandırdı ve yıldızlar pırıl pırıl parlarken, araba çölde karanlığın içinde kayboldu.</p>

  <p>Walter arabayı üç gün üç gece durmaksızın sürdü. Bir defasında kendisini izleyen bir araba gördüğünü sandı ve ter içinde ürpererek bir diğer otoyola saptı, ıssız Mars dünyasını boydan boya kat ederek küçük, ölü şehirleri geçti ve bir hafta boyunca Marlin Köyü ile arasına on bin mil mesafe koyuncaya kadar gece gündüz araba kullanmaya devam etti. Sonra, Holtville Springs adında, gece ışıklarını yakabileceği, oturup kendi kendine yemek ısmarlayabileceği restoranları olan küçük bir kasabada durdu. Ve, kendisine yüz yıl yetecek kadar yiyecek dolu iki derin dondurucu, on bin gün yetecek kadar puro ve yumuşak döşekli iyi bir yatakla hayatı boyunca orada yaşadı.</p>

  <p>Ve uzun yılların ardından arada bir telefon çalacak olsa yanıtlamıyor.</p>
</body>
</html>
