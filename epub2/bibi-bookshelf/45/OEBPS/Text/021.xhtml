<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Nisan 2003: Müzisyenler</title>
  <link href="../Styles/STYLE.css" rel="stylesheet" type="text/css" />
</head>

<body>
  <h1><span style="font-weight: normal;">Nisan 2003</span></h1>

  <p class="baslik6">Müzisyenler</p>

  <p class="baslik5">Oğlanlar Mars'ın içlerine doğru uzun yürüyüşler yaparlardı. Uzun yolculukları boyunca ara sıra ellerindeki koku saçan kese kâğıtlarına burunlarını sokup jambonun ve mayonezli turşunun zengin kokusunu içlerine çeker, ya da ılınan şişelerdeki portakallı gazozun tatlı çağıltısını dinlerlerdi. İçleri su yeşili soğanlar, mis kokulu ciğerli sosisler, kırmızı ketçap ve bembeyaz ekmek dolu, bakkal dükkânını andıran beslenme çantalarını savurarak, annelerin katı biçimde belirlemiş olduğu sınırları çiğnemeye zorlarlardı birbirlerini. Bağrışarak yarışırlardı: “Oraya ilk giden, diğerlerine tekmeyi basar!”</p>

  <p>Yazın, güzün, kışın yolculuğa çıkarlardı. En eğlencelisi güzdü, çünkü o zaman, tıpkı Dünya'daki gibi, güz yaprakları arasında koşuştuklarını hayal edebiliyorlardı.</p>

  <p>Mavi akik gözlü, şeker yanaklı oğlanlar birbirlerine soğan kokulu emirler yağdırarak kanalların yanındaki mermer düzlüklere saçılan bilyeler gibi geldiler. Artık o yasak ölü kasabaya ulaştıkları için “Sona kalan kızdır” ya da “İlk varan Müzisyeni oynar” meselesi kalmamıştı. Ölü kasabanın kapıları ardına dek açıktı ve İçeriden, tıpkı güz yapraklarının hışırtısı gibi en ufak sesi bile duyabileceklerini düşünüyorlardı. Birbirlerine sessiz olmalarını söyleyerek, dirsek ellerinde sopalar, kulaklarında ebeveynlerinin, “Oraya gitmeyin! Hayır, eski kasabaların hiçbirine gidemezsiniz. Nerede gezip tozduğunuza dikkat edin. Yoksa eve gelince hiç yemediğiniz dayağı yersiniz. Ayakkabılarınızı kontrol edeceğiz!” sözlerini duyarak ilerlediler.</p>

  <p>Ve yol kumanyalarının yarısını mideye indirmiş, tiz sesli fısıltılarla birbirlerini bir grup oğlan, şehrin içindeydiler.</p>

  <p>“Hiçbir şey yok!” Ve aralarından biri aniden en yakındaki taş evin kapısından içeri daldı. Bir an olsun bakmaksızın tekmeler savurarak, tepinerek oturma odasını geçip yatak odasına vardı ve gece yarısı göğünden kesilmiş birer parça gibi ince, kırılgan, siyah yapraklar havada uçuştular. Ardından altı çocuk daha yarışıyordu. Oraya ilk varan müzisyen olacak, kara kar tabakasının örttüğü beyaz kemiklerle ksilofon çalacaktı. Koca bir kurukafa, kar topu gibi yuvarlanınca hepsi birden çığlığı bastılar! Önce örümcek bacakları gibi, akortsuz bir harp kadar gürültülü kaburga kemikleri ve sonra ölümlülüğün kara yaprakları, oğlanların itişip kakışarak yaptığı dansların sonucunda etrafta uçuştu. Çocuklar birbirlerini ittiler, savurdular ve yaprakların, ölüleri incecik tabakalara ve kuruluğa dönüştüren ölümün, karnı portakallı gazozla guruldayan çocuk oyununun içine yuvarlandılar.</p>

  <p>Sonra, her bir kasabanın sırası geldikçe itfaiyeciler tarafından yakılarak korkularından arındırıldığının bilinciyle bir evden çıkıp diğerine girerek on yedi ev dolaştılar. İtfaiyeciler, ellerinde kürek ve kovalarıyla abanoz parçaları ve nane şekeri kemikleri küreyip, yavaş ama emin şekilde dehşeti normalden ayıran antiseptik savaşçılar. Bu yüzden, bu oğlanlar heveslerini alıncaya kadar oynamalıydı. İtfaiyeciler yakında orada olurlardı!</p>

  <p>Sonra, terden ışıl ışıl bir halde, son kalan sandviçlerini silip süpürdüler. Son bir tekme, son bir marimba konseri ve yaprak yığınları arasına son bir güz hamlesinin ardından evlerine döndüler.</p>

  <p>Anneleri onların tabanlarını kontrol edip küçük kara parçacıkları aradılar. Bulduklarında, sonuç, kaynar suyla yapılan banyo ve baba dayağı oldu.</p>

  <p>Yıl sonu gelmeden itfaiyeciler güz yapraklarını ateşe vermiş ve beyaz ksilofonları götürmüşlerdi; artık eğlence sona ermişti.</p>
</body>
</html>
