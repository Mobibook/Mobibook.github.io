<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Eylül 2005: Marslı</title>
  <link href="../Styles/STYLE.css" rel="stylesheet" type="text/css" />
</head>

<body>
  <h1><span style="font-weight: normal;">Eylül 2005</span></h1>

  <p class="baslik6">Marslı</p>

  <p class="baslik5">Mavi dağlar yağmura doğru uzandılar ve uzun kanallara yağdı yağmur. Yaşlı LaFarge ile karısı yağmuru seyretmek için evlerinden dışarı çıktılar.</p>

  <p>“Mevsimin ilk yağmuru,” diye belirtti LaFarge.</p>

  <p>“Bu iyi,” dedi karısı.</p>

  <p>“Yağdığı iyi oldu.”</p>

  <p>Kapıyı örttüler. İçeride ateşin başında ellerini ısıttılar. Titriyorlardı. Pencereden bakınca, ileride, onları Dünya'dan buraya getiren roketin kenarlarında yağmurun parıldadığı görülüyordu.</p>

  <p>“Bir tek şey var,” dedi LaFarge ellerine bakarak.</p>

  <p>“Neymiş o?” diye sordu karısı.</p>

  <p>“Keşke Tom'u da buraya getirebilseydik.”</p>

  <p>“Ah, yapma Lafe!”</p>

  <p>“Yine başlamayacağım; kusura bakma.”</p>

  <p>“Buraya Tom'u düşünmeye değil, yaşlılığımızı huzur içinde geçirmeye geldik. O öleli o kadar zaman oldu ki, artık onu ve Dünya'daki her şeyi unutmaya çalışmalıyız.”</p>

  <p>“Haklısın,” dedi ve ellerini yine sıcağa doğru çevirdi. Gözlerini ateşe dikti. “Artık bundan bahsetmeyeceğim. Sadece her Pazar onun mezarına çiçek bırakmak için Green Lawn Parkı'na gitmeyi özlüyorum. Tek gezintimiz buydu.”</p>

  <p>Mavi yağmur usul usul evin üzerine yağdı.</p>

  <p>Saat dokuzda yatağa girdiler ve yağmurlu karanlıkta sessizce el ele yattılar. Adam elli beş, kadın altmışındaydı.</p>

  <p>“Anna?” dedi adam hafifçe.</p>

  <p>“Efendim?” diye yanıtladı karısı.</p>

  <p>“Bir şey işittin mi?”</p>

  <p>İkisi de yağmuru ve rüzgârı dinlediler.</p>

  <p>“Hayır,” dedi karısı.</p>

  <p>“Birisi ıslık çalıyor,” dedi adam.</p>

  <p>“Hayır, ben duymadım.”</p>

  <p>“Gidip bir bakayım.”</p>

  <p>Bornozunu giydi, evin içinden yürüyüp ön kapıya gitti. Duraksayarak kapıyı ardına kadar açtı ve soğuk yağmur yüzüne çarptı. Rüzgâr esiyordu.</p>

  <p>Avluda ufak tefek bir figür duruyordu.</p>

  <p>Gökte bir şimşek çaktı ve avluda yaşlı LaFarge'a bakmakta olan yüzü beyaza boyayarak aydınlattı.</p>

  <p>“Kim var orada?” diye seslendi LaFarge titreyerek.</p>

  <p>Cevap gelmedi.</p>

  <p>“Kimsin? Ne istiyorsun?”</p>

  <p>Yine bir yanıt yoktu.</p>

  <p>Kendini çok zayıf, bitkin ve uyuşmuş hissediyordu. “Kimsin sen?” diye bağırdı.</p>

  <p>Arkasından karısı gelerek koluna girdi. “Neden bağırıyorsun?”</p>

  <p>“Bahçede ufak bir çocuk var ve bana cevap vermiyor,” dedi yaşlı adam titreyerek. “Tom'a benziyor!”</p>

  <p>“Yatağa gel, hayal görüyorsun.”</p>

  <p>“Ama orada duruyor işte; kendin bak.”</p>

  <p>Kadının görebilmesi için biraz daha açtı.</p>

  <p>Soğuk rüzgâr esiyor, yağmur serpiştiriyordu ve figür dalgın gözlerle durmuş, onları süzüyordu. Yaşlı kadın kapı eşiğine tutundu.</p>

  <p>“Git buradan!” dedi bir elini sallayarak. “Git!”</p>

  <p>“Tom'a benzemiyor mu?” diye sordu yaşlı adam.</p>

  <p>Figür kıpırdamadı.</p>

  <p>“Korkuyorum,” dedi kadın. “Kapıyı kilitle ve yatağa gel. Buna yapabileceğim bir şey yok.”</p>

  <p>Kadın kendi kendine inleyerek yatak odasına doğru gözden kayboldu.</p>

  <p>Yaşlı adam, rüzgâr ellerine soğukluğu yağdırırken kıpırdamadan durdu.</p>

  <p>“Tom,” diye seslendi yavaşça. “Tom, eğer bu sensen, eğer bir şekilde sensen Tom, kapıyı kilitlemeyeceğim. Şayet üşürsen ve ısınmak için içeriye gelmek istersen, sadece gel ve şöminenin yanına uzan. Orada birkaç kürk yaygı var.”</p>

  <p>Kapıyı kapadı, ama kilitlemedi.</p>

  <p>Karısı onun yatağa döndüğünü hissetti ve ürperdi. “Bu korkunç bir gece. Kendimi çok yaşlı hissediyorum,” dedi kadın ağlarken.</p>

  <p>“Şşşşt. Tamam,” diye sakinleştirdi karısını ve ona sarıldı. “Uyu.”</p>

  <p>Kadın uzunca bir süre sonra uykuya daldı.</p>

  <p>Ve sonra adam, kulak kabartınca, ön kapının çok sessizce açıldığını, rüzgâr ve yağmurun içeri girdiğini, kapının kapandığını duydu. Şömine başından gelen hafif ayak sesleri ve usulcacık bir nefes işitti. “Tom,” dedi kendi kendine.</p>

  <p>Gökte bir şimşek çakarak karanlığı yırttı.</p>

  <p>Sabahleyin güneş çok sıcaktı.</p>

  <p>Bay LaFarge oturma odasının kapısını açtı ve etrafa göz gezdirdi.</p>

  <p>Şömine başındaki yaygılar boştu.</p>

  <p>İçini çekti. “Yaşlanıyorum,” dedi.</p>

  <p>Elini yüzünü yıkamak için kanaldan bir kova temiz su çekmeye çıktı. Ön kapıda elindeki ağzına kadar dolu bir kovayı içeri taşıyan genç Tom'la çarpışıyordu neredeyse. “Günaydın, baba!” dedi çocuk.</p>

  <p>“Günaydın, Tom.” Yaşlı adam sendeledi. Yalınayak oğlan aceleyle odaya girdi, kovayı bıraktı ve gülümseyerek döndü. “Güzel bir gün!”</p>

  <p>“Evet, öyle,” dedi adam inanamayarak. Çocuk olağandışı bir şey yokmuş gibi davranıyordu. Suyla yüzünü yıkamaya koyuldu.</p>

  <p>Yaşlı adam ilerledi. “Tom, buraya nasıl geldin? Yaşıyor musun?”</p>

  <p>“Yaşamamam mı gerekirdi?” Oğlan başını kaldırdı.</p>

  <p>“Ama Tom, Green Lawn Parkı, her Pazar, çiçekler ve…” LaFarge oturmak zorunda kaldı. Oğlan ona doğru yürüdü, önünde durdu ve elini tuttu. Yaşlı adam sıcak ve sert parmakları hissetti. “Sen gerçekten buradasın, o zaman bu bir rüya değil?”</p>

  <p>“Burada olmasını istiyorsun, değil mi?”</p>

  <p>Oğlan kaygılanmış görünüyordu. “Evet, evet Tom!”</p>

  <p>“Öyleyse niye soru soruyorsun? Beni kabul et!”</p>

  <p>“Ama annen; şok… ”</p>

  <p>“Onun için meraklanma. Gece boyunca ikinize de şarkı söyledim, beni daha çok bu yüzden kabulleneceksiniz, özellikle de o. Şok nedir bilirim. O gelinceye kadar bekle, görürsün.” Bakır rengi, kıvırcık saçlı başını sallayarak güldü. Gözleri çok mavi ve berraktı.</p>

  <p>“Günaydın Lafe, Tom.” Anne yatak odasından saçını topuz yaparak geldi. “Güzel bir gün, değil mi?”</p>

  <p>Tom babasına dönüp gülümsedi. “Gördün mü?”</p>

  <p>Evin arkasındaki gölgelikte üçü birlikte çok iyi bir öğle yemeği yediler. Bayan LaFarge bir kenara sakladığı bir şişe dolusu yıllanmış ayçiçeği şarabı bulmuştu, hep birlikte içtiler. Bay LaFarge karısının yüzünü hiç bu kadar neşeli görmemişti. Kadının zihninde Tom'la ilgili herhangi bir kuşku varsa da, bunu dile getirmiyordu. Tom'un geri dönüşü onun için tamamen doğaldı. Ve LaFarge'ın kendisine de gittikçe doğal geliyordu.</p>

  <p>Anne bulaşığı yıkarken LaFarge oğluna doğru eğilerek gizlice sordu, “Şimdi kaç yaşındasın, oğlum?”</p>

  <p>“Bilmiyor musun, baba? On dört elbette.”</p>

  <p>“Kimsin sen aslında! Tom olamazsın, ama birisisin. Kimsin?”</p>

  <p>“Yapma.” İrkilen oğlan ellerini yüzüne götürdü.</p>

  <p>“Bana söyleyebilirsin,” dedi yaşlı adam. “Bunu anlarım. Sen bir Marslısın, değil mi? Marslılar hakkında anlatılan hikâyeleri duydum; kesin bir şey yok. Marslıların sayıca ne kadar az oldukları ve aramıza Dünyalılar şeklinde geldiklerini anlatan hikâyeler. Sende bir şey var –sen Tom'sun, ama yine de o değilsin.”</p>

  <p>“Neden beni kabullenip susmuyorsun?” diye haykırdı oğlan. Elleriyle yüzünü tamamen örtmüştü. “Benden kuşku duyma, lütfen benden kuşkulanma!” Döndü ve koşarak masadan kaçtı.</p>

  <p>“Tom, geri gel!”</p>

  <p>Ama oğlan uzaktaki kasabaya doğru, kanal boyunca koştu.</p>

  <p>“Tom nereye gidiyor?” diye sordu Anna, diğer tabaklar için geri geldiğinde. Kocasının yüzüne baktı. “Onu üzecek bir şey mi söyledin?”</p>

  <p>“Anna,” dedi kadının elini tutarak. “Anna, Green Lawn Parkı'yla ilgili herhangi bir şey hatırlıyor musun? Marketi ve Tom'un zatürreeye yakalanışını?”</p>

  <p>“Sen neden bahsediyorsun?”</p>

  <p>Kadın güldü. “Boş ver,” dedi adam sessizce. Uzaklarda, Tom'un kanal kenarı boyunca koşarken kaldırdığı tozlar havada sürükleniyordu.</p>

  <p>Akşam saat beşte, güneşin batışıyla birlikte Tom geri döndü. Kuşkuyla babasını süzdü. “Bana soru soracak mısın?” diye bilmek istedi.</p>

  <p>“Soru yok,” diye yanıtladı LaFarge.</p>

  <p>Çocuk o bembeyaz gülüşüyle gülümsedi. “Güzel.”</p>

  <p>“Nerelerdeydin?”</p>

  <p>“Kasaba yakınlarında. Az kalsın geri gelemiyordum. Neredeyse” –oğlan bir kelime aradı– “kapana kısılmıştım.”</p>

  <p>“'Kapana kısılmak' mı? Ne demek istiyorsun?”</p>

  <p>“Kanalın kıyısında küçük bir teneke kulübenin yanından geçtim ve az kalsın buraya, sizi görmeye hiç gelemeyecektim. Bunu sana nasıl anlatabilirim bilemiyorum, bir yolu yok. Söyleyemem, hatta ben bile bilmiyorum. Tuhaf bir şey, bu konuda konuşmak istemiyorum.”</p>

  <p>“O zaman konuşmayız. Temizlensen iyi olur, evlat. Yemek vakti.”</p>

  <p>Oğlan koştu.</p>

  <p>Belki on dakika sonra kanalın dingin yüzeyinden bir sandal süzüldü, siyah saçlı, uzun boylu, sıska bir adam kollarının acelesiz hareketleriyle sırık başındaydı. “İyi akşamlar, LaFarge birader,” dedi işine ara vererek.</p>

  <p>“İyi akşamlar, Saul, haberler nasıl?”</p>

  <p>“Bu gece her türlü haber var. Kanalın aşağısında teneke kulübede yaşayan Nomland adlı adamı tanıyor musun?”</p>

  <p>LaFarge kaskatı kesildi. “Evet?”</p>

  <p>“Onun ne cins bir herif olduğunu biliyor musun?”</p>

  <p>“Dünya'yı bir adamı öldürdüğü için terk ettiği dedikodusu vardı.”</p>

  <p>Saul gözünü LaFarge'dan ayırmadan ıslak sırığa yaslandı. “Öldürdüğü adamın adı neydi hatırlıyor musun?”</p>

  <p>“Gillings'ti, değil mi?”</p>

  <p>“Doğru. Gillings idi. Neyse, iki saat kadar önce Bay Nomland koşarak kasabaya geldi, Gillings'i öğle vakti burada, Mars'ta, canlı olarak gördüğünü haykırıyordu! Hapishaneye girip kendini kilitlemeye çalıştı. Onu kabul etmediler. Nomland da evine gitti ve kulağıma çalındığına göre yirmi dakika önce, bir silahla beynini uçurmuş. Şimdi oradan geliyorum.”</p>

  <p>“Vay canına,” dedi LaFarge.</p>

  <p>“En kahrolasıca şeyler oluverir,” dedi Saul. “Peki, iyi geceler, LaFarge.”</p>

  <p>“İyi geceler.”</p>

  <p>Sandal dingin kanal sularında sürüklenerek uzaklaştı.</p>

  <p>“Yemek hazır,” diye seslendi yaşlı kadın.</p>

  <p>Bay LaFarge yemeğinin başına oturdu ve elinde bıçağı, gözleriyle Tom'u inceledi. “Tom,” dedi ona, “bu öğleden sonra ne yaptın?”</p>

  <p>“Hiçbir şey,” dedi Tom, ağzı doluydu. “Niye sordun?”</p>

  <p>“Sadece bilmek istedim.” Yaşlı adam peçetesini boynuna sıkıştırdı.</p>

  <p>O akşam saat yedide yaşlı kadın kasabaya inmek istedi. “Aylardır gitmedik,” dedi. Ama Tom direndi. “Ben kasabadan korkuyorum,” dedi. “İnsanlar. Oraya gitmek istemiyorum.”</p>

  <p>“Koskoca çocuğun ağzına yakışmıyor bu sözler,” dedi Anna. “Bunu duymamış olayım. Bizimle geliyorsun. Ben öyle diyorum.”</p>

  <p>“Anna, eğer çocuk istemiyorsa… “ diye başlayacak oldu yaşlı adam.</p>

  <p>Ama tartışma yoktu. Kadın onları aceleyle kanal sandalına bindirdi ve akşam yıldızlarının altında, kanalda yol aldılar. Tom sırt üstü uzanmıştı, gözleri kapalıydı; uyuyup uyumadığı belli olmuyordu. Yaşlı adam merakla, gözlerini ayırmaksızın ona baktı. Kim bu bizim kadar sevgiye ihtiyaç duyan, diye düşündü. Yalnızlığından dolayı yabancıların arasına gelip, anılarımızın sesine ve yüzüne büründüğüne, kabullenilmiş ve mutlu olarak aramızda dolaştığına göre, kim ve nedir bu? Hangi dağdan, hangi mağaradan gelmişti, roketler Dünya'dan Mars'a vardıkları vakit geriye kalan hangi azalmış son ırktandı? Yaşlı adam başını salladı. Bunu bilmenin yolu yoktu. Ne olursa olsun, bu Tom'du.</p>

  <p>Yaşlı adam önlerindeki kasabaya baktı ve hoşlanmadı, ama sonra Tom ve Anna'ya dair düşüncelerine döndü ve kendi kendine düşündü. Sadece üzüntü ve keder dışında hiçbir şey getirmeyeceği halde, Tom'u biraz da olsa tutmak belki de hataydı, ama sadece bir gün kalıp gitse bile, boşluğu bomboş, karanlık geceleri kapkara, yağmurlu geceleri sırılsıklam yapsa bile, nasıl vazgeçebiliriz istediğimiz şeylerin ta kendisinden? Onu kendimizden uzaklaştırmak, eti tırnaktan ayırmaktan daha zor olurdu.</p>

  <p>Sandalın içinde büyük bir huzur içinde uyuklayan çocuğa baktı. Oğlan bir rüyanın etkisiyle hafifçe inildiyordu. “İnsanlar,” diye mırıldandı uykusunda. “Değişiyor, ha bire değişiyor. Kapan.”</p>

  <p>“Sakin ol, oğlum, sakin ol… “ LaFarge çocuğun yumuşak buklelerini okşadı ve Tom sustu.</p>

  <p>LaFarge karısının ve oğlunun sandaldan inmelerine yardım etti.</p>

  <p>“İşte geldik!” Anna kalabalık caddeleri kol kola arşınlayan insanları seyrederek, meyhanelerden gelen müziği, piyanoyu, pikapları dinleyerek, tüm o ışıklara gülümsedi.</p>

  <p>“Keşke evde olsaydım,” dedi Tom.</p>

  <p>“Daha önce hiç böyle söylemezdin,” dedi anne. “Şehirde geçirdiğimiz Cumartesi gecelerini severdin.”</p>

  <p>“Bana yakın dur,” diye fısıldadı Tom babasına. “Kapana kısılmak istemiyorum.”</p>

  <p>Anna buna kulak misafiri oldu. “Bırak böyle konuşmayı da gel!”</p>

  <p>LaFarge oğlanın kendi elini tuttuğunu fark etti ve sıktı. “Senin yanında olacağım, evlat.” Gelip geçen kalabalığa baktı ve bu onu da kaygılandırdı. “Fazla kalmayacağız.”</p>

  <p>“Saçmalama, akşamı burada geçireceğiz,” dedi Anna.</p>

  <p>Bir sokağı geçtiler ve üç sarhoş geçerken onlara doğru sendeledi. Ortada oldukça fazla bir kargaşa, bir ayrılış, bir yön değiştirme oldu, derken LaFarge sersemlemiş bir halde kalakaldı.</p>

  <p>Tom gitmişti.</p>

  <p>“Nerede o?” diye sordu Anna sinirle. “Eline geçen her fırsatta yalnız kalmak için kaçıyor. Tom!” diye seslendi.</p>

  <p>Bay LaFarge aceleyle kalabalığın içine daldı, ama Tom yoktu.</p>

  <p>“Geriye dönecek, biz giderken sandalda olacak,” dedi Anna kesin şekilde. Kocasını sinemaya doğru yöneltti. Kalabalıkta ani bir karışıklık yaşandı ve LaFarge'ın yanından bir adamla kadın hızla geçtiler. LaFarge onları tanıdı. Joe Spaulding ve karısı. O daha ağzını açamadan ikisi de gitmişlerdi.</p>

  <p>Kaygıyla geriye bakarak biletleri satın aldı ve karısının kendisini o tatsız karanlığa çekmesine izin verdi.</p>

  <p>Saat on birde Tom iskelede değildi. Bayan LaFarge'ın beti benzi soldu.</p>

  <p>“Bak, annesi,” dedi LaFarge, “sen meraklanma. Onu bulacağım. Burada bekle.”</p>

  <p>“Çabuk dön.” Kadının sesi suyun dalgalanışında kayboldu. Adam elleri ceplerinde gece sokaklarını dolaştı. Tüm çevrede ışıklar birer birer sönüyordu. Hâlâ pencerelerinden sarkan bir avuç insan vardı, çünkü gökte ara sıra yıldızların arasında fırtına bulutları birikmesine rağmen gece sıcaktı. Yürürken çocuğun şehirlerden ve kalabalıklardan duyduğu korkuyu, devamlı kapana kısılmaktan bahsettiğini anımsadı. Bunun bir anlamı yok, diye düşündü yaşlı adam bezgince. Oğlan belki de sonsuza değin gitmişti, belki de hiç var olmamıştı. LaFarge numaralara dikkat ederek belli bir ara sokağa saptı. “Selam, LaFarge.”</p>

  <p>Bir adam kapı aralığına çökmüş, piposunu tüttürüyordu.</p>

  <p>“Merhaba, Mike.”</p>

  <p>“Karınla kavga mı ettiniz? Rahatlamak için dolaşmaya mı çıktın?”</p>

  <p>“Hayır, öylesine yürüyorum.”</p>

  <p>“Bir şey kaybetmiş gibisin. Kayıp şeylerden söz açılmışken,” dedi Mike, “birisi bu gece bulundu. Joe Spaulding'i tanıyor musun? Kızı Lavinia'yı hatırlar mısın?”</p>

  <p>“Evet.” LaFarge buz gibi olmuştu. Her şey yinelenen bir rüya gibiydi. Sırada hangi kelimelerin olduğunu biliyordu.</p>

  <p>“Lavinia bu gece evine dönmüş,” dedi Mike piposunu içerek. “Anımsarsın, yaklaşık bir ay önce ölü denizin dibinde kaybolmuştu. Bulunan çürümüş cesedin ona ait olduğunu sanmışlar ve Spauldingler o günden beri kendilerine gelememişlerdi. Joe herkese kızının ölmediğini, cesedin kızınınki olmadığını söyleyip duruyordu. Galiba haklıymış. Lavinia bu gece ortaya çıktı.”</p>

  <p>“Nerede?” LaFarge nefesinin sıklaştığını fark etti, kalbi çarpıyordu.</p>

  <p>“Ana caddede. Spauldingler bir oyuna bilet alıyorlarmış. Ve orada, birdenbire kalabalığın içinde Lavinia'yı görmüşler. Görülmeye değer bir sahne olmalı. Kız onları ilk başta tanımamış. Onu caddenin yarısı boyunca izleyip konuşmuşlar. O zaman hatırlamış.”</p>

  <p>“Onu gördün mü?”</p>

  <p>“Hayır, ama şarkı söylediğini duydum. '<i>Lomond Gölü'nün Şen Kıyıları</i>'nı nasıl söylerdi hatırladın mı? Az önce evlerinin orada babasına şarkı söylediğini duydum. Lavinia'nın sesini duymak güzeldi; öyle güzel bir kız ki. Öldüğünde yazık oldu kıza demiştim, şimdi geri geldiğine göre her şey yolunda. Bak, sen de yorgun görünüyorsun. Biraz viski için. İçeri gelsen iyi olur…”</p>

  <p>“Hayır Mike, sağ ol.” Yaşlı adam uzaklaştı. Mike'ın iyi geceler dilediğini duydu ve yanıt vermedi, ama gözlerini yüksek kristal çatısına koyu kırmızı Mars çiçekleri yayılmış olan iki katlı binaya dikmişti. Arka tarafta, bahçenin üzerinde, bükülmüş demirden bir balkon vardı ve üstündeki pencerenin ışıkları yanıyordu. Vakit çok geç olmuştu, yine de kendi kendine düşündü: ya Tom'u yanımda getirmezsem, Anna'ya ne olacak? Bu ikinci şok, bu ikinci ölüm, ona ne yapacak? İlk ölümü, ardından gelen bu rüyayı ve ani kayboluşu hatırlayacak mı? Aman Tanrım, Tom'u bulmak zorundayım, yoksa kim bilir Anna'ya neler olur. Zavallı Anna, orada, iskelede bekliyor. LaFarge durakladı ve başını kaldırdı. Yukarılarda bir yerlerde, sesler diğer belli belirsiz seslere iyi geceler dilediler, kapılar çekilip kapandı, ışıklar söndü ve tatlı bir ses şarkı söylemeye devam etti. Bir an sonra on sekizinden büyük olmayan, çok güzel bir kız balkona çıktı.</p>

  <p>LaFarge esen rüzgârın içinden ona seslendi.</p>

  <p>Kız döndü ve aşağıya baktı. “Kim var orada?” diye bağırdı.</p>

  <p>“Benim,” dedi yaşlı adam ve bu yanıtın tuhaf ve gülünç olduğunu anlayarak sessizleşti, dudakları kıpırdadı. “Tom, oğlum, benim, baban,” mı demeliydi? Onunla nasıl konuşsaydı? Kız onun zır deli olduğunu düşünüp ebeveynlerini çağıracaktı.</p>

  <p>Uçuşan ışığın içinde, kız öne eğildi. “Seni tanıyorum,” diye yanıtladı sessizce. “Lütfen git. Yapabileceğin bir şey yok.”</p>

  <p>“Geri dönmelisin!” LaFarge daha kendini engelleyemeden ağzından döküldü bu sözler.</p>

  <p>Yukarıda ayın aydınlattığı figür gölgeye çekildi, bu yüzden artık bir kişilik değil, sadece sesti. “Ben artık senin oğlun değilim,” dedi. “Kasabaya asla gelmemeliydik.”</p>

  <p>“Anna iskelede bekliyor!”</p>

  <p>“Üzgünüm,” dedi yumuşak ses. “Ama ne gelir elimden? Burada mutluyum, neredeyse sizin beni sevdiğiniz kadar seviliyorum. Ben neysem oyum ve ne almak mümkünse onu alırım. Artık çok geç, beni kıstırdılar.”</p>

  <p>“Ya Anna, bunun şoku. Bunları bir düşün.”</p>

  <p>“Bu evdeki düşünceler çok güçlü; tıpkı hapsolmak gibi. Kendimi eski halime getiremiyorum.”</p>

  <p>“Sen Tom'sun, sen Tom'dun, değil mi? Bir ihtiyarla dalga geçemezsin; aslında Lavinia Spaulding değilsin, değil mi?”</p>

  <p>“Ben hiç kimse değilim, ben sadece kendimim. Nerede bulunursam bir şey olurum ve şu anda senin yardımının dokunamayacağı bir şeyim.”</p>

  <p>“Kasabada güvenlikte değilsin. Sana hiç kimsenin zarar veremeyeceği kanalda olman daha iyi,” diye dil döktü yaşlı adam.</p>

  <p>“Bu doğru.” Ses duraksadı. “Ama artık bu insanları düşünmeliyim. Eğer sabahleyin, bu kez yeniden temelli gitmiş olursam ne hissederler? Gerçi anne benim ne olduğumu biliyor; senin gibi o da tahmin etti. Sanırım hepsi tahmin ettiler ama sorgulamadılar. İlahi takdir sorgulanmaz. Eğer gerçeğe sahip olamıyorsan hayal de onun kadar iyidir. Ben belki onların geriye dönen ölüleri değilim, ama onlar için neredeyse daha iyi bir şeyim; zihinlerinde şekillendirdikleri bir idealim ben. Seçimim karını incitmekle onları incitmek arasında.”</p>

  <p>“Onlar beş kişilik bir aile. Senin kaybına daha iyi dayanırlar!”</p>

  <p>“Lütfen,” dedi ses. “Yorgunum.”</p>

  <p>Yaşlı adamın sesi sertleşti. “Gelmek zorundasın. Anna'nın bir kez daha incinmesine izin veremem. Sen bizim oğlumuzsun. Sen benim oğlumsun ve bize aitsin.”</p>

  <p>“Hayır, lütfen!” Gölge titredi.</p>

  <p>“Bu eve, ya da bu insanlara ait değilsin!”</p>

  <p>“Hayır, bana bunu yapma!”</p>

  <p>“Tom, Tom, oğlum, dinle beni. Geri gel, sarmaşıklardan aşağı kay, oğlum. Gel benimle. Anna bekliyor. Sana iyi bir yuva, istediğin her şeyi vereceğiz.” Bunun gerçekleşmesini isteyerek yukarıya bakakaldı.</p>

  <p>Gölgeler sürüklendi, sarmaşıklar hışırdadı. Sonunda hafif ses konuştu, “Pekiyi, Baba.”</p>

  <p>“Tom!”</p>

  <p>Ay ışığında bir erkek çocuğunun kıvrak silueti asmalardan aşağı indi. LaFarge onu yakalamak için kollarını açtı.</p>

  <p>Yukarıdaki odanın ışıkları yandı. Demirli pencerelerin birinden bir ses yükseldi. “Kim var orada?”</p>

  <p>“Acele et, oğlum!”</p>

  <p>Daha fazla ışık yandı, daha fazla ses duyuldu. “Dur, silahım var! Vinny, iyi misin?” Koşuşan ayaklar.</p>

  <p>Yaşlı adam ve oğlan bahçeyi koşarak geçtiler.</p>

  <p>Bir silah sesi duyuldu. Onlar kapıyı çarparken mermi duvara çarptı.</p>

  <p>“Tom, sen o tarafa git, ben de buradan gidip onları peşime takacağım! Kanala koş. On dakika sonra orada buluşuruz, oğlum!”</p>

  <p>Ayrıldılar.</p>

  <p>Ay bir bulutun ardına gizlendi. Yaşlı adam karanlıkta koştu.</p>

  <p>“Anna, buradayım!”</p>

  <p>Yaşlı kadın onun sandala binmesine yardım etti, titriyordu. “Tom nerede?”</p>

  <p>“Bir dakika içinde burada olur,” diye soludu LaFarge.</p>

  <p>Arkalarına dönüp sokakları ve uyuyan kasabayı seyrettiler. Geç saatte dolaşan insanlar hâlâ dışardaydı. Bir polis, bir gece bekçisi, bir roket pilotu, geceye özgü randevulardan dönen birkaç yalnız adam, bir bardan kahkahalarla çıkan dört erkek ve bir kadın. Bir yerlerde belli belirsiz çalan müzik.</p>

  <p>“Neden gelmiyor?” diye sordu yaşlı kadın.</p>

  <p>“Gelecek, gelecek.” Ama LaFarge emin değildi. Belki de çocuk iskeleye inme yolculuğu sırasında, kara evlerin arasındaki gece yarısı sokaklarından koşarken her nasılsa, bir şekilde yine yakalanmıştı. Genç bir çocuk için bile uzun bir koşuydu bu. Yine de buraya ilk ulaşanın o olması gerekirdi.</p>

  <p>Ve şimdi, ileride, ayın aydınlattığı caddede koşan bir figür vardı.</p>

  <p>LaFarge bağırdı, sonra kendini susturdu, çünkü aynı zamanda uzaktan, başka konuşmalar ve koşan ayak sesleri de geliyordu. Pencerelerde birbiri ardına ışıklar yandı. İskeleye inen meydan boyunca bir figür koşuyordu. Bu Tom değildi. Meydanı çevreleyen ışıkların aydınlığında gümüş gibi parlayan yüze sahip bir şekildi sadece. Koşarak yaklaştı, yaklaştıkça daha tanıdık hale geldi ve iskeleye ulaştığı zaman Tom olmuştu! Anna ellerini uzattı. LaFarge kıyıdan ayrılmak için acele etti. Ama artık çok geçti.</p>

  <p>Çünkü caddeden ıssız meydanı geçerek şimdi bir adam koşuyordu, derken bir başkası, sonra bir kadın, iki adam daha, Bay Spaulding, hepsi koşuyordu. Şaşalayıp durdular. Çevrelerine bakındılar, geri gitmek istiyorlardı, çünkü bu sadece bir kâbus olabilirdi, son derece deliceydi. Yine de duraksayarak, durarak, tekrar ilerleyerek gelmeye devam ettiler.</p>

  <p>Çok geçti. Gece ve olay sona ermişti. LaFarge palamarı parmaklarına doladı. Çok yalnızdı ve üşüyordu. Gözleri fal taşı gibi açılmış insanlar, tüm kalabalık, hepsi birden iskelede duruncaya kadar ay ışığında büyük bir hızla ilerleyerek, ayaklarını kaldırdılar ve indirdiler. Çılgınca eğilip sandala baktılar. Haykırdılar.</p>

  <p>“Kıpırdama, LaFarge!” Spaulding'in silahı vardı.</p>

  <p>Artık ne olup bittiği ortadaydı. Ayla aydınlanan sokaklarda bir başına, insanların yanından şimşek gibi çakan Tom. Yanından ok gibi atılan figürü gören bir polis. Polis olduğu yerde dönüyor, onun yüzüne bakıyor, bir isim söylüyor ve izlemeye başlıyor. “Sen, dur orada!” Polisin gördüğü bir suçlunun yüzü. Bütün yol boyunca, hep aynı şey tekrarlanıyor, sağda solda adamlar, kadınlar, gece bekçileri, roket pilotları. Hızla geçen o figür onlar için her anlama geliyordu: tüm kişilikler, tüm kişiler, tüm isimler. Son beş dakikada acaba kaç isim anılmıştı? Tom'un yüzünde, tümü de yanlış olan kaç değişik çehre şekil bulmuştu?</p>

  <p>Bütün yol boyunca izlenen ve izleyenler, hayal ve hayal edenler, av ve avcılar. Bütün yol boyunca ani anımsamalar, tanıdık gözlerin ışıltısı, eski, çok eski bir ismin bağırılışı, başka zamanların anıları, sayıca katlanan kalabalık. On bin aynadan, on bin gözden yansırmış gibi, o koşan rüya, öndekiler, arkadakiler, karşılaşılacak olanlar ve görülmeyenler için farklı bir yüz geçerken, herkes ileriye atılıyordu.</p>

  <p>Ve artık hepsi de buradalar, sandalın başında, kendilerine ait rüyaları istiyorlar. Tıpkı bizim onun Lavinia, Roger, William ya da bir başkası değil de, Tom olmasını istediğimiz gibi, diye düşündü LaFarge. Ama artık hepsi bitti. Yaratık çok ileri gitti.</p>

  <p>“Hepiniz inin aşağı!” diye Spaulding emretti. Tom sandaldan aşağıya adım attı. Spaulding onun bileğini kavradı. “Benimle eve geliyorsun. Biliyorum.”</p>

  <p>“Bekle,” dedi polis. “O benim tutuklum. Adı Dexter, cinayetten aranıyor.”</p>

  <p>“Hayır!” diye hıçkırdı bir kadın. “O benim kocam! Kocamı tanımayacak değilim herhalde!”</p>

  <p>Diğer sesler karşı çıktı. Kalabalık yaklaştı.</p>

  <p>Bayan LaFarge kendini Tom'un önüne siper etti. “Bu benim oğlum, onu hiçbir şeyden dolayı suçlamaya hakkınız yok. Hemen şimdi eve gidiyoruz!”</p>

  <p>Tom ise titriyor ve çılgınca sarsılıyordu. Çok kötü görünüyordu. Etrafındaki kalabalık, vahşi ellerini uzatarak, kavrayarak ve istekte bulunarak çoğaldı.</p>

  <p>Tom çığlık attı.</p>

  <p>Herkesin gözü önünde değişti. Önce Tom'du, sonra James, derken Switchman adında bir adam, Butterfield adında bir başkası; kasabanın belediye başkanı, Judith adında bir genç kız, koca William ve gelin Clarisse. Onların zihinlerine göre kalıplanan, eriyen balmumuydu. Yalvararak, bağrışarak üzerine çöktüler. Yüzü her isteğe göre şekil değiştirirken, o haykırdı ve ellerini savurdu. “Tom!” diye bağırdı LaFarge. “Alice!” dedi bir diğeri. “William!” Onu bileklerinden çekiştirdiler, döndürdüler, en sonunda bir dehşet çığlığıyla yere düştü.</p>

  <p>Taşların üzerinde yatıyordu, erimiş balmumu soğuyordu artık. Yüzü tüm yüzler, bir gözü mavi, diğeri altın rengi; saçı kahverengi, kızıl, sarı, siyah; bir kaşı kalın, diğeri ince; bir eli büyük, diğeri küçük.</p>

  <p>Onun başında dikildiler ve ağızlarını elleriyle örttüler. Eğildiler.</p>

  <p>“Öldü,” dedi birisi sonunda. Yağmur başladı.</p>

  <p>Yağmur insanların üzerine düştü, insanlar başlarını göğe çevirdiler.</p>

  <p>Önce yavaşça, sonra hızlanarak döndüler ve yürüdüler, sonra koşarak olay yerinden dağılmaya başladılar. Bir dakika içinde ortalıkta kimse kalmamıştı. Sadece Bay ve Bayan LaFarge oradaydılar, gözleri yerde, el ele ve çok korkmuş halde.</p>

  <p>Yağmur, göğe bakan, tanınmaz haldeki suratın üzerine yağıyordu.</p>

  <p>Anna hiçbir şey söylemedi, ama ağlamaya başladı.</p>

  <p>“Eve gidelim Anna, elimizden bir şey gelmez,” dedi yaşlı adam.</p>

  <p>Sandala bindiler ve karanlıkta kanal boyunca geri döndüler. Evlerine girdiler, küçük bir ateş yakıp ellerini ısıttılar. Zayıf ve üşümüş halde yatakta yan yana yattılar, tepelerindeki çatıya geri dönen yağmuru dinlediler.</p>

  <p>“Dinle,” dedi LaFarge gece yarısında. “Bir şey duydun mu?”</p>

  <p>“Hiçbir şey, hiçbir şey.”</p>

  <p>“Yine de bir bakayım.”</p>

  <p>Adam oda boyunca ayaklarını sürüdü ve dış kapıyı açmadan önce, önünde uzunca bir süre bekledi.</p>

  <p>Kapıyı sonuna kadar açtı ve dışarı baktı.</p>

  <p>Yağmur kara gökten boş avluya, kanala ve mavi dağların arasına boşanıyordu.</p>

  <p>Beş dakika bekledi, sonra yavaşça, ıslak elleriyle kapıyı kapayıp sürgüledi.</p>
</body>
</html>
