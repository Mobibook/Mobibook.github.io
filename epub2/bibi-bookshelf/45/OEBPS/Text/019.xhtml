<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Kasım 2002: Ateş Balonları</title>
  <link href="../Styles/STYLE.css" rel="stylesheet" type="text/css" />
</head>

<body>
  <h1><span style="font-weight: normal;">Kasım 2002</span></h1>

  <p class="baslik6">Ateş Balonları</p>

  <p class="baslik5">Ateş, yaz gecesinde çimenlerin üzerinde parladı. Amcaların ve teyzelerin parıldayan yüzlerini görüyordunuz. Verandadaki kuzenlerin ışıldayan kahverengi gözlerinde roketler yükseldiler ve soğuk, kömürleşmiş çubuklar uzaklardaki kuru çayırlara gümleyerek iniverdiler.</p>

  <p>Muhterem Peder Joseph Daniel Peregrine gözlerini araladı. Ne rüyaydı ama: o ve kuzenlerinin, büyükbabalarının Ohio'daki eski evinde uzun yıllar önce fişeklerle oynadıkları oyunlar!</p>

  <p>Yattığı yerden, kilisenin ve diğer rahiplerin kaldıkları odaların derin yankılarını dinledi. Crucifix adlı roketin uçuşunun öncesinde, acaba onlar da 4 Temmuz şenliklerinin anılarıyla mı yatmışlardı? Evet. Bu, tıpkı, o ilk sarsıntıyı bekleyip, avuçlarımız gürültülü mucizelerle dolu olarak çiy kaplı kaldırımlara fırladığınız, solukları kesen bağımsızlık günü şafaklarına benziyordu. İşte, Piskoposluk Rahipleri, bir nefeslik şafakta, arkalarında tütsü buharları bırakarak uzayın kadife katedrali boyunca Mars'a fırıldak gibi fırlatılmadan önce buradaydılar.</p>

  <p>“Aslında gitmeli miyiz?” diye fısıldadı Peder Peregrine. “Kendi günahlarımızı Dünya'da halletmemiz gerekmez mi? Buradaki kendi yaşantılarımızdan kaçmıyor muyuz?”</p>

  <p>Doğruldu. Çilek, süt ve bifteğin zengin görünümüne sahip tombul gövdesi ağır ağır hareketlendi.</p>

  <p>“Yoksa tembellik mi?” diye merak etti. “Bu yolculuktan korkuyor muyum?”</p>

  <p>İğne gibi batan duşa girdi.</p>

  <p>“Ama seni Mars'a götüreceğim, bedenim.” Kendi kendine konuştu. “Eski günahları burada bırakıp Mars'a yeni günahlar bulmaya mı gidiyoruz?” Bu neredeyse hoş bir düşünceydi. Kimsenin hayal bile edemediği günahlar. Ah, pederin kendi yazdığı bir de kitap vardı: Başka Dünyalarda Günah Sorunu. Bu kitap, onun rahip kardeşleri arasında nedense ciddi bulunmamış ve göz ardı edilmişti.</p>

  <p>Ama geçen gece, son bir puro içerlerken, o ve Peder Stone bu konuda konuşmuşlardı.</p>

  <p>“Mars üzerinde günah, erdem kılığında görünebilir. Orada kendimizi sonradan günah olduğu ortaya çıkabilecek o erdemli davranışlardan korumalıyız!” demişti Peder Peregrine sevinçle. “Ne kadar heyecan verici! Asırlardır misyonerlik görevine bu kadar büyük bir macera eşlik etmemişti.”</p>

  <p>“Günahı gördüğümde tanırım,” demişti Peder Stone lafını esirgemeden, “Mars'ta olsa bile.”</p>

  <p>“Ah, biz rahipler turnusol kâğıdı gibi olmakla övünürüz, günahı görünce rengimiz değişir,” diye karşılık verdi Peder Peregrine, “ama ya Mars'ın kimyası değişikse ve hiç renk vermezsek! Ya Mars'ta yeni duyular varsa, farkına varılamayacak günahın varlığını kabullenmelisin.”</p>

  <p>“Eğer önceden tasarlanmış bir kötü niyet yoksa, bunun için ne günah, ne de ceza vardır –Tanrı bize bu konuda güvence vermiştir,” diye Peder Stone yanıtladı.</p>

  <p>“Dünya üzerinde, evet. Peki ya Mars'ta günah, kötülüğünü insanın bilinçaltına telepatik olarak sokup, ortada kötü bir niyet gözükmeden bilincini serbest bırakıyorsa, o zaman ne olacak?”</p>

  <p>“Yeni günahlar nasıl mümkün olabilir?”</p>

  <p>Peder Peregrine yavaşça öne eğildi. “Adem kendi başına günah işlemedi. Havva'yı ekle, baştan çıkarmayı eklemiş olursun. İkinci bir adam daha ekle, zinayı olası kılarsın. Cinsellik ve insanla birlikte günahı da eklersin. Eğer insan zararsız olsaydı, elleriyle boğamazdı. Bu türden bir günah olmazdı. İnsana kolları ekleyince, yeni şiddet olasılıklarını da eklersin. Amipler günah işleyemezler, çünkü bölünerek çoğalırlar. Birbirlerini öldürmezler, başkasının karısına göz dikmezler. Amiplere de cinsiyeti ekle, kollar ve bacaklar ekle, cinayet ve zinayla karşılaşırsın. Bir uzuv, ya da kişi ekleyip çıkarmakla, olası kötülükleri de ekler ya da çıkarırsın. Mars üzerinde ya bizim aklımıza sığmayan beş yeni duyu, organlar ve göze görünmeyen uzuvlar varsa –o zaman beş de yeni günah olmaz mı?”</p>

  <p>Peder Stone'un nefesi kesilmişti. “Böyle şeylerden hoşlanıyorsun galiba!”</p>

  <p>“Zihnimi canlı tutuyorum Peder. Sadece canlı, hepsi bu.”</p>

  <p>“Zihnin hokkabaz gibi devamlı bir şeylerle oynuyor, değil mi? –Aynalar, meşaleler, tabaklar.”</p>

  <p>“Evet. Çünkü kimi zaman kilise, perdelerin kalktığı ve beyaz, çinko oksit, pudra beyazı insan heykellerin soyut güzelliği temsil etmek için durduğu şu yapmacık sirk tablolarını andırıyor. Fazlasıyla harika. Ama umarım benim o heykeller arasında koşuşturacağım bir boşluk olacaktır. Öyle değil mi, Peder Stone?”</p>

  <p>Peder Stone uzaklaşmıştı. “Bana kalırsa yatsak iyi olur. Birkaç saat sonra senin şu yeni günahlarını görmek için uçuyor olacağız, Peder Peregrine.”</p>

  <p>Roket ateşlenmeye hazır bekliyordu.</p>

  <p>Pederler ibadetlerini yerine getirip, sabah ayazında kasaba boyunca, kırağı kaplı sahada yürüdüler, New York'tan, Chicago'dan, Los Angeles'dan gelme bir sürü iyi rahip –Kilise, en iyi adamlarını gönderiyordu– yürürken, Peder Peregrine Piskopos'un sözlerini anımsadı.</p>

  <p>“Peder Peregrine, misyonerlerin başında sen bulunacaksın. Peder Stone da yanında olacak. Seni bu göreve seçme nedenlerimi acınacak derecede çapraşık buluyorum Peder, ama gezegenlerdeki günah konusunda yazdıkların okunmadı sanma. Sen, esnek bir adamsın. Mars ise bizim binlerce yıldır ihmal temizlenmemiş bir dolap. Günah, orada ıvır zıvır, çer çöp gibi birikmiş. Mars, Dünya'dan iki kat daha yaşlı ve iki kat fazla Cumartesi geceleri, alkol banyoları ve tıpkı beyaz foklar gibi çıplak olan kadınlara atılan bakışlar görmüş. O dolabın kapısını açtığımızda, içindekiler üzerimize yığılacak. Zihni hızla bir kenara sıçrayabilecek kadar esnek olan bir adama ihtiyacımız var. Azıcık dogmatik olan birisi dökülenlerin altında kalır. Senin esnek davranacağını hissediyorum. Peder, bu görev senindir.”</p>

  <p>Piskopos ve rahipler diz çöktüler.</p>

  <p>Rahipler kutsandılar ve rokete bir miktar kutsal su serpildi. Piskopos ayağa kalkarak onlara seslendi:</p>

  <p>“Marslıları O'nun Gerçeği'ni kabul etmeye hazırlamak için Tanrı yolunda gideceğinizi biliyorum. Hepinize düşünce dolu bir yolculuk dilerim.”</p>

  <p>Cüppeleri hışırdayan yirmi adam, tek sıra halinde Piskopos'un önünden geçtiler, arındırılmış rokete binmeden önce ellerini onun nazik ellerine teslim ettiler.</p>

  <p>“Merak ediyorum,” dedi Peder Peregrine son anda, “ya Mars cehennemse? Kükürt ve alevlere boğulmak için sadece bizim gelmemizi bekliyorsa?”</p>

  <p>“Tanrım, yanımızda ol,” dedi Peder Stone. Roket hareket etti.</p>

  <p class="baslik11">Uzay boşluğundan çıkmak, şimdiye dek gördükleri en güzel katedralden çıkmak gibiydi. Mars'a ayak basmak, kilisede gerçek Tanrı aşkını tanıdıktan beş dakika sonra, sokaktaki sıradan bir kaldırıma ayak basmak gibiydi.</p>

  <p>Rahipler dumanları tüten roketten büyük bir dikkatle dışarı çıktılar ve, Peder şükran duası yaparken, Mars kumları üzerinde diz çöktüler.</p>

  <p>“Tanrım, senin mekânlarında yaptığımız bu yolculuk için sana şükürler olsun. Ve, Tanrım, yeni bir yere geldik, bu yüzden yeni gözlerimiz olmalı. Yeni sesler duyacağız, bu yüzden yeni kulaklara ihtiyacımız var. Ve yeni günahlar göreceğiz, bu yüzden senden bizlere daha iyi, daha sağlam ve daha saf yürekler bahşetmeni diliyoruz. Amen.”</p>

  <p>Ayağa kalktılar.</p>

  <p>İşte Mars, rahiplerin sualtı biyologları kılığında ayaklarını sürüye sürüye dolaşıp hayat aradıkları bir deniz dibi gibi uzanıyordu karşılarında. İşte gizli günahın kol gezdiği yer burasıydı. Ah, dengelerini nasıl da dikkatli korumalılardı, gri tüyler gibi, bu yeni öğe'de, yürümenin kendisinin bile bir günah olabileceğinden korkuyorlardı; ya da nefes almanın, hatta sadece oruç tutmanın bile!</p>

  <p>Ve işte İlk Kasaba'nın belediye başkanı onları karşılamaya gelmiş, elini uzatmıştı. “Sizin için ne yapabilirim, Peder Peregrine?”</p>

  <p>“Marslılar'la ilgili bilgi istiyoruz. Eğer onlar hakkında bir şeyler bilirsek kiliselerimizi uygun şekilde planlayabiliriz. Boyları üç metre mi? O zaman kapıları yüksek yaparız. Tenleri mavi, kırmızı, ya da yeşil mi? Bunu bilmeliyiz ki, vitraylı pencerelerde uygun renkte figürler kullanalım. Ağırlar mı? Ona göre sıraları sağlam yapalım.”</p>

  <p>“Peder,” dedi başkan, “bana sorarsanız Marslılar konusunda kaygılanmanıza gerek yok. Mars'ta iki ırk var. Bunlardan biri neredeyse ortadan kalktı, kalan birkaç tanesi saklanıyor. İkinci ırka gelince, şey, pek insana benzemiyorlar.”</p>

  <p>“Ya?” Peder Peregrine'in kalbi hızlandı.</p>

  <p>“Onlar şu tepelerde yaşayan yuvarlak ışık küreleri, Peder. İnsan mı, hayvan mı bilen yok. Ama duyduğuma göre zekice davranıyorlarmış.” Belediye başkanı omzunu silkti. “Tabii ki insan değiller, o yüzden önemseyeceğinizi sanmıyorum—”</p>

  <p>“Tam tersine,” diye atıldı Peder Peregrine çabucak. “Zekiler mi dediniz?”</p>

  <p>“Bir söylenti var. Madencinin biri şu tepelerde ayağını kırmış ve orada ölecekmiş. Mavi ışık küreleri ona gelmiş. Uyandığında, otoyolun birinde yatıyormuş ve oraya nasıl geldiğini bilmiyormuş.”</p>

  <p>“Sarhoştur,” dedi Peder Stone.</p>

  <p>“Hikâye bu,” dedi belediye başkanı. “Peder Peregrine, Marslıların çoğu öldü, geriye şu mavi küreler kaldığına göre, açıkça söyleyeyim ki, İlk Şehir'le ilgilenseniz iyi edersiniz. Mars açılıyor. Dünya'nın eski günlerinde Batı'da ve Alaska'da olduğu gibi, burası bir sınır. İnsanlar akın akın geliyorlar. İlk Kasaba'da kurtarılmaya muhtaç binlerce zenci İrlandalı tamirci, madenci ve gündelikçi işçi var, çünkü sınırda çok sayıda günahkâr kadın onlarla birlikte gelmiş ve fazlaca on asırlık Mars şarabı—”</p>

  <p>Peder Peregrine gözlerini yumuşak mavi tepelere dikmişti.</p>

  <p>Peder Stone genzini temizledi. “Ee, Peder?”</p>

  <p>Peder Peregrine duymamıştı onu. “Mavi ateşten küreler, ha?”</p>

  <p>“Evet, Peder.”</p>

  <p>“Ya,” diye içini çekti Peder Peregrine.</p>

  <p>“Mavi balonlar.” Peder Stone başını salladı. “Bir sirk burası!”</p>

  <p>Peregrine nabzının hızla attığını hissetti. Küçük sınır kasabasına baktı, çiğ, yeni gelmiş günahı gördü. Tepelere baktı, eskinin en eskisi yine de kendisi için yeni olan günahı gördü.</p>

  <p>“Başkan, sizin şu zenci İrlandalı işçileriniz cehennem ateşinde bir gün daha yansa olur mu?”</p>

  <p>“Onları sizin için çevirir, üzerlerine sos dökerim, Peder.”</p>

  <p>Peder Peregrine başıyla tepeleri işaret etti. “O zaman, işte gideceğimiz yer orası,” dedi.</p>

  <p>Kalabalıktan bir homurtu yükseldi.</p>

  <p>“Kasabaya gitmek,” diye açıkladı Peder Peregrine, “çok kolay olurdu. Eğer Efendimiz burada yürüseydi ve insanlar ona 'İşte bu herkesin yürüdüğü yol,' deselerdi, O şöyle cevap verirdi, 'Bana çalıları gösterin. Kendime bir yol açacağım.”</p>

  <p>“Ama—”</p>

  <p>“Peder Stone, eğer günahkârların yanından elimizi bile uzatmadan geçersek, sırtımıza nasıl bir yük biner, bir düşün.”</p>

  <p>“Ama bunlar ateşten küreler!”</p>

  <p>“İlk yaratıldığımızda, insanın da diğer hayvanlara gülünç gözüktüğünü düşünüyorum. Yine de tüm sadeliğine karşın, ruhu vardır. Aksini kanıtlayıncaya kadar, bu ateşten kürelerin de ruhları olduğunu farz edelim.”</p>

  <p>“Pekâlâ,” diye kabul etti belediye başkanı, “ama kasabaya geri döneceksiniz.”</p>

  <p>“Göreceğiz. Önce bir kahvaltı. Sonra sen ve ben, Peder Stone, yalnız başımıza tepelere yürüyeceğiz. Bu ateşli Marslıları makinelerle, ya da kalabalıklarla korkutmak istemiyorum. Kahvaltımızı edelim mi?”</p>

  <p>Rahipler sessizlik içinde yemeklerini yediler.</p>

  <p>Akşam vakti, Peder Peregrine ve Peder Stone, tepelerde oldukça yukarılara tırmanmışlardı. Durdular ve bir süre için rahatlayıp, bekleyişin tadını çıkarmak için bir kayaya oturdular. Marslılar daha ortalıkta gözükmemişlerdi ve ikisi de belli belirsiz bir hayal kırıklığı hissediyorlardı.</p>

  <p>“Acaba—” dedi Peder Peregrine yüzünü silerek, “onlara 'Merhaba!' diye bağırsak, cevap verirler mi?”</p>

  <p>“Peder Peregrine, sen hiç ciddi olmayacak mısın?”</p>

  <p>“Yüce Tanrı ciddi oluncaya kadar, hayır. Ah, öyle korkunç sarsılmış gibi görünme lütfen. Tanrı ciddi değildir. Aslında O'nun sevgiden başka ne olduğunu anlamak da biraz güçtür. Sevginin de mizahla ilgisi vardır, değil mi? Çünkü katlanamadığın birisini sevemezsin, değil mi? Ve birisine gülmedikten sonra da ona devamlı katlanamazsın. Doğru değil mi? Biz de kesinlikle bir şeker kâsesinin içinde yuvarlanan küçük, gülünç hayvancıklarız ve Tanrı, her şeyden çok onu güldürdüğümüz için bizi seviyor olmalı.”</p>

  <p>“Tanrı'nın esprili olduğunu hiç düşünmemiştim.”</p>

  <p>“Platypus'un,<a id="a4"></a><a href="../Text/notes.xhtml#a4"><sup>[4]</sup></a> devenin, devekuşunun ve insanın Yaratıcısından mı bahsediyorsun? Haydi ama, yapma!” diye kahkahayı bastı Peregrine.</p>

  <p>Ama tam o anda, alacakaranlıkta tepelerin arasından, yollarını aydınlatmak için konmuş bir sıra mavi lamba gibi, Marslılar geliverdi.</p>

  <p>Onları ilk gören Peder Stone'du. “Bak!”</p>

  <p>Peder Peregrine döndü ve kahkahası dudaklarında dondu.</p>

  <p>Mavi ateşten küreler, göz kırpan yıldızların arasında asılı durmuş, uzaktan titreşiyorlardı.</p>

  <p>“Canavarlar!” Peder Stone yerinden sıçradı.</p>

  <p>Ama Peder Peregrine onu yakaladı. “Bekle!”</p>

  <p>“Kasabaya gitmeliydik!”</p>

  <p>“Hayır, dinle, bak!” diye rica etti Peregrine.</p>

  <p>“Korkuyorum!”</p>

  <p>“Korkma. Bu Tanrı'nın işi!” işi!”</p>

  <p>“Hayır, şimdi, sakin ol!” Peder Peregrine onu yatıştırdı ve ateşli küreler yaklaşırken yukarı doğru kaldırdıkları yüzlerine vuran masmavi ışığın önünde, diz çöktüler.</p>

  <p>Yine Bağımsızlık Bayramı gecesi, diye düşündü Peregrine titreyerek. Kendini 4 Temmuz gecelerindeki bir çocuk gibi hissediyordu, gök parçalara ayrılıyor, toz gibi yayılan yıldızlara ve yanan seslere dönüşüyor, patlamalar evin pencerelerini binlerce buzlu göletin üzerindeki ince buz gibi şıngırdatıyordu. Teyzeler, amcalar, kuzenler, göksel bir doktora, “Aaa” dermişçesine ağızlarını açmış bağırıyorlardı. Yaz gecesinin renkleri. Ve hoşgörülü bir büyükbabanın yaktığı, o kocaman, nazik elleriyle sürekli kıldığı Ateş Balonları. Ah, o güzel Ateş Balonları'nın anılan, hafifçe aydınlanmış, ısıyla dalgalanan incecik dokularıyla böcek kanatları gibi, kutularda katlanmış eşek arıları gibi yatan ve sonra, o öfke ve başkaldırı gününün sonunda kutularından çıkıp, zarifçe katlarını açan, mavi, kırmızı, beyaz, yurtsever Ateş Balonları! Büyükbaba küçük mumu yakıp da sıcak havanın üfürerek elindeki hafifçe tombul, ışık saçan, ellerinden bırakmakta gönülsüz oldukları, bir kez bırakılınca insanın hayatından bir yılı, bir 4 Temmuz'u, Güzellik'in bir parçasını götüren, parıltılı bir hayal olan balonu şekillendirmesine izin verirken, Peregrine, çoktan ölmüş ve küfle örtülmüş sevgili akrabalarının solgun yüzlerini görürdü. Ve Ateş Balonları yukarı, yaz gecesi takımyıldızlarının arasından daha da yükseklere sürüklenirken, evlerin sundurmalarından kırmızı-beyaz-mavi gözler tek kelime etmeksizin onları takip ederlerdi. Ateş Balonları Illinois eyaletinin derinliklerine doğru uzaklaşır, gece nehirlerinin ve uyuyan konakların üzerinden küçülerek, sonsuza dek giderlerdi…</p>

  <p>Peder Peregrine, gözlerine doluşan yaşları hissetti. Marslılar üzerindeydi. Bir değil, fakat fısıldaşan bin Ateş Balonu gibi havada duruyorlardı. Çoktan göçmüş, sevgili büyükbabasını yanı başında, gökteki Güzellik'e bakarken bulacakmış gibiydi.</p>

  <p>Ama yanında duran Peder Stone idi.</p>

  <p>“Gidelim buradan Peder, lütfen!”</p>

  <p>“Onlarla konuşmalıyım.” Peder Peregrine ne diyeceğini bilmeden ileriye atıldı, çünkü şu ana kadar geçmişte kalan o Ateş Balonları'na ne söylediyse, bunu zihninden söylemişti: güzelsiniz, çok güzelsiniz ve bu, şu anda yeterli değildi. Tek yapabildiği ağırlaşmış kollarını kaldırıp, büyülü Ateş Balonları'nın ardından hep yapmak istediği gibi seslenmek oldu: “Merhaba!”</p>

  <p>Ama ateşli küreler, sadece karanlık bir aynadaki görüntüler gibi yanmaya devam ettiler. Hareketsiz, gaz gibi, doğaüstü ve ölümsüz görünüyorlardı.</p>

  <p>“Tanrı'yla beraber geldik,” dedi Peder Peregrine göğe doğru.</p>

  <p>“Aptal, aptal, aptal.” Peder Stone elinin tersini ısırıp duruyordu. “Tanrı aşkına, Peder Peregrine, dur!”</p>

  <p>Ama fosforlu küreler tepelere doğru uçtu. Bir anda kaybolmuşlardı.</p>

  <p>Peder Peregrine yine bağırdı ve son çığlığının yankısı, üstlerindeki tepeyi salladı. Arkasını dönünce, bir çığın toz kaldırdığını, durakladığını ve derken yuvarlanan taşların gümbürtüsüyle dağdan üzerlerine indiğini gördü.</p>

  <p>“Yaptığını gördün mü!” diye bağırdı Peder Stone.</p>

  <p>Peder Peregrine neredeyse büyülenmişti, sonra dehşete kapıldı. Taşlar onları ezip harabeye çevirmeden önce sadece birkaç metre koşabileceklerinin bilincinde, arkasına döndü. Ah, Tanrım, diye fısıldayacak vakti bulabildi ve kayalar iniverdi!</p>

  <p>“Peder!”</p>

  <p>Kabuğundan ayrılan buğday tanesi gibi birbirlerinden ayrılmışlardı. Kürelerin mavi parıltısı, soğuk yıldızların kayışı, bir kükreyiş ve bir anda elli altmış metre uzakta bir çıkıntının üzerinden, bedenlerinin tonlarca kayanın altına gömüleceği noktayı izliyorlardı.</p>

  <p>Mavi ışık buharlaşmıştı.</p>

  <p>İki rahip birbirlerine sarıldılar. “Ne oldu?”</p>

  <p>“Mavi ateşler bizi taşıdılar!”</p>

  <p>“Hayır, biz koştuk!”</p>

  <p>“Hayır, bizi küreler kurtardı.”</p>

  <p>“Bunu yapamazlar!”</p>

  <p>“Yaptılar.”</p>

  <p>Gök boştu. Sanki koca bir çan henüz susmuş gibiydi. Yankıları hâlâ dişlerinde ve iliklerinde hissediyorlardı.</p>

  <p>“Gidelim buradan. Bizi öldürtecektin.”</p>

  <p>“Uzun yıllar var ki, ölümden korkmadım, Peder Stone.”</p>

  <p>“Hiçbir şeyi ispatlayamadık. Bu mavi ışıklar daha ilk bağırışta kaçıp gittiler. Yararsız bu.”</p>

  <p>“Hayır.” Peder Peregrine'in inatçı bir hayranlıkla rengi değişmişti. “Bir şekilde bizi kurtardılar. Bu onların ruhu olduğunu kanıtlar.”</p>

  <p>“Bu sadece onların bizi kurtarabileceğini kanıtlar. Her şey karmakarışıktı. Kendimiz de kaçmış olabiliriz.”</p>

  <p>“Onlar hayvan değil, Peder Stone. Hayvanlar hayat kurtarmazlar, özellikle yabancılarınkini. Burada acıma ve sevecenlik var. Belki yarın daha fazlasını da kanıtlayabiliriz.”</p>

  <p>“Neyi kanıtlayacağız? Nasıl?” Peder Stone artık haddinden fazla yorulmuştu. Zihnine ve bedenine yöneltilen büyük saldırının etkisi, kaskatı yüzünden okunuyordu. “Onları helikopterle izleyip İncil'den bölümler ve ayetler mi okuyacağız? Onlar insan değil. Bizim gibi gözleri, kulakları ya da bedenleri yok.”</p>

  <p>“Ama onlarla ilgili bir şey hissediyorum,” diye yanıtladı Peder Peregrine. “Büyük bir açıklamanın yakın olduğunu biliyorum. Bizi kurtardılar. Düşünüyorlar. Yaşamamıza izin vermek ya da ölmemize göz yummak gibi iki seçenekleri vardı. Bu, özgür iradenin kanıtıdır!”</p>

  <p>Peder Stone ateş yakmaya girişmişti. Elindeki ince dallara bakıyor, gri dumana doğru öksürüyordu. “Yavru kazlar için bir rahibe okulu, kutsal domuzlar için bir manastır açacağım, bir de mikroskopta terliksi hayvanların ibadet edip, iplikleriyle tespih çekebilmeleri için minyatür bir mihrap inşa edeceğim.”</p>

  <p>“Yapma, Peder Stone.”</p>

  <p>“Kusura bakma.” Peder Stone kızarmış bir suratla ateşe doğru gözlerini kırpıştırdı. “Ama bu, seni çiğneyip yutmadan önce bir timsahı kutsamak gibi bir şey. Bütün misyonu tehlikeye atıyorsun. Bizim bulunmamız gereken yer Birinci Kasaba, erkeklerin boğazından alkolü temizleyip, ellerine parfüm sıkmalıyız!”</p>

  <p>“İnsan olmayanın içindeki insanı göremez misin?”</p>

  <p>“İnsanın içindeki insan olmayanı görmeyi yeğlerim.”</p>

  <p>“Peki ya bu şeylerin günah işlediklerini, günahı ve ahlakı tanıdıklarını, özgür iradeleri ve akılları olduğunu kanıtlarsam, Peder Stone?”</p>

  <p>“Bu çok ikna edici olurdu.”</p>

  <p>Gece hızla soğudu ve bisküvileriyle böğürtlenlerini yerlerken, en çılgınca düşüncelerini bulmak amacıyla ateşin içine baktılar, az sonra da uyumla ışıyan yıldızların altında uyumak için sarınıp sarmalanmışlardı. Dakikalardır Peder Peregrine'in canını sıkacak bir şey aramakla meşgul olan Peder Stone, son bir kez arkasını dönmeden önce pembe közlere dikti gözlerini ve konuştu: “Mars'ta Adem ve Havva yok. İlk Günah da: Belki de bu Marslılar Tanrı'nın lütfuyla yaşıyorlar. O zaman kasabaya inip Dünyalılar üzerinde çalışmaya koyulabiliriz.”</p>

  <p>Peder Peregrine, çok öfkelenen ve şimdi de kinci davranan Peder Stone için küçük bir dua okumayı aklının bir köşesine yazdı. Tanrı yardımcısı olsundu. “Evet, Peder Stone, ama Marslılar yerleşimcilerimizden bazılarını öldürdüler. Bu bir günahtı. Mars'ta da bir ilk günah, Adem ve Havva olmalı. Onları bulacağız. Şekli ne olursa olsun, insan insandır ve günaha eğilimlidir.”</p>

  <p>Ama Peder Stone uyku taklidi yapıyordu.</p>

  <p>Peder Peregrine gözlerini yummadı.</p>

  <p>Elbette bu Marslıların cehenneme gitmesine göz yumamazlardı, değil mi? Vicdanlarında bir eziklik hissetmeksizin yeni koloni kasabalarına, ışıl ışıl gözlü, beyaz istiridye bedenli, yatakta işveli kadınları, yalnız işçileriyle gırtlağına kadar günahla dolu o kasabalara gidebilirler miydi? Rahiplerin bulunması gereken yer orası değil miydi? Bu tepelere yapılan yolculuk, kişisel bir heves değil de neydi? Gerçekten de Tanrı'nın Kilisesi'ni mi düşünüyordu, yoksa sünger misali aç bir merakı mı bastırmaya çalışıyordu? Aziz Anthony'nin ateşleri olan şu Mavi Küreler –nasıl da yanıyorlardı zihninde! Maskenin gerisindeki, insan olmayanın içindeki insanı ortaya çıkarmak nasıl da zorlu olacaktı. Gizlice, kendi kendine bile olsa, bir bilardo masası dolusu ateşli küreyi hak yoluna getirdim diyebilse, göğsü kabarmayacak mıydı gururla? Nasıl da kibir dolu bir günah! Kefaret çekmeye değerdi! Ama insan sevgi uğruna birçok kibirli davranışta bulunabilirdi ve Tanrı'yı öylesine çok seviyordu ve bundan dolayı öylesine mutluydu ki, herkesin de bu kadar mutlu olmasını istiyordu.</p>

  <p>Uykuya dalmadan önce son gördüğü şey, mavi ateşlerin geri dönüşüydü. Sanki alevli melekler uçuşarak tasa dolu uykusu için ona hafifçe bir ninni söylüyorlardı.</p>

  <p>Peder Peregrine sabah erkenden uyandığında yuvarlak, mavi hayaller hâlâ oradaydılar.</p>

  <p>Peder Stone bir külçe gibi sessizce uyuyordu. Peregrine çevresindeki havada durup kendisini izleyen Marslılara baktı. Onlar da insandılar –bunu biliyordu. Ama ya buna kanıt gösterecek, ya da kendisine kibarca görevden çekilmesini söyleyen gözleri ve ağzı kuru bir Piskopos'la yüzleşecekti.</p>

  <p>Ama eğer göğün yükseklerinde gizlenirlerse, onların insanlığını nasıl kanıtlayabilirdi ki? Onları nasıl daha yakma çekip sayısız sorularına cevap arayabilirdi ki?</p>

  <p>“Bizi çığdan kurtardılar.”</p>

  <p>Peder Peregrine doğruldu, kayaların arasından ilerledi ve altmış metrelik sarp bir uçuruma rast gelinceye değin en yakındaki tepeye çıkmaya başladı. Buz gibi havada yaptığı zorlu tırmanış yüzünden nefesi tıkanmıştı. Soluklanarak durdu.</p>

  <p>“Eğer buradan düşersem kesinlikle ölürüm.”</p>

  <p>Küçük bir çakıl taşı attı aşağıya. Nice sonra, aşağıdaki kayalara çarpışını duydu.</p>

  <p>“Tanrı beni asla affetmeyecek.”</p>

  <p>Bir çakıl daha attı.</p>

  <p>“Ama bunu Sevgimden yaparsam intihar olmaz, değil mi…?”</p>

  <p>Bakışlarını mavi kürelere çevirdi. “Ama önce, bir başka deneme.” Onlara seslendi: “Merhaba, merhaba!”</p>

  <p>Yankılar üst üste bindi, ama mavi ateşler ne kıpırdadılar, ne de bir göz kırptılar.</p>

  <p>Beş dakika boyunca onlarla konuştu. Sustuğu vakit aşağı baktı ve Peder Stone'un aşağıdaki ufak kampta, kendisine yapılan haksızlıktan dolayı duyduğu öfkeyle, hâlâ uyumakta olduğunu gördü.</p>

  <p>“Her şeyi kanıtlamalıyım.” Peder Peregrine uçurumun kenarına adım attı. “Ben yaşlı bir adamım. Korkmuyorum. Eminim ki Tanrı bunu kendisi için yaptığımı anlayacaktır?”</p>

  <p>Derin bir nefes aldı. Tüm hayatı gözlerinin önünden geçti ve düşündü. Biraz sonra ölecek miyim? Korkarım hayatı çok seviyorum. Ama daha çok sevdiklerim de var.</p>

  <p>Ve bunu düşünerek uçurumdan aşağı atladı.</p>

  <p>Düştü.</p>

  <p>“Aptal!” diye haykırdı. Dönüp duruyordu düşerken. “Yanılmışsın!” Kayalar ona doğru geliyordu ve onlara çarpıp ululuğa kavuştuğunu hayal etti. “Niye yaptım bunu?” Ama yanıtı biliyordu ve bir an sonra düşerken sakindi. Etrafını saran rüzgâr kükrüyor ve kayalar onu kucaklamak için ileri atılıyordu.</p>

  <p>Derken yıldızların kayışı ve mavi ışığın parıltısında bir farklılık, ve kendini mavilikle sarmalanmış, havada asılı hissetti. Hemen sonra, hafif bir çarpmayla kayaların üzerine bırakıldı. Orada bir süre kıpırdamadan, sağ salim, kendini yoklayarak oturdu ve yukarı baktığında mavi ışıklar bir anda çekildiler.</p>

  <p>“Beni kurtardınız!” diye fısıldadı. “Ölmeme izin vermediniz. Bunun yanlış olduğunu biliyordunuz.”</p>

  <p>Hâlâ sessizce uyuyan Peder Stone'un yanına koşturdu aceleyle. “Peder, Peder, uyan!” Onu sarsarak çevirdi. “Peder, kurtardılar beni!”</p>

  <p>“Kim kurtardı seni?” Peder Stone gözlerini kırpıştırdı ve doğruldu.</p>

  <p>Peregrine başından geçenleri anlattı.</p>

  <p>“Bir rüya, bir kâbus görmüşsün. Git yat,” dedi Peder Stone öfkeyle. “Sen ve sirk balonların.”</p>

  <p>“Ama uyanıktım!”</p>

  <p>“Yapma Peder, kendine gel. Sakinleş.”</p>

  <p>“Bana inanmıyor musun? Silahın var mı? İşte burada, ver onu bana.”</p>

  <p>“Ne yapacaksın onunla?” Peder Stone yılanlara ve bu gibi beklenmedik hayvanlara karşı bir önlem olarak yanlarına aldıkları küçük tabancayı uzattı.</p>

  <p>Peder Peregrine tabancayı kavradı. “Kanıtlayacağım!”</p>

  <p>Tabancayı kendi eline doğrulttu ve ateş etti.</p>

  <p>“Dur!”</p>

  <p>Havada bir ışıltı oldu ve gözlerinin önünde, mermi elinin ayasından iki santim uzakta, havada asılı kaldı. Bir an için öylece durdu. Etrafı fosforlu bir mavi ışıkla çevrelenmişti. Sonra tıslayarak yere düştü.</p>

  <p>Peder Peregrine tabancayı üç kez daha ateşledi –eline, bacağına ve gövdesine. Üç kurşun da asılı kaldı, parıldadı ve ölü böcekler gibi yere düştüler.</p>

  <p>“Görüyor musun?” dedi Peder Peregrine kolunu indirip, silahı da mermilerin yanına bıraktı. “Onlar biliyorlar, anlıyorlar. Hayvan değiller. Düşünüyorlar, yargılıyorlar ve törel bir ortamda yaşıyorlar. Hangi hayvan beni kendimden korurdu böyle? Hiçbir hayvan bunu yapmaz. Sadece diğer bir insan. Şimdi inanıyor musun, peder?”</p>

  <p>Peder Stone gökyüzüne, mavi ışıklara bakıyordu. Sessizce bir dizinin üstüne çöktü, sıcacık kurşunları avucuna koyup ellerini açtı. Sonra yumruğunu kapadı.</p>

  <p>Arkalarından güneş doğuyordu.</p>

  <p>“Diğerlerine bundan bahsedip onları buraya getirsek iyi olacak,” dedi Peder Peregrine.</p>

  <p>Güneş yükseldiğinde, çoktan rokete doğru yola çıkmışlardı bile.</p>

  <p>Peder Peregrine karatahtanın ortasına bir daire çizdi.</p>

  <p>“Bu, Tanrı'nın oğlu İsa.” Diğer rahiplerin sertçe solumalarını duymazdan geldi.</p>

  <p>“Bu, tüm haşmetiyle İsa,” diye devam etti.</p>

  <p>“Bana bir geometri problemi gibi gözüküyor,” diye yorumda bulundu Peder Stone.</p>

  <p>“Yerinde bir gözlem, çünkü burada sembollerle uğraşıyoruz. Kabul etmelisiniz ki, İsa ister bir daireyle, ister bir kareyle gösterilmiş olsun, İsalığından hiçbir şey kaybetmez. Asırlardan onun sevgisini ve acısını haç ile simgeledik Bu nedenle, bu daire Marslıların İsası olacak. Onu Mars'a böyle getireceğiz.”</p>

  <p>Rahipler huzursuzca kıpırdanıp bakıştılar.</p>

  <p>“Sen, Mathias Birader, bu dairenin camdan bir modelini yaratacaksın. İçi parlak, ateşlerle dolu bir küre olacak. Onu sunağın üstüne yerleştireceğiz.”</p>

  <p>“Ucuz bir sihir numarası,” diye homurdandı Peder Stone.</p>

  <p>Peder Peregrine sabırla konuşmasını sürdürdü: “Aksine, biz onlara Tanrı'yı anlaşılabilir bir görüntüyle veriyoruz. Eğer İsa, Dünya'da bize bir ahtapot olarak gelseydi, onu seve seve kabul etmez miydik?” Ellerini açtı, “O zaman, Tanrı'nın bize Mesih'i insan biçimindeki İsa ile yollaması da ucuz bir sihir numarası mı oluyor? Kiliseyi kutsadıktan sonra, sunak ve simgesini buraya inşa ettikten sonra, İsa'nın bu önümüzdeki şekli almayı reddedeceğini mi düşünüyorsunuz? Siz de yürekten biliyorsunuz ki reddetmezdi.”</p>

  <p>“Ama ruhsuz bir hayvanın bedeni!” dedi Mathias Birader.</p>

  <p>“Bu sabah döndüğümüzden beri birçok kez tekrarladık bunu, Mathias Birader. Bu yaratıklar bizi çığdan kurtardılar. İnsanın kendisini yok etmesinin günah olduğunu fark ettiler ve bunu ardı ardına engellediler. Bu nedenle tepelerde bir kilise kurmalıyız. Onların bize yabancı gelen günah işleme yollarını keşfetmek ve Tanrı'yı bulmalarına yardımcı olmak için onlarla birlikte yaşamalıyız.”</p>

  <p>Ama rahipler bu olasılıktan hoşlanmışa benzemiyorlardı.</p>

  <p>“Gözümüze tuhaf göründükleri için mi?” diye Peder Peregrine hayretle sordu. “Biçim dediğiniz nedir ki? Tanrı'nın hepimize bahşettiği o parlak ruh için bir kadeh. Eğer yarın deniz aslanlarının bir anda özgür iradeye ve akla kavuştuğunu, ne zaman günah işlenmeyeceğini, yaşamın ne olduğunu; adaleti şefkatle, hayatı sevgiyle yumuşatmayı öğrendiğini duyarsam gidip denizin altına bir katedral dikerim. Eğer serçeler yarın Tanrı'nın isteğiyle, mucizevi bir şekilde ölümsüz ruhlara sahip olurlarsa, bir kiliseye helyum doldurup peşlerinden koşarım, çünkü şekli ne olursa olsun, özgür irade sahibi ve günahlarının bilincinde olan her ruh, hakları olan mezhep kendilerine verilmediği sürece cehennemde yanmaya mahkûmdur. Bir tek Marslı kürenin bile cehennemde yanmasına izin vermeyeceğim, çünkü o, sadece benim gözümde bir küredir. Gözlerimi yumduğum zaman, karşımda bir zekâ, bir sevgi, bir ruh olarak durur –ve onu yadsıyamam.”</p>

  <p>“Peki ya şu sunağın üzerine yerleştirilmesini istediğin cam küre?” diye itiraz etti Peder Stone.</p>

  <p>“Çinlileri düşünün,” dedi Peregrine hiç istifini bozmadan. “Çinli Hıristiyanlar nasıl bir İsa'ya ibadet ederler? Doğulu bir İsa'ya elbette. Hepiniz de Doğuluların çizdiği Hazreti İsa'nın doğum resimlerini gördünüz. İsa'nın giyim kuşamı nasıldır? Doğulu kıyafetleri. Nerede yürür? Bir Çin manzarasında, bambuların, başı dumanlı dağların ve eğri ağaçların arasında. Gözleri çekik, elmacık kemikleri çıkıktır. Her ülke, her ırk, Efendimiz'e yeni bir şeyler katar. Aklıma bütün Meksika'nın sevdiği Guadalupe Meryem'i geldi. Teni ne renktir? Kendisine inananlarınki gibi esmerdir. Bu bir küfür mü? Hiç de değil. İnsanların ne kadar gerçek olursa olsun, başka renkten bir Tanrı'yı kabul etmeleri mantıklı değil. Afrika'ya kar beyazı bir İsa götüren misyonerlerimiz nasıl başarılı oldular diye merak etmişimdir çoğu zaman. Belki de beyaz renk albinolardan, ya da başka bir şeyden dolayı Afrika kabileleri için kutsaldır. Biraz zaman geçse, oradaki İsa da esmerleşmez mi? Biçim önemli değildir. İçerik her şeydir. Bu Marslıların yabancı bir biçimi kabul etmelerini bekleyemeyiz. Onlara İsa'yı kendi şekillerinde sunacağız.”</p>

  <p>“Düşüncelerinde bir hata var, Peder,” dedi Peder Stone. “Marslılar bizim ikiyüzlü davrandığımızdan kuşkulanmayacaklar mı? Bizim yuvarlak, küre şekilli bir İsa'ya değil de, kolu, bacağı, kafası olan bir adama taptığımızın farkına varacaklardır. Aradaki farkı nasıl açıklayacağız?”</p>

  <p>“Onlara bir fark olmadığını göstererek. İsa istenilen her surete bürünebilir. İster gövde olsun, ister küre, o oradadır, ve herkes değişik bir kılıkta da olsa aynı şeye ibadet eder. Üstelik Marslılara vereceğimiz bu küreye biz de inanmalıyız. Bize biçim olarak hiçbir şey ifade etmeyen bir şekle inanç duymalıyız. Bu küre, İsa olacak. Ayrıca, bizlerin ve Dünyalı İsamızın biçiminin Marslılar'a anlamsız, gülünç ve boşuna malzeme savurganlığı olarak görünebileceğini hatırlamalıyız.”</p>

  <p>Peder Peregrine tebeşiri bir kenara bıraktı. “Şimdi tepelere gidip kilisemizi inşa edelim.”</p>

  <p>Rahipler eşyalarını toplamaya koyuldular.</p>

  <p>Kilise, bir kilise değil, alçak dağlardan birinin platosunda taşları ayıklanmış bir alandı. Zemini temizlenmiş ve düzleştirilmişti. Üzerinde Mathias Birader'in yaptığı ateşli kürenin durduğu bir sunağı vardı.</p>

  <p>Altı günlük çalışmanın sonucunda, “kilise” hazırdı.</p>

  <p>“Bununla ne yapacağız?” Peder Stone yanlarında getirdikleri bir demir çana eliyle hafifçe vurdu. “Bir çan onlara ne ifade eder ki?”</p>

  <p>“Onu daha çok kendimizi rahatlatmak için getirdim,” diye kabullendi Peder Peregrine. “Aşina olduğumuz birkaç şeye ihtiyacımız var. Bu kilise bir kiliseye o kadar az benziyor ki. Kendimizi biraz anlamsız hissediyoruz –hatta ben bile, çünkü bir diğer gezegenin canlılarını dine çağırmak yeni bir şey. Ara sıra kendimi bir komedi filmi oyuncusu gibi hissettiğim oluyor. Böyle zamanlarda bana güç vermesi için Tanrıya dua ediyorum.”</p>

  <p>“Rahiplerin çoğu mutsuz. Bazıları tüm bu olan bitenle dalga geçiyor, Peder Peregrine.”</p>

  <p>“Farkındayım. Yine de onları rahatlatmak için bu çanı küçük bir kuleye yerleştireceğiz.”</p>

  <p>“Peki ya org?”</p>

  <p>“Onu yarın ilk ayinde çalacağız.”</p>

  <p>“Ama Marslılar—”</p>

  <p>“Biliyorum. Sanırım müziğimizi de kendimiz rahat edelim diye getirdim. Onların müziğini daha sonra keşfedebiliriz.”</p>

  <p>Pazar sabahı çok erken saatte kalktılar ve soğukta, ayin cüppelerindeki kırağılar, zillerle kaplanmış gibi çıngırdayarak, gümüş sudan yağmurlar saçarak, solgun hayaletler gibi ilerlediler.</p>

  <p>“Acaba Mars'ta da Pazar günü mü?” diye yüksek sesle düşündü Peder Peregrine, ama Peder Stone'un irkildiğini görünce elini çabuk tuttu, “Belki de Salı ya da Perşembedir, kim bilir? Ama fark etmez. Ah şu boş hayallerim. Bugün bizim için Pazar. Gelin.”</p>

  <p>Rahipler “kilise”nin düz, geniş arazisine yürüdüler ve dudakları morarmış halde titreyerek diz çöktüler.</p>

  <p>Peder Peregrine kısa bir dua etti ve buz kesmiş parmaklarını orgun tuşlarına götürdü. Müzik, uçuşan güzel kuşlar gibi yükseldi göğe. Peder, sanki tuşlara bakımsız bir bahçenin yabani otları üzerinde, güzelliği ürkütüp, dağların arasına uçuşturan bir insanın elleri gibi dokunuyordu.</p>

  <p>Müzik sabahın taze kokusunu taşıyarak havayı sakinleştirdi. Müzik dağların arasında sürüklendi ve tozlu bir yağmur halinde madensel tozları serpiştirdi.</p>

  <p>Rahipler beklediler.</p>

  <p>“Evet, Peder Peregrine.” Peder Stone güneşin yükselmekte olduğu, ateş kırmızısı boş göğü seyrediyordu. “Dostlarımız ortada yoklar.”</p>

  <p>“Bir kez daha deneyeyim.” Peder Peregrine'i ter basmıştı.</p>

  <p>Bach'tan bir mimari inşasına girişti. Zarif taşları üst üste yığarak, öyle büyük bir müzik katedrali dikti ki, en uzak mihrapları Ninova'da, en uzak kubbesi Aziz Peter Kilisesi'nin sol tarafındaydı. Müzik havada asılı kaldı ve bittiği zaman yıkılıp harabeye dönmedi; ancak bir dizi beyaz buluta katıldı ve uzak yerlere taşındı.</p>

  <p>Gökyüzü hâlâ bomboştu.</p>

  <p>“Gelecekler!” Ama Peder Peregrine yüreğinde gittikçe büyüyen o küçücük paniği hissediyordu. “Dua edelim. Onlara gelmelerini rica edelim. Düşünceleri okuyabilirler; biliyorlar.”</p>

  <p>Rahipler hışırtılar ve fısıltılar içinde bir kez daha diz çöktüler. Dua ettiler.</p>

  <p>Ve doğudan, buzlu dağların ardından, Mars'ın, belki Pazar, belki Perşembe, belki de Pazartesi sabahının yedisinde uysal, alevli küreler geldiler.</p>

  <p>Havada süzüldüler, alçaldılar ve titreyen rahiplerin etrafındaki alanı doldurdular. “Teşekkürler. Ah, teşekkürler, Tanrım.” Peder Peregrine gözlerini sımsıkı yumdu ve çalmaya devam etti. Şarkı bittiğinde döndü ve gözlerini o harikulâde cemaate çevirdi.</p>

  <p>Zihnine bir ses dokundu ve şöyle dedi:</p>

  <p>“Kısa bir süre için geldik.”</p>

  <p>“Kalabilirsiniz,” dedi Peder Peregrine.</p>

  <p>“Sadece kısa bir süre,” dedi ses sakince. “Size bazı şeyleri söylemeye geldik. Daha önce konuşmamız gerekirdi. Ama size karışmazsak kendi yolunuza gidersiniz diye ümit ettik.”</p>

  <p>Peder Peregrine ağzını açacak oldu, ama ses onu susturdu.</p>

  <p>“Bizler Eskileriz,” dedi ses ve mavi, gazlı bir ateş gibi içine girip, beyninin hücrelerinde yandı. “Bizler, maddesel hayatlarından vazgeçip, mermer şehirlerini terk eden ve tepelere çekilen eski Marslılarız. Çok uzun bir süre önce şu an olduğumuz şeyler haline geldik. Bir zamanlar biz de sizinkiler gibi bedenleri, kolları ve bacakları olan insanlardık Efsaneler der ki, aramızdan birisi, iyi bir adam, ruhu ve zekâyı serbest kılmanın, insanı bedensel rahatsızlıklardan ve melankoliden, ölümden, şekil değiştirmekten, kötü huylardan ve bunaklıktan kurtarmanın yolunu buldu, böylece biz de şimşek ve mavi ateşin biçimine büründük. O günden beridir rüzgârlarda, göklerde ve tepelerde, ne kibirli ne küstah, ne zengin ne fakir, ne hararetli ne de soğuk olmaksızın yaşadık. Ardımızda bıraktıklarımızdan, bu gezegenin diğer sakinlerinden ayrı bir hayat sürdük, nasıl bu hale geldiğimiz unutuldu, o süreç kaybolup gitti. Ama biz asla ölmeyeceğiz ve zararsızız. Bedensel günahları bir kenara bıraktık ve Tanrı'nın yargısında yaşıyoruz. Hiç kimsenin malına göz dikmeyiz, malımız yoktur. Çalmayız, öldürmeyiz, ne şehvet duyarız ne de nefret. Mutluluk içinde yaşarız. Üremeyiz, yemeyiz, içmeyiz ve savaşmayız. Bedenlerimizi terk ettiğimiz zaman, tüm o tensellik, çocuksuluk ve bedensel günahlardan da sıyrıldık. Günah geride kaldı Peder Peregrine ve güz dallarının yaprakları gibi yandı. Kötü bir kışın çamurlu karları gibi eridi, sarı kırmızı bir baharın cinsellik kokan çiçekleri gibi soldu ve o en sıcak yazın nefes nefese geceleri gibi kayboldu ve bizim mevsimimiz ılıman, iklimimiz düşünce açısından zengindir.”</p>

  <p>Peder Peregrine kımıldamadan duruyordu, çünkü ses ona tüm duyularını sarsan bir perdeden dokunmuştu. Bu, onu silip süpüren bir esrime ve ateşti.</p>

  <p>“Bu yeri bizler için inşa etmenizi takdir ettiğimizi size söylemek istiyoruz, ama ona ihtiyacımız yok, çünkü her birimiz kendi içimizde bir mabediz ve kendimizi arındıracak bir yere gerek duymuyoruz. Daha önce gelmediğimiz için bizi bağışlayın, ama birbirimizden ayrıydık ve on bin yıldır ne birisiyle konuşmuş ne de bu gezegenin yaşantısına müdahale etmiştik. Şimdi aklınıza bizim kırda yetişen zambaklar olduğumuz geldi; ne çalışırız ne de iplik eğiririz. Haklısınız. Bu yüzden size önerimiz bu tapınağın parçalarını alıp yeni şehirlerinize götürmeniz ve oraları arındırmanız. İçiniz rahat olsun, bizler mutlu ve huzurluyuz.”</p>

  <p>Rahipler o muazzam mavi ışığın içinde dizlerinin üzerindeydiler. Peder Peregrine de çökmüştü, hepsi de ağlıyorlardı. Boşa harcanan vakitleri umurlarında değildi, akıllarına bile gelmiyordu.</p>

  <p>Mavi küreler mırıldandılar ve serin havanın soluğuyla bir kez daha yükselmeye başladılar.</p>

  <p>“Acaba,” –diye yalvardı Peder Peregrine, sormaya korkarak, kapalı gözlerle– “yine gelebilir miyim, bir gün, sizlerden yararlanmak için?”</p>

  <p>Mavi ateşler parladı. Hava titreşti.</p>

  <p>Evet. Bir gün yine gelebilirdi. Bir gün.</p>

  <p>Ve sonra Ateş Balonları uçup gittiler, Peregrine bir çocuk gibi dizlerinin üzerindeydi, gözyaşları sel gibi akıyordu, kendi kendine, “Geri gelin, geri gelin!” diye haykırıyordu. Her an büyükbabası gelip onu kucaklayacak ve çoktan geride kalmış bir Ohio kasabasında, üst kattaki yatak odasına taşıyacak gibiydi…</p>

  <p>Günbatımında tek sıra halinde tepelerden aşağı indiler. Peder Peregrine ardına baktığında yanan mavi ateşleri gördü. Hayır, diye düşündü, sizin gibiler için bir kilise yapamazdık. Sizler Güzelliğin ta kendisisiniz. Saf ruhun fişekleriyle, hangi kilise boy ölçüşebilir?</p>

  <p>Peder Stone sessizce yanına geldi. Sonunda konuşabildi:</p>

  <p>“Bana kalırsa her gezegende bir Gerçek var. Hepsi de Büyük Gerçek'in parçaları. Bir gün gelecek ki, hepsi de bir yapboz bulmacası parçaları gibi tamamlanacaklar. Bu sarsıcı bir tecrübeydi. Bir daha asla şüphe etmeyeceğim, Peder Peregrine. Çünkü buradaki Gerçek, en az Dünya'daki Gerçek kadar doğru ve ikisi de yan yanalar. Bir gün o eksiksiz Bütün, yeni doğan günün ışığı gibi karşımıza dikilinceye dek öbür dünyalara gidip Gerçek'in parçalarını toplamaya devam edeceğiz.”</p>

  <p>“Ağzından inciler dökülüyor, Peder Stone.”</p>

  <p>“Kasabaya, kendi türümüzle uğraşmaya gideceğimiz için bir bakıma üzülüyorum. O mavi ışıklar. Etrafımızı aldıkları zaman ve o ses…” Peder Stone ürperdi.</p>

  <p>Peder Peregrine uzanıp koluna girdi. Beraberce yürüdüler.</p>

  <p>Sonunda, “Biliyorsun,” dedi Peder Stone, en önde uzun adımlarla içinde o mavi fosforlu ışığın ebediyen yanacağı cam küreyi şefkatle taşıyarak yürüyen Mathias Birader'e gözlerini dikerek, “Evet Peder Peregrine, şuradaki küre—”</p>

  <p>“Evet?”</p>

  <p>“Küre o, evet, evet, o. Her şeye rağmen.” Peder Peregrine gülümsedi ve tepelerden aşağı, yeni kasabaya doğru yürüdüler.</p>
</body>
</html>
