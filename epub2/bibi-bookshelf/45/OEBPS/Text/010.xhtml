<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Ağustos 1999: Dünyalılar</title>
  <link href="../Styles/STYLE.css" rel="stylesheet" type="text/css" />
</head>

<body>
  <h1><span style="font-weight: normal;">Ağustos 1999</span></h1>

  <p class="baslik6">Dünyalılar</p>

  <p class="baslik5">Kapıyı çalan her kimse, durmaya niyeti yoktu. Bayan Ttt kapıyı hızla açtı. “Ne var?”</p>

  <p>“İngilizce konuşuyorsunuz!” Kapıdaki adamın ağzı hayretten açık kalmıştı.</p>

  <p>“Ne konuşuyorsam onu konuşuyorum,” dedi kadın.</p>

  <p>“Harika bir İngilizce!” Adam üniformalıydı. Yanında hepsi çok telaşlı, hepsi gülümseyen ve hepsi kir pas içinde üç adam daha vardı.</p>

  <p>“Ne istiyorsunuz?” diye sordu Bayan Ttt.</p>

  <p>“Siz bir Marslısınız!” Adam gülümsedi. “Bu kelime kesinlikle size bildik değil. Bu bir Dünya deyimi.” Başıyla adamlarını işaret etti. “Biz Dünyadanız. Ben Kaptan Williams. Mars'a ineli daha bir saat olmadı. İşte buradayız, İkinci Mars Seferi! Bir İlk Mars Seferi yapılmıştı, ama başına ne geldi bilmiyoruz. Her neyse, işte buradayız. Ve siz de karşılaştığımız ilk Marslısınız!”</p>

  <p>“Marslı mı?” Kadın kaşlarını kaldırdı.</p>

  <p>“Demek istediğim şu, güneşten bu tarafa dördüncü gezegende yaşıyorsunuz. Değil mi?”</p>

  <p>“Çok basit,” diye tersledi kadın onu süzerek. “Ve biz” –Kaptan tombul, pembe elini göğsüne bastırdı– “biz de Dünyadanız. Değil mi, beyler?”</p>

  <p>“Evet, efendim!” dedi bir koro.</p>

  <p>“Burası Tyrr gezegeni,” dedi kadın, “eğer asıl adını kullanmak isterseniz.”</p>

  <p>“Tyrr, Tyrr.” Kaptan bitkince güldü. “Ne kadar da güzel bir isim! Ama, saygıdeğer bayan, nasıl oluyor da bu kadar mükemmel bir İngilizce konuşuyorsunuz?”</p>

  <p>“Konuşmuyorum, düşünüyorum,” dedi kadın. “Telepati! İyi günler!” Ve kapıyı suratlarına çarptı.</p>

  <p>Bir an sonra o korkunç adam yine kapıyı vuruyordu.</p>

  <p>Kadın kapıyı hızla açtı. “Bu sefer ne var?” diye sordu merakla.</p>

  <p>Gülümsemeye çalışan ve şaşkın görünen adam hâlâ oradaydı. Ellerini açtı, “Anladığınızı sanmıyorum—”</p>

  <p>“Neyi?” diye kadın öfkeyle konuştu.</p>

  <p>Adam hayretle bakakaldı. “Biz Dünyalıyız.”</p>

  <p>“Vaktim yok,” dedi kadın. “Bugün yapmam gereken bir sürü yemek, temizlik ve dikiş var. Belli ki siz Bay Ttt'yi görmek istiyorsunuz; üst katta çalışma odasında.”</p>

  <p>“Evet,” dedi Dünyalı aklı karışmış bir halde, gözlerini kırpıştırarak. “Elbette, Bay Ttt ile görüşelim.”</p>

  <p>“Meşgul,” dedi ve kadın kapıyı çarptı yine. Bu kez kapıdaki vuruş saygısızca bir yükseklikteydi.</p>

  <p>Kapı yeniden ardına dek açılınca, “Bana bak!” diye bağırdı adam. Sanki kadını şaşırtmak istermişçesine içeriye giriverdi. “Misafirlere böyle davranılmaz!”</p>

  <p>“Tertemiz yerlerimin üstüne!” diye feryat etti kadın. “Çamur! Defol! Eğer evime girmek istiyorsanız önce çizmelerinizi temizleyin.”</p>

  <p>Adam çaresizlik içinde çizmelerine baktı. “Sanırım,” dedi, “böyle saçma sapan şeylerle uğraşılacak zaman değil. Kutlama yapıyor olmamız gerekirdi.” Sanki bakmak kadının anlamasını sağlayabilecekmiş gibi uzun uzun baktı ona.</p>

  <p>“Eğer fırındaki kristal çöreklerim sizin yüzünüzden kabarmadıysa,” diye çığlık attı kadın, “sizi odunla döverim!” Küçük, sıcak fırına dikkatle göz gezdirdi. Kıpkırmızı, öfkeden tüten bir suratla geriye döndü. Gözleri keskin sarıydı, cildi yumuşak kahverengiydi, zayıftı ve bir böcek kadar hızlıydı. Metalik, aksi bir sesi vardı. “Burada bekleyin. Bay Ttt'nin sizinle bir dakika görüşmesini sağlamaya çalışacağım. Ne işiniz vardı?”</p>

  <p>Adam, sanki kadın onun eline bir tokmak indirmişçesine, alev saçan bir küfür savurdu. “Ona Dünya'dan olduğumuzu ve bunun daha önce hiç yapılmadığını söyle!”</p>

  <p>“Neymiş o daha önce yapılmayan?” Kahverengi elini kaldırdı. “Boş verin. Birazdan döneceğim.”</p>

  <p>Kadının ayak sesleri taş evde dalgalandı.</p>

  <p>Dışarıda, uçsuz bucaksız mavi Mars göğü sıcak ve derin bir denizin suyu gibi durgundu. Mars çölü tarih öncesinden kalma bir toprak çömlek gibi pişmekteydi. Isı dalgaları yükseliyor ve titreşiyordu. Yakındaki bir tepenin üzerinde boylu boyunca uzanan küçük bir roket vardı. Roketten bu evin kapısına koca koca ayak izleri geliyordu.</p>

  <p>Şimdi üst katta tartışan sesler vardı. İçerideki adamlar birbirlerine bakıştılar, ağırlıklarını bir ayaklarından diğerine verdiler, parmaklarıyla oynadılar ve parmaklarını kemerlerine geçirdiler. Bir erkek sesi bağırdı yukarıda. Kadının sesi onu yanıtladı. On beş dakika sonra, Dünyalılar aylak aylak mutfakta dolanmaya başladılar.</p>

  <p>“Sigara?” diye sordu adamlardan biri.</p>

  <p>Birisi bir paket uzattı ve birer tane yaktılar. Soluk beyaz dumanı yavaşça üflediler. Üniformalarına çeki düzen verdiler, yakalarını düzelttiler. Üst kattaki sesler tekdüze bir şekilde homurdanmaya ve söylenmeye devam etti. Adamların lideri saatine baktı.</p>

  <p>“Yirmi beş dakika oldu,” dedi. “Yukarıda ne yapıyorlar merak ediyorum.” Bir pencereye yürüdü ve dışarıya baktı.</p>

  <p>“Hava sıcak,” dedi adamlardan birisi.</p>

  <p>“Öyle,” dedi bir başkası öğlen öncesinin sıcak geçmek bilmezliğinde. Sesler alçalarak bir mırıltıya dönmüş ve şimdi susmuştu. Evde çıt çıkmıyordu. Adamların tek duyabildikleri kendi soluk alıp verişleriydi.</p>

  <p>Bir saat sessizlik içinde geçti. “Umarım herhangi bir soruna neden olmamışızdır,” dedi kaptan.</p>

  <p>Yürüdü ve oturma odasına baktı.</p>

  <p>Bayan Ttt oradaydı, odanın ortasında yetişen bazı çiçekleri suluyordu.</p>

  <p>“Bir şey unuttuğumu biliyordum,” dedi kaptanı görünce. Mutfağa yürüdü. “Üzgünüm,” dedi. Kaptana bir kâğıt uzattı. “Bay Ttt çok meşgul.” Ocaktaki yemeğe döndü. “Hem zaten görmek isteyeceğiniz kişi Bay Ttt değil, Bay Aaa. Bu kâğıdı mavi kanalın yanındaki bir sonraki çiftliğe götürün, Bay Aaa bilmek istediğiniz şey her neyse o konuda size yardımcı olur.”</p>

  <p>“Biz hiçbir şey bilmek istemiyoruz,” diye itiraz etti kaptan, kalın dudaklarını gererek. “Biz zaten biliyoruz.”</p>

  <p>“Kâğıdı aldınız, daha ne istiyorsunuz?” diye sordu kadın hemen. Ve başka bir şey söylemedi.</p>

  <p>“Pekâlâ,” dedi kaptan, gitmeye gönülsüzdü. Sanki bir şey bekliyormuş gibi durdu. Boş bir yılbaşı ağacına bakan bir çocuğa benziyordu.</p>

  <p>“Pekâlâ,” dedi yine. “Gelin, beyler.”</p>

  <p>Dört adam sıcak ve sessiz güne adım attılar.</p>

  <p>Yarım saat sonra, kütüphanesinde oturmuş, metal bir fincandan elektrikli ateşini yudumlayan Bay Aaa, taş şoseden gelen ayak seslerine kulak kabarttı. Pencereden sarktı ve gözünü kısarak kendisine bakan dört üniformalı adamı gördü.</p>

  <p>“Siz Bay Aaa mısınız?” diye seslendi aşağıdakiler.</p>

  <p>“Evet.”</p>

  <p>“Bay Ttt bizi size yolladı!” diye bağırdı kaptan.</p>

  <p>“Neden bunu yaptı?” diye sordu Bay Aaa. “Meşgulmüş!”</p>

  <p>“Yaa, utanç verici bir şey bu,” dedi Bay Aaa alaycı bir tavırla. “Kendisinin uğraşmaya tenezzül etmediği insanları eğlendirmekten başka işim olmadığını mı sanıyor?”</p>

  <p>“Önemli olan bu değil, efendim,” diye bağırdı kaptan.</p>

  <p>“Ama, benim için önemli. Okumam gereken bir sürü şey var. Bay Ttt saygısızın tekidir. Bu da onun bana yaptığı ilk düşüncesizlik değil. Ben sözümü bitirinceye kadar ellerinizi sallamayı bırakın, bayım. Ve dikkatinizi verin. Konuştuğum vakit genellikle beni dinlerler. Ya usluca dinlersiniz ya da hiç konuşmam.”</p>

  <p>Avludaki dört adam huzursuzca kıpırdandılar ve ağızlarını açtılar. Ve ilk kez, yüzündeki damarlar kabaran kaptanın gözlerinde birkaç damla yaş belirdi.</p>

  <p>“Şimdi,” dedi Bay Aaa ders verircesine, “sizce Bay Ttt'nin böylesine kaba olması hakça mı?”</p>

  <p>Dört adam sıcağın içinde başlarını kaldırdılar. Kaptan, “Biz Dünyalıyız!” dedi.</p>

  <p>“Bence o nezaketsizin dik âlâsı,” dedi Bay Aaa düşünüp taşınarak.</p>

  <p>“Bir roketle geldik. İşte orada!”</p>

  <p>“Bildiğiniz gibi, bu Ttt'nin ilk ipe sapa gelmez davranışı da değil.”</p>

  <p>“Dünyadan onca yol.”</p>

  <p>“Bir düşündüm de, onu arayıp iyi bir fırça çekeceğim.”</p>

  <p>“Sadece biz dördümüz. Ben ve bu üç adam, mürettebatım.”</p>

  <p>“Evet, onu arayacağım, işte yapacağım bu!”</p>

  <p>“Dünya. Roket. Dünyalılar. Yolculuk. Uzay.”</p>

  <p>“Onu arayıp ağzının payını vereceğim!” diye bağırdı Bay Aaa. Bir kuklanın sahneden kaybolduğu gibi kayboldu. Bir dakika boyunca tuhaf bir mekanizmadan gelen ileri geri sözler duyuldu. Aşağıda, kaptan ve mürettebatı tepenin yamacında uzanan, o güzeller güzeli, şirin ve zarif roketlerine özlemle bakıyorlardı.</p>

  <p>Bay Aaa çılgınca bir zaferle pencerede belirdi. “Tanrılar aşkına, onu bir düelloya davet ettim! Bir düelloya!”</p>

  <p>“Bay Aaa—” Kaptan olan biteni sessizce, en baştan bir defa daha anlattı.</p>

  <p>“Onu vurup geberteceğim, duyuyor musunuz?”</p>

  <p>“Bay Aaa, demeye çalıştığım, biz altmış milyon mil öteden geldik.”</p>

  <p>Bay Aaa kaptanı ilk kez dikkate aldı. “Nereden geldiğinizi söylemiştiniz?”</p>

  <p>Kaptan bembeyaz bir gülümsemeyle parladı. Adamlarına fısıldadı. “İşte şimdi bir yere varıyoruz!” Bay Aaa'ya seslendi: “Altmış milyon mil yol geldik. Dünyadanız!”</p>

  <p>Bay Aaa esnedi. “Dünya senenin bu vaktinde sadece elli milyon mil uzaktadır.” Korkunç görünüşlü bir silah çıkardı. “Evet, artık gitmem gerekiyor. Ne işinize yarayacak bilmiyorum, ama o ahmakça notu yanınıza alın, şu tepeyi aşıp küçük Iopr kasabasına gidin ve her şeyi Bay Iii'ye anlatın. Konuşmanız gereken odur, Bay Ttt değil. Ttt bir budaladır, onu öldüreceğim. Ben de değilim, çünkü siz benim uzmanlık alanıma girmiyorsunuz.”</p>

  <p>“Uzmanlık alanıymış! Uzmanlık alanıymış!” dedi kaptan ağlamaklı. “Dünyalılara bir hoş geldin demek için özel bir uzmanlık alanında mı olmak gerekiyor!”</p>

  <p>“Gülünç olmayın, bunu herkes bilir!” Bay Aaa merdivene atıldı. “Güle güle!” dedi ve çılgın bir pergel gibi ıslak toprağın üstündeki taş yoldan koşturdu.</p>

  <p>Dört gezgin de şok olmuşlardı. Sonunda kaptan konuştu: “Bizi dinleyecek birisini bulacağız.”</p>

  <p>“Belki dışarı çıkıp yeniden içeri girmeliyiz,” dedi adamlardan biri kasvetli bir tonda. “Belki de havalanıp yeniden iniş yapmalı ve onlara kutlama düzenleyecek kadar zaman vermeliyiz.”</p>

  <p>“Bu iyi bir fikir olabilir,” diye mırıldandı bezgin kaptan.</p>

  <p>Küçük kasaba, kapılardan içeri girip çıkan, birbiriyle selamlaşan, hoş farklılıklar yaratmak için altın, mavi ve kızıl, taşıyanın huyuna göre de gülümseyen veya kaşlarını çatan maskeler taşıyan insanlarla doluydu.</p>

  <p>Uzun yürüyüşten dolayı sırılsıklam ter içindeki dört adam durakladılar ve küçük bir kıza Bay Iii'nin evinin yerini sordular.</p>

  <p>“Şurada,” diye işaret etti çocuk başıyla.</p>

  <p>Kaptan heveslendi, özenle bir dizinin üstüne çöktü, kızın tatlı, körpe yüzüne baktı. “Küçük kız, seninle konuşmak istiyorum.”</p>

  <p>Kızı dizine oturttu ve onun minik kahverengi ellerini kendi kocaman elleriyle sardı, sanki zihninde yavaşça şekillendirdiği ve büyük bir sabır ve mutlulukla ayrıntılarını çizdiği, uykudan önce anatılan bir masala hazırlanırmış gibiydi.</p>

  <p>“Evet, işte böyle küçük kız. Altı ay önce Mars'a bir başka roket geldi. İçinde York adlı bir adamla yardımcısı vardı. Onlara ne olduğunu bilmiyoruz. Belki de çakıldılar. Bir roketle gelmişlerdi, biz de öyle yaptık. Onu görmen gerekir! Kocaman bir roket! İşte biz, Birinci Seferi takip eden İkinci Mars Seferiyiz. Ve Dünya'dan o kadar yolu geldik…”</p>

  <p>Küçük kız umursamazca bir elini kaptandan kurtardı ve yüzüne ifadesiz bir altın maske geçiriverdi. Sonra oyuncak bir altın örümcek çıkardı ve kaptan konuşurken yere bıraktı. Oyuncak örümcek uysalca kızın dizine tırmandı. Bu sırada kız da duygusuz maskesinin göz yarıklarından onu sakince izliyordu. Kaptan kızı hafifçe sarsıp zorla hikâyesini anlattı.</p>

  <p>“Biz Dünyalıyız,” dedi kaptan. “Bana inanıyor musun?”</p>

  <p>“Evet.” Küçük kız tozun içinde oynattığı ayak parmaklarına dikmişti gözünü.</p>

  <p>“Güzel.” Kaptan biraz neşeyle, biraz da kasıtla kendisine bakması için kızın kolunu çimdikledi. “O roketi biz yaptık. Buna inanıyor musun?”</p>

  <p>Küçük kız bir parmağıyla burnunu karıştırdı.</p>

  <p>“Evet.”</p>

  <p>“Ve –çek o parmağını burnundan, minik kız– ben kaptanım ve—”</p>

  <p>“Tarihte daha önce hiç kimse büyük bir roketle uzayı aşmadı,” diye gözleri kapalı ezberden okudu küçük yaratık.</p>

  <p>“Harika! Nasıl bildin?”</p>

  <p>“Ah, telepati.” Kız parmağını kayıtsızca dizine sildi.</p>

  <p>“Pekiyi bu seni hiç heyecanlandırmadı mı?” diye feryat etti kaptan. “Buna sevinmedin mi?”</p>

  <p>“Hemen gidip Bay Iii'yi görseniz iyi olur.” Kız oyuncağını yere bıraktı. “Bay Iii sizinle konuşmaktan hoşlanacaktır.” Kız koştu, oyuncak örümcek de itaatkârca peşinden seğirtti.</p>

  <p>Kaptan orada, ellerini açmış, dizlerinin üstünde, kızın arkasından bakakaldı. Gözleri dolu doluydu. Boşta kalan ellerine baktı. Ağzı açık kalmıştı. Gölgeleri önlerine düşen diğer üç adam da öylece duruyorlardı. Taş caddeye tükürdüler…</p>

  <p class="baslik11">Kapıyı Bay Iii açtı. Ders vermeye gidiyordu, ama eğer hemen içeriye girip istediklerini anlatacaklarsa, bir dakikası vardı…</p>

  <p>Kaptan kızarmış gözlerle, yorgun, “Biraz ilgi istiyoruz,” dedi. “Dünyalıyız, bir roketimiz var ve mürettebat artı kaptan, toplam dört kişiyiz. Tükendik, açız ve yatacak bir yere ihtiyacımız var. Birisi bize şehrin anahtarını falan takdim etse hoşumuza giderdi, birilerinin ellerimizi sıkıp, 'Yaşasın' ya da Tebrikler, koca adam!' demesini isterdik. Sanırım hepsi bu.”</p>

  <p>Bay Iii uzun boylu, hayalet gibi, ince ve koca sarımsı gözlerinin üzerinde kalın, donuk, mavi kristaller olan bir adamdı. Masasının üzerine eğildi ve misafirlerine ara sıra, içlerine işleyen bakışlar atarak bazı kâğıtların üzerinde derin derin düşündü.</p>

  <p>“Hayret, formlar yanımda değil, sanmıyorum.” Masanın çekmecelerini alt üst etti. “Şimdi, nereye koydum ben şu formları?” Düşünüp taşındı. “Bir yerlere koydum. Bir yerlere. Ah, işte burada! Alın!” Kâğıtları hışırtıyla uzattı. “Elbette, bu kâğıtları imzalamanız gerekiyor.”</p>

  <p>“Tüm bu deli saçması şeyleri yapmak zorunda mıyız?”</p>

  <p>Bay Iii ona soğuk bir bakış fırlattı. “Dünya'dan geldik diyorsunuz, değil mi? O zaman tek yapmanız gereken imzalamak.”</p>

  <p>Kaptan adını yazdı. “Adamlarımın da imzalamasını istiyor musunuz?”</p>

  <p>Bay Iii önce kaptana, sonra diğer üç adama baktı, sonra alay ederek makaraları koyverdi. “Onların da imzası! Hah! Ne kadar da harika! Onların, ah, onların da imzası!” Gözlerinden yaş geliyordu. Dizine bir şaplak indirdi ve kesik açık ağzından fırlayabilmesi için eğildi. “Onların da imzası!”</p>

  <p>Dört adam kaşlarını çattılar. “Komik olan ne?”</p>

  <p>“Imzalayacaklarmış!” dedi Bay Iii, gülmekten bitkin düşmüştü. “Öyle komik ki. Bay Xxx'e bunu anlatmam gerekecek!” Doldurulmuş formu inceledi, hâlâ gülüyordu. “Her şey yerli yerinde gözüküyor.” Başıyla onayladı. “Hatta eğer gerekirse son çare olarak ötenaziyi kabul sözleşmesi bile.”</p>

  <p>“Ne sözleşmesi?”</p>

  <p>“Konuşmayın. Burada sizin için bir şey var. İşte, alın şu anahtarı.”</p>

  <p>Kaptanın yüzü kızardı. “Bu büyük bir onur.”</p>

  <p>“Şehrin anahtarı değil, aptal!” diye tersledi onu Bay Iii. “Sadece Ev'in anahtarı. Şu koridoru takip edin, büyük kapıyı açın, içeriye girin ve kapıyı sıkıca kapayın. Geceyi orada geçirebilirsiniz. Sabahleyin Bay Xxx'i sizinle görüşmeye yollayacağım.”</p>

  <p>Kaptan kuşkuyla anahtarı eline aldı. Gözleri devamlı yere bakıyordu. Adamları kıpırdamadılar. Sanki tüm kanları çekilmiş, roket heyecanı geçmiş gibiydi. Tükenmiş, kupkuru kalmışlardı.</p>

  <p>“Ne var? Ne oldu?” diye sordu Bay Iii. “Neyi bekliyorsunuz? Ne istiyorsunuz?” Yaklaştı ve eğilerek kaptanın yüzüne baktı. “Dök içini!”</p>

  <p>“Bir şey yapamaz mıydınız?” diye önerdi kaptan. “Demek istediğim, düşünmek ya da denemek gibi…” Durakladı. “Çok emek verdik, uzun bir yoldan geldik, belki elimizi sıkıp bize, 'Aferin!' diyebilirdiniz. Bunu düşünür müydünüz?” Sesi alçaldı.</p>

  <p>Bay Iii resmi bir tavırla elini uzattı. “Tebrikler!” Yüzünde soğuk bir tebessüm belirdi. “Tebrikler.” Arkasını döndü. “Artık gitmem gerek. O anahtarı kullanın.”</p>

  <p>Sanki eriyip yerden akıp gitmişler gibi, artık onları önemsemeden, Bay Iii küçük bir elyazması kınıyla birlikte kâğıtları toplayarak odadan ayrıldı. Beş dakika sonra yeniden odadaydı, fakat başları öne eğik, ağırlaşan bacakları eğilmiş ve gözlerindeki ışık artık zayıflamaya başlamış olan üzgün dörtlüye bir daha hiç hitap etmedi. Bay Iii kapıdan çıkıp gittiği zaman tırnaklarına bakmakla meşguldü.</p>

  <p>Donuk ve sessiz öğlen ışığında, koridor boyunca dağınık şekilde yürüdüler. Büyük, cilalı gümüşten bir kapıya geldiler ve gümüş anahtar kapıyı açtı. İçeriye girdiler, kapıyı kapattılar ve döndüler.</p>

  <p>Güneşin aydınlattığı devasa bir salondaydılar. Masalarda erkekli kadınlı gruplar oturmuş sohbet ediyorlardı. Kapının sesine dönüp dört üniformalı adamı süzdüler.</p>

  <p>Bir Marslı öne çıkıp eğilerek, “Ben Bay Uuu,” dedi.</p>

  <p>“Ve ben de Kaptan Jonathan Williams. Dünya'nın New York şehrinden geliyorum,” diye fazla önemsemeden konuştu kaptan.</p>

  <p>Bir anda salonda kıyamet kopuverdi!</p>

  <p>Bağırış çağırıştan çatının kirişleri titredi. İleriye fırlayan, el sallayan ve mutluluk çığlıkları atan, masaları deviren, şamata yapan, etraflarına üşüşen neşeli insanlar, dört Dünyalıyı göz açıp kapayana dek omuzlarının üstüne aldılar. Salonu altı kez döndürdüler, sıçrayarak, zıplayarak, şarkılar söyleyerek salonu altı kez boydan boya, şaşılacak bir şekilde turladılar.</p>

  <p>Dünyalılar o kadar şaşırmışlardı ki, kahkahalar atıp birbirlerine seslenmeden önce tam bir dakika omuzlardan aşağı inmediler.</p>

  <p>“Hey! İşte bu bir şeye benzedi!”</p>

  <p>“İşte hayat bu! Aslanım! Hey! Yaşasın!”</p>

  <p>Devamlı birbirlerine göz kırptılar. Ellerini havaya savurup el çırptılar. “Heyy!”</p>

  <p>“Hurraa!” dedi kalabalık.</p>

  <p>Dünyalıları bir masaya oturttular. Bağrışlar sona erdi.</p>

  <p>Kaptan az daha ağlayacaktı. “Teşekkürler. Çok güzel. Çok güzel.”</p>

  <p>“Bize kendinizden bahsedin,” diye önerdi Bay</p>

  <p>Uuu.</p>

  <p>Kaptan konuştukça kalabalık ahlayıp ofladı. Mürettebatını tanıttı; her biri kısa bir konuşma yaptı ve gök gürültüsü gibi kopan alkış karşısında mahcup oldular.</p>

  <p>Bay Uuu kaptanın omzuna bir şaplak indirdi. “Dünya'dan birilerini görmek çok güzel. Ben de Dünyalıyım.”</p>

  <p>“Ne dedin?”</p>

  <p>“Aramızda birçok Dünyalı var.”</p>

  <p>“Sizler? Dünyalı mısınız?” Kaptan ona gözünü dikti. “Ama bu mümkün olabilir mi? Roketle mi geldiniz? Yoksa uzay yolculuğu yüzyıllardır yapılıyor mu?” Sesinde hayal kırıklığı vardı. “Hangi ülkedensiniz?”</p>

  <p>“Tuireol. Yıllar önce ruhumu bedenimden ayırıp geldim.”</p>

  <p>“Tuireol.” Kaptan sözcüğü tekrarladı. “Bu ülkeyi bilmiyorum. Bu ruh meselesi de ne oluyor?”</p>

  <p>“Şuradaki Bayan Rrr, o da Dünyalıdır, değil mi Bayan Rrr?”</p>

  <p>Bayan Rrr başıyla onayladı ve tuhaf şekilde güldü.</p>

  <p>“Bay Www, Bay Qqq ve Bay Vvv de öyle!”</p>

  <p>“Ben Jüpiter'denim,” diye belirtti adamın biri, kendine çeki düzen verirken.</p>

  <p>“Ben Satürnlüyüm,” dedi bir diğeri, gözleri kurnazca ışıldıyordu.</p>

  <p>Kaptan gözlerini kırpıştırarak mırıldandı, “Jüpiter, Satürn.”</p>

  <p>Ortalık çok sessizdi artık. Herkes ya ayaktaydı ya da ziyafet masası olmak için fazlasıyla boş görünen masalarda oturuyordu. Sarı gözleri parıldıyordu ve elmacık kemiklerinin altında karanlık gölgeler vardı. Kaptan odanın pencereleri olmadığını ilk kez fark etti; ışık duvarların içinden geçermiş gibi görünüyordu. Sadece bir tek kapı vardı. Kaptan yüzünü buruşturdu. “Bu kafa karıştırıcı. Tuireol Dünya'nın neresindedir? Amerika'ya yakın mı?”</p>

  <p>“Amerika da nesi?”</p>

  <p>“Amerika'yı hiç duymadın mı! Hem kendine Dünyalıyım diyorsun, hem Amerika'dan haberin bile yok!”</p>

  <p>Bay Uuu öfkeyle yaklaştı. “Dünya bir su gezegenidir, üzerinde sudan başka hiçbir şey yoktur. Hiç kara yoktur. Ben Dünyalıyım, biliyorum.”</p>

  <p>“Bir dakika.” Kaptan arkasına yaslandı. “Sen bildik bir Marslıya benziyorsun. Sarı gözler. Kahverengi ten.”</p>

  <p>“Dünya balta girmemiş bir ormandır,” dedi Bayan Rrr gururla. “Ben Dünya'dan, Orri'denim. Orri gümüşten inşa edilmiş bir uygarlıktır!”</p>

  <p>Kaptan başını Bay Uuu'dan Bay Www'e, Bay Zzz'ye, Bay Nnn'ye, Bay Hhh ve Bay Bbb'ye çevirdi. Işıkta onların sarı gözlerinin büyüyüp küçüldüğünü, odaklanıp bulandığını gördü. Titremeye başladı. Sonunda adamlarına döndü ve kasvetle onlara baktı.</p>

  <p>“Burasının ne olduğunu anlıyor musunuz?”</p>

  <p>“Nedir, efendim?”</p>

  <p>“Bu bir kutlama değil,” diye yanıtladı kaptan bezgince. “Bu bir ziyafet değil. Bunlar hükümet yetkilileri değiller. Bu da sürpriz bir hoş geldin partisi değil. Gözlerine bakın! Dinleyin onları!”</p>

  <p>Hepsi de nefeslerini tuttular. Kapalı odada sadece gözlerin yumuşak, beyaz hareketi vardı.</p>

  <p>“Şimdi anlıyorum,” –kaptanın sesi uzaklardan geliyordu– “neden herkesin bize notlar verip birbirine gönderdiğini, ta ki Bay Iii'yle tanışıncaya kadar. O da bizi elimizde bir anahtarla bir kapıyı açmamız için koridorun ucuna yolladı ve kapıyı kapattı. İşte buradayız… ”</p>

  <p>“Neredeyiz, efendim?”</p>

  <p>Kaptan soludu, “Bir tımarhanede.”</p>

  <p>Gece olmuştu. Büyük salon sessizdi ve şeffaf duvarlardaki gizli ışık kaynaklarınca loş bir şekilde aydınlatılmıştı. Dört Dünyalı ahşap bir masanın çevresinde oturmuş, sıkıntılı kafalarını fısıltılarının üzerine eğmişlerdi. Yerlerde kadın ve erkekler birbirlerine sarılmış yatıyorlardı. Karanlık köşelerde kendi başlarına oturan adamların ve kadınların yaptığı el hareketleri vardı. Her yarım saatte bir kaptanın adamlarından biri gümüş kapıyı açmayı deneyip masaya geri dönüyordu. “Hiçbir şey olmuyor, efendim. Bir güzel buraya kilitlenmişiz.”</p>

  <p>“Bizim gerçekten kaçık olduğumuzu mu düşünüyorlar, efendim?”</p>

  <p>“Oldukça. Bu yüzden bizi karşılamak için kutlama yoktu. Onlar sadece kendilerine göre alışıldık olan bir akıl hastalığına tahammül gösteriyorlardı.” Çevrelerindeki uyuyan, esmer şekilleri gösterdi eliyle. “Hepsi de paranoyak! Nasıl da karşıladılar bizi! Bir an için,” –küçük bir ateş yanıp söndü kaptanın gözlerinde– “hak ettiğimiz karşılamayı yapıyorlar sanmıştım, tüm o bağrışmalar, şarkılar ve konuşmalar. Devam ettiği sürece çok güzeldi, değil mi?”</p>

  <p>“Bizi burada ne kadar tutacaklar, efendim?”</p>

  <p>“Akıl hastası olmadığımızı ispatlayıncaya kadar.”</p>

  <p>“Bu kolay olacak.”</p>

  <p>“Umarım öyle olur.”</p>

  <p>“Pek emin değilsiniz galiba, efendim.”</p>

  <p>“Değilim. Şu köşeye bakın.”</p>

  <p>Karanlıkta bir adam dizlerinin üstüne çökmüştü. Ağzından mavi bir alev yayıldı ve çıplak, ufak tefek bir kadının yuvarlak hatlarına büründü. Kobalt ışıktan buharlar içinde, göğüs geçirerek ve fısıldayarak havada hafifçe büyüdü.</p>

  <p>Kaptan diğer bir köşeyi işaret etti. Orada bir kadın durmuş, değişiyordu. Önce bir kristal sütunun içine gömüldü, sonra eriyerek altın bir heykele, en sonunda da cilalı sedirden bir asaya dönüştü. Ardından tekrar kadın oldu.</p>

  <p>Ve gece boyunca salondaki insanlar ince, menekşe renkli alevlerle türlü numaralar yaptılar, değiştiler, dönüştüler, çünkü gece, değişim ve keder vaktiydi.</p>

  <p>“Sihirbazlar, büyücüler,” diye fısıldadı Dünyalılardan biri.</p>

  <p>“Hayır, sanrı. Delilikleri bizi de etki altına alıyor ve onların sanrılarını biz de görüyoruz. Telepati. Kendi kendine telkin ve telepati.”</p>

  <p>“Sizi endişelendiren bu mu, efendim?</p>

  <p>“Evet. Eğer sanrılar bize ya da bir başkasına bu kadar 'gerçek' görünüyorlarsa, eğer sanrılar böyle bulaşıcı ve neredeyse inanılırsa, bizi akıl hastası sanmış olmalarına hiç şaşmamak gerekir. Eğer şu adam mavi ateşten küçük bir kadın yaratabiliyorsa ve şu köşedeki kadın eriyip bir sütuna dönüşebiliyorsa, normal Marslıların roketimizi zihinlerimizle yarattığımızı düşünmeleri gayet doğal.”</p>

  <p>“Ah,” dedi adamları gölgelerden.</p>

  <p>Devasa salonda, etraflarında mavi ateşler sıçradı, parladı, buharlaştı. Uyuyan adamların dişlerinin arasında küçük kızıl kum şeytanları koşuştular. Kadınlar kaygan yılanlara dönüştüler. Etrafta sürüngenlerin ve hayvanların kokusu vardı.</p>

  <p>Sabahleyin herkes zinde, mutlu ve normal gözüküyordu. Odada ne bir alev, ne de bir iblis vardı. Kaptan ve adamları açılması umuduyla gümüş kapının başında beklediler.</p>

  <p>Bay Xxx yaklaşık dört saat sonra geldi. Onun içeri girip, onları bir el işaretiyle çağırarak küçük ofisine götürmeden önce kapının dışında bekleyip, en azından üç saat boyunca onları gözetlediğinden kuşkulanmışlardı.</p>

  <p>Eğer yüzündeki maskeye inanılacak olursa, Bay Xxx neşeli, gülümseyen bir adamdı, çünkü maskede bir değil üç gülücük resmedilmişti. Maskenin gerisinden ise hiç de öyle gülümsemeyen bir psikoloğun sesi gelmiyordu. “Sorun nedir?”</p>

  <p>“Bizim deli olduğumuzu sanıyorsunuz, ama öyle değiliz,” dedi kaptan.</p>

  <p>“Tam aksine, hepinizin deli olduğunu sanmıyorum.” Psikolog elindeki küçük değneği kaptana doğrulttu. “Hayır. Tek deli sizsiniz, bayım diğerleriyse ikincil sanrılar.”</p>

  <p>Kaptan dizine bir şaplak indirdi. “Demek buymuş! Belgeleri adamlarım da imzalasınlar dediğim zaman, Bay Iii bu yüzden güldü!”</p>

  <p>“Evet, Bay Iii olayı bana anlattı.” Psikolog oymalı, gülümseyen ağızdan bir kahkaha attı. “Güzel bir espri. Nerede kalmıştım? Evet, ikincil sanrılar. Bana kulaklarından yılanlar çıkan kadınlar gelirler, onları iyileştirdiğim zaman yılanlar kaybolur.”</p>

  <p>“Biz de tedavi olmaktan mutluluk duyacağız. Devam edin.”</p>

  <p>Bay Xxx şaşırmış görünüyordu. “Alışılmadık bir durum. Tedavi edilmeyi isteyen pek kişi çıkmaz. Bilirsiniz, tedavi çok şiddetlidir.”</p>

  <p>“Durmayın, tedavi edin bizi. Hepimizin aklı başında çıkacağından hiç kuşkum yok.”</p>

  <p>“Önce kâğıtlarınız 'tedavi' için uygun mu, bir bakayım.” Bir dosyayı gözden geçirdi. “Evet, bilirsiniz, sizinki gibi vakalar özel 'tedavi' gerektirirler. Bu salondaki insanlar daha basit hastalar. Ama belirtmeliyim ki, eğer sizinki kadar ilerlemişse, birincil, ikincil, işitsel, kokusal ve dudaksal sanrılar, üstüne üstlük dokunsal ve görsel fanteziler varsa işler sarpa sarmış demektir. Ötenaziye başvurmamız gerekecek.”</p>

  <p>Kaptan bir kükremeyle ileriye fırladı. “Bana bak, yeterince sabrettik! Bizi testten geçir, dizlerimize çekiçle vur, kalbimizi dinle, bizlere egzersiz yaptır, sorular sor!”</p>

  <p>“Konuşmakta özgürsünüz.”</p>

  <p>Kaptan bir saat boyunca bağırıp çağırdı. Psikolog dinledi.</p>

  <p>“İnanılmaz,” dedi kara kara düşünerek. “Bu şimdiye kadar duyduğum en ayrıntılı düş fantezisi.”</p>

  <p>“Tanrının cezası, sana roketi göstereceğiz!” diye haykırdı kaptan.</p>

  <p>“Görmeyi isterim. Onu bu odada gösterebilir misin?”</p>

  <p>“Tabii, kesinlikle. Dosyanın içinde, R harfinin altında.”</p>

  <p>Bay Xxx ciddi ciddi dosyasını karıştırdı. “Cık,” dedi ve ciddiyetle kapadı dosyayı. “Neden bana bakmamı söyledin? Roket orada değil.”</p>

  <p>“Elbette değil, seni salak! Şaka yapıyordum. Bir deli şaka yapabilir mi?”</p>

  <p>“Kimi zaman espri anlayışı tuhaf olanlara rastlanıyor. Şimdi, beni roketinize götürün. Onu görmek istiyorum.”</p>

  <p>Öğle vaktiydi. Rokete vardıklarında hava çok sıcaktı.</p>

  <p>“Demek bu.” Psikolog rokete yaklaştı ve yavaşça vurdu. Roket yumuşak bir sesle çınladı. “İçeri girebilir miyim?” diye sordu sinsi sinsi.</p>

  <p>“Girebilirsin.”</p>

  <p>Bay Xxx içeri girdi ve uzun bir süre kaldı.</p>

  <p>“Tüm bu budalaca, sinir bozucu şeyler.” Kaptan beklerken bir puro çiğniyordu. “Bana kalsa hiç burada durmaz, geri dönüp insanlara Mars'la vakit kaybetmemelerini söylerdim. Ne kadar da şüpheci bir aptal topluluğu.”</p>

  <p>“Anladığıma göre nüfuslarının büyük kısmı deli, efendim. Kuşkucu oluşlarının temel nedeni bu gözüküyor.”</p>

  <p>“Yine de tüm bu olanlar çok sinir bozucu.”</p>

  <p>Yarım saat boyunca roketi kolaçan ettikten, vurduktan, dinledikten, kokladıktan ve tadına baktıktan sonra psikolog tekrar gözüktü.</p>

  <p>“Artık inanıyor musun!” diye bağırdı kaptan, sanki karşısındaki sağırmışçasına.</p>

  <p>Psikolog gözlerini yumdu ve burnunu kaşıdı. “Bu, şu ana değin karşılaştığım en akla sığmaz duyusal sanrı ve hipnotik telkin olayı örneği. 'Roket' dediğiniz şeyin içine girdim.” Geminin gövdesini tıklattı. “Duyu yorum. İşitsel fantezi.” Bir nefes çekti. “Kokusunu alıyorum. Duyusal telepatiden kaynaklanan kokusal sanrı.” Gemiyi öptü. “Tadını alıyorum. Dudaksal fantezi!”</p>

  <p>Kaptanın elini sıktı. “Sizi tebrik edebilir miyim? Siz psikopat bir dâhisiniz! Eksiksiz bir iş yapmışsınız! Psikotik imgelerinizi telepati yoluyla başkalarına aktarmak ve duyusal zayıflıklar göstermeden sanrıları canlı tutmak neredeyse imkânsız bir iştir. Ev'deki o insanlar genellikle görselliği başarırlar, en fazla da görsellik ve işitselliği bir araya getirebilirler. Siz ise her şeyi bir arada dengelemişsiniz. Deliliğiniz kusursuz şekilde doruğa varmış!”</p>

  <p>“Benim deliliğim.” Kaptanın rengi solmuştu.</p>

  <p>“Evet, evet, ne kadar da güzel bir delilik. Metal, kauçuk, yerçekimi sağlayıcılar, yiyecek, giyecek, yakıt, silahlar, merdivenler, vidalar, somunlar, kaşıklar. Geminizde on bin değişik parça saydım. Hayatımda hiç bu kadar karmaşıklık görmemiştim. Ranzaların, hatta her şeyin gölgesi bile vardı! Böylesine bir irade gücü! Ve her şeyinin hangi yolla ve ne zaman kontrol edilirse edilsin, bir kokusu, bir katılığı, bir tadı ve bir sesi var! Durun size bir sarılayım!”</p>

  <p>Sonunda geri çekildi. “Bunu en büyük monografime yazacağım! Önümüzdeki ay Mars Akademisi'nde bundan bahsedeceğim! Kendine bir bak! Göz rengini bile sarıdan maviye, tenini kahverengiden pembeye çevirmişsin. Ve şu elbiseler ve ellerinde altı yerine beşer parmak! Psikolojik dengesizlik yoluyla biyolojik metamorfoz! Ve üç arkadaşın—”</p>

  <p>Psikolog küçük bir silah çıkardı. “Tabii ki tedavisi mümkün değil. Seni zavallı, harika adam. Öldüğün zaman daha mutlu olacaksın. Son bir sözün var mı?”</p>

  <p>“Dur, Tanrı aşkına! Ateş etme!”</p>

  <p>“Seni acınası yaratık. Bu roketi ve şu üç adamı hayal etmeye seni zorlayan acıya bir son vereceğim. Sen ölünce arkadaşlarının ve roketin kayboluşunu izlemek çok sürükleyici olacak. Bugün burada öğrendiklerimle, nevrotik hayallerin yok oluşu konusunda harika bir makale yazacağım.”</p>

  <p>“Ben Dünyalıyım! Adım Jonathan Williams ve bunlar—”</p>

  <p>“Evet, biliyorum,” diye yatıştırdı onu Bay Xxx ve silahını ateşledi.</p>

  <p>Kaptan kalbine isabet eden bir kurşunla yere yığıldı. Diğer üç adam haykırdılar.</p>

  <p>Bay Xxx onlara dikkatle baktı. “Var olmaya devam mı ediyorsunuz? Bu enfes! Zamansal ve uzaysal ısrarcıl sanrılar!” Silahını onlara çevirdi. “Pekiyi, sizi korkutarak yok edeceğim.”</p>

  <p>“Hayır!” diye bağırdı üç adam.</p>

  <p>“Hasta ölüyken bile duyusal bir yalvarma,” diye gözlemde bulundu Bay Xxx üç adamı da vururken.</p>

  <p>Kumun üzerinde hareketsiz, öylece yatıyorlardı.</p>

  <p>Onları tekmeledi. Sonra gemiye vurdu.</p>

  <p>“İnat ediyor! İnat ediyorlar!” Silahını yerdeki cesetlere tekrar tekrar ateşledi. Sonra geriye çekildi. Yüzündeki gülümseyen maske düştü.</p>

  <p>Ufak tefek psikoloğun yüzü yavaşça değişti. Çenesi sarktı. Silahı parmaklarının arasından kaydı. Gözleri donuk ve boş bakıyordu. Ellerini kaldırdı ve şuursuzca bir daire çizerek dolandı. Elleriyle cesetleri yokladı, ağzında salyalar birikiyordu.</p>

  <p>“Sanrılar,” diye mırıldandı çılgınca. “Tatma. Görme. Koklama. İşitme. Dokunma.” Ellerini salladı. Gözleri yerinden uğradı. Ağzının kenarından hafifçe köpükler çıkmaya başladı.</p>

  <p>“Gidin!” diye bağırdı cesetlere. “Git!” diye bağırdı gemiye. Titreyen ellerine baktı. “Ben de hastalandım,” diye fısıldadı delice. “Bana da geçti. Telepati, hipnoz. Artık ben de deliyim. Bana da bulaştı. Tüm duyusal biçimleriyle sanrılar.” Durdu ve hissizleşen elleriyle etrafta silahını aradı. “Tek bir tedavi var. Onları yok etmenin, kaybolmalarını sağlamanın tek yolu.”</p>

  <p>Bir silah sesi yankılandı, Bay Xxx yere düştü.</p>

  <p>Dört ceset güneşin altında yatıyordu. Bay Xxx, düştüğü yerde kaldı.</p>

  <p>Roket, küçük, güneşli tepede uzanmış duruyordu ve kaybolmadı.</p>

  <p>Kasabalılar günbatımında roketi bulduklarında onun ne olduğunu merak ettiler. Bir bilen çıkmadı, bu yüzden onu bir hurdacıya sattılar ve parçalanmak üzere çekerek götürdüler.</p>

  <p>O gece sabaha kadar yağmur yağdı. Ertesi gün sıcak ve güzeldi.</p>
</body>
</html>
