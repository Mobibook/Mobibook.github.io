<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Haziran 2003: Göğün Ortasındaki Yol</title>
  <link href="../Styles/STYLE.css" rel="stylesheet" type="text/css" />
</head>

<body>
  <h1><span style="font-weight: normal;">Haziran 2003</span></h1>

  <p class="baslik6">Göğün Ortasındaki Yol</p>

  <p class="baslik5">“Duydun mu?”</p>

  <p>“Neyi?”</p>

  <p>“Zencileri, zencileri!”</p>

  <p>“Ne olmuş onlara?”</p>

  <p>“Gidiyorlar, burayı terk ediyorlar, uzaklara göçüyorlar; duymadın mı?”</p>

  <p>“Göçüyorlar derken kastettiğin ne? Nasıl yapabilirler bunu?”</p>

  <p>“Yapabilirler, yapacaklar, yapıyorlar.”</p>

  <p>“Sadece birkaçı mı ?”</p>

  <p>“Buradakilerin, Güney'dekilerin topu birden!”</p>

  <p>“Olamaz.”</p>

  <p>“Öyle!”</p>

  <p>“Bunu gözümle görmem lazım. İnanmıyorum. Nereye gidiyorlarmış –Afrika'ya mı?”</p>

  <p>Bir sessizlik.</p>

  <p>“Mars'a.”</p>

  <p>“Yani, Mars gezegenine mi demek istiyorsun?”</p>

  <p>“İyi bildin.”</p>

  <p>Nalbur dükkânında sundurmanın sıcak gölgesinde oturan adamlar ayağa kalktılar. Birisi piposunu yakmaktan vazgeçti. Bir diğeri öğlenin sıcak tozlarına tükürdü.</p>

  <p>“Terk edemezler, bunu yapamazlar.”</p>

  <p>“Yapıyorlar bir şekilde.”</p>

  <p>“Nereden duydun?”</p>

  <p>“Her yerden, bir dakika önce radyodaydı, az önce söylediler.”</p>

  <p>Bir sıra tozlu heykelmiş gibi hareketlendi adamlar.</p>

  <p>Nalbur dükkânının sahibi Samuel Teece, huzursuzca güldü. “Silly'ye ne olduğunu merak ettim. Onu bir saat önce, bisikletimle yollamıştım, Bayan Bordman'ın evinden hâlâ dönmedi. Sence o kara budala Mars'a kadar pedal çevirmiş midir?”</p>

  <p>Adamlar güldüler.</p>

  <p>“Tek diyeceğim şu, bisikletimi geri getirse iyi olur. Hırsızlığa hiç gelemem, Tanrı şahidimdir.”</p>

  <p>“Dinleyin!”</p>

  <p>Adamlar sinirli bir şekilde dönerken, birbirlerine çarptılar.</p>

  <p>Uzakta, caddenin yukarısında, nehir kenarındaki set yıkılmış görünüyordu. Kara, sıcak sular hücum edip kasabayı yuttular. Kasabadaki dükkânların ışıldayan beyaz kıyıları ve ağaç gölgelerinin arasından, kara bir dalga aktı. Tarçın tozlu caddeden yaz pekmezi gibi koyu koyu döküldü. Yavaşça kabardı ve taştı; ve bu, erkeklerden, kadınlardan, atlardan ve havlayan köpeklerden, küçük oğlanlar ve kızlardan oluşmuş bir dalgaydı. Bu dalgaya katılan insanların ağzından bir nehir sesi dökülüyordu. Yolundan döndürülemez, şırıltılı, herhangi bir yere giden bir yaz günü ırmağı.</p>

  <p>Ve o yavaş, ardı arkası kesilmeksizin, günün beyaz ışıltısını yararak akan karanlık su yolunun içinde, küçük beyazlıklar vardı tetikte; gözler; nehir, o uzun sonsuz nehir, eski kanallardan birleşerek, kendine yeni bir yatak bulurken, ileriye bakan, sağa sola göz atan renkli gözler. Nehrin sayısız ve çeşitli ayaklarından, renk ve hareket çayları ve dereleri halinde bir araya gelen parçalar, tek bir ana akıntı oluşturarak ve çağladı. Nehrin taşıdıkları dalgaları kabartıyordu: çalan ayaklı duvar saatleri, tik-taklayan mutfak saatleri, çığlık çığlığa kafeslenmiş tavuklar, ciyak ciyak bebekler; ve yoğunlaşan girdapların etrafında yüzen katırlar, kediler, aniden ortaya çıkan, yüzerek giden patlak döşek yayları, göze çarpan çılgın saç modelleri ve kutular, sandıklar, meşe çerçevelerde siyah dedelerin resimleri –yıkılan barajı onarmak için geç kalan, eli boş adamlar, nalburiyenin sundurmasında huzursuz tazılar gibi oturmuş bekleşiyorlardı nehir akıp gittikçe.</p>

  <p>Samuel Teece buna inanamıyordu. “Ama kahrolasıcalar nereden bulmuşlar taşıtı? Nasıl gideceklermiş Mars'a?”</p>

  <p>“Roketlerle,” dedi Quartermain Büyükbaba.</p>

  <p>“Hepsi de kahrolasıca aptallar. Roketleri nereden bulmuşlar?”</p>

  <p>“Para biriktirip yapmışlar.”</p>

  <p>“Bundan bahsedildiğini hiç duymadım.”</p>

  <p>“Öyle görünüyor ki, zenciler bunu bir sır olarak saklamışlar, tüm roketleri kendileri yapmışlar, kim bilir nerede –belki Afrika'da.”</p>

  <p>“Bunu yapabilirler mi?” diye sordu Samuel Teece sundurmayı arşınlayarak. “Bu işin kanunu falan yok mu?”</p>

  <p>“Savaş ilan etmiyorlar ki,” dedi Büyükbaba sessizce.</p>

  <p>“Nereden yola çıkacaklarmış, Tanrı cezalarını versin, sır gibi saklayıp arkamızdan dolap çevirerek?” diye bağırdı Teece.</p>

  <p>“Bu kasabanın tüm zencileri Loon Gölü civarında buluşacaklarmış. Roketler saat birde gelip, onları alarak Mars'a götürecekmiş.”</p>

  <p>“Valiyi arayalım, orduya haber verelim,” diye haykırdı Teece. “Bundan haberleri olmalı!”</p>

  <p>“Karın geliyor, Teece.”</p>

  <p>Adamlar yine döndüler.</p>

  <p>Onlar bakarlarken, sıcak yolun rüzgârsız aydınlığında, önce bir beyaz kadın, sonra diğerleri geldi, hepsinin yüzü şaşkınlık içinde, hepsi eski parşömenler gibi kırış kırıştı. Kimi ağlıyordu, kiminin yüzü acımasızdı. Tümü de kocalarını bulmaya gelmişlerdi. Barların kanatlı kapılarını iterek açtılar, içerilere girip kayboldular. Serin, sakin bakkal dükkânlarına, eczanelere ve tamirhanelere girdiler. Ve kadınlardan birisi, Bayan Clara Teece, o kara nehir arkasında olanca gücüyle akarken, müsamahasız ve öfkeli kocasına gözlerini kırpıştırarak nalbur dükkânının sundurmasının önündeki tozların üzerinde durdu.</p>

  <p>“Lucinda gidiyor, Pa, eve gelmelisin!”</p>

  <p>“Hiçbir kahrolasıca gündüz feneri için eve gelmem!”</p>

  <p>“Gidiyor. Onsuz ben ne yaparım?”</p>

  <p>“Kendi işini kendin görürsün belki. Onu durdurmak için diz çöküp yalvaracak değilim.”</p>

  <p>“Ama o aileden biri gibiydi,” diye inledi Bayan Teece.</p>

  <p>“Bağırma! Hiçbir lanet zenci için el alemin gözü önünde hüngürdemene izin vermem—”</p>

  <p>Karısının küçük hıçkırığı onu durdurdu. Kadın gözlerini sildi. “Ona söyleyip durdum, 'Lucinda,' dedim, 'kalırsan yevmiyeni arttırırım, istersen haftada iki gece izin veririm,' ama gitmeyi aklına koymuş gözüküyor! Onu daha önce hiç bu kadar kararlı görmemiştim, ben de dedim ki 'Beni sevmiyor musun, Lucinda?', evet dedi, seviyormuş ama gitmesi gerekliymiş, bu işin yolu buymuş. Evi temizledi, süpürdü ve sofrayı hazırladı, sonra salonun kapısına gitti ve orada iki bohçayla durdu, her ayağının ucunda bir tane ve elimi sıktı ve 'Hoşça kalın Bayan Teece,' dedi. Sonra da kapıdan çıkıp gitti. Hazırladığı yemek masadaydı, öylesine üzüldük ki, boğazımızdan geçmedi. Hala tabaklardadır, eminim; en son baktığımda soğuyordu.”</p>

  <p>Teece kadına neredeyse indiriyordu tokadı. “Lanet olsun, Bayan Teece, def ol git eve. Orada durmuş kendini millete maskara ediyorsun!”</p>

  <p>“Ama Pa… ”</p>

  <p>Adam hızlı adımlarla dükkânın sıcak loşluğuna girdi. Az sonra elinde gümüş bir tabancayla dışarı çıktı.</p>

  <p>Karısı gitmişti.</p>

  <p>Nehir, bir hışırtı, gıcırtı ve sürekli fısıldayan ayak sürüme sesleriyle binaların arasından akıyordu kara kara. İçinde büyük bir kesinlik olan, çok sessiz bir şeydi; ne bir kahkaha, ne taşkınlık, sadece ısrarlı, kararlı ve ardı arkası kesilmeyen bir akış.</p>

  <p>Teece meşe ağacından iskemlesinin ucuna oturdu. “Eğer içlerinden birisi gülecek olursa, İsa adına onu vururum.”</p>

  <p>Adamlar beklediler.</p>

  <p>Nehir, düşlerle dolu öğlende sessizce aktı.</p>

  <p>“Sanırım kendi şalgamlarını kendin çapalayacaksın, Sam,” diye kıkırdadı Büyükbaba.</p>

  <p>“Beyazları vurmakta da hiç fena sayılmam.” Teece, büyükbabaya hiç bakmadan konuştu. Büyükbaba başını çevirip çenesini kapadı.</p>

  <p>“Dur sen orada!” Samuel Teece verandadan sıçradı. Uzandı ve üzerinde uzun boylu bir zenci bulunan atın yularına yapıştı. “Sen, Belter, in aşağı oradan!”</p>

  <p>“Pekiyi, efendim.” Belter aşağıya kaydı. Teece ona bir göz gezdirdi. “Söyle, ne halt ettiğini sanıyorsun sen?”</p>

  <p>“Şey, Bay Teece…”</p>

  <p>“Herhalde gideceğini sanıyorsun, tıpkı şarkıdaki gibi –ne diyordu? 'Göğün ortasındaki yoldan yukarı'; öyle değil miydi?”</p>

  <p>“Evet, efendim.” Zenci bekliyordu.</p>

  <p>“Bana elli dolar borcun olduğunu hatırlıyor musun, Belter?”</p>

  <p>“Evet, efendim.”</p>

  <p>“Sıvışmaya mı çalışıyordun? Tanrı aşkına, seni kırbaçla döveceğim!”</p>

  <p>“Tüm bu heyecan arasında aklımdan çıkıp gitmiş, efendim.”</p>

  <p>“Aklından çıkmışmış.” Teece nalbur dükkânının sundurmasında bekleyen adamlara kötü niyetle göz kırptı. “Tanrı belanı versin, bayım, ne yapacaksın, biliyor musun?”</p>

  <p>“Hayır, efendim.”</p>

  <p>“Burada kalıp o elli papeli bana çalışarak ödeyeceksin, yoksa benim adım da Samuel W. Teece değil.” Gölgedeki adamlara dönüp, kendinden emin şekilde gülümsedi.</p>

  <p>Belter sokak boyunca akan, dükkânların arasında çağlayan, atların, tekerleklerin ve tozlu ayakkabıların üzerinden ilerleyen, o içinden koparıldığı kara nehre baktı. Titremeye başladı. “Bırakın beni gideyim, Bay Teece. Paranızı oradan yollarım, söz veriyorum!”</p>

  <p>“Dinle beni, Belter.” Teece adamın pantolon askılarını arp teliymişçesine tuttu, ara sıra onlarla oynayarak, hakir gören bir tavırla, göğe bakıp burnundan soluyarak, kemikli parmağını doğruca</p>

  <p>Tanrı'ya yöneltti. “Belter, yukarıda ne var biliyor musun?”</p>

  <p>“Bana ne söyledilerse o.”</p>

  <p>“Ona ne söyledilerse! İsa aşkına! Duydunuz mu bunu? Ona ne söyledilerse!” Adamın ağırlığını pantolon askılarına asılarak, tembelce, kayıtsızca çekti, parmağını kara surata salladı. “Belter, havaya fırlayacaksın ve aynen bir 4 Temmuz fişeği gibi, bam! İşte bu kadar, kalıntılarınız saçılacak her yere. O çatlak bilginlerinizin hiçbirinin bir halt bildiği yok, hepinizi gebertecekler!”</p>

  <p>“Umurumda değil.”</p>

  <p>“Bunu duyduğuma sevindim. Çünkü o Mars gezegeninde ne var, biliyor musun? Mantar gibi koca koca pörtlek gözleri olan canavarlar! Gazeteciden bir çeyreğe aldığın o gelecek dergilerinde resimlerini görmüşsündür herhalde, değil mi? İşte! O canavarlar üzerinize çöküp iliklerinizi emecekler!”</p>

  <p>“Umurumda değil, hiç umurumda değil.” Belter onu bırakarak kayıp giden geçit törenini izledi. Terler koyu renkli alnında birikmişti. Yere yığılacak gibiydi.</p>

  <p>“Orası soğuktur da. Hava yoktur, düşeceksiniz, bir balık gibi kıvranıp nefes almaya çalışacaksınız, gebereceksiniz, boğulacaksınız, boğulacaksınız ve gebereceksiniz. Bu hoşuna gitti mi?”</p>

  <p>“Birçoğundan hoşlanmadım, efendim. Lütfen efendim, gitmeme izin verin. Geç kaldım.”</p>

  <p>“Gitmene izin vermeye hazır olduğum zaman gitmene izin vereceğim. Sana gidebilirsin deyinceye kadar burada efendi efendi konuşacağız, bunu çok iyi biliyorsun. Yolculuğa çıkmak mı istiyorsun? Pekâlâ Bay Göğün Ortasındaki Yoldan Yukarı Çıkan, yaylanıp eve git de bana borcun olan o elli papeli ödemek için çalış! Bu iki ayını alır.”</p>

  <p>“Ama eğer çalışırsam roketi kaçırırım, efendim!”</p>

  <p>“Çok yazık, değil mi?” Teece üzgün görünmeye çalıştı.</p>

  <p>“Size atımı veririm, efendim.”</p>

  <p>“At, resmi para birimi değildir. Ben paramı almadan yerinden kıpırdayamazsın.” Teece içinden güldü. Kendini çok iyi ve neşeli hissediyordu.</p>

  <p>Olan biteni dinlemek için etraflarına küçük bir zenci grubu toplanmıştı. Şimdi Belter boynu bükük titreyerek dururken, ihtiyar bir adam öne çıktı.</p>

  <p>“Bayım?”</p>

  <p>Teece ona hızlı bir bakış fırlattı. “Ne var?”</p>

  <p>“Bu adamın size ne kadar borcu var, bayım?”</p>

  <p>“Seni ilgilendirmez!”</p>

  <p>İhtiyar adam Belter'a döndü. “Ne kadar, evlat?”</p>

  <p>“Elli dolar.”</p>

  <p>Yaşlı adam kara ellerini etrafındakilere uzattı. “Yirmi beş kişisiniz. Her biriniz ikişer dolar verin; elinizi çabuk tutun, tartışmanın vakti değil.”</p>

  <p>“Durun bakalım!” diye bağırdı Teece diklene diklene.</p>

  <p>Para toplandı. İhtiyar adam parayı şapkasının içine koydu, Belter'a uzattı. “Evlat,” dedi, “roketi kaçınmıyorsun.”</p>

  <p>Belter şapkaya bakarak gülümsedi. “Hayır, efendim. Sanırım kaçırmıyorum!”</p>

  <p>Teece gürledi: “O parayı onlara geri ver!”</p>

  <p>Belter saygıyla eğildi, parayı uzattı ve Teece paraya dokunmayınca eğilerek Teece'in ayağının ucuna, tozun toprağın içine bıraktı. “İşte paranız, efendim,” dedi.</p>

  <p>“Teşekkür ederim.” Gülümseyerek atına atladı, ihtiyar adama teşekkür etti ve beraberce gözden uzaklaştılar.</p>

  <p>“Orospu çocuğu,” diye fısıldadı Teece, gözünü güneşe dikerek. “Orospu çocuğu.”</p>

  <p>“Parayı al, Samuel,” dedi sundurmadan birisi.</p>

  <p>Bu olay tüm yol boyunca tekrarlanıyordu. Yalınayak küçük beyaz çocuklar haberleri yetiştiriyorlardı. “Parası olan olmayana yardım ediyor! Bu şekilde hepsini bedavaya getiriyorlar. Paralının tekinin borcunu ödemesi için bir fakire iki yüz dolar verdiğini gördüm! Birinin, bir başkasına on, beş, on altı kâğıt verdiğini gördüm, herkes birbirine bir dolu para veriyor!”</p>

  <p>Beyaz adamlar ağızlarında ekşi bir su varmış gibi suratlarını asmış oturuyorlardı. Sanki rüzgâr, kum ve sıcak yüzlerine vurmuş gibi, gözleri neredeyse kapalıydı.</p>

  <p>Samuel Teece'in içi öfke doluydu. Verandaya çıkıp ters ters baktı geçen sürülere. Silahını salladı.</p>

  <p>Bir süre sonra, kendini bir şeyler yapmak zorunda hissedince, herkese, dönüp kendisine bakan her zenciye bağırmaya başladı. “Güm! İşte bir roket daha uçtu havaya!” Hepsi duyabilsinler diye bağırıyordu. “Bam! Tanrı Aşkına!” Kara başlar dönmediler, ya da duymuyormuş gibi yaptılar, ama gözlerinin akları hızla gidip geldi. “Paat! Roketlerin topu birden düşecek! Çığlık çığlığa gebereceksiniz! Bam! Ulu Tanrım, burada yaşlı kara toprağa bastığım için sana şükürler olsun. Hani derler ya, ne kadar çok kara, o kadar az toprak! Hah hah!”</p>

  <p>Atlar toz kaldırarak geçtiler. At arabaları, bozuk yayların üzerinde sarsıldı.</p>

  <p>“Bam!” Teece'in sesi sıcağın ortasında yapayalnızdı, tozları ve güneşin parıldadığı göğü ürkütmeye çalışıyordu. “Bam! Tüm uzaya dağılmış zenciler! Bir meteor çarpınca minik balıklar gibi roketlerinden dışarıya fırlamışlar. Uzay meteor doludur, biliyor muydunuz bunu? Eminim! Tüfek saçması kadar yoğundur bunlar. Teneke roketlerinizi ördekler, kilden kavallar gibi delik deşik edecekler! Kara morinalarla dolu çürük sardalya tenekeleri! Bir ipe dizilmiş kadın parmağı fişekleri gibi. Bam, bam, bam! On bin ölü burada, on bin ölü orada. Uzaya saçılmış, dünyanın etrafında sonsuza dek, soğukta döndükçe dönen cesetler, ah Tanrım! Duyuyor musunuz, oradakiler!”</p>

  <p>Sessizlik. Nehir genişti, devamlı akıyordu. Şu saate kadar tüm pamuk kulübelerine girmiş, değerli ne varsa önüne katıp götürmüştü. Şimdi de saatleri, çamaşır teknelerini, ipekli kumaşları ve perde kornişlerini uzaklardaki kara bir denize doğru sürüklüyordu.</p>

  <p>Med geçti. Saat ikiyi bulmuştu. Sonra cezir geldi. Az sonra nehir kurumuş, kasaba toz, dükkânların, oturan insanların, sıcaktan kavrulan uzun ağaçların üzerine ince bir tabaka halinde çöküyordu.</p>

  <p>Sessizlik.</p>

  <p>Sundurmadaki adamlar kulak kesildiler.</p>

  <p>Hiçbir şey duyamayınca düşüncelerini, hayal güçlerini çevrelerindeki çayırlara salıverdiler. Sabahın erken saatlerinde etraf her zamanki karışık seslerle dolmuştu. Ama orada burada, adetlere dik kafalılıkla direnen, şarkı söyleyen sesler, mimoza dallarının altında sevgililerin kahkahaları, ırmakta gülen ve berrak sularda koşuşan zenci çocuklar, tarlalarda eğilip kalkmalar, taze yeşil asmaların kapladığı tahta kulübelerden gelen şakalar ve neşe dolu haykırışlar vardı.</p>

  <p>Şimdi, sanki, güçlü bir rüzgâr esmiş ve sesleri alıp götürmüş gibiydi. Hiçbir şey kalmamıştı geriye. İskelete dönmüş kapılar deri menteşelerin üzerinde ardına dek açıktı. Araba lastiğinden yapılmış salıncaklar hareketsiz havada sahipsizce duruyorlardı. Nehirde, üzerinde çamaşırların yıkandığı taşlar boştu, tarlalardaki karpuzlar –eğer kaldıysa– içlerindeki suyu güneşte ısıtmaya terk edilmişlerdi. Boşaltılmış kulübelerde örümcekler yeni ağlarını örmeye girişmişlerdi. Kaplanmamış çatılardan içeri altın iğneler halinde toz yağmaya başlamıştı. Yer yer giderayak aceleyle unutulmuş bir ateş, dökülen bazı barakaların kuru kemiklerine ani bir çabayla ulaşmanın verdiği güçle besleniyordu. Nazikçe beslenen yanma sesi, suskun havada yükseliyordu.</p>

  <p>Adamlar nalburun sundurmasında, gözlerini kırpmaksızın, yutkunmaksızın öylece oturuyorlardı.</p>

  <p>“Neden şimdi gidiyorlar, aklım almıyor. Her şey de iyiye gidiyordu. Yani her geçen gün daha fazla hak elde ediyorlardı demek istiyorum. Ne istiyorlar o zaman? İşte kelle vergisi kaldırıldı ve gittikçe daha fazla eyalet yargısız infazı önleyen ve eşit haklar sağlayan kanun hazırlıyor. Daha ne istiyorlar? Neredeyse bir beyaz adam kadar para kazanabiliyorlar, ama def olup gidiyorlar.”</p>

  <p>Boş caddenin diğer ucunda bir bisiklet gözüktü.</p>

  <p>“Olur şey değil. Teece, bak senin Silly geliyor.”</p>

  <p>Bisiklet verandanın önünde durdu, üstünde upuzun kolları, bacakları ve karpuz gibi kafasıyla on yedi yaşında siyah bir çocuk vardı. Başını kaldırıp Samuel Teece'e baktı ve gülümsedi.</p>

  <p>“Demek vicdanın elvermedi ve geri döndün,” dedi Teece.</p>

  <p>“Hayır efendim, sadece bisikleti getirdim.”</p>

  <p>“Ne oldu, onu rokete almadılar mı?”</p>

  <p>“Bu yüzden değil, efendim.”</p>

  <p>“Bana neden olduğunu anlatma! İn aşağı, benim malımı çalamazsın!” Oğlanı itekledi. Bisiklet devrildi. “Gir içeri, pirinçleri parlatmaya koyul hemen!”</p>

  <p>“Anlayamadım, efendim?” çocuğun gözleri büyüdü.</p>

  <p>“Ne dediğimi duydun. Orada kutularından çıkartılmayı bekleyen silahlar var ve Natchez'den az önce bir sandık dolusu çivi geldi—”</p>

  <p>“Bay Teece.”</p>

  <p>“Ve bir kutu dolusu çekiç yerleştirilmeyi bekliyor—”</p>

  <p>“Bay Teece, efendim.”</p>

  <p>“Sen hâlâ orada mısın?” Teece oğlana öfkeli bir bakış fırlattı.</p>

  <p>“Bay Teece, bana bugünlük izin verir misiniz ?” dedi çocuk özür dilercesine.</p>

  <p>“Ve yarın ve ondan sonraki gün ve sonraki gün ve sonraki gün,” dedi Teece.</p>

  <p>“Korkarım öyle, efendim.”</p>

  <p>“Korkman gerekir, oğlum. Gel buraya.” Oğlanı sundurma boyunca götürdü ve masadan bir kâğıt aldı. “Bunu hatırlıyor musun?”</p>

  <p>“Efendim?”</p>

  <p>“Bu senin sözleşmen. Bunu sen imzaladın, şuradaki çarpı işareti senin, değil mi? Cevap ver bana.”</p>

  <p>“Onu ben imzalamadım, Bay Teece.” Oğlan titriyordu. “Herkes bir çarpı işareti yapabilir.”</p>

  <p>“Dinle şunu, Silly. Sözleşme: 'Bay Samuel Teece için 15 Temmuz 2001'den başlayarak iki yıl çalışacağım ve ayrılmak istediğim zaman dört hafta önceden haber verip, yerime birisi geçinceye kadar çalışmaya devam edeceğim.' İşte.” Teece kâğıda vurdu, gözleri ışıl ışıldı. “İtirazın varsa mahkemeye gideriz.”</p>

  <p>“Bunu yapamam,” diye inledi oğlan, gözyaşları yanaklarından aşağı süzülmeye başlamıştı. “Eğer bugün gitmezsem, bir daha gidemem.”</p>

  <p>“Neler hissettiğini biliyorum, Silly; evet, seni anlıyorum, oğlum. Ama sana iyi davranacağız ve iyi yemek vereceğiz. Şimdi gir içeriye, işe koyul ve tüm şu saçmalığı unut, tamam mı Silly? Güzel.” Teece sırıttı ve oğlanın omzuna hafifçe vurdu.</p>

  <p>Oğlan döndü ve sundurmada oturan yaşlı adamlara baktı. Gözü yaşlı olduğu için güçlükle görebiliyordu. “Belki –belki buradaki beyefendilerden birisi…” Adamlar sıcak, tedirgin gölgelerin arasında önce çocuğa, sonra Teece'e baktılar.</p>

  <p>“Yani, bir beyaz adam senin yerini alabilir mi demek istiyorsun, evlat?” diye sordu buz gibi bir sesle Teece.</p>

  <p>Büyükbaba Quartermain kırmızı ellerini dizlerinden çekti. Uzaktaki ufka düşünceli düşünceli baktı ve konuştu, “Teece, bana ne dersin?”</p>

  <p>“Ne?”</p>

  <p>“Silly'nin yerine ben çalışırım.” Sundurma sessizdi.</p>

  <p>Teece kendisini dengeledi. “Büyükbaba,” dedi uyarırcasına.</p>

  <p>“Bırak oğlanı gitsin. Pirinçleri ben parlatırım.”</p>

  <p>“Bunu gerçekten, gerçekten yapar mısınız?” Silly inanamayarak, gözyaşları yanaklarında, gülümseyerek büyükbabaya koştu.</p>

  <p>“Tabii ki.”</p>

  <p>“Büyükbaba,” dedi Teece, “kahrolası çeneni bu işten uzak tut.”</p>

  <p>“Bırak çocuğu gitsin, Teece.”</p>

  <p>Teece ilerledi ve çocuğun kolunu yakaladı. “O benim. Onu geceye kadar arka odaya kilitleyeceğim.”</p>

  <p>“Yapmayın, Bay Teece!”</p>

  <p>Oğlan artık hıçkırmaya başlamıştı. Ağlaması sundurmayı dolduruyordu. Gözleri kısılmıştı. Sokağın epey ilerisinden eski, döküntü bir Ford aksıra tıksıra yaklaşıyordu, içinde son bir grup siyah insan vardı. “İşte ailem geliyor, Bay Teece. Ah, lütfen, lütfen, Tanrım, lütfen!”</p>

  <p>“Teece,” dedi sundurmadaki adamlardan biri ayağa kalkarak. “Bırak onu gitsin.”</p>

  <p>Bir diğeri daha kalktı yerinden. “Bence de öyle.”</p>

  <p>“Bence de,” dedi bir diğeri.</p>

  <p>“Ne işine yarar ki?” Adamların hepsi konuşuyorlardı şimdi. “Kes şunu, Teece.”</p>

  <p>“Bırak gitsin.”</p>

  <p>Teece cebindeki silaha uzandı. Adamların yüzlerini gördü. Elini uzaklaştırdı, silahı cebinde bıraktı ve, “Demek böyle,” dedi.</p>

  <p>“Evet, böyle,” dedi bir başkası.</p>

  <p>Teece çocuğu bıraktı. “Pekâlâ. Defol.” Başıyla dükkânı işaret etti. “Ama umarım arkanda dükkânını pisletecek bir şeyler bırakacağını sanmıyorsundur.”</p>

  <p>“Hayır, efendim!”</p>

  <p>“Kulübendeki her şeyi temizle, yak onları.” Silly başını salladı. “Yanıma alacağım.”</p>

  <p>“Onları o lanet rokete koymana izin vermezler.”</p>

  <p>“Yine de yanıma alacağım,” diye ısrar etti oğlan sakince.</p>

  <p>Çocuk aceleyle nalbur dükkânının arkasına koşturdu. Süpürme ve temizleme sesleri duyuldu, bir süre sonra elleri topaçlarla, misketlerle, tozlu uçurtmalarla ve yıllar boyu biriktirilmiş ıvır zıvırla dolu halde göründü. Tam o sırada eski köhne Ford da geldi. Silly arabaya bindi ve kapıyı kapadı. Teece dudaklarında acı bir gülümsemeyle sundurmada duruyordu. “Ne yapacaksın orada?”</p>

  <p>“Sıfırdan başlayacağım,” dedi Silly. “Kendi nalbur dükkânımı açacağım.”</p>

  <p>“Tanrı cezanı versin, demek mesleğimi kaçıp kullanabilmek için öğrendin!”</p>

  <p>“Hayır, efendim, bir gün bunun olacağı aklıma bile gelmemişti, ama oldu. Eğer öğrendiysem elimden bir şey gelmez, Bay Teece.”</p>

  <p>“Herhalde roketlerinize isim de vermişsinizdir?”</p>

  <p>Arabanın ön panelindeki saate baktılar.</p>

  <p>“Evet, efendim.”</p>

  <p>“Elijah ve At arabası, Büyük Tekerlek ve Küçük Tekerlek, İnanç, Ümit ve Merhamet gibi, ha?”</p>

  <p>“Gemilere isim verdik, Bay Teece.”</p>

  <p>“Baba, Oğul ve Kutsal Ruh, gibi mi merak ettim? Söyle evlat, İlk Baptist Kilisesi adında bir roketiniz de var mı?”</p>

  <p>“Artık gitmemiz gerekiyor, Bay Teece.”</p>

  <p>Teece güldü. “Aşağıdan Salla ve Tatlı At Arabası yok mu?”</p>

  <p>Araba çalıştı. “Hoşça kalın, Bay Teece.”</p>

  <p>“Çalkala Kemikleri de var mı?”</p>

  <p>“Hoşça kalın, bayım!”</p>

  <p>“Ve bir tane de Jordan'ın Üzerinden! Hah! Rokete koştur oğlum, kaldır roketi, devam et, havada patlayın, umurumda bile değil!”</p>

  <p>Araba tozun içinde çalkalandı. Oğlan doğruldu, ellerini ağzına götürdü ve son bir kez seslendi Teece'e: “Bay Teece, Bay Teece, artık geceleri ne yapacaksınız bundan sonra? Ne yapacaksınız geceleri, Bay Teece?”</p>

  <p>Sessizlik. Araba yolda ilerleyerek gözden kayboldu. Gitmişti. “Ne demek istedi?” diye yüksek sesle düşündü Teece. “Geceleri ne mi yapacakmışım?”</p>

  <p>Tozun çöküşünü izledi ve bir anda kafasına dank etti.</p>

  <p>Teece adamların, arabayla evine geldiği geceleri hatırladı. Dizleri dik, av tüfekleri dimdik, yazın karanlık ağaçlarının altında bir araba dolusu turna gibiydiler, gözlerinde kötü bir bakış vardı. Kornayı öttürüşleri, Teece'in kapıyı çarparak kapatışı, elinde silahı, kalbi on yaşında bir çocuğunki gibi heyecan dolu, kendi kendine gülüşü, yaz gecesi yolunda ilerleyişleri, arabanın içinde bir kangal kendir sicimi, her bir adamın paltosunu şişiren açılmamış fişek kutuları. Yıllar boyunca kim bilir kaç gece, arabanın içine dolan rüzgâr saçlarını kötü niyetli gözlerinin üzerine dökerken, bir ağacı, güzel ve sağlam bir ağacı gözlerine kestirip, kükreyerek bir barakanın kapısına dayanmışlardı!</p>

  <p>“Demek orospu çocuğunun kastettiği buydu?” Teece sıçrayarak güneşe çıktı. “Geri gel, seni piç kurusu! Geceleri ne mi yapacakmışım? Seni bitli, küstah, orospu çocuğu…”</p>

  <p>Güzel bir soruydu bu. Kendini boş ve kötü hissediyordu. Evet. Ne yapacağız geceleri? diye düşündü. Artık onlar da gittiğine göre, ne yapacağız? Tamamen boşalmış ve uyuşmuştu.</p>

  <p>Cebinden tabancasını çekti, mermileri gözden geçirdi.</p>

  <p>“Ne yapacaksın, Sam?” diye sordu birisi. “O orospu çocuğunu geberteceğim.”</p>

  <p>“Kendine hakim ol,” dedi büyükbaba.</p>

  <p>Ama Samuel Teece dükkânın arkasına dolanmıştı. Az sonra üstü açık arabasıyla döndü. “Benimle gelen var mı?”</p>

  <p>“Ben dolaşmak istiyorum,” dedi büyükbaba kalkarak.</p>

  <p>“Başka?”</p>

  <p>Hiç kimse cevap vermedi.</p>

  <p>Büyükbaba arabaya bindi ve kapıyı kapattı. Samuel Teece koca bir toz girdabı içinde arabayı hareket ettirdi. Parlak göğün altında yol boyunca ilerlerken konuşmadılar. Kuru otlaklardan yükselen ısı titreşiyordu.</p>

  <p>Bir dörtyol ağzında durdular. “Ne tarafa gitmişlerdir, büyükbaba?”</p>

  <p>Büyükbaba gözlerini kıstı. “Bence dosdoğru ileriye.”</p>

  <p>İlerlediler. Yaz ağaçlarının altında arabaları yalnız bir ses çıkartıyordu. Yol boştu ve arabayla giderlerken bir şey çarptı gözlerine. Teece arabayı yavaşlattı ve dışarı sarktı, sarı gözleri alev alevdi.</p>

  <p>“Tanrı cezasını versin, büyükbaba, piçler ne yapmış görüyor musun?”</p>

  <p>“Ne?” diye sordu büyükbaba ve baktı.</p>

  <p>Eski kaykaylar, içi önemsiz şeylerle dolu bağlanmış mendiller, eski ayakkabılar, araba tekerleği, yığın yığın pantolonlar, paltolar ve eski püskü şapkalar, bir zamanlar rüzgârda çıngırdamış olan doğu işi kristaller, içlerinde pembe sardunyaların bulunduğu teneke saksılar, tabaklar dolusu balmumu meyve, kutular dolusu Konfederasyon parası, leğenler, temizlik tahtaları, çamaşır ipleri, sabun, birisinin üç tekerlekli bisikleti, bir başkasının bahçe makası, bir oyuncak araba, yaylı bir kukla, Zenci Baptist Kilisesi'nin vitray penceresi, komple bir fren balata seti, iç lastikler, döşekler, divanlar, sallanan iskemleler, kavanoz kavanoz yüz kremleri, el aynaları. Bunların hiçbiri fırlatılıp atılmamıştı, hayır, ama yolun tozlu kenarları boyunca usulca duygulu ve düzenli biçimde, yerleştirilmişlerdi. Sanki tüm şehir halkı buraya elleri dolu gelmiş, koca bir bronz trompet üflenmiş, eşyalar sessizce tozlara bırakılmış ve dünyada yaşayanlar doğruca mavi göklere göçmüşler gibiydi.</p>

  <p>“Yakmayacaklarını söylemişlerdi,” diye bağırdı Teece öfkeyle. “Hayır, beni dinleyip de yakmazlardı, ama bunları yanlarına alıp, son kez görebilecekleri bir yere bırakmak zorundaydılar; hepsini birden, yolun ortasına. Bu zenciler kendilerini akıllı sanıyorlar.”</p>

  <p>Kızgın bir şekilde arabayı hareket ettirdi, yolda kâğıt yığınlarını, mücevher kutularını, aynaları ve iskemleleri parçalayarak, dağıtarak, devirerek miller boyunca ilerledi. “Alın, kahrolasılar, alın işte!”</p>

  <p>Ön lastik ince bir çığlık attı. Araba, Teece'i cama doğru fırlatarak, çılgınca yoldan savrulup bir hendeğe girdi.</p>

  <p>“Orospu çocuğu!” Üstünden başından tozu silkeleyip arabadan çıktı, neredeyse öfkesinden ağlayacaktı.</p>

  <p>Boş ve sessiz yola baktı. “Artık onları yakalayamayız, asla, asla.” Göz alabildiğince ileride tüm görebildiği yığınlar, bohçalar ve daha fazla bohçalardı. Güneş batarken, sıcak esen rüzgârda tıpkı terk edilmiş tapınaklar gibi yerleştirilmişlerdi.</p>

  <p>Bir saat sonra, Teece ve büyükbaba yorgun argın yürüyerek nalbur dükkânına döndüler. Adamlar hâlâ orada oturmuş göğü dinliyor ve izliyorlardı. Teece tam oturup ayağını sıkan ayakkabılarını çıkarmaya çalışırken birisi haykırdı, “Bakın!”</p>

  <p>“Bakarsam lanet olsun bana,” dedi Teece.</p>

  <p>Ama diğerleri baktılar. Ve çok uzakta, altın iğlerin gökte yükselişini gördüler. İğler arkalarında ateş bırakarak kayboldular.</p>

  <p>Pamuk tarlalarında rüzgâr kar beyazı kümelerin arasında tembelce esti. Daha da ilerideki çayırlarda el değmemiş karpuzlar, sırtı çizgili tekir kediler gibi güneşin altında yatıyorlardı.</p>

  <p>Sundurmadaki adamlar oturdular, birbirleriyle bakıştılar, dükkânın rafında bir güzel kıvrılmış olan sarı ipe göz attılar, karton kutularında pirinç ışıltısıyla parlayan tüfek fişeklerinde göz gezdirdiler, yükseklerde, gölgelerde asılı duran gümüş tabancalara ve uzun, siyah av tüfeklerine baktılar. Birisi ağzına bir saman çöpü aldı. Bir diğeriyse toza resim çizdi.</p>

  <p>En sonunda Samuel Teece, muzaffer bir edayla, ayakkabısını çıkarıp çevirdi ve konuştu: “Fark ettiniz mi? Tanrı aşkına, en sonuncusu bile giderken bana, 'Bayım' dedi!”</p>
</body>
</html>
