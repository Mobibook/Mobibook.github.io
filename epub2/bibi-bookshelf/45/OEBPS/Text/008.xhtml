<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Şubat 1999: Ylla</title>
  <link href="../Styles/STYLE.css" rel="stylesheet" type="text/css" />
</head>

<body>
  <h1><span style="font-weight: normal;">Şubat 1999</span></h1>

  <p class="baslik6">Ylla</p>

  <p class="baslik5">Mars gezegeninde, kuru bir denizin kıyısında kristal sütunlar üzerinde yükselen bir evleri vardı. Her sabah Bayan K'yı kristal duvarlarda yetişen altın meyveleri yerken, ya da tüm kiri toplayıp sıcak yele veren avuç avuç manyetik tozla evi temizlerken görebilirdiniz. Öğleden sonraları, fosil denizin ılık ve durgun, bahçedeki şarap ağaçlarının dimdik, uzaktaki Mars kemik şehrininse kapalı metal kapılarından kimsenin dışarı adımını atmaz olduğu vakitlerde, Bay K'yı odasında; elini kabartılı hiyerogliflerin üzerinde arp çalarmış gibi dolaştırdığı metal kitabını okurken görebilirdiniz. Parmaklar, okşadıkça kitaptan gelen yumuşak, eski bir ses şarkı söylerdi. Denizin kıyıda kırmızı bir buhar halinde olduğu ve eski insanların savaş alanına metal böcekler ve elektrikli örümceklerden oluşan bulutlar getirdikleri zamanların öykülerini anlatırdı.</p>

  <p>Bay ve Bayan K yirmi yıldır ölü denizin yanında yaşıyorlardı. Ataları da, bir çiçek gibi dönüp güneşi izleyen bu evde on asır boyunca hayat sürmüşlerdi.</p>

  <p>Bay ve Bayan K yaşlı değillerdi. Safkan bir Marslıya özgü açık, kahverengimsi cilt, madenî paralar gibi yuvarlak, sarı gözler ve yumuşak ahenkli bir sese sahiptiler. Bir zamanlar kimyasal ateşle resim yapmaktan, şarap ağaçlarının yeşil içkilerle doldurduğu mevsimlerde kanallarda yüzmekten ve sohbet odasında fosforlu mavi portrelerin yanı başında, şafak sökene değin konuşmaktan zevk alırlardı.</p>

  <p>Artık mutlu değillerdi.</p>

  <p>O sabah Bayan K sütunların arasında durarak, çöl kumlarının ısınmasını, eriyip sarı balmumuna dönüşmesini, ufukta görünüş itibariyle akmasını dinledi.</p>

  <p>Bir şey olacaktı.</p>

  <p>Bekledi.</p>

  <p>Mars'ın mavi göğünü sanki her an kendi üzerine daralıp çökecekmiş ve kumların üzerine parıldayan bir mucize fırlatacakmış gibi izledi.</p>

  <p>Hiçbir şey olmadı.</p>

  <p>Beklemekten sıkılıp, buğulanan sütunların arasından yürüdü. Yivli sütun başlarından yavaşça yağmaya başlayan yağmur, hafifçe onun üstüne düşerken, kavurucu havayı serinletti. Sıcak günlerde bir derenin içinde yürümek gibiydi bu. Evin zemini serin akıntılarla parıldadı. Uzaktan kocasının durmadan kitabını çaldığını duydu. Parmakları o eski şarkılardan asla bıkmazdı. İçinden, kocasının o inanılmaz kitaplarına yaptığı gibi bir gün ona da vakit ayırıp tekrar sarılmasını, küçük bir arpmış gibi dokunmasını diledi.</p>

  <p>Ama hayır. Belli belirsiz, bağışlayan bir omuz silkmeyle başını salladı. Göz kapakları altın gözlerinin üzerine yavaşça kapandı. Evlilik, insanları gençlikte bile yaşlı ve alışıldık hale getiriyordu.</p>

  <p>Daha o hareket ederken şeklini almak için kıpırdanmakta olan bir koltuğa uzandı. Gözlerini endişeyle, sımsıkı yumdu.</p>

  <p>Bir düş gördü.</p>

  <p>Kahverengi parmakları titredi, uzandı ve havayı kavradı. Bir an sonra şaşkın, nefesi kesilmiş olarak doğruldu.</p>

  <p>Sanki önünde birisinin olmasını bekliyormuş gibi hızla çevresine bakındı. Düş kırıklığına uğramış gözüküyordu; sütunların arasındaki boşlukta kimse yoktu.</p>

  <p>Üçgen bir kapıda kocası belirdi. “Sen mi seslendin?” diye sordu kaygıyla.</p>

  <p>“Hayır!” diye haykırdı.</p>

  <p>“Senin bağırdığını duyduğumu sandım.”</p>

  <p>“Öyle mi yaptım? Neredeyse uykuya dalmıştım ve bir düş gördüm!”</p>

  <p>“Güpegündüz mü? Huyun değildir.”</p>

  <p>Kadın sanki rüya yüzüne bir tokat vurmuş gibi oturdu. “Ne tuhaftı, ne kadar tuhaftı,” diye mırıldandı. “Rüya.”</p>

  <p>“Ya?” dedi kocası, belli ki niyeti kitabına geri dönmekti.</p>

  <p>“Rüyamda bir adam gördüm.”</p>

  <p>“Bir adam mı?”</p>

  <p>“Uzun boylu bir adam. Bir seksen beş boyunda.”</p>

  <p>“Ne kadar da anlamsız; bir dev, biçimsiz bir dev.”</p>

  <p>“Her nasılsa,” –kelimeleri aradı– “uzun boylu olmasına karşın normal görünüyordu. Ve gülünç bulacaksın biliyorum, ama gözleri maviydi!”</p>

  <p>“Mavi gözler mi! Tanrılar!” diye bağırdı Bay K. “Şimdi neler göreceksin? Sanırım siyah saçları da vardı?”</p>

  <p>“Nasıl bildin?” Kadın heyecanlanmıştı.</p>

  <p>“En imkânsız rengi seçtim,” diye yanıtladı kocası soğuk bir tavırla.</p>

  <p>“Evet, saçları siyahtı!” diye bağırdı kadın. “Ve teni bembeyazdı. Ah, çok olağanüstü biriydi! Değişik bir üniforma giyiyordu. Gökten gelmişti ve benimle tatlı tatlı konuştu.” Gülümsedi kadın.</p>

  <p>“Gökten mi gelmişti? Ne saçmalık!”</p>

  <p>“Güneşte parlayan metal bir şeyle geldi,” diye hatırladı kadın. Onu tekrar şekillendirebilmek için gözlerini kapadı. “Rüyamda gökyüzünü gördüm ve bir şey havaya fırlatılmış metal para gibi ışıldadı, birdenbire büyüdü ve yavaşça yere indi; uzun, gümüşi bir gemi, yuvarlak ve yabancı. Gümüş nesnenin yanından bir kapı açıldı ve dışarıya bu uzun boylu adam çıktı.”</p>

  <p>“Eğer tembellik etmeseydin böyle saçma rüyalar görmezdin.”</p>

  <p>“Oldukça hoşuma gitti,” diye yanıtladı kadın sırt üstü uzanarak. “Hayal gücümün böyle olduğunu hiç bilmezdim. Siyah saçlar, mavi gözler ve beyaz ten! Nasıl da tuhaf bir adamdı –yine de çok yakışıklıydı.”</p>

  <p>“Hüsnü kuruntu.”</p>

  <p>“Kırıcı konuşuyorsun. Onu isteyerek düşünmedim ki. Uyuklarken birden aklıma geliverdi. Pek rüyaya benzemiyordu. Çok beklenmedik ve farklıydı. Adam bana baktı ve şöyle dedi: 'Gemimle üçüncü gezegenden geldim. Adım Nathaniel York'.”</p>

  <p>“Aptalca bir isim bu. İsim bile sayılmaz,” diye karşı çıktı kocası.</p>

  <p>“Tabii ki aptalca, çünkü bu bir rüya,” diye açıkladı kadın kibarca. “Ve bana, 'Bu ilk uzay yolculuğu. Gemide sadece iki kişiyiz, ben ve arkadaşım Bert,' dedi.”</p>

  <p>“Saçma sapan bir isim daha.”</p>

  <p>“Ve dedi ki: 'Biz Dünya'dan bir şehirdeniz. Gezegenimizin ismi bu'.” diye sürdürdü Bayan K. “Dediği buydu. Kullandığı kelime 'Dünya' idi. Başka bir dilde konuşuyordu. Her nasılsa onu anladım. Zihnimle. Telepati olsa gerek.”</p>

  <p>Bay K arkasını döndü. Karısı onu bir kelimeyle durdurdu. “Yll?” diye seslendi yavaşça. “Şey, üçüncü gezegende yaşayanların olup olmadığını hiç merak ettin mi?”</p>

  <p>“Üçüncü gezegen hayatı desteklemekten acizdir,” diye kocası açıkladı sabırla. “Bilim adamlarımız gezegenin atmosferinde çok fazla oksijen olduğunu söylediler.”</p>

  <p>“Ama eğer orada birileri olsa ve bir tür gemiyle uzayda seyahat etselerdi, bu büyüleyici olmaz mıydı?”</p>

  <p>“Gerçekten Ylla, böyle duygusal yakarışlardan nasıl nefret ederim bilirsin. İşimize bakalım.”</p>

  <p>Kadın fısıldayan yağmur sütunlarının arasında dolaşırken şarkıyı söylemeye başladığında, günün geç saatleriydi. Aynı şarkıyı tekrar tekrar söyledi.</p>

  <p>Kocası sonunda ateş masasına oturmak için yürürken, “Ne şarkısı bu?” diye öfkeyle konuştu.</p>

  <p>“Bilmiyorum.” Kadın kendi kendisine şaşırarak başını kaldırdı. İnanamayarak elini ağzına götürdü. Güneş batıyordu. Ev, ışığın kayboluşuyla birlikte devasa bir çiçek gibi kendisini kapatıyordu. Sütunların arasından bir rüzgâr esti. Ateş masasının içindeki vahşi, gümüşi lav havuzunu kaynattı. Rüzgâr sessizce kadının kulaklarına mırıldanırken, onun koyu kızıl saçlarını okşadı. Ylla dışarıdaki deniz dibinin koca, solgun uzaklığına baktı, sarı gözleri yumuşak ve nemli, sanki bir şeyler anımsıyormuş gibiydi. “Sırf gözlerinle iç şerefime, karşılık vereyim benimkilerle,” diye okudu usulca alçak sesle, ağır ağır. “Ya da kadehe bir buse bırak, bana şarabı aratmayacak.”<a id="a2"></a><a href="../Text/notes.xhtml#a2"><sup>[2]</sup></a> Artık ellerini rüzgârda hafifçe kıpırdatarak, kapalı gözlerle söylüyordu. Şarkıyı bitirdi.</p>

  <p>Çok güzeldi.</p>

  <p>“Bu şarkıyı daha önce hiç duymamıştım. Sen mi besteledin?” diye sordu adam. Bakışları keskindi.</p>

  <p>“Hayır. Evet. Hayır, aslında bilmiyorum!” Kadın çılgınca durakladı. “Sözlerin ne olduğunu bile bilmiyorum; başka bir dildeler!”</p>

  <p>“Hangi dilde?”</p>

  <p>Kadın uyuşuk bir tavırla et parçalarını kaynayan lava attı. “Bilmiyorum.” Pişen eti hemen geri çekti, bir tabak içinde adama sundu. “Sanırım uydurduğum delice bir şey. Nedenini bilmiyorum.”</p>

  <p>Adam hiçbir şey demedi. Etleri, tıslayan alev havuzuna batırmasını izledi. Güneş batmıştı. Gece yavaş yavaş içeriye gelip odayı doldurdu. Sanki tavana kadar siyah şarap dolmuş gibi sütunları ve ikisini yuttu. Yüzlerini aydınlatan sadece gümüş lavın ışıltısıydı.</p>

  <p>Kadın gene o tuhaf şarkıyı mırıldandı.</p>

  <p>Kocası birden iskemlesinden sıçrayıp öfkeyle odayı terk etti.</p>

  <p>Adam yemeğini daha sonra kendi başına yedi.</p>

  <p>Doğrulduğunda gerindi, karısına baktı ve esneyerek, “Haydi bu gece ateş kuşlarına atlayıp kasabaya giderek bir eğlence izleyelim,” diye önerdi.</p>

  <p>“Ne dediğinin farkında mısın?” dedi kadın. “Sen iyi misin?”</p>

  <p>“Bunun neresi tuhaf?”</p>

  <p>“Ama biz altı aydır eğlenceye gitmedik ki?”</p>

  <p>“Sanırım bu iyi bir fikir.”</p>

  <p>“Bir anda coştun,” dedi kadın.</p>

  <p>“Bu şekilde konuşma,” dedi adam huysuzca. “Gitmek istiyor musun, istemiyor musun?”</p>

  <p>Kadın solgun çöle baktı. İkiz aylar yükselmekteydi. Ayak parmaklarının arasında serin su yavaşça dolaşıyordu. Titremeye başladı hafif hafif. Burada sessizce, çıt çıkarmadan, tüm gün olmasını beklediği şey olacak gibi değil, ama olabilecek o şey oluncaya dek oturmayı öylesine çok istiyordu ki. Sürüklenen bir şarkı zihnini hafifçe okşadı.</p>

  <p>“Ben—”</p>

  <p>“İyi gelir,” diye ısrar etti eşi. “Haydi gel.”</p>

  <p>“Yorgunum,” dedi kadın. “Bir başka gece.”</p>

  <p>“İşte eşarbın.” Kadına küçük bir şişe verdi. “Aylardır hiçbir yere çıkmadık.”</p>

  <p>“Senin dışında. Haftada iki kez Xi Şehri'ne gidiyorsun.” Eşine bakmadı.</p>

  <p>“İş için,” dedi adam.</p>

  <p>“Ya?” diye fısıldadı kadın kendi kendine.</p>

  <p>Küçük şişeden bir sıvı döküldü. Mavi sise dönüşüp titreyerek boynuna dolandı.</p>

  <p>Ateş kuşları, serin ve pürüzsüz kumların üzerinde kızgın kömür yatakları gibi ışık saçarak bekliyorlardı. Beyaz gölgelik gece rüzgârıyla dolmuş ve bin yeşil kurdeleyle kuşlara bağlanmış olarak usulca dalgalanıyordu.</p>

  <p>Ylla gölgeliğe sırtını yasladı ve kocasının bir sözüyle cayır cayır kuşlar, karanlık gökyüzüne atıldılar. Kurdeleler gerildi, gölgelik havalandı. Kum altlarından uğuldayarak kaydı. Mavi tepeler birer birer yanlarından geçip gittiler, yaşadıkları evi, yağmurlu sütunları, kafesli çiçekleri, şarkı söyleyen kitapları, fısıltılı yer derelerini arkalarında bıraktılar. Kocasına bakmadı. Gökteki on bin sıcak kıvılcım ve sayısız kırmızı fişek, gölgeliği rüzgârda yanan bir taçyaprak gibi sürüklermişçesine daha yukarılara yükselirken, onun kuşlara bağırdığını duydu.</p>

  <p>Ylla altlarından kayıp giden ölü, tarihi, kemikten yapılmış satranç takımlarını andıran şehirleri veya boşluk ve düşlerle dolu eski kanalları seyretmedi. Ayın bir gölgesi gibi, alev alev bir meşale gibi uçarak kurumuş nehirleri, kurumuş gölleri aştılar.</p>

  <p>Kadın sadece gökyüzünü seyretti.</p>

  <p>Kocası konuştu.</p>

  <p>Kadın göğü seyretti.</p>

  <p>“Dediğimi duydun mu?”</p>

  <p>“Ne dedin?”</p>

  <p>Adam burnundan soludu. “Dikkatini bana verebilirsin.”</p>

  <p>“Düşünüyordum.”</p>

  <p>“Senin doğa aşığı olduğunu bilmezdim, ama bu gece aklın kesinlikle gökte,” dedi adam.</p>

  <p>“Çok güzel.”</p>

  <p>“Düşündüm ki,” dedi kocası ağır ağır. “Bu gece Hulle'yi çağırabilirim. Ona bizimle beraber Mavi Dağlar'da, şey, sadece bir hafta kadar geçirmesini söyleyecektim. Öylesine bir fikir—”</p>

  <p>“Mavi Dağlar mı!” Ylla bir eliyle gölgeliğin kenarına tutunarak hızla ona döndü.</p>

  <p>“Ah, sadece bir öneriydi.”</p>

  <p>“Ne zaman gitmek istiyorsun?” diye sordu kadın titreyerek.</p>

  <p>“Sanırım yarın sabah yola çıkabiliriz. Biliyorsun, erken bir başlangıç, o kadar.” dedi adam ilgisizce.</p>

  <p>“Ama yılın hiç bu kadar erken vaktinde gitmezdik!”</p>

  <p>“Sadece bu seferlik, düşündüm ki—” Adam gülümsedi. “Uzaklaşmak bize iyi gelir. Biraz huzur ve sessizlik. Bilirsin. Başka bir planın mı var? Gideceğiz, değil mi?”</p>

  <p>Kadın bir nefes aldı, bekledi ve yanıtladı. “Hayır.”</p>

  <p>“Ne?” Adamın haykırışı kuşları ürküttü. Gölgelik sarsıldı.</p>

  <p>“Hayır,” dedi Ylla kesin bir tavırla. “Konu kapanmıştır. Gitmiyorum.”</p>

  <p>Adam kadına baktı. Ondan sonra konuşmadılar. Kadın başka tarafa döndü.</p>

  <p>Kuşlar uçmaya devam ettiler, rüzgârda on bin delifişek.</p>

  <p class="baslik11">Şafakta kristal sütunların arasından sızan güneş, Ylla'yı uyurken taşıyan sisi eritti. Ylla bütün gece boyunca yerden yukarıda, dinlenmek istediği zaman duvarlardan boşalan o yumuşak sisten halının üzerinde durmuştu. Bütün gece, tıpkı çıt çıkarmayan bir dalganın üzerindeki bir sandal gibi uyumuştu bu sessiz nehrin üzerinde. Şimdi sis yanıp gitmiş ve buğu seviyesi onu uyanışın kıyısına indirinceye dek alçalmıştı. Gözlerini açtı.</p>

  <p>Kocası başında bekliyordu. Adam sanki saatlerdir orada durup onu gözlemiş gibi görünüyordu. Ylla nedenini bilemedi, ama onun yüzüne bakamıyordu.</p>

  <p>“Yine düş görüyordun!” dedi adam. “Yüksek sesle konuştun ve beni de uyutmadın. Gerçekten bir doktora görünmen gerektiğini düşünüyorum.”</p>

  <p>“Bir şeyim yok.”</p>

  <p>“Uykunda bol bol konuştun!”</p>

  <p>“Öyle mi?” Kadın irkildi.</p>

  <p>Şafak. Oda da soğuktu. Orada yatarken gri bir ışık onu sardı.</p>

  <p>“Rüyanda ne gördün?”</p>

  <p>Anımsamak için bir an düşünmesi gerekti. “Gemi. Yine gökten geldi, indi ve uzun boylu adam dışarı çıkıp benimle konuştu. Bana küçük fıkralar anlattı ve güldü. Hoş bir rüyaydı.”</p>

  <p>Bay K bir sütuna dokundu. Dumanı tüten ılık su pınarları çağladılar, odadaki serinlik kayboldu. Bay K'nın yüzü duygularını dışarıya vurmuyordu.</p>

  <p>“Ve sonra,” dedi kadın, “tuhaf adının Nathaniel York olduğunu söyleyen o adam, bana güzel olduğumu söyledi ve –ve beni öptü.”</p>

  <p>“Hah!” diye bağırdı adam hırsla arkasına dönerken. Çenesi oynuyordu.</p>

  <p>“Bu sadece bir rüya.” Kadın neşelenmişti.</p>

  <p>“O saçma, kadınca rüyalarını kendine sakla!”</p>

  <p>“Bir çocuk gibi davranıyorsun.” Kimyasal sisten geriye kalanlara doğru çekildi. Bir an sonra hafifçe güldü. “Rüyanın biraz daha devamı vardı,” diye itiraf etti.</p>

  <p>“Ya, neymiş, neymiş o?” diye bağırdı adam.</p>

  <p>“Yll, çok huysuzsun.”</p>

  <p>“Söyle bana!” dedi. “Benden sır saklayamazsın!” Kadının başında dururken yüzü karanlık ve katıydı.</p>

  <p>“Seni daha önce hiç böyle görmemiştim,” diye yanıtladı kadın, yarı neşeli, yarı şaşkın. “Tüm olan, bu Nathaniel York denen adamın bana söyledikleriydi –şey, beni gemisine bindireceğini, onunla beraber gökyüzüne gideceğimi ve beni yanında kendi gezegenine götüreceğini söyledi. Gerçekten de son derece gülünçtü.”</p>

  <p>“Gülünçtü ha, öyle mi!” diye neredeyse haykırıyordu adam. “Kendini ona yaltaklanırken, konuşurken, onunla beraber şarkılar söylerken duymalıydın. Ah, tanrılar, bütün gece boyunca, kendini bir duymalıydın!”</p>

  <p>“Yll!”</p>

  <p>“İniş ne zaman? O kahrolasıca gemisiyle nereye iniyor?”</p>

  <p>“Yll, sesini alçalt!”</p>

  <p>“Sese de lânet olsun!” Adam kaskatı bir şekilde ona doğru eğildi. “Senin şu rüyanda” –kadının bileğini kavradı– “gemi Yeşil Vadi'ye inmiyor muydu? Cevap ver!”</p>

  <p>“Evet, neden—”</p>

  <p>“Ve bu öğlen iniyordu, değil mi?” diye adam onu zorladı.</p>

  <p>“Evet, evet, sanırım öyleydi. Evet, ama bu sadece rüyadaydı!”</p>

  <p>“İyi” –sertçe bıraktı kadının elini– “doğru sözlü olman iyi! Uykunda söylediğin her sözü işittim. Vadiden ve zamandan bahsettin.” Güçlükle soluyarak, sanki şimşeğin kör ettiği bir adam gibi sütunların arasına yürüdü. Nefes alışı yavaş yavaş düzeldi. Karısı, ona sanki bir deliymiş gibi bakıyordu. Sonunda kadın kalktı ve ona doğru yürüdü. “Yll,” diye fısıldadı.</p>

  <p>“İyiyim.”</p>

  <p>“Sen hastasın.”</p>

  <p>“Hayır.” Zorlayarak bitkince gülümsedi. “Hepsi çocukça. Bağışla beni, sevgilim.” Gelişigüzel okşadı karısını. “Son zamanlarda geç saatlere kadar çalışmaktan. Üzgünüm. Sanırım biraz yatacağım.”</p>

  <p>“Çok heyecanlıydın.”</p>

  <p>“Şimdi iyiyim. Rahatladım.” Soludu. “Bunu unutalım. Bak, dün Uel hakkında bir fıkra duydum, sana anlatmak istiyordum. Ne dersin, sen kahvaltıyı kur, ben de sana fıkrayı anlatayım ve bunlardan bahsetmeyelim.”</p>

  <p>“Sadece bir rüyaydı.”</p>

  <p>“Elbette,” kadını mekanik bir şekilde yanağından öptü. “Sadece bir rüyaydı.”</p>

  <p>Öğle vakti güneş yüksekteydi, hava sıcaktı ve tepeler ışığın altında parıldıyorlardı.</p>

  <p>“Kasabaya gitmiyor musun?” diye sordu Ylla.</p>

  <p>“Kasabaya mı?” adam hafifçe kaşlarını kaldırdı.</p>

  <p>“Bu, o hep gittiğin gün.” Bir çiçek kafesini kaidesinin üzerinde düzeltti. Çiçekler aç, sarı ağızlarını açarak kıpırdandılar.</p>

  <p>Adam kitabını kapattı. “Hayır. Hava çok sıcak, hem geç oldu.”</p>

  <p>“Ya.” Ylla işini bitirip kapıya doğru yöneldi. “Pekiyi, az sonra dönerim.”</p>

  <p>“Dur bir dakika! Nereye gidiyorsun?”</p>

  <p>Kadın hemencecik kapıya koştu. “Pao'ya gidiyorum, beni davet etmişti de!”</p>

  <p>“Bugün mü?”</p>

  <p>“Onu uzun zamandır görmedim. Hemen şuracıkta.”</p>

  <p>“Yeşil Vadi'nin ötesinde, değil mi?”</p>

  <p>“Evet, yürüyerek çok uzakta değil. Düşündüm ki—” Acele ediyordu.</p>

  <p>“Özür dilerim, gerçekten özür dilerim,” dedi adam onu geri getirmek için koşarak, unutkanlığından dolayı çok kaygılanmış gibiydi. “Aklımdan çıkmış. Bu öğlen için Dr. Nlle'yi davet etmiştim.”</p>

  <p>“Dr. Nlle mi!” Ylla yavaşça kapıya yanaşıyordu.</p>

  <p>Kocası onun dirseğini yakaladı ve ısrarla içeriye çekti. “Evet.”</p>

  <p>“Ama, Pao—”</p>

  <p>“Pao bekleyebilir, Ylla. Nlle'yi ağırlamalıyız.”</p>

  <p>“Sadece birkaç dakika için—”</p>

  <p>“Hayır, Ylla.”</p>

  <p>“Hayır mı?”</p>

  <p>Adam başını salladı. “Hayır. Üstelik, Pao'nun evi korkunç bir mesafede. Tüm Yeşil Vadi'yi aşıp büyük kanalı geçince aşağıda kalıyor, değil mi? Hem dışarısı sıcaktan kavruluyor. Dr. Nlle de seni gördüğüne sevinecek. Evet?”</p>

  <p>Ylla cevap vermedi. Kurtulup kaçmak istiyordu. Ağlamak istiyordu. Ama sadece iskemleye oturdu, yavaş yavaş parmaklarını çevirdi, onlara boş gözlerle baktı, tuzağa düşmüştü.</p>

  <p>“Ylla?” diye mırıldandı kocası. “Burada olacaksın, değil mi?”</p>

  <p>“Evet,” dedi uzun bir süre sonra. “Burada olacağım.”</p>

  <p>“Bütün öğleden sonra mı?”</p>

  <p>Ylla'nın sesi duygusuzdu. “Bütün öğleden sonra.”</p>

  <p>Günün geç saatlerinde, Dr. Nlle hâlâ ortalıklarda yoktu. Ylla'nın kocası buna çok şaşırmış görünmüyordu. Vakit iyice ilerlediğinde bir şeyler mırıldandı, bir dolaba gitti ve bir ucu körük, diğeriyse tetikle sonlanan sarımsı bir boru şeklinde kötülük dolu bir silah çıkardı. Döndü, yüzünde ne zaman duygularını gizlemek istese taktığı, gümüş metalden dövülmüş, ince yanaklarına, çenesine ve alnına uyması için mükemmelce oyulmuş ve kabartılmış o ifadesiz maske vardı. Maske ışıldadı ve adam ellerinde tuttuğu o kötülük dolu silahı tarttı. Silah durmaksızın bir böcek vızıltısıyla uğulduyordu. Silahtan tiz bir çığlıkla altın arı orduları fırlatılabilirdi. Zehirli, soktukları zaman kumun üzerine tohumlar gibi cansız yere düşen, iğrenç altın anlar.</p>

  <p>“Nereye gidiyorsun?” diye sordu kadın.</p>

  <p>“Ne?” Adam körükten gelen o kötü uğultuyu dinliyordu. “Dr. Nlle gecikti diye burada onu bekleyecek değilim. Biraz avlanmaya çıkıyorum. Geri geleceğim. Sen burada kalacaksın, değil mi?” Gümüş maske hafifçe parıldadı.</p>

  <p>“Evet.”</p>

  <p>“Dr. Nlle'ye de döneceğimi söylersin. Biraz avlanmaya çıkıyorum. Sadece ava çıkıyorum.”</p>

  <p>Üçgen kapı kapandı. Adamın ayak sesleri tepede yavaşça kayboldu.</p>

  <p>Ylla kocası gözden yitinceye kadar onun gün ışığı altında yürüyüşünü seyretti. Sonra manyetik tozlarla ve kristal duvarlardan toplanması gereken yeni meyvelerle ilgili işlerine döndü. Enerjik bir şekilde, hızla çalıştı. Derken, bir uyuşukluk çöktü üstüne ve kendini o tuhaf ve akılda kalıcı şarkıyı söyler, kristal sütunların ötesindeki göğe bakarken buldu.</p>

  <p>Nefesini tuttu ve hiç kıpırdamadan durdu, bekledi.</p>

  <p>O şey yaklaşıyordu. Her an olabilirdi.</p>

  <p>Sanki, gök gürültülü bir fırtınanın gelişini duyduğunuz, rüzgârın toprağın üstünden yönünü değiştirerek gölgeler ve duman halinde estiği, atmosferin basıncının arttığı, o bekleyiş dolu günlerden biriydi. Bu değişim kulaklarınıza baskı yapar ve yaklaşan fırtınanın bekleme süresince gergin kalırdınız. Titremeye başlardınız. Gökyüzü lekelenir ve renklenir, dağlar paslı demire dönerdi. Uyarı dolu iç çekişlerle açardı kafesteki çiçekler. Saçlarınızın hafifçe hareketlendiğini hissederdiniz. Evin içinde bir yerlerde sesli saat, “Zaman, zaman, zaman, zaman… “ diye o kadar nazikçe şarkı söylerdi ki, kadifeye damlayan sudan fazla çıkmazdı sesi.</p>

  <p>Ve derken fırtına. Elektrik yüklü aydınlanma, karanlık sıvının yutuculuğu ve çınlayan siyahlık çöker, sonsuza dek içeri kapatırdı.</p>

  <p>İşte böyleydi. Bir fırtına yaklaşıyordu. Yine de gök açıktı. Şimşek çakması bekleniyordu, ama bulut yoktu.</p>

  <p>Ylla nefesini tutmuş yazlık evde dolandı. Yıldırım her an inebilirdi gökten; bir gök gürültüsü, bir duman tohumu, bir sessizlik, patikadan gelen ayak sesleri, billur kapıda bir tıklama ve onun yanıtlamak için koşuşu.</p>

  <p>Deli Ylla! diye alay etti kendiyle. Aylak zihnini niye yorarsın böyle çılgınca şeylerle?</p>

  <p>Ve derken o şey gerçekleşti.</p>

  <p>Gökten geçen büyük bir ateşin sıcaklığı vardı. Dönen, saldıran bir ses. Gökte bir ışıltı, metalin ışıltısı.</p>

  <p>Ylla haykırdı.</p>

  <p>Sütunların arasından koşarak kapıyı ardına kadar açtı. Tepelerle yüz yüze geldi. Ama başka hiçbir şey yoktu.</p>

  <p>Kendine hâkim olduğunda, tepeden aşağı koşmasına ramak kalmıştı. Burayı terk etmemesi, hiçbir yere ayrılmaması gerekirdi. Doktor ziyarete geliyordu ve Ylla eğer kaçıp giderse, kocası öfkelenecekti.</p>

  <p>Eli uzanmış, nefes nefese kapıda bekledi.</p>

  <p>Yeşil vadiyi görebilmek için kendini zorladı, ama hiçbir şey göremedi.</p>

  <p>Aptal kadın. İçeriye girdi. Sen ve hayal gücün, diye düşündü. Bu bir kuş, yaprak, rüzgâr ya da kanaldaki bir balıktan başka bir şey değildi. Otur. Dinlen.</p>

  <p>Oturdu.</p>

  <p>Bir silah sesi duyuldu.</p>

  <p>Kötülük dolu böcek silahının çok net, keskin sesi.</p>

  <p>Bu sesle vücudu sarsıldı.</p>

  <p>Ses epey uzaktan geliyordu. Tek bir atış. Uzaktaki arıların hızlı uğultusu. Tek bir atış. Ve sonra, kesin, soğuk ve uzakta. İkinci bir atış daha.</p>

  <p>Vücudu yine irkildi ve nedendir bilinmez, haykırarak ve bir daha susmak istemezcesine haykırarak fırladı. Evin içinde çılgın gibi koştu ve kapıyı bir kez daha çarparak açtı.</p>

  <p>Yankılar uzakta kayboluyordu. Kayboluyordu. Gitmişti.</p>

  <p>Beş dakika boyunca, beti benzi solmuş bir halde, bahçede bekledi.</p>

  <p>Sonunda kararmakta olan şarap mahzeninde tek başına oturuncaya kadar, dudakları tir tir titreyerek, eşyaları elleyerek, boynu bükük, ağır adımlarla sütunlu odalarda gezindi. Eşarbının ucuyla kehribar bir kadehi silmeye koyuldu.</p>

  <p>Ve derken, uzaklardan, ufak, ince kayaların üzerinde çıtırdayan ayak sesleri.</p>

  <p>Kadın sessiz odanın ortasında durmak için doğruldu. Kadeh parmaklarından kaydı, paramparça oldu.</p>

  <p>Ayak sesleri kapının dışında duraladı…</p>

  <p>Konuşmalı mıydı? “İçeriye gel, ah, içeri gel” diye bağırmalı mıydı?</p>

  <p>Birkaç adım ilerledi.</p>

  <p>Ayak sesleri yokuşu çıktı, bir el kapının kolunu çevirdi.</p>

  <p>Kadın kapıya gülümsedi.</p>

  <p>Kapı açıldı. Kadının gülümsemesi dudaklarında dondu.</p>

  <p>Gelen kocasıydı. Gümüş maskesi solgun solgun ışıldıyordu.</p>

  <p>Adam odaya girdi ve karısına sadece bir an baktı. Ylla eğilip kırılmış cam parçalarını tekrar tekrar, başarısızca toplamaya çalışırken, kocası silahın körüğünü çatırtıyla açarak iki ölü arıyı dışarı attı. Onların yere düşerken tükürdüklerini duydu, üzerlerine bastı ve boşalmış körüklü silahı odanın köşesine yerleştirdi. “Ne yapıyordun?” diye sordu Ylla adama.</p>

  <p>“Hiçbir şey,” dedi kocası sırtı dönük. Maskesini çıkarttı.</p>

  <p>“Ama silah –onu ateşlediğini duydum. İki kez.”</p>

  <p>“Sadece avlanıyordum. İnsanın canı ara sıra avlanmak istiyor. Dr. Nlle geldi mi?”</p>

  <p>“Hayır.”</p>

  <p>“Dur bir dakika.” Bıkkınlıkla parmaklarını şaklattı. “Tamam, şimdi hatırladım. Ne kadar da aptalım. Bizi ziyarete yarın öğleden sonra gelecekti.”</p>

  <p>Sofraya oturdular. Ylla yemeğine baktı ve ellerini kıpırdatmadı. Kaynar lava batırdığı etten başını kaldırmadan, “Neyin var?” diye sordu kocası.</p>

  <p>“Bilmiyorum. Aç değilim,” dedi.</p>

  <p>“Neden?”</p>

  <p>“Bilmiyorum; sadece aç değilim.”</p>

  <p>Rüzgâr gökyüzünde artıyor, güneş batıyordu. Oda küçüktü ve aniden soğumuştu.</p>

  <p>“Anımsamaya çalışıyordum,” dedi kadın sessiz odada, altın gözlü, soğuk, dimdik kocasının karşısında.</p>

  <p>“Neyi anımsamaya?” Adam şarabını yudumladı.</p>

  <p>“Şu şarkıyı. Şu hoş ve güzel şarkıyı.” Gözlerini yumdu ve mırıldandı ama bu, o şarkı değildi.</p>

  <p>“Unutmuşum. Ve nedense, unutmayı istemiyorum. Daima hatırlamayı istediğim bir şey bu.” Ellerini, sanki uyumu tüm şarkıyı anımsamasına yardımcı olacakmış gibi hareket ettirdi. Sonra sırtını iskemlesine yasladı. “Hatırlayamıyorum.” Ağlamaya başladı.</p>

  <p>“Neden ağlıyorsun?” diye sordu kocası.</p>

  <p>“Bilmiyorum, bilmiyorum, elimde değil. Üzgünüm ve nedenini bilmiyorum. Ağlıyorum ve nedenini bilmiyorum, yine de ağlıyorum.”</p>

  <p>Başı ellerinin arasındaydı. Omuzları tekrar tekrar sarsılıyordu.</p>

  <p>“Yarına bir şeyin kalmaz,” dedi adam.</p>

  <p>Ylla başını kaldırıp ona bakmadı. Yalnızca boş çöle ve şimdi siyah gökyüzünde beliren çok parlak yıldızlara baktı ve oradan, uzaklardan kuvvetlenen rüzgârın ve uzun kanallarda çalkalanan soğuk suların sesi geliyordu. Titreyerek gözlerini kapattı.</p>

  <p>“Evet,” dedi. “Yarına düzelirim.”</p>
</body>
</html>
