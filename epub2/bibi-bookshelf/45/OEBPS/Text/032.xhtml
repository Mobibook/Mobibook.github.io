<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Nisan 2026: Uzun Yıllar</title>
  <link href="../Styles/STYLE.css" rel="stylesheet" type="text/css" />
</head>

<body>
  <h1><span style="font-weight: normal;">Nisan 2026</span></h1>

  <p class="baslik6">Uzun Yıllar</p>

  <p class="baslik5">Ne zaman bir rüzgâr esse, adam ve küçük ailesi beraberce taş kulübelerinde oturur, şöminede ellerini ısıtırlardı. Rüzgâr kanal sularını dalgalandırır, yıldızları neredeyse göğün dışına savururdu, ama Bay Hathaway halinden memnun, yerinden kıpırdamaz, karısı ile konuşur ve karısı yanıtlardı, sonra iki kızı ve oğluyla Dünya'daki eski günlerden konuşurdu, onlar da güzelce yanıtlarlardı.</p>

  <p>Büyük Savaş'ın üzerinden yirmi yıl geçmişti. Mars bir mezar gezegendi. Dünya'nın da aynı halde olup olmadığı, uzun Mars geceleri boyunca Hathaway ve ailesinin sessizce yaptıkları birçok tartışmanın konusuydu.</p>

  <p>Bu gece, alçak Mars mezarlıklarından birinin üstünden vahşi bir toz fırtınası geldi, eski şehirlerden esmiş ve Amerikalılar'ın inşa ettiği o oldukça yeni, terk edilmiş ve kumlara gömülmekte olan şehrin plastik duvarlarını ayırmıştı.</p>

  <p>Fırtına dindi. Hathaway rüzgârlı gökte yemyeşil yanan Dünya'yı görmek için berraklaşan açık havaya çıktı. Karanlık bir odanın zayıf yanan ampulünü düzelten birisi gibi bir elini uzattı. Çoktan kurumuş deniz diplerinden ileriye baktı. Koskoca gezegende başka canlı yok, diye düşündü. Bir tek ben varım. Bir de onlar. Arkaya, taş kulübenin içine baktı.</p>

  <p>Neler oluyordu o anda Dünya'da? Otuz inçlik teleskopuyla Dünya'nın görünüşünde göze çarpan bir değişiklik yakalayamamıştı. Evet, diye düşündü, eğer dikkatli olursam bir yirmi yıl daha yaşarım. Belki birileri gelir. Ya ölü denizlerin ötesinden, ya da uzaydan, kızıl bir ipliğin üzerinde gelen bir roketle.</p>

  <p>Kulübeye doğru seslendi. “Ben biraz dolaşacağım.”</p>

  <p>“Pekâlâ,” dedi karısı.</p>

  <p>Sessizce bir grup yıkıntıya doğru indi. Geçerken bir parça metalin üzerindeki '<i>New York'ta üretilmiştir</i>' yazısını okudu. “Dünya'dan bu gelenlerin hepsi de eski Mars kasabalarından çok daha önce yok olacaklar.” Mavi dağlarda uzanan elli yüzyıllık villalara göz gezdirdi.</p>

  <p>Yalnız rüzgâr tarafından süpürülen, bir dizi küçük altıgen taştan oluşan kimsesiz bir Mars mezarlığına geldi.</p>

  <p>Üzerinde isimler ve kabaca yapılmış haçlar bulunan dört mezara bakarak durdu. Gözlerinden yaş gelmedi. Göz pınarları çoktan kurumuştu.</p>

  <p>“Yaptığımdan dolayı beni affediyor musunuz?” diye sordu haçlara. “Çok yalnızdım. Beni anlıyorsunuz, değil mi?”</p>

  <p>Taş kulübeye döndü ve içeri girmeden önce son bir defa, ellerini gözlerine siper edip kara göğü taradı.</p>

  <p>“Durmadan bekliyor, bekliyor, bakıyorsun,” dedi, “ve –belki de bir gece–”</p>

  <p>Gökte ufacık kırmızı bir alev vardı.</p>

  <p>Kulübenin aydınlığından uzaklaştı.</p>

  <p>“— ve yine bakıyorsun,” diye fısıldadı.</p>

  <p>Küçük kırmızı ateş hâlâ oradaydı.</p>

  <p>“Bu geçen gece orada değildi,” diye fısıldadı.</p>

  <p>Tökezleyip düştü, kendini toparladı, kulübenin arkasına koştu, teleskobu çevirdi ve göğe doğrulttu.</p>

  <p>Bir dakika sonra, uzun, vahşi bir gözlemin ardından kulübenin alçak kapısında belirdi. Karısı, oğlu ve iki kızı başlarını ona çevirdiler. Sonunda konuşabildi.</p>

  <p>“İyi haberlerim var,” dedi. “Gökyüzüne baktım. Bir roket hepimizi eve götürmek için geliyor. Sabah erkenden burada olur.”</p>

  <p>Ellerini indirdi, başını ellerinin arasına aldı ve yavaşça ağlamaya başladı.</p>

  <p>O sabah saat üçte, Yeni York şehrinden geriye ne kalmışsa yaktı.</p>

  <p>Eline bir meşale alıp plastik şehre indi ve ateşi sağda solda gördüğü duvarlara dokundurdu. Şehirde kocaman ısı ve ışık çiçekleri açtı. İki kilometrekarelik aydınlanma, uzaydan görülebilecek kadar büyüktü. Rokete, Bay Hathaway ve ailesine doğru gelmesini işaret edecekti.</p>

  <p>Kalbi canını yakarak hızla çarparken, adam kulübeye döndü. “Gördünüz mü?” Tozlu bir şişeyi ışığa kaldırdı. “Sırf bu gecenin şerefine sakladığım şarap. Bir gün birisinin bizi bulacağını biliyordum! Kutlamak için içelim!”</p>

  <p>Beş kadehi ağzına kadar doldurdu.</p>

  <p>“Uzun zaman oldu,” dedi gözlerini ciddi bir tavırla içkisine dikerek. “Savaşın patlak verdiği günü hatırlıyor musunuz? Yirmi yıl ve yedi ay önceydi. Mars'taki tüm roketler Dünya'ya çağrılmıştı. Sen, ben ve çocuklar dağlarda, Marslılar'ın tarihi ameliyat yöntemleri üzerine arkeolojik araştırmalar yapıyorduk. Neredeyse atlarımızı çatlatıncaya kadar koşturduk, hatırlıyor musunuz? Ama şehre bir hafta geç varmıştık. Herkes gitmişti. Amerika yok edilmişti; roketler geride kalanları beklemeden ayrılmıştı, hatırlıyor musunuz? Geriye bir tek bizlerin kaldığı belli olmuştu. Tanrım, Tanrım, nasıl da geçiyor yıllar. Sizler olmasaydınız, hepiniz yanımda olmasaydınız dayanamazdım. Kendimi öldürürdüm. Ama sizler varken beklemeye değerdi. O zaman, hepimizin şerefine.” Kadehini kaldırdı. “Ve uzun birlikte bekleyişimize.” Şarabı içti.</p>

  <p>Karısı, oğlu ve kızları da kadehlerini dudaklarına götürdüler.</p>

  <p>Şarap dördünün de çenelerinden aşağıya aktı.</p>

  <p>Sabah olduğunda şehir kocaman, yumuşak, siyah kar taneleri halinde deniz dibinde uçuşuyordu. Yangın sönmüştü, ama amacına hizmet etmişti; gökteki kırmızı nokta daha da büyümüştü.</p>

  <p>Taş kulübeden zencefilli çöreğin o koyu kahve rengi kokusu geliyordu. Hathaway içeri girdiğinde karısı eğilmiş yeni bir çörek tepsisi hazırlıyor, kızları yavaşça çıplak taş zemini sert süpürgelerle süpürüyor, oğlu da gümüşleri parlatıyordu.</p>

  <p>“Onlar için enfes bir kahvaltı hazırlayacağız,” diye güldü Hathaway. “En güzel elbiselerinizi giyin!”</p>

  <p>Acele ederek devasa metal depoya gitti. İçeride, yıllar boyunca boş zamanlarında tamir etmiş olduğu saatler, telefonlar, kayıt cihazlar gibi, o usta, ince, canlı parmaklarıyla işler duruma getirdiği soğutucu ve güç kaynağı vardı. Depo, onun yaptığı bazı aletlerle doluydu ve işlevleri artık ona bile bir giz gibi gelen bazı anlamsız makineler vardı.</p>

  <p>Derin dondurucuda üzeri kırağılanmış yirmi yıllık bezelye ve çilekleri buldu. İleriye çık Lazarus, diye düşündü ve dolaptan buz kesmiş bir tavuk çıkardı.</p>

  <p>Roket iniş yaptığında hava yemek kokularıyla doluydu.</p>

  <p>Hathaway bir çocuk gibi tepeden aşağı koşturdu. Göğsüne ansızın saplanan bir acı bir kez durmak zorunda kaldı. Nefeslenmek için bir kayanın üzerine oturdu, sonra yolun geri kalanını gene koştu.</p>

  <p>Alevli roketin yarattığı sıcak atmosferde durdu. Bir kapı açıldı. Bir adam aşağıya baktı.</p>

  <p>Hathaway elleriyle gözlerini gölgeledi ve sonunda konuştu, “Kaptan Wilder!”</p>

  <p>“Kim var orada?” diye sordu Kaptan Wilder. Aşağıya atladı ve yaşlı adama bakıp kaldı. Elini uzattı. “Güzel Tanrım, bu Hathaway!”</p>

  <p>“Doğru.” Birbirlerinin yüzüne baktılar.</p>

  <p>“Dördüncü Mars Seferi'ndeki eski mürettebatımdan Hathaway!”</p>

  <p>“Uzun zaman oldu, Kaptan.”</p>

  <p>“Çok uzun zaman. Seni yeniden görmek ne hoş.”</p>

  <p>“Yaşlandım,” dedi Hathaway yalınca.</p>

  <p>“Ben de artık genç değilim. Yirmi yıldır Jüpiter, Satürn ve Neptün'deydim.”</p>

  <p>“Sizi Mars'taki kolonizasyon politikasına burnunuzu sokmayasınız diye yukarıya şutladıklarım duymuştum.” Yaşlı adam etrafına bakındı. “O kadar uzun süredir yoktunuz ki, olan biteni bilmiyorsunuz—”</p>

  <p>Wilder konuştu, “Tahmin edebiliyorum. Mars'ın etrafında iki kez döndük. Sadece bir kişi daha bulduk, adı Walter Gripp, buradan hemen hemen on bin mil uzakta. Ona bizimle gelmesini önerdik, ama istemedi. En son gördüğümüzde otoyolun ortasında sallanan koltuğuna oturmuş, piposunu tüttürüp bize el sallıyordu. Mars tamamen ölmüş, bir tek Marslı bile sağ kalmamış. Dünyadan ne haber?”</p>

  <p>“Siz de benim kadar biliyorsunuzdur. Arada birçok hafif de olsa Dünya radyosunu yakalayabiliyorum. Fakat hep başka bir dilde oluyor. Üzgünüm, ama bildiğim tek yabancı dil Latince. Ara sıra anlaşılır bir şeyler duyuluyor. Bunu Dünya'nın büyük kısmının harap olduğuna yoruyorum, yine de savaş hâlâ sürüyor. Dünyaya mı döneceksiniz efendim?”</p>

  <p>“Evet. Merak ediyoruz elbette. Uzayın o kadar derinliklerindeyken telsiz bağlantımız yoktu. Ne olursa olsun Dünya'yı görmek istiyoruz.”</p>

  <p>“Bizi de yanınıza alacak mısınız?”</p>

  <p>Kaptan irkildi. “Elbette, eşin, onu hatırlıyorum. Yirmi beş yıl önceydi, değil mi? İlk Kasaba kurulduğunda görevden ayrılıp onu buraya getirmiştin. Çocukların da vardı—”</p>

  <p>“Oğlum ve iki kızım.”</p>

  <p>“Evet, onları anımsıyorum. Buradalar mı?”</p>

  <p>“Kulübemizdeler. Tepeye varınca hepinizi enfes bir kahvaltı bekliyor. Gelecek misiniz?”</p>

  <p>“Onur duyarız, Bay Hathaway.” Kaptan rokete seslendi, “Gemiyi boşaltın!”</p>

  <p>Hathaway, Kaptan Wilder ve peşleri sıra yirmi kişilik mürettebat, seyrek ve serin sabah havasından derin nefesler alarak hayır yukarı yürüdüler. Güneş yükseldi, güzel bir gündü.</p>

  <p>“Spender'ı hatırlıyor musunuz, Kaptan?”</p>

  <p>“Onu hiç unutmadım.”</p>

  <p>“Senede bir kez onun mezarını ziyaret ederim. Sonunda istediği oldu. Buraya gelmemize karşıydı ve zannederim hepimiz burayı terk ettiğimiz için mutludur.”</p>

  <p>“Pekiyi ya şey –neydi adamın ismi?– Parkhill, Sam Parkhill'e ne oldu?”</p>

  <p>“Bir sosisli sandviç büfesi açtı.”</p>

  <p>“Bu tam ona göre.”</p>

  <p>“Ve daha savaşın ilk haftasında Dünya'ya geri döndü.” Hathaway elini göğsüne götürdü ve aniden bir kayaya çöktü. “Kusura bakmayın. Heyecandan. Sizi bunca yıl sonra görünce. Dinlenmem lazım.” Kalbinin çarptığını hissetti. Vuruşları saydı. Durum oldukça kötüydü.</p>

  <p>“Doktorumuz var,” dedi Wilder. “Kusura bakma, Hathaway, senin de doktor olduğunu biliyorum ama, bizimki bir muayene etse daha iyi olacak.” Doktor çağrıldı.</p>

  <p>Hathaway, “Bir şeyim kalmaz,” diye üsteledi. “Bekleyiş, heyecan.” Güçlükle nefes alıyordu. Dudakları morarmıştı. “Bilirsiniz işte,” dedi Hathaway doktor stetoskobunu dayarken. “Sanki onca yıl sırf bugünü görmek için yaşamış gibiyim ve şimdi siz beni Dünya'ya götürmeye geldiğinize göre, şuraya düşüp ölsem de gam yemem.”</p>

  <p>“Alın şunu.” Doktor ona sarı bir hap verdi. “Sizi dinlenmeniz için rahatsız etmesek iyi olacak.”</p>

  <p>“Saçma. Biraz soluklanayım yeter. Hepinizi görmek, tekrar yeni sesler duyabilmek çok güzel.”</p>

  <p>“Hap etkisini gösteriyor mu?”</p>

  <p>“İyi. Haydi gidelim!”</p>

  <p>Yürüyerek tepeye tırmandılar.</p>

  <p>“Alice, bak kim gelmiş!”</p>

  <p>Hathaway kaşlarını çattı ve kulübeye doğru yöneldi. “Alice, duymadın mı?”</p>

  <p>Karısı kapıda belirdi. Hemen ardından boylu ve zarif iki kızıyla, onlardan da uzun olan oğlan takip etti kadını.</p>

  <p>“Alice, Kaptan Wilder'ı hatırlıyor musun?”</p>

  <p>Kadın durakladı ve sanki bir emir beklermişçesine Hathaway'e baktı, sonra gülümsedi. “Hatırlamaz olur muyum, Kaptan Wilder!”</p>

  <p>“Jüpiter yolculuğumdan önceki akşam yemeğini beraber yediğimizi hatırlıyorum, Bayan Hathaway.”</p>

  <p>Kadın kaptanın elini kuvvetlice sıktı. “Kızlarım Marguerite ve Susan. Oğlum John. Kaptanı hatırlıyorsunuz, değil mi?”</p>

  <p>Kahkahalar ve konuşmalar arasında el sıkışıldı.</p>

  <p>Kaptan Wilder havayı kokladı. “Bu zencefilli çörek mi?”</p>

  <p>“Biraz ister misiniz?”</p>

  <p>Herkes hareketlendi. Portatif masaları bir çırpıda dışarıya çıkardılar, tabaklar, zarif ipekli peçeteler ve kaliteli gümüş takımlar yayıldı, dumanı tüten yemekler getirildi. Kaptan önce Bayan Hathaway'i, sonra oğlanı ve usulca hareket eden fidan boylu kızları dikkatle izledi. Yanından hızla geçerlerken onların yüzlerine baktı, gencecik ellerinin her hareketini ve kırışıksız yüzlerinin her ifadesini takip etti. Oğlanın getirdiği bir sandalyeye oturdu. “Kaç yaşındasın, John?”</p>

  <p>Oğlan cevap verdi, “Yirmi üç.”</p>

  <p>Wilder hantalca çatal, kaşığın yerlerini değiştirdi. Yüzü bir anda bembeyaz olmuştu. Yanında oturan adam onun kulağına fısıldadı, “Bu doğru olamaz, Kaptan Wilder.”</p>

  <p>Oğlan birkaç iskemle daha getirmek için uzaklaştı.</p>

  <p>“Ne var, Williamson?”</p>

  <p>“Benim yaşım kırk üç, Kaptan. Şu John Hathaway'in yirmi yıl önce okul arkadaşıydım. Yaşının yirmi üç olduğunu söylüyor ve en fazla o kadar gösteriyor. Ama bu doğru değil. En azından kırk iki yaşında olmalı. Sizce bu ne demek, efendim?”</p>

  <p>“Bilmiyorum.”</p>

  <p>“Pek iyi görünmüyorsunuz, efendim.”</p>

  <p>“Kendimi iyi hissetmiyorum. Kızları da yirmi küsur yıl önce görmüştüm. Hiç değişmemişler, yüzlerinde tek bir kırışık bile yok. Benim için bir iyilik yapar mısın? Gidip bir şeyi kontrol etmeni istiyorum, Williamson. Sana nereyi ve neyi araman gerektiğini söyleyeceğim. Kahvaltı başladıktan sonra sıvışırsın. Gideceğin yer buradan pek uzakta değil. Sadece on dakikanı alır. İniş yaparken roketten görmüştüm.”</p>

  <p>“İşte! Ne konuşuyorsunuz öyle ciddi ciddi?” diye sordu Bayan Hathaway tabaklarına çabuk çabuk çorba doldururken. “Haydi, gülümseyin. Hepimiz bir aradayız, yolculuk sona erdi ve burası eviniz sayılır!”</p>

  <p>“Evet.” Kaptan Wilder güldü. “Gerçekten de çok iyi ve genç görünüyorsunuz, Bayan Hathaway!”</p>

  <p>“İşte centilmen bir bey!”</p>

  <p>Kaptan kadının süzülüp gidişini, onun bir elma kadar pürüzsüz, kırışıksız ve renkli, sıcak, pembe yüzünü seyretti. Kadın her espride kahkahasını çınlattı, bir kez olsun nefes almaksızın tabaklara ustaca salata dağıttı. Ve sıska oğlanla vücutları kıvrımlı kızlar da babaları gibi son derece zekiydiler. Babaları onları gururla onaylarken uzun yıllardan ve gözlerden ırak yaşantılarından bahsediyorlardı.</p>

  <p>Williamson gizlice tepeden aşağıya indi.</p>

  <p>“O nereye gidiyor?” diye sordu Hathaway</p>

  <p>“Rokete bir bakacak,” dedi Wilder. “Ama, dediğim gibi Hathaway, Jüpiter'de hiçbir şey yok, orası insana göre değil. Satürn ve Plüton da öyle.” Wilder aklı sadece tepe aşağı koşan ve ne bulduğunu söylemek için geri tırmanan Williamson'da, ağzından çıkanı kulağı duymadan mekanik bir şekilde konuşuyordu.</p>

  <p>“Teşekkürler. “ Marguerite Hathaway, onun bardağına su dolduruyordu. Kaptan düşünmeksizin kızın koluna dokundu. Kız umursamadı bile. Teni yumuşak ve sıcaktı.</p>

  <p>Masanın diğer ucundaki Hathaway, birkaç kez durakladı, parmaklarıyla göğsünü yokladı. Acıyla, sonra da mırıltı halindeki konuşmayı ve aniden yüksek sesle sohbete dönüşen havadan sudan muhabbeti dinlemeye devam etti. Ara sıra çöreğini çiğniyormuşa benzemeyen Kaptan Wilder'a kaygıyla bakıyordu.</p>

  <p>Williamson geri döndü. Kaptan ona fısıldayıncaya kadar oturup tabağındaki yemekle oynadı.</p>

  <p>“Eee?”</p>

  <p>“Orayı buldum, efendim.”</p>

  <p>“Sonra?”</p>

  <p>Williamson'ın yüzü bembeyazdı. Gözleri gülüşen insanların üzerindeydi. Kızlar ağırbaşlı bir edayla gülümsüyorlardı ve oğlan bir fıkra anlatıyordu. Williamson, “Mezarlığa gittim,” dedi.</p>

  <p>“Orada dört haç mı vardı?”</p>

  <p>“Dört haç vardı, efendim. Üzerlerindeki isimler hâlâ duruyordu. Emin olmak için yazdım.” Beyaz bir kâğıttan okudu: “Alice, Marguerite, Susan ve John Hathaway Bilinmeyen bir virüsten öldüler. Temmuz 2007.”</p>

  <p>“Sağ ol, Williamson.” Wilder gözlerini kapadı.</p>

  <p>“On dokuz yıl önce, efendim.” Williamson'ın elleri titriyordu.</p>

  <p>“Evet.”</p>

  <p>“O zaman bunlar kim?”</p>

  <p>“Bilmiyorum.”</p>

  <p>“Ne yapacaksınız?”</p>

  <p>“Onu da bilmiyorum.”</p>

  <p>“Diğerlerine söyleyecek miyiz?”</p>

  <p>“Daha sonra. Hiçbir şey olmamış gibi yemeğine devam et.”</p>

  <p>“Pek iştahım kalmadı, efendim.”</p>

  <p>Yemek, roketten getirilen şarapla son buldu. Hathaway doğruldu. “Hepinizin şerefine. Tekrar dostlar arasında olmak güzel. Ve karımla çocuklarıma, onlarsız hayatta kalamazdım. Sadece onların bana gösterdiği şefkat ve özen sayesinde sizin gelişinizi bekleyerek yaşamaya devam ettim.” Kadehini ona çekinerek bakan, herkes içerken sıkılgan bir şekilde bakışlarını yere çeviren ailesine doğru kaldırdı.</p>

  <p>Hathaway şarabını içti. Masaya doğru yığılıp yere devrilirken hiç bağırmadı. Birkaç adam onu yatırdılar. Doktor eğilip kalbini dinledi. Wilder doktorun omzuna dokundu. Doktor başını kaldırdı, iki yana salladı. Wilder diz çöktü ve yaşlı adamın elini tuttu. “Wilder?” Hathaway'in sesi güçlükle duyulabiliyordu. “Kahvaltıyı mahvettim.”</p>

  <p>“Saçmalama.”</p>

  <p>“Alice ve çocuklarla benim için vedalaş.”</p>

  <p>“Bir dakika bekle, onları çağırayım.”</p>

  <p>“Hayır, hayır, yapma!” diye soludu Hathaway. “Bunu anlayamazlar. Onların anlamalarını istemedim! Yapmayın!”</p>

  <p>Wilder kımıldamadı.</p>

  <p>Hathaway ölmüştü.</p>

  <p>Wilder uzunca bir süre bekledi. Sonra ayağa kalktı ve Hathaway'in etrafını alan şaşkınlık içindeki gruptan uzaklaştı. Alice Hathaway'e gitti, adam yüzüne bakıp ona sordu, “Az önce ne olduğunu biliyor musun?”</p>

  <p>“Kocamla ilgili bir şey mi?”</p>

  <p>“O az önce öldü; kalpten,” dedi Wilder, kadını izleyerek.</p>

  <p>“Üzgünüm,” dedi kadın.</p>

  <p>“Ne hissediyorsun?” diye sordu Kaptan.</p>

  <p>“Bizim kendimizi kötü hissetmemizi istememişti. Bize bunun bir gün olacağını ve ağlamamızı istemediğini söylemişti. Bize bunun nasıl yapılacağını öğretmedi, bilirsiniz. Bunu bilmemizi istemiyordu. Bir insanın başına gelebilecek en kötü şeyin, yalnızlığı, kederi öğrenmek ve ağlamak olduğunu anlatmıştı. Bu nedenle ağlamanın ne olduğunu ve üzüntüyü bilmemeliydik.”</p>

  <p>Wilder kadının ellerine, yumuşak, sıcacık ellerine, manikürlü zarif tırnaklarına ve incecik bileklerine baktı. Onun kuğu gibi boynunu ve zeki gözlerini inceledi. Sonunda “Bayan Hathaway sende ve çocuklarında iyi bir iş başarmış,” dedi.</p>

  <p>“Bunu söylediğinizi duymak onun hoşuna giderdi. Bizimle öylesine gurur duyuyordu ki. Bir süre sonra bizleri kendisinin yaptığını bile unutmuştu. Sonunda bizi sevdi, gerçek karısıyla çocuklarının yerine koydu. Aslına bakarsanız, bir bakıma da öyleyiz.”</p>

  <p>“Ona çok büyük bir teselli verdiniz.”</p>

  <p>“Evet, yıllar boyunca hep oturup konuştuk. Konuşmayı çok severdi. O kulübeden ve şömineden hoşlanıyordu. Şehirde düzenli bir evde de yaşayabilirdik, ama o burayı, canı isteyince ilkel, canı isteyince modern olabildiği bu yeri tercih ediyordu. Bana laboratuvarını ve orada yaptıklarını anlattı. Aşağıdaki koca ölü Amerikan kasabasını hoparlörlerle donatmıştı. Bir düğmeye basınca kasabanın ışıkları yanar, içinde on bin kişi yaşıyormuş gibi sesler gelirdi. Uçakların, arabaların ve konuşan insanların sesleri duyulurdu. Kasabanın sesi buraya kadar gelirken oturup purosunu yakar, bizimle sohbet ederdi, ara sıra bir telefon çalıp bir bant kaydı Bay Hathaway'e bilimsel ve cerrahi sorular yöneltirdi, o da yanıtlardı. Çalan telefonu, yanında bizler, kasabanın sesleri ve ağzında purosuyla Bay Hathaway çok mutluydu. Bizim yapmamızı sağlayamadığı tek bir şey vardı,” dedi kadın. “O da yaşlanmamızdı. Kendisi her geçen gün yaşlanıyordu, ama biz hiç değişmeden kalıyorduk. Sanırım umurunda değildi. Sanırım böyle olmamızı o istemişti.”</p>

  <p>“Onu mezarlıktaki diğer dört haçın yanına gömeceğiz. Herhalde bundan hoşlanırdı.”</p>

  <p>Kadın elini hafifçe kaptanın bileğine koydu. “Eminim hoşuna giderdi.”</p>

  <p>Emirler verildi. Aile, tepenin altına doğru küçük tören grubunu izledi. İki adam Hathaway'i üstü örtülü bir sedyeyle taşıdı. Taş kulübeyi ve Hathaway'in yıllar önce çalışmalarına başlamış olduğu depoyu geçtiler. Wilder atölyenin kapısında durakladı.</p>

  <p>Bir gezegende karın ve çocuklarınla yaşayıp da, onların seni rüzgâr ve baş başa bırakıp ölmeleri nasıl bir şeydir, diye merak etti. Bir insan ne yapabilirdi bu durumda? Onları mezarlığa gömüp, haçlarını diktikten sonra, buraya, atölyeye dönerek, zihin ve anıların gücü, parmakların ve dehanın kesinliğiyle şu an karısı, oğlu ve kızları olan şeyleri parça parça bir araya getirmek. Gereksinimini duyduğu tüm kaynakları sağlayabilecek koca bir Amerikan şehri aşağıda dururken, zeki bir adam her şeyi yapabilirdi.</p>

  <p>Ayak sesleri kumda boğuluyordu. Mezarlığa vardıklarında iki adam toprağı küreklemeye başlamışlardı bile.</p>

  <p>Akşam geç saatlerde rokete döndüler.</p>

  <p>Williamson başıyla taş kulübeyi işaret etti. “Onları ne yapacağız?”</p>

  <p>“Bilmiyorum,” dedi Kaptan.</p>

  <p>“Onları kapatacak mısınız?”</p>

  <p>“Kapatmak mı?” Kaptan biraz şaşırmış gibiydi. “Aklımın ucundan bile geçmedi.”</p>

  <p>“Onları yanımıza almayacaksınız, değil mi?”</p>

  <p>“Bu bir işe yaramazdı.”</p>

  <p>“Yani onların hepsini bu halleriyle burada mı bırakacaksınız?”</p>

  <p>Kaptan, Williamson'ın eline silah tutuşturdu. “Eğer bu konuda bir şey yapabilirsen, benden daha erkeksin demektir.”</p>

  <p>Williamson beş dakika sonra ter içinde geri döndü kulübeden. “Silahınızı alın. Şimdi ne demek istediğinizi anlıyorum. Elimde silahla içeriye girdim. Kızlardan biri bana gülümsedi, sonra da diğerleri. Kadın bana bir fincan çay ikram etti. Tanrım, bu cinayet olurdu!”</p>

  <p>Wilder başıyla doğruladı. “Bir daha onlar kadar ince yaratılmış şeyler olmayacak. Onlar on, elli belki de yüz sene dayanmak için yapılmışlar. Evet, onların da yaşamaya senin, benim ve hepimiz kadar hakları var.” Piposunu vurarak boşalttı. “Haydi, bin gemiye. Kalkıyoruz. Bu şehrin işi bitmiş, onu kullanmayacağız.”</p>

  <p>Saat geç olmuştu. Soğuk bir rüzgâr esiyordu. Adamlar gemiye binmişlerdi. Kaptan durakladı. Williamson sordu, “Sakın onlarla vedalaşmaya gideceğinizi söylemeyin bana?”</p>

  <p>Kaptan, Williamson'a ters ters baktı. “Bu seni ilgilendirmez,” dedi.</p>

  <p>Wilder sertleşen rüzgârda kulübeye doğru uzun adımlarla yürüdü. Roketteki adamlar kaptanın gölgesinin taş kulübenin kapısının eşiğinde durduğunu, bir kadının gölgesini ve kaptanın onun elini sıktığını gördüler.</p>

  <p>Kaptan az sonra koşarak rokete döndü.</p>

  <p>Bir rüzgârın ölü deniz dibinden kopup geldiği, altıgen mezarlıkta ve oradaki dördü eski, biri yeni haçın üzerinde estiği gecelerde, alçak taş kulübede bir ateş yanar, rüzgâr kükrerken, tozlar savrulurken ve soğuk yıldızlar ışıldarken o dört kişi; bir kadın, iki kızı ve oğlu nedensiz yere şöminedeki ateşi besleyip konuşur ve gülüşürlerdi.</p>

  <p>Yıllar yılları, geceler geceleri kovaladıkça, o kadın hiç neden yokken dışarı çıkar, ellerini gözüne siper eder, nedenini bilmeksizin Dünya'nın yeşil ışıltısına bakar, sonra içeri girer, ateşe bir odun daha atar, bir rüzgâr çıkar ve ölü deniz ölü kalmaya devam ederdi.</p>
</body>
</html>
