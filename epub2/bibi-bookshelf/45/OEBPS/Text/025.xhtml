<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Nisan 2005: Usher II</title>
  <link href="../Styles/STYLE.css" rel="stylesheet" type="text/css" />
</head>

<body>
  <h1><span style="font-weight: normal;">Nisan 2005</span></h1>

  <p class="baslik6">Usher II</p>

  <p class="baslik5">“Bulutların göklerde bunaltıcı şekilde alçakta asılı durduğu, donuk, karanlık ve sessiz bir sonbahar günü boyunca, at sırtında, son derece kasvetli bir yöreden bir başıma geçiyordum ve akşamın gölgeleri uzarken, sonunda kendimi melankolik Usher Evi'nin karşısında buldum…”</p>

  <p>Bay William Stendahl alıntı yaparken durakladı. Köşe taşında M.S. 2005 yazıtını taşıyan ev orada, alçak bir kara tepenin üzerinde duruyordu.</p>

  <p>Mimar Bay Bigelow, “Ev tamamlandı. İşte anahtarınız, Bay Stendahl,” dedi.</p>

  <p>İki adam, sakin güz akşamında, sessizce birlikte durdular. Planlar ayaklarının altında, kuzgun karası çimenlerin üzerinde hışırdadı.</p>

  <p>“Usher Malikânesi,” dedi Bay Stendahl keyifle. “Planlandı, inşa edildi, parası ödendi. Bay Poe bunu görseydi hoşuna gitmez miydi?”</p>

  <p>Bay Bigelow gözlerini kısarak konuştu. “Her şey istediğiniz gibi mi, efendim?”</p>

  <p>“Evet!”</p>

  <p>“Rengi tutmuş mu? Harap ve korkunç mu?”</p>

  <p>“Çok harap, çok korkunç!”</p>

  <p>“Duvarlar –kasvetli mi?”</p>

  <p>“Mucizevi şekilde öyle!”</p>

  <p>“Ya küçük göl, yeterince kara ve dehşet verici mi?”</p>

  <p>“İnanılmaz derecede kara ve dehşet verici.”</p>

  <p>“Pekiyi çimenler, –onları boyadık, biliyorsunuz– olması gerektiği gibi abanoz rengi ve gri mi?”</p>

  <p>“İğrenç!”</p>

  <p>Bay Bigelow mimari planlarını gözden geçirdi. Bunlardan bir alıntı yaptı: '<i>Tüm bu yapı, ev, göl ve topraklar, buz kesmenize, kalbinizin sıkışmasına, düşüncelerinizin kasvetlenmesine</i>' neden oluyor mu, Bay Stendahl?”</p>

  <p>“Bay Bigelow, ödediğim her kuruşa değdi! Tanrım, çok güzel!”</p>

  <p>“Teşekkürler. Tam bir gizlilik içinde çalışmak zorunda kaldım. Tanrıya şükür özel roketleriniz vardı, yoksa malzemelerin çoğunu taşımamıza göz yumulmazdı. Fark etmişsinizdir, burada daima alacakaranlık hüküm sürer, bu çevre her zaman Ekim ayını yaşar, kıraç, verimsiz ve ölüdür. Bizi epey uğraştırdı. Her şeyi öldürdük. On bin ton DDT kullandık. Ne bir yılan, ne kurbağa, ne de bir tek Mars sineği kaldı! Daima alacakaranlık, Bay Stendahl. Gurur duyuyorum bundan. Güneş ışığını karartan gizli makineler var. Burası her zaman, olması gerektiği gibi 'kasvetli'.”</p>

  <p>Stendahl hepsini içine çekti, o büyük bir incelikle bir araya getirilmiş ve yerleştirilmiş olan kasveti, baskıyı, kokuşmuş buharı, tüm “atmosfer”! Ve bu Ev! O harap haldeki dehşet, o kötücül göl, mantarlar, içten içe yaygın çürüme! Kim bilebilir ki plastik ya da başka bir şey olup olmadığını?</p>

  <p>Güz göğüne baktı. Güneş yukarıda bir yerlerde, ötelerde, çok uzaklardaydı. Mars gezegeninin bir yerlerinde aylardan nisandı, mavi göklü, sarı bir ay. Yükseklerde bir yerlerde, güzelce ölmüş bir gezegeni uygarlaştırmak için yanıyordu roketler. Bu ses yalıtımlı, loş dünya, bu eski sonbahar ülkesi, roketlerin geçerlerken attıkları çığlıkların sesini boğuyordu.</p>

  <p>“Artık işim bittiğine göre,” dedi Bay Bigelow huzursuzca, “size tüm bunları ne yapacağınızı sormama bir engel olmadığını hissediyorum.”</p>

  <p>“Usher'ı ne mi yapacağım? Tahmin edemedin mi?”</p>

  <p>“Hayır.”</p>

  <p>“Usher adı senin için bir şey ifade ediyor mu?”</p>

  <p>“Hiçbir şey.”</p>

  <p>“Pekiyi ya bu isim: Edgar Allan Poe?”</p>

  <p>Bay Bigelow başını olumsuz anlamda salladı.</p>

  <p>“Tabii ki.” Stendahl kibarca burnundan soludu, dehşet ve aşağılamanın bir karışımıydı bu. “Sevgili Bay Poe'yu tanımanızı nasıl bekleyebilirim ki? O çok uzun süre önce, Lincoln'den önce öldü. Tüm kitapları Büyük Yangın'da yakıldı. Bu otuz yıl önceydi –1975'te.”</p>

  <p>“Ah,” dedi Bay Bigelow çokbilmiş bir tavırla. “Onlardan biri!”</p>

  <p>“Evet Bigelow, onlardan biri. O, Lovecraft, Hawthorne, Ambrose Bierce ve tüm dehşet, fantezi, korku öyküleri ve bu arada geleceğe dair hikâyeler bile acımasızca yakıldılar. Bir yasa çıkardılar. Ah, ufaktan başladı her şey. 50'ler ve 60'larda bir kum tanesiydi. Çizgi romanlar, dedektif romanları ve tabii ki filmleri kontrol ederek başladılar, öyle ya da böyle, bir grup ya da diğeri, politik taraflılık, dinsel önyargı, sendika baskısı. Hep bir şeylerden korkan bir azınlık ve karanlıktan, dünden, bugünden, yarından, kendinden ve kendi gölgesinden korkan bir de çoğunluk vardı.”</p>

  <p>“Anlıyorum.”</p>

  <p>“'Politika' kelimesinden çekiniyorlardı (duyduğuma göre bu kelime daha gerici gruplar arasında Komünizmle eşanlamlı olup çıkmış sonunda, bu kelimeyi ağzına almak hayatına mal olurdu insanın!) Şurada bir vidayı, burada bir somunu sıkıştırarak, iterek, çekerek, asılarak, sanat ve edebiyatı, içinde hiçbir esneklik ve tat kalmamış, örgülerle bükülmüş, düğümlerle bağlanmış, her yana çekiştirilmiş kocaman bir ipten şekerleme kördüğümüne çevirdiler. Sonra film kameraları parçalandı, sahneler karardı ve bir zamanlar matbaalarda Niagara gibi çağlayan yayınlardan, bugün zararsızca damlayan 'saf' yayınlara gelindi. Ah, sana bir şey söyleyeyim, 'kaçış' sözcüğü de radikaldi!”</p>

  <p>“Öyle miydi?”</p>

  <p>“Öyleydi ya! Her insan gerçeklerle yüzleşmeliymiş. İçinde bulunduğu zaman ve mekânla yüz yüze gelmeliymiş! Böyle olmayan her şey atılmalıymış. Bütün o güzel edebi yalanlar ve uçuşan hayaller havada vurulup yere indirilmeliymiş. Böylece, otuz yıl önce, l975'in bir Pazar sabahı hepsini, Noel Baba'yı, Başsız Binici'yi, Pamuk Prenses'i, Rumpelstiltskin'i, Ana Kaz'ı bir kütüphane duvarına yasladılar –ah, feryatları gitmiyor kulağımdan– ve onları kurşuna dizdiler. Kâğıttan şatoları, peri masallarının kurbağalarını, yaşlı krallarını ve 'sonsuza dek mutlu yaşayan insanları' yaktılar (çünkü hiç kimsenin sonsuza dek mutlu yaşayamayacağı bir gerçekti elbette!), 'Evvel zaman içinde'ler, 'Asla!' oldu. Hayalet Çekçek'in küllerini, Oz Diyarı'nın molozlarıyla birlikte savurdular, İyi Glinda ve Ozma'nın etini kemiğinden ayırdılar ve çok renkliliği bir tayfölçerde ayrıştırdılar, Biyologların Ziyafeti'nde krema eşliğinde Balkabağı Jack'in servisini yaptılar! Fasulye Sırığı, dikenli bir bürokrasi böğürtlen çalısı tarafından kurutuldu. Uyuyan Güzel, bilim adamının öpücüğüyle uyandı ve onun şırıngasının ölümcül batışıyla göçüp gitti. Alice'e bir şişeden öyle bir meret içirdiler ki, 'tuhaf ve daha tuhaf' diye bağıramayacağı kadar ufaldı ve Ayna'ya balyozu indiriverip, onu, Kırmızı Kral'ı ve İstiridye'yi bin bir parçaya ayırdılar!”</p>

  <p>Yumruklarını sıktı. Tanrı aşkına, ne kadar da ani olmuştu! Yüzü kıpkırmızıydı ve nefes alabilmek için uğraşıyordu.</p>

  <p>Bay Bigelow'a gelince, bu büyük patlama karşısında mimarın ağzı bir karış açık kalmıştı. Gözlerini kırpıştırıp sonunda konuştu. “Kusura bakmayın. Neden bahsettiğinizi bilmiyorum. Bunlar benim için sadece isimler. Duyduğuma göre yakmak iyi bir şeymiş.”</p>

  <p>“Defol!” diye haykırdı Stendahl. “İşini gördün, şimdi beni yalnız bırak, seni budala!”</p>

  <p>Bay Bigelow marangozlarını toplayıp gitti.</p>

  <p>Bay Stendahl malikânesinin karşısında yalnız başına durdu.</p>

  <p>“Dinleyin beni,” dedi gözükmeyen roketlere. “Mars'a sizlerden, Temiz Beyinli insanlardan kaçmak için geldim, ama her geçen gün tıpkı leşe üşüşen sinekler gibi, daha da kalabalıklaşıyorsunuz. Sizlere göstereceğim. Dünya'da Bay Poe'ya yaptıklarınızdan dolayı size bir ders vereceğim. Bugünden itibaren korkun benden. Usher Evi hizmete açılmıştır!”</p>

  <p>Yumruğunu göğe savurdu.</p>

  <p>Roket indi. İçinden bir adam çıktı kayıtsızca. Malikâneye uzun uzun baktı, gri gözleri rahatsız olmuş ve sıkılmıştı. Orada duran ufak tefek adamın yanına varmak için su dolu hendeğin üzerinden hızlı adımlarla geçti.</p>

  <p>“İsminiz Stendahl mı?”</p>

  <p>“Evet.”</p>

  <p>“Ben Garrett, Ahlaki işler müfettişi.”</p>

  <p>“Demek sonunda siz Ahlak işleri takımı da geldiniz Mars'a? Ne zaman ortaya çıkacaksınız diye merak ediyordum.”</p>

  <p>“Geçen hafta geldik. Kısa sürede her şeyi dünyadaki kadar tertipli ve düzgün hale sokacağız.” Adam bir kimlik kartını sinirlice eve doğru salladı. “Sanırım beni bu yer hakkında bilgilendirirsiniz, Stendahl?”</p>

  <p>“Burası tekinsiz bir şato, eğer hoşunuza giderse.”</p>

  <p>“Gitmedi Stendahl. Hoşlanmadım bu 'tekinsiz' sözcüğünden.”</p>

  <p>“Yeterince basit. 2005 yılında mekanik bir mabet inşa ettim. İçeride, hepsi de dehanın ve kimyasal maddelerin bileşiminden oluşmuş, elektronik dalgalarla yönlendirilen bakır yarasalar uçuşur, pirinç sıçanlar plastik kilerlerde dolaşır, robot iskeletler dans eder, robot vampirler, soytarılar, kurtlar ve beyaz hayaletler burayı mesken tutarlar.”</p>

  <p>“Benim de korktuğum buydu,” dedi Garrett, hafifçe gülümseyerek. “Sanırım bu yerinizi yıkmak zorundayız.”</p>

  <p>“Neler döndüğünü fark eder etmez geleceğinizi biliyordum.”</p>

  <p>“Daha önce de gelebilirdim, ama Ahlak İşleri olarak harekete geçmeden evvel niyetinizden emin olmak istedik. Yıkım ekibi ve Yakıcılar akşam yemeğine kadar burada olur. Gece yarısına kalmadan eviniz yerle bir olacak, Bay Stendahl. Güçlükle kazanılmış parayı böyle bir saçmalığa harcadığınız için gözümde bir aptalsınız. Bu ev size üç milyon dolara patlamış olmalı—”</p>

  <p>“Dört milyon! Ama Bay Garrett, bana çok genç yaşımda yirmi beş milyon dolar miras kaldı. Bu parayı etrafa savurabilecek durumdayım. Gerçi evin anca bir saat önce tamamlanmış olması ve sizin de yıkım ekibinizle koşa koşa gelmeniz çok yazık. Oyuncağımla, şey, bir yirmi dört saat olsun oynamama izin veremez miydiniz?”</p>

  <p>“Yasaları biliyorsunuz. Kelimesi kelimesine uygulanacak. Kitap yok, ev yok, herhangi bir şekilde hayaletleri, vampirleri, perileri ya da herhangi bir hayal mahsulü yaratığı çağrıştıracak hiçbir şey üretilemez.”</p>

  <p>“Sırada Babbitder var yakacağınız!”</p>

  <p>“Bize bir sürü sorun çıkarttınız, Bay Stendahl. Hepsi kayıtlarda var. Yirmi yıl önce, Dünya'da. Siz ve kütüphaneniz.”</p>

  <p>“Evet, ben ve kütüphanem. Ve benim gibi bir avuç insan. Ah, Poe, unutulalı çok yıllar oldu, ve Oz'la diğer yaratıklar da. Ama benim küçük ve gizli bir depom vardı. Az sayıda özel yurttaşlar olarak kütüphane sahibiydik, ta ki siz ellerinde meşaleler ve tutuşturucularla adamlarınızı gönderip, elli bin kitabını parçalayıp yakıncaya dek. Tıpkı Cadılar Bayramı'nın kalbine kazığı çakıp, film yapımcılarına eğer bir şey çekmek istiyorlarsa Earnest Hemingway'in eserlerini tekrar tekrar filme almak zorunda olduklarını söylemeniz gibi. Ulu Tanrım, Çanlar Kimin İçin Çalıyor'u kim bilir kaç kez izlemişimdir! Otuz değişik versiyonu var. Hepsi de gerçekçi. Ah, gerçekçilik! Burada şimdi, kahrolasıca!”</p>

  <p>“Öfkelenmek fayda etmez!”</p>

  <p>“Bay Garrett, ayrıntılı bir rapor vermeniz gerekiyor, değil mi?”</p>

  <p>“Evet.”</p>

  <p>“O zaman sırf merakınızı yatıştırmak için içeri gelin ve çevreye bir bakın. Sadece bir dakikanızı alır.”</p>

  <p>“Pekâlâ. Yolu gösterin ve bir numara yapmayın. Silahlıyım.”</p>

  <p>Usher evinin kapıları gıcırdayarak açıldı. Nemli bir rüzgâr esti ileriye. Kayıp yeraltı mezarlıklarının labirentlerinden, toprağın altındaki bir körüğün nefesi gibi, yoğun bir iç çekme ve inleme geldi.</p>

  <p>Bir sıçan hopladı taş zeminde. Garrett çığlık atarak hayvanı tekmeledi. Sıçan ters döndü ve naylon kürkünden inanılmaz bir metal pire ordusu döküldü.</p>

  <p>“Hayret verici!” Garret bakmak için eğildi.</p>

  <p>Duvardaki bir oyukta, turuncu ve mavi tarot kartlarının üzerindeki balmumu elleri titreyen yaşlı bir cadı oturuyordu. Başını ani bir hareketle çevirdi ve yağlı kartlarını eliyle tıklatarak dişsiz ağzıyla Garret'a tısladı.</p>

  <p>“Ölüm!” diye bağırdı cadı.</p>

  <p>“İşte bu tam benim kastettiğim türden bir şey,” dedi Garrett. “Çok üzücü!”</p>

  <p>“Onu bizzat sizin yakmanıza izin vereceğim.”</p>

  <p>“Gerçekten mi?” Garret neşelenmişti. Sonra kaşlarını çattı. “Her şeyi çok rahat kabullendiğinizi söylemeliyim.”</p>

  <p>“Bu yeri yaratabilmek, ben yaptım diyebilmek, modern ve inanmaz bir dünyada bir Ortaçağ atmosferi canlandırabildiğimi söyleyebilmek benim için yeterliydi.”</p>

  <p>“Gönülsüz de olsam, dehanıza karşı saygı duyuyorum, bayım.” Garrett bir sisin süzüldüğünü, uğuldaya uğuldaya, güzel ve belli belirsiz bir kadın suretine büründüğünü gördü. Nemli koridorun ilerisinde bir makine dönüyordu. Sisler, tıpkı pamuk helva makinesinden çıkarmışçasına yükseliyor ve uğuldayarak sessiz salonlarda uçuşuyorlardı.</p>

  <p>Bir anda bir orangutan beliriverdi.</p>

  <p>“Dur orada!” diye bağırdı Garrett.</p>

  <p>“Korkmayın.” Stendahl hayvanın kara göğsüne hafifçe vurdu. “Bu bir robot. Tıpkı Cadı gibi, bakır iskelet. Görüyor musunuz?” Hayvanın postunu okşadı ve ışığın altında metal tüpler gözüktü.</p>

  <p>“Evet.” Garrett hayvanı okşamak için sakınarak bir elini uzattı. “Ama niçin, Bayan Stendahl, bunların tümü niçin? Nedir bu saplantınızın sebebi?”</p>

  <p>“Bürokrasi, Bay Garrett. Ama açıklayacak vaktim yok. Hükümet yakında keşfedecektir.” Orangutana başıyla işaret etti. “Tamam. Şimdi.”</p>

  <p>Orangutan Bay Garrett'ı öldürdü.</p>

  <p>“Artık hazır mıyız, Pikes?”</p>

  <p>Pikes başını masadan kaldırıp baktı. “Evet, efendim.”</p>

  <p>“Muhteşem bir iş becerdin.”</p>

  <p>Pikes robotun plastik göz kaldırıp cam göz yuvarını kauçuk kasları güzelce sıkıştırmak için iterken, “Ne de olsa bunun için para alıyorum, Bay Stendahl,” dedi sakince. “İşte.”</p>

  <p>“Bay Garrett'ın tıpkısı.”</p>

  <p>“Onu ne yapacağız, efendim?” Pikes gerçek Bay Garrett'ın cansız halde yattığı taş masayı gösterdi.</p>

  <p>“Yaksan iyi olur, Pikes. İki adet Bay Garrett olsun istemeyiz, değil mi?”</p>

  <p>Pikes Bay Garrett'ı tuğla yakma fırınına doğru iteledi. “Güle güle.” Onu içeri sokup kapıyı çarparak kapattı.</p>

  <p>Stendahl robot Garrett'ın önünde durdu. “Emirlerini aldın mı, Garrett?”</p>

  <p>“Evet efendim.” Robot ayağa kalktı. “Ahlak İşleri'ne döneceğim. Geçici bir rapor dosyalayacağım. En az kırk sekiz saat harekete geçmeyin, daha soruşturma yapıyorum diyeceğim.”</p>

  <p>“Doğru, Garrett. Güle güle.”</p>

  <p>Robot aceleyle Garrett'ın roketine gitti, binip havalandı.</p>

  <p>Stendahl döndü. “Evet, Pikes, bu gece için davetiyelerin geri kalanını göndereceğiz. Hoşça vakit geçireceğimizi düşünüyorum, ya sen?”</p>

  <p>“Yirmi yıl beklediğimizi düşünürseniz, oldukça hoş!”</p>

  <p>Birbirlerine göz kırptılar.</p>

  <p>Stendahl saatine göz attı, yedi olmuştu. Vakit neredeyse gelmişti. Şeri kadehini elinde döndürdü. Sessizce oturdu. Yukarısında, meşe kirişlerin arasında, ince bakır gövdeleri lastik etin altına gizlenmiş yarasalar ona göz kırpıp çığlık attılar. Kadehini onlara kaldırdı. “Başarımıza.” Sonra arkasına yaslandı, gözlerini yumup tüm olayı gözden geçirdi. Bu ilerlemiş yaşında nasıl da tadını alacaktı. Bu antiseptik hükümet, edebi dehşetin ve büyük yangınların hesabını verecekti. Ah, yıllar boyunca içinde, kin ve öfke nasıl da büyümüş ve üç yıl önce gün Pikes ile rastlaşıncaya kadar bu plan hissiz beyninde nasıl da ağır ağır biçimlenmişti.</p>

  <p>Ah, evet, Pikes. İçindeki acı, yeşil asit dolu, kara, yanmış bir kuyu kadar derin olan Pikes. Kimdi bu adam? O, aktörlerin en muhteşemiydi! Pikes, on bin suratlı adam, bir gazap, bir duman, bir mavi sis, bir beyaz yağmur, bir yarasa, bir taş şeytan, bir canavardı, buydu işte Pikes! Baba Lon Chaney'den de iyi miydi, diye düşündü Stendahl. O eski, çok eski filmlerde Chaney'i geceler boyu üst üste izlemişti. Evet, Pikes Chaney'den daha iyiydi. O diğer maskeli aktörden de iyi miydi? Neydi adamın adı? Karloff muydu? Katbekat daha üstündü. Ya Lugosi? Karşılaştırmak bile hataydı. Hayır, sadece bir tek Pikes vardı ve o artık fantezileri elinden alınmış, Dünya'da ne başını sokacak bir yeri, ne de gösteriş yapacak kimsesi kalmamış bir adamdı. Ayna karşısında kendi kendine rol yapması bile yasaklanmıştı!</p>

  <p>Zavallı bozguna uğramış Pikes! Filmlerini kameralardan bağırsaklarını sökermişçesine çektiklerinde, onları makara makara, tomar tomar yakmak için bir fırına tıktıklarında neler hissetmiştin kim bilir! Elli bin kitabın yerine konulmaz bir şekilde imha edilmesi kadar kötü müydü senin de hissettiklerin? Evet. Evet. Stendahl ellerinin mantıksız bir öfkeyle buz kestiğini fark etti. Durum böyleyken, bir gün başlayıp ardı arkası gelmez kahve demlikleri boyunca, sayısız gecelerce söyleşmelerinden ve tüm bu acı demlerle konuşmaların sonucunda ortaya Usher Evi'nin çıkmasından daha doğal ne olabilirdi?</p>

  <p>Koca bir kilise çam çınladı. Misafirler geliyordu.</p>

  <p>Gülümseyerek onları karşılamaya gitti.</p>

  <p class="baslik11">Yetişkin, ama anısız robotlar bekliyorlardı. Orman göllerinin yeşil renkli ipekleri içinde, kurbağa ve aşk merdiveni renginde ipekler içinde bekliyorlardı. Güneş ve kum sarısı rengi saçlarıyla bekliyorlardı. Yağlanmış, içi boş kemikleri bronzdan kesilmiş ve jelatinle kaplanmış robotlar bekliyorlardı. Ne ölüler ne de canlılar için olmayan tabutlarda, tahta kaplanmış kutularda metronomlar harekete geçmeyi bekliyorlardı. Hava, makine yağı ve tornadan çıkmış pirinç kokuyordu. Ortada bir mezarlığın sessizliği vardı. Cinselliksiz ama cinsel robotlar. İsimli ama isimsiz, insanlardan insanlık hariç her şeyi ödünç almış robotlar, üzeri F.O.B. etiketi kutularının çivili kapaklarına gözlerini dikmişlerdi. Ölüm olmayan bir ölümdü onlarınki, çünkü hiç yaşamları olmamıştı. Ve şimdi, yerinden çıkarılan çivilerin yüksek sesli çığlıkları duyuluyordu. Artık kapaklar açılıyordu. Artık kapakların üzerine vuran gölgeler ve yağdanlıktan yağ fışkırtan bir elin basıncı vardı. Şimdi bir saat işlemeye başlamıştı güç duyulan tik-taklarla. Şimdi, ortalık mırıl mırıl bir devasa saatçi dükkânına dönünceye kadar bir başkası, bir başkası daha. Bilye gözler, lastik göz kapaklarını genişçe açtı. Burun kanatları titredi. Orangutan postuna ve tavşan beyazına bürünmüş robotlar doğruldular. Tweedledum ve Tweedledee birbirini izledi. Yalancı kaplumbağa, fındıkfaresi tuz ve beyaz yosunlardan oluşan, denizde boğulmuş, sallanan cesetler; akı görünen gözleriyle, mosmor boyunlarıyla asılmış adamlar; buzdan ve kızgın gelin tellerinden yaratıklar, toprak cüceleri, biber cinleri, Tik-tak, Ruggedo, önünde ilerleyen kar fırtınasıyla Noel Baba, asetilen ateşi bıyıklarıyla Mavisakal, yeşil ateş hortumlarının uzandığı kükürt bulutları; ve pullu, devasa bir yılanın içindeki, karnında fırın yanan bir ejder; bir çığlık, bir tıkırtı, bir böğürtü, bir sessizlik, bir telaş ve bir rüzgâr ile kapıdan çıktılar. On bin kapak geri kapandı. Saatçi dükkânı Usher'ın içindeydi. Gece büyülenmişti.</p>

  <p>Sıcak bir meltem esiverdi etrafta. Misafirlerin roketleri göğü yakarak ve mevsimi sonbahardan bahara çevirerek indiler.</p>

  <p>İçlerinden elbiseli adamlar ve saçları kuaförde özenle yapılmış kadınlar çıktı.</p>

  <p>“Demek Usher buymuş!”</p>

  <p>“Ama kapısı nerede?”</p>

  <p>Tam bu sırada Stendahl belirdi. Kadınlar gülümseyip gevezelik ediyorlardı. Bay Stendahl bir elini onları susturmak için kaldırdı. Dönerek, yüksek bir şato penceresine bakıp seslendi:</p>

  <p>“Rapunzel, Rapunzel, sal aşağıya.”</p>

  <p>Ve yukarıdan, gece rüzgârında güzel bir genç kız pencereye çıktı, altın saçlarını sarkıttı. Saçlar savruldu, kıvrıldı ve gülen misafirlerin tırmanıp eve girebilecekleri bir merdiven halini aldı.</p>

  <p>O seçkin sosyologlar! O akıllı psikologlar! O son derece önemli politikacılar, bakteriyologlar ve nörologlar! Hepsi de orada, rutubetli duvarların arasındaydılar.</p>

  <p>“Hepiniz hoş geldiniz!”</p>

  <p>Bay Tryon, Bay Owen, Bay Dunne, Bay Lang, Bay Steffens, Bay Fletcher ve daha iki düzine adam. “Gelin içeri, gelin!”</p>

  <p>Bayan Gibbs, Bayan Pope, Bayan Churchill, Bayan Blunt, Bayan Drummond ve ışıl ışıl yirmi kadın daha.</p>

  <p>Her biri ünlü, seçkin insanlar, Fanteziyi Önleme Derneği'nin tüm üyeleri, 5 Kasım Günü ve Cadılar Bayramı'nın yasaklanmasının başını çekenler, yarasa katilleri, kitap yakıcılar, eli meşaleliler. Sert insanlar önden gelip Marslıları gömüp, şehirleri temizleyip, kasabaları inşa edip, otobanları onarıp her şeyi güvenliğe kavuşturuncaya kadar bekleyen, iyi, temiz vatandaşlar. Ve sonra, her şey güvenliğe kavuşunca, Oyunbozanlar, damarlarında kan yerine antiseptik maddelerle ve iyot rengi gözleriyle kendi ahlak kurallarını hakim kılmaya ve herkese iyilik saçmaya gelmişlerdi. Üstelik hepsi de onun arkadaşlarıydı! Evet, geçen sene özenle, dikkatle, Dünya'da onların hepsiyle tanışmış ve dost olmuştu!</p>

  <p>“Ölümün uçsuz bucaksız salonlarına hoş geldiniz!” diye bağırdı.</p>

  <p>“Merhaba Stendahl, nedir bu böyle?”</p>

  <p>“Göreceksiniz. Herkes kıyafetini değiştirsin. Şu yanda kabinler olacak. Orada bulduğunuz kostümleri giyin. Bayanlar şu tarafa, beyler bu tarafa.”</p>

  <p>İnsanlar huzursuzca durdular.</p>

  <p>“Burada kalmamız gerektiğinden emin değilim,” dedi Bayan Pope. “Bundan hiç hoşlanmadım. Neredeyse bu bir günaha doğru uzanıyor.”</p>

  <p>“Saçmalık, bu bir kostümlü balo!”</p>

  <p>“Oldukça yasadışı gözüküyor,” diye burun kıvırdı Bay Steffens.</p>

  <p>“Haydi,” diye güldü Stendahl. “Bir güzel eğlenin. Yarın hepsi bir harabe olacak. Kabinlere girin!”</p>

  <p>Ev hayat ve renge boğulmuştu. Soytarılar zilli şapkalarını sallayarak geçiyor, minik yaylarıyla minik kemanlarını çalan cücelerin müziğinin eşliğinde beyaz fareler minyatür danslar ediyorlar ve kavrulmuş kirişlerden bayraklar dalgalanıyordu. Ağızlarından köpüklü, serin şarabın çılgınca döküldüğü taş şeytanların etrafında, bulutlar halinde yarasalar uçuşuyordu. Maskeli balonun yedi odası boyunca akan bir dere vardı. Misafirler derenin suyunu tattılar ve akanın şeri olduğunu gördüler. Ziyaretçiler bir çağdan bir diğerine geçerek kabinlerden sökün ettiler, yüzleri maskeliydi, yüzlerini örtme eylemi, fantezi ve korkuyla mücadele etme güçlerini ellerinden almıştı. Kadınlar kahkahalar içinde kırmızı tuvaletleriyle süzüldüler. Beyler onları dansa kaldırdılar. Ve duvarlarda bedensiz gölgeler, sağda solda görüntülerin yansımadığı aynalar vardı. “Hepimiz vampiriz!” diye kahkaha attı Bay Fletcher. “Ölüyüz biz!”</p>

  <p>Her biri değişik renkte toplam yedi oda mevcuttu. Biri mavi, biri mor, biri yeşil, biri turuncu, bir diğeri beyaz, altıncısı menekşe rengi ve yedincisi siyah kadifelerle bezenmişti. Ve kara odada saat başlarını yüksek sesle vuran abanoz bir saat vardı. Tüm bu odalarda misafirler sonunda sarhoş olmuş şekilde, robot fantezilerinin, Fındıkfareleri ve Çılgın Şapkacıların, Trollerin ve Devlerin, Kara</p>

  <p>Kedilerle Beyaz Kraliçelerin arasında koşuşuyorlardı, dans eden ayaklarının altındaki zeminden gizli ve geveze bir yüreğin şiddetli vuruşları yayılıyordu.</p>

  <p>“Bay Stendahl!”</p>

  <p>Bir fısıltı.</p>

  <p>“Bay Stendahl!”</p>

  <p>Stendahl'ın yanına, yüzünde Ölüm maskesi taşıyan bir canavar geldi. Bu, Pikes'tı. “Yalnız görüşmemiz gerek.”</p>

  <p>“Ne oldu?”</p>

  <p>“İşte.” Pikes iskelet elini uzattı. Avucunda yarı yarıya erimiş, kömürleşmiş birkaç çark, dişli, somun ve vida vardı.</p>

  <p>Stendahl uzun müddet onlara baktı. Sonra Pikes'ı bir koridora çekti. “Garret mı?” diye fısıldadı.</p>

  <p>Pikes başıyla doğruladı. “Yerine bir robot göndermiş. Bunları az önce fırını temizlerken buldum.”</p>

  <p>İkisi de bir süre boyunca yazgısal önemdeki o dişlilere baktılar.</p>

  <p>“Bu demektir ki, polis her an burada olabilir,” dedi Pikes. “Planımız mahvolacak.”</p>

  <p>“Bilmiyorum.” Stendahl sarı, mavi ve turuncu kıyafetlerle fırıl fırıl dönen insanlara baktı. Sisli salonlarda müzik yayılıyordu. “Garrett'ın şahsen gelecek kadar aptal olmadığını tahmin etmeliydim. Ama dur!”</p>

  <p>“Sorun nedir?”</p>

  <p>“Hiçbir şey. Hiçbir sorun yok. Garrett bize bir robot yolladı. Tamam, biz de geriye bir robot gönderdik. Eğer yakından incelemezse değiştirdiğimizi fark etmeyecektir.”</p>

  <p>“Elbette!”</p>

  <p>“Bu kez kendisi gelecek. Artık güvenli olduğunu düşünüyor. Aslını istersen her an kapıya gelebilir, bizzat! Biraz daha şarap, Pikes!”</p>

  <p>Büyük çan çınladı.</p>

  <p>“İddiaya girerim gelen odur. Gidip Bay Garrett'ı içeriye al.”</p>

  <p>Rapunzel altın saçlarını aşağı sarkıttı.</p>

  <p>“Bay Stendahl?”</p>

  <p>“Bay Garrett. Gerçek Bay Garrett mı?”</p>

  <p>“Ta kendisi.” Garrett rutubetli duvarlara ve dönüp duran insanlara bir bakış fırlattı. “Kendim gelip görsem daha iyi olur, dedim. Robotlara güven olmuyor. Özellikle de başkalarının robotlarına. Yıkım ekibini çağırma önlemini de aldım. Bir saat içinde bu dehşet verici yeri yerle bir etmek için burada olacaklar.”</p>

  <p>Stendahl onun önünde eğildi. “Bana söylediğiniz için teşekkürler.” Elini salladı. “Bu arada bunun tadına da varabilirsiniz. Biraz şarap?”</p>

  <p>“Hayır, teşekkürler. Neler oluyor? Bir adam ne kadar alçalabilir?”</p>

  <p>“Kendiniz görün, Bay Garrett.”</p>

  <p>“Cinayet,” dedi Garrett.</p>

  <p>“En iğrenç biçimiyle cinayet,” dedi Stendahl.</p>

  <p>Bir kadın çığlık attı. Bayan Pope koşarak geldi, yüzü kâğıt gibi bembeyazdı. “Az önce çok dehşet verici bir şey oldu! Bayan Blunt'ın bir orangutan tarafından boğazlanıp bacaya tıkıldığını gördüm!”</p>

  <p>Baktılar ve bacadan sarkan uzun sarı saçları gördüler. Garrett haykırdı.</p>

  <p>“Korkunç!” diye hıçkırdı Bayan Pope, sonra ağlamayı kesti. Gözlerini kırpıştırdı ve döndü.</p>

  <p>“Bayan Blunt!”</p>

  <p>“Evet,” dedi Bayan Blunt orada durup. “Ama az önce sizin bacaya tıkıştırıldığınızı gördüm!”</p>

  <p>“Hayır,” diye güldü Bayan Blunt. “Bana benzer bir robot. Ustalıkla yapılmış bir kopya!”</p>

  <p>“Ama, ama… ”</p>

  <p>“Ağlama, canım. Ben sapasağlamım. Dur da kendime bir bakayım. İşte, bak oradayım. Dediğin gibi bacanın içindeyim. Komik, değil mi?”</p>

  <p>Bayan Blunt kahkahalar atarak uzaklaştı.</p>

  <p>“Bir içki alır mısınız, Garrett?”</p>

  <p>“Sanırım alacağım. Bu olay sinirlerimi bozdu. Ulu Tanrım, nasıl bir yer burası. Yıkılmayı hak ediyor. Bir an için… ”</p>

  <p>Garrett içkiyi içti.</p>

  <p>Bir feryat daha. Dört beyaz tavşan tarafından sırtlanmış olan Bay Steffens, yerde sihirli bir şekilde beliren taş basamaklardan aşağı indirildi. Bir kuyuya götürüldü, orada eli kolu bağlandı ve ıslık çalarak gittikçe alçalan ve çaresiz gövdesine yaklaştıkça yaklaşan bir sarkacın çelik bıçağıyla yüzleşmeye terk edildi.</p>

  <p>“Şu aşağıdaki ben miyim?” dedi Bay Steffens, Garrett'ın yanı başında belirerek. Kuyuya doğru eğildi. “İnsanın kendi ölümünü izlemesi ne kadar tuhaf, ne kadar garip.”</p>

  <p>Sarkaç son bir kez daha salındı.</p>

  <p>“Ne kadar da gerçekçi,” dedi Bay Steffens gözlerini kaçırarak.</p>

  <p>“Bir içki daha alır mıydınız, Bay Garrett?”</p>

  <p>“Evet, lütfen.”</p>

  <p>“Fazla sürmez. Yıkım ekibi yoldadır.”</p>

  <p>“Tanrıya şükür!” Ve üçüncü bir çığlık.</p>

  <p>“Bu seferki ne?” dedi Garrett diken üstünde. “Sıradaki benim,” dedi Bayan Drummond. “Bakın.”</p>

  <p>Ve ikinci bir Bayan Drummond çığlık çığlığa, bir tabuta çivilendi ve zeminin altına, kara toprağa gömüldü.</p>

  <p>“Ama, bunu anımsıyorum,” diye yutkundu Ahlak İşleri Müfettişi. “Eski yasaklı kitaplardan. Canlı gömülme. Ve diğerleri. Kuyu, sarkaç, orangutan ve baca, Morg Sokağı Cinayetleri. Yaktığım bir kitapta vardı bunlar, evet!”</p>

  <p>“Bir içki daha alın, Garrett. İşte, bardağınızı sallamadan tutun.”</p>

  <p>“Tanrı aşkına, senin bir hayal gücün var, değil mi?”</p>

  <p>Orada durdular ve beş kişinin daha ölümünü izlediler, biri bir ejderin ağzında, diğerleri kara dağ gölüne fırlatılıp, batıp gözden kaybolarak.</p>

  <p>“Senin için ne planladığımızı görmek ister misin?” diye sordu Stendahl.</p>

  <p>“Kesinlikle,” dedi Garrett. “Bu neyi değiştirir ki? Eninde sonunda tüm bu kahrolasıca şeyi havaya uçuracağız. Çok iğrençsin.”</p>

  <p>“Gel o zaman. Buradan.”</p>

  <p>Ve Stendahl, Garrett'ı merdivenlerden indirdi, sayısız geçitler ve tekrar döner merdivenlerden yerin içine, yeraltı mezarlığının labirentlerine getirdi.</p>

  <p>“Bana burada göstermek istediğin nedir?” dedi Garrett.</p>

  <p>“Öldürülüşünü.”</p>

  <p>“Bir kopyanın mı?”</p>

  <p>“Evet. Ve bir şey daha.”</p>

  <p>“Neymiş o?”</p>

  <p>“Amontillado,” dedi Stendahl yüksekte tuttuğu, ışıldayan bir fenerle ilerleyerek. İskeletler tabut kapaklarından yarı yarıya sarkmış, kaskatı kesilmişlerdi. Garret yüzünde bir tiksinti, eliyle burnunu kapattı.</p>

  <p>“Ne?”</p>

  <p>“Amontillado'yu hiç duymadın mı?”</p>

  <p>“Hayır!”</p>

  <p>“Bunu tanımıyor musun?” Stendahl bir hücreyi işaret etti.</p>

  <p>“Tanımalı mıyım?”</p>

  <p>“Ya da bunu?” Stendahl gülümseyerek pelerinin altından bir mala çıkarttı. “Nedir o şey?”</p>

  <p>“Gel,” dedi Stendahl.</p>

  <p>Hücrenin içine girdiler. Stendahl yarı sarhoş adamı karanlıkta zincirledi.</p>

  <p>“Tanrı aşkına, ne yapıyorsun?” diye bağırdı Garrett, zincirleri şıkırdarken.</p>

  <p>“Sadece ironi yapıyorum. İroni yapan bir adamın sözünü yarıda kesme, bu hiç de kibarca değil. İşte oldu!”</p>

  <p>“Beni zincirledin!”</p>

  <p>“Öyle yaptım.”</p>

  <p>“Şimdi ne yapacaksın?”</p>

  <p>“Seni burada bırakıyorum.”</p>

  <p>“Şaka yapıyorsun.”</p>

  <p>“Çok iyi bir şaka.”</p>

  <p>“Benim kopyam nerede? Onun öldürülüşünü izlemeyecek miyiz?”</p>

  <p>“Kopya falan yok.”</p>

  <p>“Pekiyi ya diğerleri?”</p>

  <p>“Diğerleri öldüler. Öldürülüşünü seyrettiklerin gerçek insanlardı. Kopyalar, robotlar, kenarda durup izlediler.”</p>

  <p>Garrett hiçbir şey söylemedi.</p>

  <p>“Şimdi '<i>Tanrı aşkına, Montresor!</i>' demen gerekiyor,” dedi Stendahl. “Ve ben de 'Evet, Tanrı aşkına,' diyeceğim. Neden söylemiyorsun? Haydi. Söyle.”</p>

  <p>“Seni aptal.”</p>

  <p>“Sana yalvarmam mı gerekiyor? Söyle. 'Tanrı aşkına, Montresor!' de.”</p>

  <p>“Söylemeyeceğim, seni aptal. Çıkar beni buradan.” Adam artık ayılmıştı.</p>

  <p>“Al. Giy bunu.” Stendahl onun eline zilli, şıngırdayan bir şey tutuşturdu.</p>

  <p>“Nedir bu?”</p>

  <p>“Zilli bir şapka. Giyersen çıkmana izin verebilirim.”</p>

  <p>“Stendahl!”</p>

  <p>“Giy onu dedim sana!”</p>

  <p>Garrett itaat etti. Ziller çınladı.</p>

  <p>Mala, harç ve tuğlalarla işe koyulan Stendahl, “Bunları daha önce yaşamışsın gibi bir his yok mu içinde?” diye sordu.</p>

  <p>“Ne yapıyorsun?”</p>

  <p>“Üzerine duvar örüyorum. İşte bir sıra. İşte bir sıra daha.”</p>

  <p>“Sen delisin!”</p>

  <p>“Bu konuyu tartışmayacağım.”</p>

  <p>“Bundan dolayı aleyhinde dava açılacak!”</p>

  <p>Stendahl bir tuğlayı sıvazladı ve mırıldanarak, ıslak harcın üzerine yerleştirdi.</p>

  <p>Şimdi gittikçe kararan bölmeden dövünme, çırpınma sesleri ve çığlıklar duyuluyordu. Tuğlalar yükseldi. “Biraz daha debelen lütfen,” dedi Stendahl. “İyi bir gösteri yapalım.”</p>

  <p>“Beni dışarı çıkar, çıkar beni!”</p>

  <p>Yerine yerleştirilecek tek bir tuğla kalmıştı.</p>

  <p>Haykırışın ardı arkası kesilmiyordu.</p>

  <p>“Garrett?” diye seslendi Stendahl hafifçe. Garret sustu. “Garrett,” dedi Stendahl, “sana bunu neden yaptığımı biliyor musun? Çünkü sen Bay Poe'nun kitaplarını gerçekten okumadan yaktın. Onların yakılması gerektiği konusunda başkalarının önerisine uydun. Yoksa daha az önce buraya indiğimizde, sana ne yapacağımı anlamış olurdun. Cehalet ölümcüldür, Bay Garrett.”</p>

  <p>Garrett sessizdi.</p>

  <p>Stendahl feneri içerideki yıkılmış figüre ışık vuracak kadar yüksekte tutarak, “Bunun mükemmel olmasını istiyorum,” dedi. “Hafifçe şıngırdat zillerini.” Ziller şıkırdadı. “Şimdi, lütfedip de Tanrı aşkına, Montresor,' diyecek olursan seni serbest bırakabilirim.”</p>

  <p>Işıkta adamın başı doğruldu. Bir an duraksadı. Sonra adam tuhaf bir şekilde konuştu, “Tanrı aşkına, Montresor.”</p>

  <p>“Ah,” dedi Stendahl gözleri kapalı. Son tuğlayı da yerine koyup sıkıca harçladı. “Requiescat in pace,<a id="a5"></a><a href="../Text/notes.xhtml#a5"><sup>[5]</sup></a> sevgili dostum.”</p>

  <p>Yeraltı mezarlığını aceleyle terk etti.</p>

  <p>Gece yarısını vuran saatin sesi, yedi odadaki her şeyi durdurdu.</p>

  <p>Kızıl Ölüm belirdi.</p>

  <p>Stendahl kapıda bir an durup izlemek için arkasına döndü. Sonra büyük evden koşarak çıktı, su dolu hendeği geçti ve helikopterin beklediği yere geldi.</p>

  <p>“Hazır mısın, Pikes?”</p>

  <p>“Hazırım.”</p>

  <p>“İşte başlıyor!”</p>

  <p>Gülümseyerek, büyük evi seyre koyuldular. Ev, sanki büyük bir deprem vurmuş gibi ortasından çatlayarak ikiye ayrılmaya başladı ve Stendahl bu büyüleyici manzarayı izlerken, Pikes'ın geriden, alçak, ahenkli bir sesle ezberden okuduğunu işitti.</p>

  <p>“… O koca duvarların paramparça çöktüğünü görünce başım döndü –binlerce sel suyunun çalkantılı sesini andıran uzun düzensiz feryatlar yükseldi– sonra ayağımın dibindeki derin, küf kokulu dağ gölü Usher Evi'nin kalıntılarının üzerini ciddiyete ve sessizce örttü…”</p>

  <p>Helikopter, dumanları tüten gölün üzerinden yükselerek batıya uçtu.</p>
</body>
</html>
