<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Haziran 2001: – Ve ay hâlâ ışıldıyordu</title>
  <link href="../Styles/STYLE.css" rel="stylesheet" type="text/css" />
</head>

<body>
  <h1><span style="font-weight: normal;">Haziran 2001</span></h1>

  <p class="baslik6">Ve ay hâlâ ışıldıyordu</p>

  <p class="baslik5">Roketten gece ilk çıktıklarında hava öyle soğuktu ki, Spender kuru Mars dalları toplamaya başladı ve küçük bir ateş yaktı. Bir kutlamaya dair hakkında hiçbir şey söylemedi. Sadece odunları topladı, tutuşturdu ve izledi.</p>

  <p>Mars'ın bu kurumuş denizinin ince havasını aydınlatan ateşin ışıltısında omzunun üzerinden baktı ve hepsini; Kaptan Wilder'ı, Cheroke'yi, Hathaway'i, Sam Parkhill'i ve kendisini sessiz, yıldızlarla dolu kara uzaydan bu ölü, düş dünyasına taşıyan roketi gördü.</p>

  <p>Jeff Spender gürültüyü bekliyordu. Diğer adamları izledi ve onların etrafta sıçrayıp bağrışmalarını bekledi. Mars'ta “ilk” olmanın hissizliği geçer geçmez gerçekleşecekti bu. Hiçbirisi ağzını açmıyordu, ama birçoğu belki de diğer seferler başarısızlığa uğramıştır ve başaran bu, Dördüncü Sefer olur, diye umut ediyordu. Hiç kötü bir şey değildi istedikleri. Ama, yine de, eğer fazlaca hızlı hareket ederseniz sizi sarhoşa çeviren atmosferin inceliğine ciğerleri alışırken bunu düşünmeden edemiyorlardı, onur ve şan.</p>

  <p>Gibbs yeni yeni yanan ateşe yürüdü ve “Neden bu odunların yerine geminin kimyasal ateşini kullanmıyoruz?” diye sordu.</p>

  <p>“Boş ver,” dedi Spender başını kaldırmadan.</p>

  <p>Mars'taki ilk gecede gürültü yapmak, bir soba gibi tuhaf, ahmakça parlak bir şeyi ortaya çıkarmak yakışık almazdı. Bir nevi ithal edilmiş küfür olurdu bu. Onun da sırası gelecekti; yoğunlaştırılmış süt kutularının mağrur Mars Kanalları'na fırlatılacağı; yalnız ve gri Mars denizlerinin diplerinde New York Times sayfalarının uçuşup, savrulup hışırdayacağı, eski Mars vadi kasabalarının hazin sesli, narin harabelerinin, piknik kâğıtları ve muz kabuklarıyla dolacağı zaman da gelecekti. Bunlar için çok vakitleri vardı. Ve bu düşünceyle içi hafifçe titredi.</p>

  <p>Eliyle ateşi besledi. Bu, sanki ölmüş bir deve sunuda bulunmak gibiydi. Devasa bir mezara iniş yapmışlardı. Burada bir uygarlık ölmüştü. İlk gecenin sessizce geçirilmesi, sadece bir saygı gereğiydi.</p>

  <p>“Bu benim kafamdaki kutlama değil.” Gibbs, Kaptan Wilder'a döndü. “Efendim, payımıza düşen eti ve cini dağıtıp, kurtlarımızı dökebiliriz diye düşünüyorum.”</p>

  <p>Kaptan Wilder bir mil ötedeki ölü bir şehre doğru baktı. Sanki tüm dikkatini şehre vermiş ve adamlarını unutmuş gibi, dalgın bir ifadeyle, “Hepimiz yorgunuz. Belki yarın gece. Tüm uzayı gemimizin gövdesine bir meteor çarpmadan ya da kimseyi kaybetmeden aştığımız için bu gece şükran duymalıyız.”</p>

  <p class="baslik11">Adamlar etrafta dolaştılar. Yirmi kişiydiler, birbirlerinin omuzlarına tutunuyor veya kemerlerini ayarlıyorlardı. Spender onları seyretti. Tatmin olmamışlardı. Hayatlarını büyük bir şey yapmak için riske atmışlardı. Şimdi sarhoş olup naralar atmak ve uzayda bir delik açıp Mars'a kadar onca yolu roketle kat etmekle ne kadar harika olduklarını göstermek için havaya ateş açmak istiyorlardı.</p>

  <p>Ama hiç kimse bağırmıyordu.</p>

  <p>Kaptan sessizce bir emir verdi. Adamlardan biri gemiye koştu ve açılıp dağıtılan konserve yiyecekleri getirdi gürültü çıkarmadan. Adamlar artık konuşmaya başlıyorlardı. Kaptan oturdu ve yolculuğu onlara özetledi. Hepsi zaten biliyorlardı, ama bunu yapılmış bitmiş ve güvenle bir kenara konulmuş bir şey olarak duymak güzeldi. Geri dönüş yolculuğu hakkında konuşmayacaklardı. Birisi bu konuyu açacak oldu, ama ona susmasını söylediler. Kaşıklar çifte mehtabın altında hareket etti, yemeğin tadı güzeldi ve şarap daha da iyiydi.</p>

  <p>Gökyüzünde bir tutam ateş vardı ve bir an sonra yardımcı roket kampın ötesine inmişti. Spender, küçük kapı aralanıp doktor-jeolog –hepsi de yerden tasarruf etmek için çift yetenekli kimselerdi– Hathaway dışarı adımını atınca, izledi. Yavaşça kaptana doğru yürüdü.</p>

  <p>“Evet?” dedi Kaptan Wilder.</p>

  <p>Hathaway yıldız ışığında göz kırpan uzak şehirlere gözünü dikti. Yutkunup gözlerini odakladıktan sonra konuştu, “Oradaki şehir, Kaptan, ölü; binlerce yıldan beri ölüymüş. Bu, tepelerdeki diğer üç şehir için de geçerli. Ama iki yüz mil ötedeki beşinci şehir, efendim—”</p>

  <p>“Ne olmuş ona?”</p>

  <p>“Geçen hafta içinde yaşayanlar varmış, efendim.”</p>

  <p>Spender ayağa kalktı. “Marslılar,” dedi Hathaway. “Şimdi neredeler?”</p>

  <p>“Ölmüşler,” dedi Hathaway. “Caddedeki evlerden birine girdim. Bunun da diğer kasabalar ve evler gibi yüzyıllardır ölü olduğunu sanmıştım. Tanrım, içeride cesetler vardı. Bu, sonbahar yapraklarından bir yığının içinde yürümeye benziyordu. Sanki yanmış gazete kâğıdından çubuklar ve parçalar gibiydiler, hepsi bu. Ve cesetler tazeydi. Olsa olsa on gün önce ölmüşlerdi.”</p>

  <p>“Diğer kasabaları da kontrol ettin mi? Canlı bir şey gördün mü?”</p>

  <p>“Hiçbir şey yok. Diğer kasabaları gözden geçirmeye gittim. Beşinden dördü binlerce yıldır boştu. O şehirlerin gerçek sahiplerine ne olduğu konusunda en ufak bir fikrim yok. Ama beşinci şehir hep aynı şeyle doluydu. Cesetler. Binlerce ceset.”</p>

  <p>“Neden ölmüşler?” Spender ileriye çıktı.</p>

  <p>“Buna inanmayacaksınız.”</p>

  <p>“Onları öldüren neymiş?”</p>

  <p>Hathaway sadece “Suçiçeği,” dedi. “Ulu Tanrım, hayır!”</p>

  <p>“Evet. Testler yaptım. Suçiçeği. Marslılara Dünya insanlarına hiç yapmadığı şeyler yapmış. Metabolizmaları değişik şekilde tepki verdi sanırım. Onları yakıp kömüre çevirdi ve narin yapraklar gibi kuruttu. Ama yine de suçiçeğiydi. Demek ki York, Kaptan Williams ve Kaptan Black Mars'a ulaşmış olmalılar, her üç sefer de. Onlara ne olduğunu Tanrı bilir. Ama en azından onların istemeyerek de olsa Marslılara ne yaptıklarını biliyoruz.”</p>

  <p>“Başka hiç canlı görmedin mi?”</p>

  <p>“Bir ihtimal, az sayıda Marslı, eğer akılları varsa dağlara kaçmıştır. Ama sayıca fazla değillerdir. Bir yerli problemi olmayacağına bahse girerim. Gezegen bizim.”</p>

  <p>Spender döndü ve ateşin başına oturmaya gitti, içine baktı. Suçiçeği, Tanrım, suçiçeği, bir düşün! Bir ırk, kendini milyonlarca yılda geliştiriyor, incelik kazandırıyor, şuradakiler gibi şehirler dikiyor, kendini güzel ve saygın kılmak için elinden geleni yapıyor, sonra da ölüyor. Bir kısmı kendi zamanında, bizim çağımızdan önce asalet içinde ölüyor. Ya gerisi! Mars'ın geri kalanı, adı güzel, korkutucu, ya da görkemli bir hastalık yüzünden mi öldü? Hayır, kutsal olan her şey adına, onları öldüren suçiçeği gibi artık Dünya'da çocukları bile öldürmeyen bir çocuk hastalığı olmalı. Bu doğru değil, adil değil. Bu, Yunanlılar kabakulaktan, gururlu Romalılar güzel tepelerinin üzerinde mantar hastalığından öldüler demek gibi bir şey! Keşke Marslılara kefenlerini giyecek, boylu boyunca uzanacak, düzgün gözüküp ölmek için başka bir neden bulacak zaman vermiş olsaydık. Bu neden suçiçeği gibi iğrenç, gülünç bir şey olamaz. Bu gelişimlerine aykırı, bu koca dünyaya aykırı!</p>

  <p>“Peki, Hathaway, git bir şeyler ye.”</p>

  <p>“Teşekkür ederim, Kaptan.”</p>

  <p>Ve işte bu kadar çabuk unutulmuştu. Adamlar kendi aralarında konuşuyorlardı.</p>

  <p>Spender gözlerini onlardan ayırmadı. Yemeğini ellerinin altındaki tabağında bırakmıştı. Toprağın soğuduğunu hissetti. Yıldızlar yaklaştılar, çok berraktılar.</p>

  <p>Birisi fazlaca yüksek sesle konuştu mu, kaptan diğerlerinin de taklit ederek daha pes perdeden konuşmalarını sağlayan, alçak bir sesle yanıtlıyordu.</p>

  <p>Hava temiz ve değişik kokuyordu. Spender uzunca bir süre, sadece havanın tadına vararak oturdu. Tanımlayamadığı birçok şeyden oluşuyordu: çiçekler, kimyasal maddeler, tozlar, rüzgârlar.</p>

  <p>“Sonra bir keresinde New York'tayken o sarışınlaydım, neydi adı? –Ginnie!” diye bağırdı Biggs. “İşte buydu!”</p>

  <p>Spender kasıldı. Eli titremeye başladı. İnce, kasılmış kapaklarının ardında gözleri hareket ediyordu.</p>

  <p>“Ve Ginnie bana dedi ki—” diye bağırdı Biggs.</p>

  <p>Adamlar kahkahayla güldüler.</p>

  <p>“Ben de şaplağı indiriverdim!” diye bağırdı Biggs elinde bir şişeyle. Spender tabağını yere bıraktı. Kulaklarının üzerinden esen, fısıldayan rüzgârı dinledi. Orada, boş denizlerdeki beyaz Mars binalarının soğuk buzuna baktı.</p>

  <p>“Ne kadındı, ne kadındı ama!” Biggs şişeyi koca ağzına boşalttı. “Böylesini görmemiştim!”</p>

  <p>Biggs'in terli vücudunun kokusu havadaydı. Spender ateşi sönmeye bıraktı. Biggs ona bir an için bakıp, “Hey, canlandır şu ateşi, Spender!” dedi, sonra şişesine geri döndü. “Evet, bir gece Ginnie ve ben—”</p>

  <p>Schoenke adlı birisi akordeonunu çıkardı ve tekme dansı yaptı. Etrafında tozlar yükseliyordu.</p>

  <p>“Yaşasın, hayattayım!” diye haykırdı.</p>

  <p>“Heyy!” diye gürledi adamlar. Boş tabaklarını fırlattılar. Üçü sıraya geçip korodaki kızlar gibi yüksek sesli şakalar yaparak ayaklarını yere vurdular. Diğerleri el çırparak bir şeyler olması için tempo tuttular. Cheroke gömleğini çıkardı, topaç gibi döndükçe terleyen göğsü görünüyordu. Ay ışığı onun asker tıraşlı saçlarında ve genç, sinekkaydı yanaklarında parlıyordu.</p>

  <p>Deniz dibinde rüzgâr, belirsiz kokuları canlandırdı ve dağlardan koca taş suratlar gümüşsü rokete ve küçük ateşe baktılar.</p>

  <p>Gürültü gittikçe yükseldi, birkaç adam daha çıkıp oynadı. Birisi ağız mızıkası çalarken, bir diğeri de kâğıt takılmış bir tarağı üflüyordu. Yirmi şişe daha açılıp içildi. Biggs sendeliyor, dans eden adamları yönlendirmek için kollarını sallıyordu.</p>

  <p>Cheroke avaz avaz bir şarkı çığırarak Kaptan'a, “Gelin, efendim!” diye bağırdı.</p>

  <p>Kaptan dansa katılmak zorunda kaldı. Bunu istemiyordu. Yüzü çok ciddiydi. Spender izledi, düşünerek: Seni zavallı adam, nasıl bir gece bu! Onlar ne yaptıklarını bilmiyorlar. Mars'a gelmeden önce nasıl görüneceklerini, nasıl yürüyeceklerini ve birkaç gün boyunca iyi davranmalarını öğretecek bir çevreye uyum programına tâbi tutulmalıydılar.</p>

  <p>“Bu kadarı yeter.” Kaptan yorulduğunu söyleyerek izin isteyip oturdu. Spender kaptanın göğsüne baktı. Adamın göğsü hızla inip kalkmıyordu. Yüzü de terli değildi.</p>

  <p>Akordeon, ağız mızıkası, şarap, dans, bağrış çağrış, dönüşler, tencere gürültüsü, kahkaha.</p>

  <p>Biggs zikzaklar çizerek Mars kanalının kenarına indi. Altı boş şişe taşımıştı ve onları teker teker kanalın derin, mavi sularına attı. Şişeler batarken boş, yankılı boğulma sesleri çıkardılar.</p>

  <p>“Seni vaftiz ediyorum, vaftiz ediyorum, vaftiz ediyorum—” dedi Biggs boğuk bir sesle. “Adın Biggs, Biggs, Biggs Kanalı—”</p>

  <p>Spender ayağa fırlamış, ateşin üzerinden atlamış ve daha hiç kimse kıpırdayamadan Biggs'in yanı başına gelmişti. Biggs'in bir kez ağzına, bir kez de kulağına vurdu. Biggs yıkıldı ve kanalın sularına düştü. Spender sessizce onun taş kıyıya çıkmasını bekledi. O zamana kadar diğer adamlar da Spender'ı tutmuşlardı.</p>

  <p>“Hey, neyin var senin, Spender? Ha?” diye sordular ona.</p>

  <p>Biggs çıktı, sırılsıklam durdu. Spender'ı tutan adamları gördü. “Güzel,” dedi ve ileriye atıldı.</p>

  <p>“Bu kadarı yeter,” dedi Kaptan Wilder. Adamlar Spender'dan uzaklaştılar. Biggs durakladı ve kaptana baktı.</p>

  <p>“Tamam, Biggs, kuru bir şeyler giy. Siz diğerleri, partinize devam edin! Spender, benimle gel!”</p>

  <p>Adamlar partiye döndüler. Wilder biraz uzaklaştı ve Spender'e döndü. “Sanırım az önce olup bitenleri açıklarsın,” dedi.</p>

  <p>Spender kanala baktı. “Bilmiyorum. Biggs'ten, bizden ve gürültüden utanmıştım. İsa aşkına, ne korkunç görüntü.”</p>

  <p>“Uzun bir yolculuk oldu. Kurtlarını dökmeleri gerek.”</p>

  <p>“Saygıları nerede, efendim? Nerede onların doğru şeyi yapma duygusu?”</p>

  <p>“Yorgunsun ve olaylara farklı bir bakış şeklin var, Spender. Sana elli dolar ceza kesiyorum.”</p>

  <p>“Pekiyi, efendim. Sadece onlar bizi izlerken kendi kendimizi rezil ettiğimiz düşüncesi yüzündendi.”</p>

  <p>“Onlar mı?”</p>

  <p>“Marslılar, ölü ya da diri.”</p>

  <p>“Kesinlikle ölüler,” dedi kaptan. “Onların burada olduğumuzu bildiklerini mi düşünüyorsun?”</p>

  <p>“Eski, yeninin gelişini bilmez mi her zaman?”</p>

  <p>“Sanırım öyle. Sanki ruhlara inanıyormuş gibi konuşuyorsun.”</p>

  <p>“Ben yapılmış olan şeylere inanıyorum ve Mars'ta yapılmış birçok şeyin kanıtı var. Caddeler ve sokaklar var. Tahmin ediyorum kitaplar da vardır, büyük kanallar, saatler ve ahırlar, atlar için değilse de belki on iki bacaklı evcil hayvanlar için, kim bilir? Nereye baksam kullanılmış şeyler görüyorum. Bunlar yüzyıllar boyu dokunulmuş ve kullanılmışlardı.</p>

  <p>“İsterseniz bana kullanılmış şeylerin ruhu olduğuna inanıyor musun diye sorun. Yanıtım evet olacaktır. Hepsi de buradalar. Bir yararı olan her şey. Adı olan her dağ. Ve onları, kendimizi rahatsız hissetmeden kullanamayacağız. Ve bir şekilde dağların isimleri kulağımıza hoş gelmeyecek; onlara yeni isimler vereceğiz. Oysa eski isimler orada, zamanın içinde bir yerlerdeler ve dağlar bu isimlerle şekillendirilmiş, bu isimlerle çağrılmışlar. Kanallara, dağlara ve şehirlere vereceğimiz isimler yaban ördeğinin sırtı nasıl su tutmazsa, öyle kayıp gidecek. Mars'a nasıl dokunduğumuz fark etmez, ona asla dokunamayacağız. Sonra ona öfkeleneceğiz ve ne yapacağız biliyor musunuz? Onu parçalayacağız, derisini yüzüp atacağız ve kendimize uygun hale getirmek için değiştireceğiz.”</p>

  <p>“Mars'ı mahvetmeyeceğiz,” dedi kaptan. “O çok büyük ve fazlasıyla güzel.”</p>

  <p>“Öyle olmayacağını mı düşünüyorsunuz? Biz Dünyalılar, büyük ve güzel şeyleri yıkmak konusunda hünerliyizdir. Mısır'daki Karnak tapınağının ortasına sosisli sandviç büfeleri dikmemiş olmamızın tek sebebi, orasının yol üstünde olmaması ve ticari bakımdan pek işe yaramaz oluşudur. Hem Mısır Dünya'nın sadece küçük bir parçası. Ama burada, tüm bu koca şey eski ve farklı, onu bozmak için bir yerinden başlamamız gerek. Kanala Rockefeller Kanalı, dağa Kral George Dağı, denize Dupont Denizi ismini vereceğiz, Roosevelt, Lincoln ve Coolidge şehirleri de kurulacak, oysa tüm bu yerlerin uygun isimleri varken, bu doğru değil.”</p>

  <p>“Arkeologlar olarak eski isimleri ortaya çıkarmak da sizin göreviniz ve onları kullanacağız.”</p>

  <p>“Ticari çıkarlara karşı bizim gibi bir avuç adam.” Spender demir dağlara baktı. “Onlar bu gece şaraplarına tükürmek için burada olduğumuzu biliyorlar ve sanırım bizden nefret ediyorlar.”</p>

  <p>Kaptan başını salladı. “Burada kin yok.” Rüzgârı dinledi. “Şehirlerinin görünüşüne göre zarif, güzel ve bilge bir halkmış. Başlarına geleni kabullendiler. Bildiğimiz kadarıyla, şehirlerini yıkmak için son bir düş kırıklığı savaşı vermeksizin ırksal ölüme boyun eğdiler. Şu ana kadar gördüğümüz her kasaba kusursuzca el değmemiş durumda. Belki de çayırda oynayan çocuklar gibi burada olmamıza, çocukların ne olduğunu bildikleri, ya da anladıkları için pek aldırmıyorlar. Her şeye rağmen, belki de bu bizi iyi yönde değiştirecek.</p>

  <p>“Biggs onları eğlenmeye zorlayıncaya kadar, Spender, adamların tuhaf sessizliği dikkatini çekti mi? Oldukça aciz ve ürkmüş görünüyorlardı. Tüm bunlara bakarak, o kadar da sert olmadığımızı biliyoruz; oyuncak roketlerimiz ve atomlarımızla bağırıp çağıran, kısa pantolonlu yaramaz çocuklarız. Ama bir gün, Dünya da bugünkü Mars gibi olacak. Bu, bizi dengeli hale getirecek. Uygarlıklar konusunda alınacak bir ibret dersi. Mars'tan öğreneceğiz. Şimdi çeneni yorma. Geri dönüp mutluymuş gibi yapalım. O elli dolarlık ceza hâlâ geçerli.”</p>

  <p>Partinin durumu çok iyi değildi. Ölü denizden devamlı rüzgâr esiyordu. Adamların ve onların yanına dönmekte olan kaptanın ve Jeff Spender'ın etrafında dolanıyordu. Rüzgâr tozu kaldırıp, parıldayan rokete savurdu, akordeona üfledi ve tozlar nemli armonikanın içine doluştu. Toz gözlerine kaçtı ve rüzgâr tiz sesle şarkı söyledi havada. Çıktığı kadar aniden öldü rüzgâr.</p>

  <p>Ama parti de ölgündü.</p>

  <p>Adamlar karanlık, soğuk göğün önünde ayaktaydılar.</p>

  <p>“Haydi beyler, haydi!” Biggs Spender'a bir kez olsun bakmadan yeni bir elbiseyle gemiden aşağı atladı. Sesi boş bir konser salonunun ortasındaymış gibiydi. Yalnızdı. “Haydi!”</p>

  <p>Kimse kıpırdamadı.</p>

  <p>“Haydi Whitie, çal şu armonikayı!”</p>

  <p>Whitie bir akor üfledi. Ses tuhaf ve yanlıştı. Whitie armonikanın nemini atmak için salladı ve bir kenara koydu.</p>

  <p>“Ne biçim bir parti bu?” diye sordu Biggs.</p>

  <p>Birisi akordeonu bastırdı. Can çekişen bir hayvan gibi çıktı ses. Hepsi buydu.</p>

  <p>“Pekâlâ, ben ve şişem kendi partimizde eğleniriz.” Biggs bir mataradan içkisini içerek çömeldi, sırtını rokete verdi.</p>

  <p>Spender onu seyretti. Uzunca bir süre kımıldamadı Spender. Sonra parmakları titreyen bacağı boyunca çıt çıkarmaksızın yukarıya, kılıfında duran tabancasına tırmandı ve deri kılıfı hafifçe vurarak okşadı.</p>

  <p>“Şehre benimle birlikte gelmek isteyenler,” diye seslendi kaptan. “Buraya roketin yanına nöbetçi dikeceğiz ve ne olur ne olmaz silahlı olarak gideceğiz.”</p>

  <p>Adamlar sayım yaptılar. Şişesini sallayarak, gülerek kendisini de sayan Biggs dahil on dördü gitmek istedi. Öbür altısı geride kaldılar.</p>

  <p>“İşte gidiyoruz!” diye bağırdı Biggs.</p>

  <p>Grup mehtapta sessizce ilerledi. Hızla hareket eden ikiz ayların ışığında, hülyalı ölü şehrin dış kenarlarına vardılar. Ayların altında ikişer gölgeleri vardı. Belki de birkaç dakika boyunca nefes almadılar, ya da almıyormuş gibi gözüktüler. Ölü şehirde bir şeylerin kıpırdanmasını, gri bir cismin doğrulmasını, eski, atadan kalma bir şeklin, inanılmaz bir kökenin olanaksız soyunun, eski, çelik zırhını kuşanmış, ıssız deniz dibi boyunca dörtnala üzerlerine gelmesini bekliyorlardı.</p>

  <p>Spender caddeleri gözleri ve zihniyle doldurdu. Taş döşeli kaldırımlarda insanlar mavi buğulu ışıklar gibi hareket ediyorlardı. Belli belirsiz mırıltılar geliyordu kulağa ve tuhaf hayvanlar gri-kırmızı kumlarda aceleyle koşuşuyorlardı. Her pencereden aşağıya birisi sarkmıştı. Sanki ebedi suların altındaymış gibiydiler, ayın gümüşlediği kulelerin kulaçlarca aşağısındaki boşlukta hareket eden bir şekle yavaşça el sallıyorlardı. Kulağının derinliklerinde çalan bir müziği duyuyordu ve Spender böyle bir müziği çağrıştırabilecek çalgıların şekillerini hayal etti. Bu topraklar tekin değildi.</p>

  <p>“Hey!” diye bağırdı Biggs, dimdik, elleri ağzının kenarında. “Hey, siz şehirdekiler!”</p>

  <p>“Biggs!” dedi kaptan.</p>

  <p>Biggs sessizleşti.</p>

  <p>Taş döşeli bir caddede yürüyerek ilerlediler. Artık hepsi de fısıldaşıyorlardı, çünkü bu bir açık hava kütüphanesine, ya da içinde rüzgârın yaşadığı, üzerinde yıldızların parladığı bir anıt mezara girmek gibiydi. Kaptan alçak sesle konuştu. Bu insanların nereye gittiklerini, ne olduklarını, krallarının kim olduğunu ve nasıl öldüklerini merak ediyordu. Ve yeterince yüksek sesle merak etti, bu şehri boyu ayakta kalacak şekilde nasıl inşa etmişlerdi? Dünya'ya hiç ayak basmışlar mıydı? Yoksa insanoğlunun on bin yıl önceki ataları onlar mıydı? Aynı sevgiyle mi sevmişler, aynı nefretle mi nefret etmişlerdi? Aptalca şeyler yaptıkları zaman, bunlar bizimkilere benzer aptallıklar mı olmuştu?</p>

  <p>Kimse kıpırdamadı. Aylar onları tutmuş ve dondurmuştu. Rüzgâr çevrelerinde yavaşça esiyordu.</p>

  <p>“Lord Byron,” dedi Jeff Spender.</p>

  <p>“Lord kim?” Kaptan ona döndü ve dikkatle baktı.</p>

  <p>“Lord Byron, bir on dokuzuncu yüzyıl ozanı. Uzun zaman önce bu şehre ve eğer onlardan geriye hissedecek bir şeyler kaldıysa, Marslıların hissetmiş olması gerekenlere uygun düşen bir şiir yazmıştı. Bu şiiri pekâlâ son Marslı ozan da yazmış olabilirdi.”</p>

  <p>Adamlar aşağıda gölgeleriyle, hareketsiz durdular.</p>

  <p>Kaptan, “Şiir nasıldı, Spender?” diye sordu.</p>

  <p>Spender kıpırdandı, hatırlamak için elini kaldırdı, bir an sessizce gözlerini kıstı. Sonra, anımsayarak, ağır, dingin sesiyle kelimeleri tekrarladı ve adamlar onun ağzından her çıkanı dinlediler:</p>

  <p class="baslik2"><span style="font-style: normal;">“</span>Artık kürek çekmek yok bize,</p>

  <p class="baslik3">Gecenin geç vakitlerinde,</p>

  <p class="baslik3">Yürek eskisi kadar sevse de,</p>

  <p class="baslik4">Ay hâlâ ışıldasa da.<span style="font-style: normal;">”</span></p>

  <p>Şehir gri, yüksek ve hareketsizdi. Adamların yüzleri biçimini kaybetmişti ışıkta.</p>

  <p class="baslik2"><span style="font-style: normal;">“</span>Nasıl ki kılıç eskitir kını,</p>

  <p class="baslik3">Ruh da öyle yıpratır bedeni,</p>

  <p class="baslik3">Kalp nefes almak için duraklamalı,</p>

  <p class="baslik4">Aşkın kendisi dinlenmeli.</p>

  <p class="baslik2">Gece sevişmek için yaratılmış da olsa,</p>

  <p class="baslik3">Gün çabucak ağarsa da,</p>

  <p class="baslik3">Artık kürek çekmek yok bize,</p>

  <p class="baslik4">Ayın ışığı altında.<span style="font-style: normal;">”</span></p>

  <p>Bir tek söz söylemeksizin şehrin ortasında durdu Dünyalılar. Berrak bir geceydi, rüzgârın dışında hiç ses yoktu. Ayaklarının altında eski hayvan ve insan desenleriyle döşenmiş taş bir meydan vardı. Aşağıya, ona baktılar.</p>

  <p>Biggs gırtlağından iğrenç bir ses çıkardı. Gözleri donuktu. Ellerini ağzına götürdü. Tıkandı, gözlerini kapattı, eğildi ve ağzı yoğun bir sıvının akımıyla doldu. Kusmuk dışarı fışkırdı, sıçrayarak seramiklerin üzerine döküldü, desenleri kapladı. Biggs bunu iki kez yaptı. Serin havayı keskin, şarabımsı, pis bir koku doldurdu.</p>

  <p>Hiç kimse Biggs'e yardım etmek için hareket etmedi. Adam kusmaya devam etti.</p>

  <p>Spender bir an için baktı, sonra arkasını döndü ve ay ışığında bir başına, şehrin caddelerine yürüyüp gitti. Dönüp orada toplanmış insanlara bakmak için bir kez olsun duraklamadı.</p>

  <p>Sabahın dördünde geri döndüler. Battaniyelerin üzerine yattılar, gözlerini kapadılar ve durgun havayı soludular. Kaptan Wilder küçük çubukları ateşe atarak oturdu.</p>

  <p>McCLure iki saat sonra gözlerini açtı. “Uyumuyor musunuz, efendim?”</p>

  <p>“Spender'ı bekliyorum.” Kaptan hafifçe gülümsedi.</p>

  <p>McCLure biraz düşündü. “Biliyor musunuz efendim, onun bir daha döneceğini sanmıyorum. Bunu nasıl bildiğimi ama onun için hissettiğim şey bu, efendim; o asla geri gelmeyecek.”</p>

  <p>McClure dönüp uyudu. Ateş çıtırdayıp söndü.</p>

  <p>Spender bir sonraki hafta da dönmedi. Kaptan arama ekipleri yolladı, ama Spender'ın nereye gitmiş olabileceğini bilemediklerini söyleyerek geri geldiler. Kendini iyi ve hazır hissettiğinde geri gelirdi. Baş belasının tekiydi, dediler. Canı cehenneme!</p>

  <p>Kaptan hiçbir şey söylemedi, ama bunu seyir defterine yazdı…</p>

  <p>Mars'ta bir Pazartesi, Salı, ya da herhangi bir günün sabahıydı. Biggs kanalın kenarındaydı. Yüzünü güneşe çevirmiş, ayaklarını serin suya sokmuş ıslatıyordu.</p>

  <p>Kanalın kıyısı boyunca yürüyerek bir adam geldi. Gölgesi Biggs'in üzerine düştü. Biggs başını kaldırdı.</p>

  <p>“Vay canına, olacak şey değil!” dedi Biggs.</p>

  <p>“Ben son Marslıyım,” dedi adam bir silah çıkartarak.</p>

  <p>“Ne dedin?” diye sordu Biggs. “Seni öldüreceğim.”</p>

  <p>“Kes şunu. Ne tür bir şaka bu, Spender?”</p>

  <p>“Kalk da karnına.”</p>

  <p>“İsa aşkına, kaldır şu silahı.”</p>

  <p>Spender tetiği yalnızca bir kez çekti. Biggs öne eğilip suya düşmeden önce, kısa bir süre kanalın kenarında oturdu. Silah sadece fısıldayan bir uğultu çıkarmıştı. Ceset acelesiz bir kayıtsızlıkla yavaş kanal dalgalarının altında sürüklendi. Bir an sonra kesilen boş bir fokurtu sesi geldi.</p>

  <p>Spender silahını kılıfına soktu ve sessizce yürüyüp gitti. Güneş Mars'ın üstünde parıldıyordu. Onun ellerini yaktığını ve gergin yüzünün iki yanından kayıp gittiğini hissetti. Koşmadı. Sanki gün ışığı dışında yeni hiçbir şey yokmuş gibi yürüdü. Rokete doğru gitti, adamlardan bazıları Cookie'nin yaptığı bir çardağın altında yeni pişmiş kahvaltılarını yiyorlardı.</p>

  <p>“İşte Yalnız Adam geliyor,” dedi birisi.</p>

  <p>“Selam Spender, görüşmeyeli çok oldu!”</p>

  <p>Masadaki dört adam bakışlarına karşılık veren sessiz adamı dikkatle süzdüler.</p>

  <p>“Sen ve Tanrı'nın cezası yıkıntılar,” dedi Cookie, tencerenin içinde siyah bir madde karıştırıyordu. “Kemik tarlası bulmuş köpek gibisin.”</p>

  <p>“Belki,” dedi Spender. “Bir şeyler buldum. Ya size etrafta sinsi sinsi dolaşan bir Marslı bulduğumu söylersem?”</p>

  <p>Dört adam da çatalların bıraktılar.</p>

  <p>“Öyle mi? Nerede?”</p>

  <p>“Boş verin. Size bir soru sorayım. Eğer bir Marslı olsaydınız ve birileri topraklarınıza gelip paramparça etmeye başlasaydı ne hissederdiniz?”</p>

  <p>“Nasıl hissederdim, çok iyi biliyorum,” dedi Cheroke. “Benim kanımda biraz Cherokee kanı var. Büyükbabam bana Oklahoma Yöresi hakkında birçok şey anlattı. Eğer bir Marslı etraftaysa, onun tarafını tutardım.”</p>

  <p>“Ya siz, diğerleri?” diye sordu Spender dikkatlice.</p>

  <p>Hiç kimse cevap vermedi. Sessizlikleri yeterince konuşuyordu. Götürebildiğini götür, mal bulanındır. Eğer karşındaki yanağını dönerse iyi tokatla, falan filan…</p>

  <p>“Pekâlâ,” dedi Spender. “Ben bir Marslı buldum.”</p>

  <p>Adamlar gözlerini kısarak ona baktılar.</p>

  <p>“Ölü bir kasabadaydı. Onu bulacağımı düşünmemiştim. Onu aramıyordum da. Orada ne yapıyordu bilemiyorum. Tarihi kitapları okumasını öğrenerek, onların eski sanat eserlerini inceleyerek, yaklaşık bir haftadır küçük bir vadi kasabasında yaşıyordum. Bir gün bu Marslıyı gördüm. Bir an için öylesine durdu, sonra kayboldu. Bir gün boyunca gözükmedi. Oturdum, eski yazılan okumayı öğrenmeye çalıştım ve Marslı geri geldi. Her defasında biraz daha yaklaştı, ta ki ben Mars dilini sökünceye kadar –şaşırtıcı derecede basit ve yardımcı olmak için resimli alfabeler var– Marslı önümde belirdi ve bana, “Çizmelerini ver,” dedi. Ona çizmelerimi verdim, bana, “Üniformanı ve üzerindekilerin hepsini ver,” dedi. Ve ben de hepsini verdim. Sonra, “Silahını ver,” dedi ve ona silahımı uzattım. Sonra, “Şimdi benimle gel ve olacakları izle,” dedi. Marslı kampa yürüdü ve o şimdi burada.</p>

  <p>“Ben Marslı falan görmüyorum,” dedi Cheroke.</p>

  <p>“Kusura bakmayın.”</p>

  <p>Spender silahını çekti. Silah hafifçe uğuldadı. İlk kurşun masanın solundaki adamı, ikinci ve üçüncü kurşunlar masanın ortasındaki ve sağındaki adamları vurdu. Cookie dehşetle ateşin başından döndü ve dördüncü kurşunu yedi. Ateşin üzerine devrildi ve elbiseleri tutuşurken orada yatıyordu.</p>

  <p>Roket güneşin altında yatıyordu. Üç adam kahvaltı masasında oturuyorlardı, elleri masadaydı, kıpırtısızlardı, yemekleri önlerinde soğuyordu. Cheroke sapasağlam, yalnız başına oturuyordu, gözlerinde donuk bir inanmazlıkla Spender'a bakıyordu.</p>

  <p>“Benimle gelebilirsin,” dedi ona Spender.</p>

  <p>Cheroke konuşmadı.</p>

  <p>“Bana katılabilirsin.” Spender bekledi.</p>

  <p>Sonunda Cheroke konuşabildi. “Onları öldürdün,” dedi etrafındaki adamlara bakmaya cesaret ederek.</p>

  <p>“Bunu hak ettiler.”</p>

  <p>“Sen delisin!”</p>

  <p>“Belki öyleyim. Ama benimle gelebilirsin.”</p>

  <p>“Seninle gelmek mi, neden?” diye haykırdı Cheroke, yüzünden renk çekilmişti, gözleri dolu doluydu. “Haydi, defol!”</p>

  <p>Spender'ın yüzü sertleşti. “Tüm bunların arasında, bir tek senin anlayacağını sanmıştım.”</p>

  <p>“Git buradan!” Cheroke silahına uzandı.</p>

  <p>Spender son bir kez ateş etti. Cheroke hareketsiz kaldı.</p>

  <p>Spender şimdi sallanıyordu. Elini terleyen yüzüne götürdü. Rokete baktı ve baştan aşağı titremeye başladı bir anda. Neredeyse yere düşüyordu, fiziksel tepki bu kadar bunaltıcıydı. Yüzünde bir hipnozdan, bir rüyadan uyanan birisinin ifadesi vardı. Bir müddet oturdu ve titremesine gitmesini söyledi.</p>

  <p>“Kes şunu, kes!” diye emretti bedenine. Vücudundaki her lif titriyor ve sallanıyordu. “Kes şunu!” Bedenini, tüm titreme içinden çıkıp gidinceye kadar zihniyle ezdi. Elleri şimdi sakince, hareketsiz dizlerinin üzerindeydi.</p>

  <p>Doğruldu ve portatif bir malzeme kutusunu sessiz bir beceriyle sırtına bağladı. Eli bir an için yine titremeye başladı, ama çok katı şekilde, “Hayır!” dedi ve titreme geçiverdi. Sonra, dimdik yürüyerek Mars'ın sıcak kızıl tepelerinin arasından yalnız başına uzaklaştı.</p>

  <p>Gökte güneş yükselmişti. Bir saat sonra kaptan jambon ve yumurta yemek için roketten aşağı indi. Tam orada oturan dört adama selam verecekti ki, durdu ve havada silahtan çıkan gazların belli belirsiz kokusunu aldı. Aşçının yerde, kamp ateşinin üzerinde yattığını gördü. Dört adam, soğumuş yemeklerinin başında oturuyorlardı.</p>

  <p>Bir an sonra Parkhill ve iki kişi daha indiler. Kaptan yollarının üstündeki dört sessiz adama ve onların kahvaltılarının başında oturuş şekline büyülenmiş gibi bakıyordu.</p>

  <p>“Adamları çağırın, hepsini,” dedi kaptan.</p>

  <p>Parkhill aceleyle kanalın kıyısına indi.</p>

  <p>Kaptan Cheroke'ye dokundu. Cheroke sessizce döndü ve iskemlesinden düştü. Güneş ışığı cesedin dimdik saçlarında ve çıkık elmacık kemiklerinde parlıyordu.</p>

  <p>Adamlar geldiler.</p>

  <p>“Kim eksik?”</p>

  <p>“Hâlâ Spender, efendim. Biggs'i kanalda suyun üstünde bulduk.”</p>

  <p>“Spender!”</p>

  <p>Kaptan gün ışığında yükselen tepeleri gördü. Güneş, onun yüzü kırışırken ortaya çıkan dişlerine vurdu. “Kahrolası,” dedi bezgince. “Neden gelip benimle konuşmadı ki?”</p>

  <p>“Benimle konuşmalıydı,” diye haykırdı Parkhill, gözleri alev alevdi. “Lanet beynini dağıtırdım, Tanrı şahidim olsun, bunu yapardım!”</p>

  <p>Kaptan adamlarından ikisine başıyla işaret etti. “Kürekleri getirin,” dedi.</p>

  <p>Mezarları kazarken hava sıcaktı. Sahipsiz denizden sıcak bir rüzgâr esti ve kaptan İncil'in sayfalarını çevirirken, suratlarına toz savurdu. Kaptan kitabı kapadığı vakit birisi kefenlenmiş bedenlerin üzerine kürekle yavaş yavaş kum dökmeye koyuldu.</p>

  <p>Rokete geri döndüler, tüfeklerinin mekanizmalarını ayarladılar, sırtlarına kalın el bombası paketlerini yerleştirdiler ve tabancaları kılıflarında, izleyecekleri serbest planı kontrol ettiler. Her birine tepelerin bir kısmı verilmişti. Kaptan, onları sesini yükseltmeden ya da iki yanından sarkan ellerini hareket ettirmeden yönlendirdi.</p>

  <p>“Gidelim,” dedi.</p>

  <p>Spender vadinin birkaç yerinden yükselen ince tozu gördü, takibin organize olduğunu ve başladığını anladı. Rahatça düz bir kayanın üzerinde otururken okuduğu ince gümüş kitabı aşağı indirdi. Kitabın sayfaları kâğıt inceliğinde, siyah ve altın rengi el işçiliğiyle boyanmış, saf gümüştendi. Bir Mars vadi kasabasında, villaların birinde bulduğu en az on bin yıllık bir felsefe kitabıydı. Onu bir kenara bırakası gelmiyordu.</p>

  <p>Bir süre için düşündü. Neye yarar? Burada onlar gelip beni vuruncaya kadar oturup kitap okuyacağım.</p>

  <p>Bu sabah altı adamı öldürüşüne verdiği ilk tepki bir süreliğine bir boşluğa, ardından tiksintiye ve şimdi de tuhaf bir huzura neden olmuştu. Ama bu huzur da geçiyordu artık, çünkü av peşindeki adamların kaldırdığı tozu görüyordu ve Spender o öfkenin geri dönüşünü yaşadı.</p>

  <p>Bel matarasından bir yudum soğuk su içti. Sonra ayağa kalktı, gerindi, esnedi ve etrafındaki vadinin barışçıl güzelliğini dinledi. O ve Dünya'da tanıdıklarından sadece bir avuç kişi, hayatları boyunca burada, ne bir gürültü ne bir kaygı duymaksızın yaşasalar ne kadar güzel olurdu.</p>

  <p>Bir elinde kitabı, diğerindeyse ateşe hazır tabancasını taşıyordu. Hızla akan, beyaz çakıl ve taşlarla dolu küçük bir çay vardı. Orada soyundu ve küçük bir banyo için sığ suya girdi. Tekrar giyinip silahını almadan önce gönlünce vakit geçirdi.</p>

  <p>Çatışma öğleden sonra üç sularında başladı. O zamana değin Spender tepelerin yükseklerine tırmanmıştı. Diğerleri onu üç küçük Mars tepe kasabası boyunca izlediler. Tepelerin yukarısında, eski ailelerin ırmak ve yeşillik buldukları ve seramik kaplı havuz, kütüphane ve avlusunda nabız gibi atan fıskiyelerle süsledikleri, beyaz çakıl taşları gibi serpiştirilmiş tek tek villalar vardı. Spender mevsim yağmurlarıyla dolan havuzların birinde yarım saat yüzerek takipçilerinin kendisine yetişmesini bekledi.</p>

  <p>O küçük villayı terk ederken silah sesleri çınladı. Beş altı metre gerisindeki seramikler un ufak olup patladılar. Hızla koşmaya başladı, bir dizi küçük sarp kayanın arkasına geçti ve ilk atışıyla bir adamın ölüsünü yere serdi.</p>

  <p>Bir ağ, bir halka oluşturacaklardı. Spender bunu biliyordu. Etrafını sarıp yaklaşacaklar ve onu kıstıracaklardı. El bombalarının kullanılmaması garipti. Kaptan Wilder rahatlıkla bombalarının fırlatılması emrini verebilirdi.</p>

  <p>Ama paramparça edilmek için fazlasıyla iyiyim, diye düşündü Spender. Kaptanın düşündüğü bu. Beni, sadece tek bir kurşun deliğiyle istiyor. Tuhaf değil mi? Ölümümün temiz olmasını istiyor. Paramparça bir halde değil. Neden? Çünkü o beni anlıyor. Ve beni anladığından kafama temiz bir kurşun sıkmak için iyi adamlarını riske atıyor. Öyle değil mi?</p>

  <p>Dokuz, on atış bir anda takırdadı. Etrafındaki kayalar sıçradı. Spender, bazen elindeki gümüş kitaba bakarak ardı ardına ateş açtı.</p>

  <p>Kaptan, sıcak güneş ışığında elinde bir tüfek koşuyordu. Spender tabancasının gözünden onu izledi, ama ateş etmedi. Bunu yapmaktansa yön değiştirdi ve Whitie'nin yattığı yerdeki bir kayanın tepesini uçurdu, kızgın bir bağırış işitti.</p>

  <p>Kaptan ansızın ayağa kalktı. Elinde beyaz bir mendil vardı. Adamlarına bir şeyler söyledi ve silahını bir kenara bıraktıktan sonra yürüyerek dağa tırmandı. Spender uzanıyordu, sonra silahı hazır olarak ayağa kalktı.</p>

  <p>Kaptan yukarı geldi ve bir anda Spender'a hiç bakmaksızın ısınmış bir kayaya oturdu.</p>

  <p>Gömleğinin cebine uzandı. Spender'ın tabancayı tutan parmakları gerginleşti.</p>

  <p>Kaptan, “Sigara?” diye sordu.</p>

  <p>“Teşekkürler.” Spender bir tane aldı.</p>

  <p>“Ateş?”</p>

  <p>“Bende var.”</p>

  <p>Sessizlik içinde bir iki nefes çektiler.</p>

  <p>“Sıcak,” dedi kaptan.</p>

  <p>“Öyle.”</p>

  <p>“Burada rahat mısın?”</p>

  <p>“Oldukça.”</p>

  <p>“Ne kadar dayanabileceğini düşünüyorsun?”</p>

  <p>“On iki adama yetecek kadar.”</p>

  <p>“Bu sabah fırsat varken neden hepimizi birden öldürmedin? Bunu yapabilirdin, biliyorsun.”</p>

  <p>“Biliyorum. Kendimi kötü hissettim. Kötü bir şey yapmak istediğin zaman kendini kandırırsın. Başka herkesin hatalı olduğunu söylersin. Evet, insanları öldürmeye başladıktan sonra, onların sadece aptal olduklarını ve onları öldürmemem gerektiğini fark ettim. Ama çok geçti. Artık devam edemezdim, ben de kendimi biraz daha kandırıp öfkelenebileceğim, yeniden hiddet biriktirebileceğim bu yere geldim.”</p>

  <p>“Birikti mi?”</p>

  <p>“Çok değil. Yeteri kadar.”</p>

  <p>Kaptan sigarasını dikkatle inceledi. “Bunu neden yaptın?”</p>

  <p>Spender tabancasını sessizce ayağının dibine koydu. “Çünkü Marslıların evvelce sahip oldukları her şeyin, en azından bizim sahip olmayı düşlediğimizden daha iyi olduğunu gördüm. Bizim yüz yıl önce durmamız gereken yerde durmuşlardı. Onların şehirlerinde dolaştım, bu halkı biliyorum ve onları atalarım diye çağırmaktan gurur duyarım.”</p>

  <p>“Şurada güzel bir şehirleri var.” Kaptan başıyla birkaç yerden birini işaret etti.</p>

  <p>“Sadece o değil. Evet, şehirleri güzel. Sanatı yaşamla harmanlamasını biliyorlardı. Bu ikisi Amerikalılar için hep ayrı şeyler olmuştur. Sanat, deli dolu oğlanın üst kattaki odasına sakladığın şeydir. Sanat, dozlar halinde Pazar günleri, belki biraz dinle karışık halde aldığın şeydir. Evet, Marslılar sanata, dine ve her şeye sahiplerdi.”</p>

  <p>“Her şeyin nedenini bildiklerini düşünüyorsun, değil mi?”</p>

  <p>“Bahse girerim.”</p>

  <p>“Ve bu yüzden insanları vurmaya başladın.”</p>

  <p>“Ailem küçükken beni Mexico City'ye gezmeye götürmüştü. Babamın nasıl kibirli ve gürültücü davrandığını hep anımsayacağım. Annem o insanları sevmemişti, çünkü esmerdiler ve yeterince sık yıkanmıyorlardı. Ablam da çoğuyla konuşmadı. Onlardan gerçekten hoşlanan bir tek ben olmuştum. Annem ve babamın Mars'a gelip burada da aynı şekilde davrandıklarını gözümün önüne getirebiliyorum.</p>

  <p>“Sıradan Amerikalı için yabancı olan hiçbir şey iyi değildir. Eğer Chicago malı değilse her şey saçmalıktır. Bunu düşünmek! Ah Tanrım, bunu düşünmek! Ve sonra –savaş. Biz yola çıkmadan önce kongredeki konuşmaları duydunuz. Eğer her şey yolunda giderse, Mars'ta üç atomik araştırma merkezi ve atom bombası depoları kurmayı düşünüyorlar. Bu, Mars'ın işi bitmiş, tüm bu harika şeylerin sonu gelmiş demektir. Eğer bir Marslı Beyaz Saray'ın döşemelerine bayat içki kusacak olsaydı kendinizi nasıl hissederdiniz?”</p>

  <p>Kaptan hiçbir şey söylemedi, sadece dinledi.</p>

  <p>Spender devam etti. “Ve sonra diğer iktidar çıkarları geliyor. Madenciler, seyyahlar. Cortez ve o nazik arkadaşları İspanya'dan geldikleri vakit Meksika'ya ne olduğunu hatırlıyor musunuz? Koca bir medeniyet açgözlü, erdemli bağnazlarca yok edildi. Tarih Cortez'i hiçbir zaman bağışlamayacak.”</p>

  <p>“Kendin de bugün ahlâklıca davranmadın,” diye belirtti kaptan.</p>

  <p>“Ne yapabilirdim? Sizinle tartışacak mıydım? Tek başıma Dünya'nın çarpık, öğütücü açgözlü sistemine karşı. O iğrenç atom bombalarını buraya yığıp, savaş için üs kurma mücadelesi yapacaklar. Bir gezegeni mahvettikleri yetmiyormuş gibi, bir başkasını da mahvetmek, başkasının odağını da kirletmek zorundalar mı? Kuş beyinli gevezeler. Buraya çıktığım zaman sadece onların sözde kültürlerinden değil, ahlâk ve geleneklerinden de kurtulduğumu hissettim. Sanırım onların kalıplarının dışındayım. Şimdi yapmam gereken tek şey, hepinizi öldürüp kendi hayatımı yaşamak.</p>

  <p>“Ama işe yaramadı,” dedi kaptan.</p>

  <p>“Hayır. Kahvaltıdaki beşinci cinayetten sonra, aslında baştan aşağı, yepyeni bir Marslı olmadığımı keşfettim. Dünyada öğrendiğim her şeyi kolayca bir kenara atamazdım. Ama kendimi yine kararlı hissediyorum. Hepinizi öldüreceğim. Bu, bir dahaki roket seferini neresinden baksanız beş yıl geciktirecek Şu anda, bundan başka roket mevcut değil. Dünya halkı bir yıl, iki yıl bekleyecek ve bizden haber alamayınca yeni bir roket inşa etmeye korkacaklar. İki kat fazla zaman harcayacaklar ve kendilerini bir diğer başarısızlığa karşı güvenceye almak için fazladan yüz deneme modeli yapacaklar.”</p>

  <p>“Haklısın.”</p>

  <p>“Oysa eğer geri dönerseniz, vereceğiniz iyi bir rapor, Mars'ın toptan istilasını hızlandıracak. Şansım varsa altmışıma kadar yaşarım. Mars'a yapılacak her seferi karşılayan ben olacağım. Bir defasında birden fazla gemi gelmeyecek, neredeyse yılda bir, ve içlerinde asla yirmiden fazla mürettebat bulunmayacak. Onlarla dostluk kurup, roketimizin havaya uçtuğunu söyledikten sonra –ki bunu bu hafta işimi bitirdikten sonra yapmak niyetindeyim– onların hepsini öldüreceğim, hem de hepsini. Gelecek yarım yüzyıl boyunca Mars el değmemiş biçimde kalacak. Dünyalılar belki de bir süre sonra denemekten vazgeçecekler. Devamlı alevler içinde çakıldıkları için zeplin yapma fikrinden nasıl caydılar, hatırlıyor musunuz?”</p>

  <p>“Her şeyi planlamışsın,” diye kabullendi kaptan.</p>

  <p>“Planladım.”</p>

  <p>“Yine de sayıca üstünüz. Bir saat içinde çevreni sarmış olacağız. Bir saat içinde öleceksin.”</p>

  <p>“Bazı yeraltı geçitleri ve asla keşfedemeyeceğiniz bir sığınak buldum. Birkaç haftalığına oraya çekileceğim. Sizi hazırlıksız yakalayana dek. Sonra dışarı çıkıp sizi teker teker avlayacağım.”</p>

  <p>Kaptan başıyla onayladı. “Bana buradaki uygarlığınızdan bahset,” dedi elini dağ kasabalarına doğru sallayarak.</p>

  <p>“Doğayla yaşamayı ve onunla geçinmeyi biliyorlardı. Tamamen insan olarak, hayvanlıktan kopmak için çabalamadılar. Darwin ortaya çıktığında bizim yaptığımız hata buydu. Onu, Huxley'i ve Freud'u yüzümüzde gülücüklerle bağrımıza bastık. Ve sonra gördük ki Darwin'le dinlerimiz uyuşmuyordu. En azından uyuştuklarını düşünmedik. Aptaldık Darwin, Huxley ve Freud'u sarsmaya çalıştık. Fazla kıpırdamadılar. Biz de, budalalar gibi, dini alaşağı etmeye kalktık.</p>

  <p>“Pek de iyi becerdik. İnancımızı kaybettik ve yaşamın amacını merak ederek etrafta dolanmaya başladık. Eğer sanat, arzuların boş yere dışa vurulmasından başka bir şey değilse, eğer din, sadece kendini kandırmaca ise, neye yarardı yaşamak? İnanç, bize her zaman her şeyin yanıtını vermişti. Ama hepsi de Freud ve Darwin'le birlikte lavabodan akıp gitti. Biz kaybolmuş bir halktık, hâlâ da öyleyiz.”</p>

  <p>“Ve bu Marslılar da bulmuş bir halk, öyle mi?” diye sordu kaptan.</p>

  <p>“Evet. Onlar dini ve bilimi, biri diğerini yadsımadan, birbirlerini zenginleştirerek yan yana gidecek şekilde bir araya nasıl getireceklerini biliyorlardı.”</p>

  <p>“Kusursuz görünüyor.”</p>

  <p>“Öyleydi. Size Marslıların bunu nasıl başardıklarını göstermek isterdim.”</p>

  <p>“Adamlarım bekliyorlar.”</p>

  <p>“Yarım saatliğine gideceğiz. Onlara bunu söyleyin, efendim.”</p>

  <p>Kaptan tereddüt etti, sonra kalktı ve tepeden aşağı emrini verdi.</p>

  <p>Spender onu bütünüyle soğuk, kusursuz mermerden inşa edilmiş bir küçük Mars köyüne götürdü. Orada, güzel hayvanların, beyaz kol ve bacaklı kedimsi şeylerin, sarı kollu güneş sembollerinin kabartma duvar süslemeleri vardı ve boğa benzeri yaratıkların, adamların, kadınların ve de kocaman, ince hatlı köpeklerin heykelleri dikiliydi.</p>

  <p>“İşte aradığınız yanıt, Kaptan.”</p>

  <p>“Anlayamıyorum.”</p>

  <p>“Marslılar yaşamın gizemini hayvanlar arasında bulmuşlardı. Hayvan yaşamı sorgulamaz. Yaşar. Yaşamasının biricik sebebi yaşamdır. Yaşamdan zevk alır ve onda mutluluk bulur. Görüyorsunuz –heykelleri, tekrar ve tekrar hayvan sembolleri.”</p>

  <p>“Putperestlik gibi görünüyor.”</p>

  <p>“Tam tersi; bunlar Tanrı sembolleri, yaşamın sembolleri. Mars'ta da insanın fazlaca insan, gereğinden az hayvan olduğu zamanlar olmuş. Ve Marslılar hayatta kalmak için bir tek soruyu sormaktan kaçınmaları gerektiğini kavradılar: Neden yaşıyoruz? Yaşam kendisinin yanıtıydı. Yaşam, daha fazla yaşamın türemesi olabildiğince iyi bir yaşamın sürdürülmesidir. Marslılar, “Neden yaşıyoruz ki?” sorusunu savaşın ve umutsuzluğun hüküm sürdüğü, yanıtın olmadığı bir dönemde sorduklarını fark ettiler. Ama uygarlık dinip durulduğunda ve savaşlar sona erdiğinde, soru yeni bir şekilde anlamını yitirdi. Yaşam artık güzeldi ve tartışılmaya ihtiyacı yoktu.”</p>

  <p>“Öyle görünüyor ki Marslılar oldukça safmış.”</p>

  <p>“Sadece değdiğinde saf olmak. Her şeyi alçaltmak, her şeyi yok etmeye çabalamaktan vazgeçtiler. Dini, sanat ve bilimi harmanladılar, çünkü temelde bilim asla açıklayamayacağımız bir mucizenin sorgulanmasından başka bir şey değildir, sanat ise bu mucizenin yorumlanmasıdır. Bilimin estetik ve güzel olanı ezmesine izin vermediler. Tüm bunlar basit bir düzey sorunu. Bir dünyalı düşünür ki: 'Şu resimde aslında renk diye bir şey yok, gerçekten. Bir bilim adamı rengin, sadece belli bir maddedeki hücrelerin ışığı yansıtacak şekilde dizilimi olduğunu ispatlayabilir. Bu yüzden renk, aslında görüyor olduğum şeyin gerçek bir parçası değildir. Bir Marslı, çok daha zekice, şöyle derdi: 'Bu güzel bir resim. İlham sahibi bir adamın elinden ve zihninden çıkmış. Konusunu ve rengini hayattan almış. Bu, güzel bir şey'.”</p>

  <p>Bir duraklama oldu. Öğlen güneşinde oturan kaptan merakla etrafına, küçük, sessiz, serin kasabaya baktı.</p>

  <p>“Burada yaşamayı isterdim,” dedi.</p>

  <p>“Eğer istiyorsanız yapabilirsiniz.”</p>

  <p>“Benden istediğin bu mu?”</p>

  <p>“Adamlarınızdan bir teki bile tüm bunları gerçekten anlayacak mı? Onlar profesyonel kinikler ve hepsi için çok geç. Neden onlarla geri dönmek istiyorsunuz? Joneslar'la aşık atmak için mi? Tıpkı Smith'inki gibi bir set satın almak için mi? Müziği vücudunuzdaki bezelerde değil de cebinizdeki kitapla dinlemek için mi? Aşağıda, Mars müziğinin kaydedilmiş olduğu küçük bir avlu var, en azından elli bin yıllık. Hâlâ çalıyor. Hayatınızda hiç duyamayacağınız müzik. Onu dinleyebilirsiniz. Kitaplar var. Daha şimdiden onları okuma konusunda oldukça ilerledim. Siz de oturup okuyabilirsiniz.”</p>

  <p>“Hepsi kulağa harika geliyor, Spender.”</p>

  <p>“Ama kalmayacaksınız.”</p>

  <p>“Hayır. Yine de teşekkürler.”</p>

  <p>“Ve benim rahatça yaşamama da kesinlikle göz yummayacaksınız. Hepinizi öldürmem gerekecek.”</p>

  <p>“İyimsersin.”</p>

  <p>“Benim uğrunda savaşacak ve yaşayacak bir şeyim var. Bu, beni daha iyi bir katil yapıyor. Artık dinin yerini tutan bir şeye sahibim. Bu, yeni baştan nefes almayı, güneşin içine işlemesine izin vererek yatıp bronzlaşmayı, müziği nasıl dinleyeceğini, bir kitabı nasıl okuyacağım öğrenmek. Sizin uygarlığınızın bana vaat ettiği şey nedir?”</p>

  <p>Kaptan ağırlığını diğer ayağına verdi. Başını salladı. “Bunlar olduğu için üzgünüm. Her şey için üzgünüm.”</p>

  <p>“Ben de. Sanırım sizi artık geri götürmem gerekiyor ki saldırıyı başlatabilesiniz.”</p>

  <p>“Sanırım öyle.”</p>

  <p>“Kaptan, sizi öldürmeyeceğim. Her şey bittiğinde, hâlâ yaşıyor olacaksınız.”</p>

  <p>“Ne?”</p>

  <p>“Bu işe başladığımda size zarar gelmemesine karar verdim.”</p>

  <p>“Şey…”</p>

  <p>“Sizi geri kalanlardan ayıracağım. Belki onlar öldüğünde fikrinizi değiştirirsiniz.”</p>

  <p>“Hayır,” dedi kaptan. “Damarlarımda çok fazla Dünyalı kanı var. Senin peşine düşmek zorundayım.”</p>

  <p>“Burada kalma şansınız olsa bile mi?”</p>

  <p>“Gülünç ama evet, buna rağmen. Sebebini bilmiyorum. Hiç kendime sormadım. Evet, geldik işte.” Buluştukları yere dönmüşlerdi artık. “Sakince gelecek misin benimle, Spender? Bu sana son teklifim.”</p>

  <p>“Hayır, teşekkürler.” Spender elini uzattı. “Son bir şey daha. Eğer kazanırsanız benim için bir iyilik yapın. En azından elli yıl arkeologlar iyi bir şans elde edinceye kadar, bu gezegenin parça parça edilmesini engellemek için ne yapılabilirse yapın, olur mu?”</p>

  <p>“Pekiyi.”</p>

  <p>“Ve son olarak, eğer işe yararsa, beni bir yaz günü cinnet geçirip bir daha da düzelmeyen delinin teki olarak düşünün. Böylesi sizin için biraz daha kolay olur.”</p>

  <p>“Bunu tekrar düşüneceğim. Hoşça kal, Spender. İyi şanslar.”</p>

  <p>Kaptan, sıcak esen rüzgârda geldiği yoldan aşağı yürürken, “Sen farklısın,” dedi Spender.</p>

  <p>Kaptan toz içindeki adamlarına, sanki kaybolmuş bir şey gibi döndü. Devamlı gözlerini kısıp güneşe bakıyordu ve nefes nefeseydi.</p>

  <p>“İçecek bir şeyler var mı?” dedi. Eline serin bir şişenin tutuşturulduğunu hissetti. “Sağ ol.” İçti. Ağzını sildi.</p>

  <p>“Tamam,” dedi. “Dikkatli olun. İstediğimiz kadar vaktimiz var. Daha fazla kayıp istemiyorum. Onu öldürmeniz gerekiyor. Aşağıya inmeyecek. Eğer yapabilirseniz temiz bir vuruş yapın. Onu çok hırpalamayın. Haydi.”</p>

  <p>“O lanet beynini uçuracağım,” dedi Sam Parkhill.</p>

  <p>“Hayır, göğsünden vur,” dedi kaptan. Spender'ın güçlü ve açıkça kararlı yüzünü görebiliyordu.</p>

  <p>“Kahrolası beyninden,” dedi Parkhill.</p>

  <p>Kaptan şişeyi sertçe onun eline tutuşturdu.</p>

  <p>“Ne dediğimi duydun. Göğsünden vur.”</p>

  <p>Parkhill kendi kendine bir şeyler söyledi.</p>

  <p>“Şimdi,” dedi kaptan.</p>

  <p>Yine yayıldılar, yürüyor, sonra koşuyor, derken küf kokulu serin mağaraların bulunduğu, esintili yamaçlarda ve taşın üstünde, güneş kokan açıklık yerlerde yine yürüyorlardı.</p>

  <p>Kendini gerçekten akıllı hissetmediğin ve akıllı olmayı istemediğin zamanlarda, akıllı olmaktan nefret ediyorum, diye düşündü kaptan. Gizlice yaklaşmak, planlar yapmak ve bunlarla böbürlenmekten de. Ben daha kendimin kim olduğundan emin değilken bu doğruyu yaptığım düşüncesinden iğreniyorum. Kimiz biz aslında? Çoğunluk mu? Yanıt bu mu? Çoğunluk daima kutsaldır, değil mi? Daima, daima. Kısacık, önemsiz bir an için bile haksız değildir, öyle mi? On milyon yılda bile bir kez olsun yanılmaz mı? Düşündü: Nedir bu çoğunluk ve kimlerden oluşur? Ne düşünür, nasıl böyle olmuştur, hiç değişir mi ve ben nasıl oldu da bu ahlaksız çoğunluğa dahil oldum? Kendimi rahat hissetmiyorum. Bu klostrofobi mi, kalabalık korkusu mu, yoksa sağduyu mu? Tüm bir dünya kendisini haklı görürken, aslında tek bir adamın haklı olması mümkün mü? Bu konuyu düşünmeyelim. Şimdi yerlerde sürünelim, heyecanlı görünelim ve tetiği çekelim. Oraya ve buraya!</p>

  <p>Adamlar koştular, eğildiler, koştular, gölgelerde çömeldiler ve soluyarak dişlerini gösterdiler, çünkü hava seyrekti, koşmak için yaratılmamıştı. Seyrekti ve adamlar gözlerini kısıp sonunda ayağa kalkarak, silahlarını o ince yaz havasında delikler, ses ve ısı dolu delikler açmak üzere kaldırabilmek için, her seferinde hırıltıyla soluyarak ve gözlerinde kara ışıklar görerek, sanki seyrek havayı yiyerek ve daha fazlasını isteyerek, beş dakika kadar oturmak zorunda kalıyorlardı.</p>

  <p>Spender olduğu yerde kaldı, sadece ara sıra ateş etti.</p>

  <p>“Kahrolasıca beynini yere saçacağım!” diye haykırdı Parkhill, yokuş yukarı koşarken.</p>

  <p>Kaptan silahını Sam Parkhill'e doğrulttu. Sonra aşağı indirdi ve korku içinde ona bakakaldı. “Ne yapıyordun?” diye sordu gevşekçe duran eline ve silaha.</p>

  <p>Parkhill'i az daha sırtından vuracaktı.</p>

  <p>“Tanrım, bana yardım et.”</p>

  <p>Parkhill'in hâlâ koştuğunu, sonra korunmak için kendini yere attığını gördü.</p>

  <p>Spender koşan adamlardan oluşan gevşek bir ağın içine Tepenin üzerinde, iki kayanın ardında kollarının altında koca ter lekeleriyle, seyrek atmosferden dolayı bitkince sırıtarak uzanmıştı. Kaptan iki kayayı gördü. Kayaların arasında Spender'ın göğsüne doğrudan ulaşılmasına izin veren on santimlik bir yarık vardı.</p>

  <p>“Hey, sen!” diye haykırdı Parkhill. “Al şu kurşunu kafana!”</p>

  <p>Kaptan Wilder bekledi. Haydi Spender, diye düşündü. Söylediğin gibi saklan. Kaçman için yalnızca birkaç dakikan var. Git ve sonra yine gel. Haydi. Bunu yapacağını söylemiştin. Bulduğunu söylediğin tünellere gir, orada yat ve aylar, yıllar boyu güzel kitaplarını okuyup mabetlerinin havuzlarında banyo yaparak yaşa. Haydi, şimdi be adam, çok geç olmadan.</p>

  <p>Spender yerinden kıpırdamadı. “Nesi var bunun?” diye sordu kaptan kendi kendine.</p>

  <p>Kaptan silahını aldı. Koşan, siper alan adamları izledi. Küçük, temiz Mars köyünün öğle güneşinde, keskin hatlarla oyulmuş satranç taşlarına benzeyen kulelerine baktı. Kayaları ve Spender'ın göğsünü ortaya seren yarığı gördü.</p>

  <p>Parkhill öfkeyle çığlıklar atarak koşuyordu.</p>

  <p>“Hayır, Parkhill,” dedi kaptan. “Bunu senin yapmana izin veremem. Başkaları değil. Hayır, hiçbiriniz değil. Yalnızca ben.” Silahını doğrulttu ve nişan aldı.</p>

  <p>Bunu yaptıktan sonra vicdanım rahat olacak mı? diye düşündü. Bunu yapanın ben olmam doğru mu? Evet doğru. Neyi, ne nedenden dolayı yaptığımı biliyorum ve bu doğru, çünkü doğru kişi olduğumu düşünüyorum. Bununla yaşayabileceğimi umup dua ediyorum.</p>

  <p>Başıyla Spender'a işaret etti. “Haydi,” diye seslendi ona, başka kimsenin yüksek sesli bir fısıltıyla. “Sana kaçman için otuz saniye daha vereceğim. Otuz saniye!”</p>

  <p>Bileğindeki saat tik-tak etti. Kaptan saatin işleyişini izledi. Adamlar koşuyorlardı. Spender kımıldamadı. Saat uzunca süre, kaptanın kulaklarında gürültüyle tıkladı. “Haydi Spender, haydi, uzaklaş !”</p>

  <p>Otuz saniye dolmuştu.</p>

  <p>Kaptan silahını nişanladı. Derin bir nefes aldı. “Spender,” diye verdi nefesini. Tetiği çekti.</p>

  <p>Bütün görünen, hafifçe ufalanan kayaların güneş ışığında yükselişiydi. Atışın yankıları soldu.</p>

  <p>Kaptan ayağa kalktı ve adamlarına seslendi: “Öldü.”</p>

  <p>Diğerleri buna inanmadılar. Durdukları açı, kayaların arasındaki çatlağı görmelerini engellemişti. Kaptanlarının yalnız başına tepeyi tırmandığını gördüler ve onun ya çılgın, ya da çok cesur olduğunu düşündüler.</p>

  <p>Adamlar birkaç dakika sonra peşinden geldiler.</p>

  <p>Cesedin etrafına toplandılar ve birisi konuştu, “Göğsünden mi?”</p>

  <p>Kaptan önüne baktı. “Göğsünden,” dedi. Spender'ın üzerinde yattığı kayaların nasıl renk değiştirdiğini gördü. “Acaba neden bekledi? Acaba neden planladığı gibi kaçmadı? Acaba neden burada kaldı ve kendini öldürttü?”</p>

  <p>“Kim bilir?” dedi biri.</p>

  <p>Spender öylece yatıyordu, elleri kenetlenmişti, biri silahının, diğeri de güneşte ışıldayan gümüş kitabının etrafında.</p>

  <p>Benim yüzümden miydi? diye düşündü kaptan. Ona uymayı reddettiğim için mi? Spender beni öldürmek düşüncesinden nefret mi ediyordu? Ben buradaki diğerlerinden farklı mıyım? Nedeni bu muydu? Bana güvenebileceğini mi düşündü? Başka ne açıklaması var ki?</p>

  <p>Başka açıklaması yoktu. Kaptan suskun bedenin yanına diz çöktü.</p>

  <p>Bununla yaşamalıyım, diye düşündü. Onu şimdi yüz üstü bırakamam. Eğer benim içimde kendine benzer bir şey olduğunu düşündüyse ve beni bu yüzden öldüremediyse, o zaman nasıl da bir iş var önümde! İşte bu, evet, işte bu. Spender'ın en baştaki haliyim ben, ama ateş etmeden önce düşünürüm. Ateş etmem, öldürmem. İnsanlarla bir şeyler yaparım. Spender beni öldüremedi, çünkü biraz farklı koşullar altında yine kendisiydim.</p>

  <p>Kaptan ensesine vuran güneş ışığını hissetti. Kendi sesini işitti. “Keşke hiç kimseyi vurmadan önce gelip benimle konuşsaydı, bunu bir şekilde halledebilirdik.”</p>

  <p>“Neyi halledebilirdik?” dedi Parkhill. “Onun gibilerle neyi halledebilirdik ki?”</p>

  <p>Toprakta, kayalarda ve mavi gökyüzünde sıcaklığın şarkıları vardı. “Sanırım haklısın,” dedi kaptan. “Asla hepimiz bir arada olamazdık Belki Spender ve ben; ama Spender, sen ve diğerleri, hayır, asla. Onun öldüğü daha iyi oldu. Şu mataradan bir yudum içeyim.”</p>

  <p>Spender için boş lahiti öneren kaptandı. Eski bir Mars mezarlığı bulmuşlardı. Spender'ı balmumu ve on bin yıllık şaraplarla, elleri göğsünde kavuşmuş biçimde gümüş bir tabuta koydular. Ona ait son gördükleri şey, huzur dolu yüzüydü.</p>

  <p>Eski yeraltı mezarlığında bir süre durdular. “Sanırım ara sıra Spender'ı düşünmek sizin için iyi olacak,” dedi kaptan.</p>

  <p>Mezarlıktan dışarı çıkıp mermer kapıyı kapattılar.</p>

  <p>Ertesi öğlen Parkhill ölü şehirlerin birinde kristal pencereleri vurup, kırılgan kulelerin tepelerini uçurarak atış talimi yaptı. Kaptan Wilder Parkhill'i yakaladı ve onun dişlerini dağıttı.</p>
</body>
</html>
