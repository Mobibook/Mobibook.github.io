<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Ağustos 2002: Gece Karşılaşması</title>
  <link href="../Styles/STYLE.css" rel="stylesheet" type="text/css" />
</head>

<body>
  <h1><span style="font-weight: normal;">Ağustos 2002</span></h1>

  <p class="baslik6">Gece Karşılaşması</p>

  <p class="baslik5">Mavi dağlara doğru yola çıkmadan önce Tomas Gomez mazot almak için ıssız istasyonda durdu.</p>

  <p>“Burada biraz yalnız gibisin, değil mi, Babalık?” dedi Tomas.</p>

  <p>Yaşlı adam kamyonetin ön camını sildi. “İdare eder.”</p>

  <p>“Mars hoşuna gidiyor mu, Babalık?”</p>

  <p>“Güzel. Burada her zaman yeni bir şey var. Geçen sene geldiğim zaman hiçbir şey beklememeyi, İstememeyi ve hiçbir şeye şaşırmamayı koymuştum kafama. Dünyayı ve her şeyin eskiden nasıl olduğunu unutmamız gerek. Burada nasılız ve her şey ne denli farklı, işte buna bakmalıyız. Sırf hava bile beni ölesiye eğlendiriyor burada. Mars havası. Gündüzleri cehennem kadar sıcak, geceleri cehennem kadar soğuk. Değişik çiçekler ve değişik yağmurlar çok zevk veriyor bana. Mars'a inzivaya çekilmeye geldim ve bunu, her şeyin farklı olduğu bir yerde yapmak istedim. İnsan ihtiyarlayınca değişiklik arıyor. Gençler bir ihtiyarla konuşmak istemezler, diğer ihtiyarlar da onu canından bezdirirler. Bu nedenle, benim için en iyisinin her şeyin farklı olduğu bir yer ve sadece gözlerimi açmak olduğunu, böylece eğlenebileceğimi düşündüm. Bu benzin istasyonunu aldım. Eğer işler yoğunlaşırsa, bu kadar işlek olmayan, karnını doyuracak kadar para kazanabileceğim ve hâlâ buradaki değişik şeyleri hissetmeye zamanının kalacağı bir başka eski otoyol kenarına taşınacağım.”</p>

  <p>“Doğru düşünüyorsun, Babalık,” dedi Tomas. Esmer elleri tembelce direksiyonun üzerindeydi. Kendini iyi hissediyordu. Yeni kolonilerin birinde on gündür aralıksız çalışmıştı, şimdi iki gün izni vardı ve bir partiye gidiyordu.</p>

  <p>“Artık hiçbir şey beni şaşırtmıyor,” dedi ihtiyar. “Tek yaptığım bakmak. Sadece hissediyorum. Eğer Mars'ı olduğu gibi kabullenemezsen, en iyisi Dünya'ya geri dönmen olur. Burada her şey çılgınca; yer, hava, kanallar, yerliler (daha hiç görmedim, ama duyuyorum ki civardalarmış), saatler. Hatta benim saatim bile bir tuhaf işliyor. Burada zaman bile çıldırmış. Bazen tüm lanet gezegende benden başka kimse yokmuş, bir başımaymışım gibi hissediyorum. Buna kalıbımı basarım. Bazen de kendimi sekiz yaşındaymış gibi hissediyorum, gövdem sıkıştırılmış da benden başka her şey kocamanmış gibi. İsa aşkına, burası tam bir ihtiyara göre. Mars beni tetikte ve mutlu tutuyor. Mars nedir, biliyor musun? Yetmiş sene evvel yılbaşında bana aldıkları bir hediye gibi –adına kaleydoskop derlerdi– içinde kristal parçaları, incik boncuk olurdu. Güneş ışığına tutup da içine baktın mı nefesin kesilirdi. Tüm o desenler! Evet, işte Mars bu. Keyfini çıkar. Onun olduğundan başka bir şey olmasını bekleme. İsa aşkına, Marslılar tarafından yapılmış şu yanı başımızdaki otoyolun on altı yüzyıldan daha yaşlı ve hâlâ iyi durumda olduğunu biliyor muydun? Hepsi bir dolar elli sent, teşekkürler ve iyi geceler.”</p>

  <p>Tomas, sessizce gülerek eski otoyolda sürdü arabasını.</p>

  <p>Karanlıklara ve tepelere doğru giden uzun bir yoldu ve ara sıra yemek çantasına uzanıp bir parça şeker alarak direksiyon salladı. Yolda başka bir araba olmaksızın, ışıksız, sadece altında giden yol. Uğultu, gürleme ve dışarıda Mars, yoğun bir sessizlikte bir saattir devamlı sürüyordu. Mars daima sessizdi, ama bu gece sessizlik daha fazlaydı. Çöller, boş denizler ve yıldızların önüne dikilmiş dağlar yanından geçip gittiler.</p>

  <p>Bu gece havada Zaman'ın kokusu vardı. Tomas gülümsedi ve hayal gücünü işe koştu. Bir düşünce vardı. Zaman nasıl kokardı? Toz, saatler ve insanlar gibi. Zaman'ın sesi nasıldır diye merak ederseniz, karanlık bir mağarada akan su, ağlama sesleri, boş tabutların kapağına vuran toprak ve yağmur gibidir bu ses. Daha da ileri gidecek olursak, Zaman neye benzer? Zaman, kapkara bir odaya usul usul yağan kara, ya da eski bir sinemadaki sessiz filme veya Yeni Yıl balonları gibi, aşağıya ve hiçliğe doğru düşen yüz milyar surata benzer. İşte böyle kokar, görünür ve ses verirdi Zaman. Ve bu gece –Tomas bir elini kamyonetin dışında esen rüzgâra uzattı– Zaman'a neredeyse dokunabilirdiniz.</p>

  <p>Kamyoneti Zaman'ın tepeleri arasından sürdü. Boynu karıncalandı ve ileriye bakarak doğruldu.</p>

  <p>Arabayı küçük, ölü bir Mars kasabasına çekip motoru durdurdu. Sessizliğin etrafını sarmasına izin verdi. Nefes almaksızın, ay ışığındaki beyaz yapılara bakarak oturdu. Yüzyıllardır sahipsizlerdi. Mükemmel, kusursuz ve yıkılmış. Evet, ama yine de mükemmel.</p>

  <p>Motoru çalıştırdı, tekrar duruncaya dek bir mil kadar ilerledi. Elinde sefertası, gerideki tozlu şehre bakabileceği küçük bir buruna yürüdü. Termosunu açıp kendisine bir fincan kahve doldurdu. Bir gece kuşu uçtu. Tomas kendini çok iyi, çok huzurlu hissediyordu.</p>

  <p>Belki beş dakika sonra bir ses duyuldu. Tepelerden uzakta, eski otoyolun kıvrıldığı yerde bir kıpırtı vardı, soluk bir ışık ve ardından bir mırıltı.</p>

  <p>Tomas elinde kahve fincanıyla yavaşça döndü.</p>

  <p>Ve tepelerden aşağı tuhaf bir şey iniverdi.</p>

  <p>Yeşim rengi, böcek gibi bir makineydi. Bir peygamberdevesi serin havada zarifçe koşuyordu. Bedeninde göz kırpan belli belirsiz, sayısız yeşil pırlanta ve çok yüzeyli gözlerinde ışıldayan kırmızı mücevherler vardı. Altı bacağı eski otoyola bastıkça, hafifleyen bir çisenti sesi çıkmaktaydı. Aletin arkasında, erimiş altın gözleriyle bir Marslı, Tomas'a sanki bir kuyunun içine bakarmışçasına bakıyordu.</p>

  <p>Tomas elini kaldırdı ve Merhaba! diye düşündü kendiliğinden, ama dudaklarını kıpırdatmadı, çünkü bu bir Marslıydı. Tomas Dünya'nın mavi nehirlerinde yüzmüş, yabancılara yoldaşlık etmiş, yabancı insanlarla yabancı evlerde yemekler yemiş ve her zaman için gülümsemesi onun silahı olmuştu. Silahsızdı. Ve şu anda kalbinde biriken küçük korkuya karşın, şimdi bile silaha ihtiyaç duymuyordu.</p>

  <p>Marslı'nın da elleri boştu. Bir an için serin havada bakıştılar.</p>

  <p>İlk hareket eden Tomas oldu.</p>

  <p>“Merhaba!” diye seslendi.</p>

  <p>“Merhaba!” dedi Marslı kendi dilinde.</p>

  <p>Birbirlerini anlamadılar.</p>

  <p>“Merhaba mı dedin?” diye sordu ikisi de.</p>

  <p>“Ne dedin?” dediler birbirlerine farklı dillerde.</p>

  <p>Kaşlarını çattılar.</p>

  <p>“Kimsin sen?” dedi Tomas İngilizce.</p>

  <p>“Burada ne arıyorsun?” diye yabancının dudakları kıpırdadı Marsça.</p>

  <p>“Nereye gidiyorsun?” dediler, şaşırmışa benziyorlardı.</p>

  <p>“Ben Tomas Gomez.”</p>

  <p>“Ben Muhe Ca.”</p>

  <p>İkisi de bir mana veremediler, ama kelimeleri tekrarlayıp göğüslerine vurdular, o zaman her şey anlaşıldı.</p>

  <p>Sonra Marslı güldü. “Bekle!” Tomas başına dokunulduğunu hissetti, ama ona değen bir el olmamıştı. “İşte!” dedi Marslı İngilizce. “Böylesi daha iyi!”</p>

  <p>“Dilimi öğrendin, bu kadar çabuk!”</p>

  <p>“Bir şey değil!”</p>

  <p>Bu yeni sessizlikten tedirgin olmuş bir halde, ikisi de gözlerini Tomas'ın elinde tuttuğu sıcak kahveye diktiler.</p>

  <p>“Değişik bir şey mi?” dedi Marslı onu ve kahveyi gözleyip, belki ikisini birden kastederek</p>

  <p>“Sana bir bardak ikram edebilir miyim?”</p>

  <p>“Lütfen.”</p>

  <p>Marslı kayarak aracından indi.</p>

  <p>Tomas ikinci bir fincan çıkarttı ve dumanı tüten kahveyi doldurdu. Fincanı uzattı.</p>

  <p>Elleri karşılaştı ve –tıpkı sis gibi– birbirinin içinden geçti.</p>

  <p>“İsa aşkına!” diye çığlık attı Tomas ve fincanı düşürdü.</p>

  <p>“Tanrılar adına!” dedi Marslı kendi dilinde.</p>

  <p>“Ne olduğunu gördün mü?” diye fısıldadılar ikisi de.</p>

  <p>Ürpermiş ve korkmuşlardı.</p>

  <p>Marslı fincana dokunmak için eğildi, ama bunu başaramadı.</p>

  <p>“İsa aşkına!” dedi Tomas.</p>

  <p>“Gerçekten de.” Marslı tekrar tekrar fincanı kavramayı denedi, ama yapamadı. Doğruldu ve bir an için düşündü. Sonra belinden bir bıçak çekti. “Hey! diye bağırdı Tomas. Marslı, “Yanlış anladın, yakala!” dedi ve bıçağı fırlattı. Tomas ellerini birleştirdi. Bıçak, etinin içinden geçip düştü, yere çarptı. Tomas onu yerden almak için eğildi, ama dokunamadı ve titreyerek doğruldu.</p>

  <p>Şimdi, gökyüzünün önünde duran Marslı'ya bakıyordu.</p>

  <p>“Yıldızlar!” dedi.</p>

  <p>“Yıldızlar!” dedi Marslı karşılık olarak Tomas'a.</p>

  <p>Marslı'nın vücudunun arkasından görünen yıldızlar beyaz ve nettiler, ve Marslı'nın vücuduna, jelatinimsi bir deniz anasının ince, fosforlu zarlarına işlemiş kıvılcımlar gibi dikilmişlerdi. Marslı'nın göğsünde ve karnında mor gözler, bileklerindeyse mücevherler gibi titreşen yıldızlar görülebiliyordu.</p>

  <p>“İçinden arkanı görebiliyorum!” dedi Tomas.</p>

  <p>“Ben de seninkinden!” dedi Marslı bir adım gerileyerek.</p>

  <p>Tomas kendi bedenini yokladı ve sıcaklığını hissederek rahatladı. Ben gerçeğim, diye düşündü.</p>

  <p>Marslı kendi burnuna ve dudaklarına dokundu. “Sağlamım,” dedi yarı yüksek bir sesle. “Yaşıyorum.”</p>

  <p>Tomas yabancıya dik dik baktı. “Eğer ben gerçeksem, sen ölü olmalısın.”</p>

  <p>“Hayır, ölü olan sensin!”</p>

  <p>“Bir hayalet!”</p>

  <p>“Bir hortlak!”</p>

  <p>Yıldızların ışıkları, kol ve bacaklarında hançerler, buz sarkıtları ve ateş böcekleri gibi ışıldarken ikisi de birbirlerini işaret ettiler, sonra yine kendi organlarını yoklamaya giriştiler. İkisi de kendini tek parça halinde, ateş basmış, heyecanlı, sersemlemiş, korku içinde buldu. Diğeriyse, ah, işte karşıda durmuş öte dünyaların toplanmış ışığını yansıtan gerçek dışı hayaletimsi bir prizmaydı.</p>

  <p>Ben sarhoşum, diye düşündü Tomas. Yarın bu olaydan kimseye bahsetmeyeceğim.</p>

  <p>İkisi de orada, o eski otoyolun kıyısında, hareketsiz durdular.</p>

  <p>“Sen neredensin?” diye sordu Marslı sonunda.</p>

  <p>“Dünya'dan.”</p>

  <p>“Neresi orası?”</p>

  <p>“İşte.” Tomas başıyla gökyüzünü işaret etti.</p>

  <p>“Ne zaman?”</p>

  <p>“Biz ineli bir seneyi geçiyor, hatırlamıyor musun?”</p>

  <p>“Hayır.”</p>

  <p>“Ve birkaçınız dışında hepiniz ölmüştünüz. Soyunuz tükendi, bunu bilmiyor musun?”</p>

  <p>“Bu doğru değil.”</p>

  <p>“Evet, ölüsünüz. Cesetleri gördüm. Odalarda, evlerde, ölmüş, kararmış. Binlercesi vardı.”</p>

  <p>“Bu gülünç. Bizler canlıyız!”</p>

  <p>“Bayım, istilaya uğradınız, ama sen farkında değilsin. Kaçmış olmalısın.”</p>

  <p>“Ben kaçmadım. Kaçmamı gerektirecek bir şey yoktu ki. Demek istediğin ne? Şimdi Eniall Dağları yakınındaki kanala, festivale gidiyorum. Geçen gece oradaydım. Şuradaki şehri görmüyor musun?” Marslı eliyle gösterdi.</p>

  <p>Tomas baktı ve yıkıntıları gördü. “Ama o şehir binlerce yıldır ölü.”</p>

  <p>Marslı kahkaha attı. “Ölüymüş. Dün orada geceledim!”</p>

  <p>“Ben de geçen hafta ve ondan önceki hafta oradaydım, şimdi de arabayla içinden geçtim, orası bir harabe. Devrilmiş sütunları görmüyor musun?”</p>

  <p>“Devrilmiş mi? Onları ay ışığının altında tamamen görüyorum. Sütunlar dimdik ayaktalar.”</p>

  <p>“Caddeler toza batmış,” dedi Tomas. “Caddeler tertemiz!”</p>

  <p>“Oradaki kanallar kupkuru.”</p>

  <p>“Kanallar lavanta şarabıyla dolup taşıyor!”</p>

  <p>“Orası ölü!”</p>

  <p>“Orası canlı!” diye karşı çıktı Marslı. Artık daha çok gülüyordu. “Ah, tamamen hatalısın. Şu karnaval ışıklarını görüyor musun? Orada kadınlar kadar narin, güzel tekneler ve tekneler kadar narin, güzel kadınlar var; tenleri kum rengi olan kadınlar, ellerinde ateş çiçekleri olan kadınlar. Onların caddelerde koştuklarını görüyorum, ufacık gözüküyorlar. İşte oraya, festivale gidiyorum. Bütün gece suların üzerinde sandal sefası yapacağız, şarkılar söyleyeceğiz, içeceğiz, sevişeceğiz. Bunu göremiyor musun?”</p>

  <p>“Bayım, o şehir kurumuş bir kertenkele kadar ölü. Bizlerden kime istersen sor. Bana gelince, bu gece Yeşil Şehir'e gidiyorum; orası Illinois Otoyolu yakınlarında yeni kurduğumuz koloni. Senin kafan karışmış. Yirmi dört milyon santim Oregon kerestesi ve birkaç düzine ton sağlam çelik çivi getirip, görüp görebileceğin en şirin iki köyü kurduk. Bu gece onlardan birini ısıtıyoruz. Dünya'dan bir çift roket karılarımızı ve kız arkadaşlarımızı getiriyor. Ambar dansı ve viski—”</p>

  <p>Marslı şimdi çok ciddiydi. “Şu tarafta mı dedin?”</p>

  <p>“Roketler orada.” Tomas Marslı'yı tepenin kenarına götürüp aşağıyı işaret etti, “Görüyor musun?”</p>

  <p>“Hayır.”</p>

  <p>“Kahretsin, oradalar işte! Şu uzun, gümüş şeyler.”</p>

  <p>“Hayır.”</p>

  <p>Bu sefer gülen Tomas idi. “Sen körsün!”</p>

  <p>“Ben gayet iyi görüyorum. Asıl gözü görmeyen sensin.”</p>

  <p>“Ama yeni kasabayı görüyorsun, değil mi?”</p>

  <p>“Gelgitten suları çekilmiş bir okyanus dışında hiçbir şey görmüyorum.”</p>

  <p>“Bayım, bahsettiğin sular buharlaşalı kırk asır oluyor.”</p>

  <p>“Ah, işte bu kadarı yeter.”</p>

  <p>“Doğru söylüyorum.”</p>

  <p>Marslı ciddileşmişti. “Bana tekrar anlat. Şehri sana anlattığım şekilde görmüyor musun? Bembeyaz sütunları, ipince sandalları, festival ışıklarını –ben hepsini gayet güzel görüyorum. Dinle! Şarkı söylediklerini duyabiliyorum. Hiç de uzakta değiller.”</p>

  <p>Tomas dinledi ve başını salladı. “Hayır.”</p>

  <p>“Oysa ben,” dedi Marslı, “senin anlattıklarını göremiyorum.”</p>

  <p>Yine üşüyorlardı. Soğuk iliklerine kadar işliyordu.</p>

  <p>“Acaba olabilir mi… ”</p>

  <p>“Ne?”</p>

  <p>“'Gökyüzünden' dedin, değil mi?”</p>

  <p>“Dünya'dan.”</p>

  <p>“Dünya, hiçbir şey ifade etmeyen bir isim,” dedi Marslı. “Ama… bir saat önce geçerken…” Ensesine dokundu. “Bir şey hissettim… ”</p>

  <p>“Soğukluk mu?”</p>

  <p>“Evet.”</p>

  <p>“Ya şimdi?”</p>

  <p>“Yine o soğuğu duyuyorum. Tuhaf. Işıkta, tepelerde, yollarda bir şey vardı,” dedi Marslı. “Yoldaki, ışıktaki yabancılığın farkına vardım ve bir an için kendimi bu dünyada yaşayan son kişiymişim gibi hissettim… ”</p>

  <p>“Ben de öyle!” dedi Tomas, eski bir can dostuna sırrını açıyormuş, sohbet ettikçe ısınıyormuş gibiydi.</p>

  <p>Marslı gözlerini yumdu ve yine açtı. “Bunun tek bir anlamı olabilir. Bu Zaman'la ilgili bir şey. Evet. Sen Geçmiş'ten gelen bir hayalsin.”</p>

  <p>“Hayır, Geçmiş'ten olan sensin,” dedi Dünyalı düşünmek için biraz durakladıktan sonra.</p>

  <p>“Kendinden öylesine eminsin ki. Kimin geçmişten, kimin gelecekten olduğunu nasıl kanıtlayabilirsin? Hangi yıldayız?”</p>

  <p>“İki bin bir!”</p>

  <p>“Bunun benim için anlamı nedir?” Tomas bir an düşündü ve omuz silkti. “Hiçbir şey.”</p>

  <p>“Bu tıpkı benim sana, yılın 4462853 S.E.C. olduğunu söylemem gibi. Bu hiçbir şey ve hiçbir şeyden fazlası! Nerede o bize yıldızların durumunu gösterecek olan saat?”</p>

  <p>“Ama yıkıntılar bunu kanıtlıyor! Onlar benim Gelecek olduğumun, yaşadığımın ve senin ölü olduğunun kanıtı!”</p>

  <p>“İçimdeki her şey bunu inkâr ediyor. Kalbim çarpıyor, karnım acıkıyor, ağzım kuruyor. Hayır, hayır, ikimiz de ne ölüyüz, ne de canlı. Her şeyden daha canlıyız. Sanki ikisinin arasında kalmış gibiyiz. Biz, sadece gece karşılaşan iki yabancıyız, o kadar. Gece karşılaşan iki yabancı. Yıkıntılar mı demiştin?”</p>

  <p>“Evet. Korktun mu?”</p>

  <p>“Kim geleceği görmek ister ve kim görebilmiş ki? Bir insan geçmişle yüzleşebilir, ama düşün –yıkılmış sütunlar dedin, değil mi? Ve boş bir deniz, kurumuş kanallar, ölmüş bakireler, solmuş çiçekler.” Marslı sessizdi, sonra ileriye dikti gözlerini. “Ama hepsi de oradalar. Ben onları görüyorum, bu benim için yeterli değil mi? Sen ne dersen de, onlar beni bekliyorlar.”</p>

  <p>Ve uzaklarda, Tomas'ı da roketler, kasaba ve Dünyalı kadınlar bekliyordu. “Asla anlaşamayız,” dedi.</p>

  <p>“Anlaşmamakta anlaşalım,” dedi Marslı. “Eğer ikimiz de canlıysak, kimin geçmişte, kimin gelecekte olduğu ne fark eder? Çünkü yarın, ya da on bin yıl sonra ne olacaksa olacak. Bu çökmüş ve yıkılmış tapınakların, senin kendi uygarlığının yüz asır sonraki tapınakları olmadığını nereden bileceksin? Bilmiyorsun. Öyleyse sorma. Ama gece çok kısa. İşte, kuşlar ve festival ateşleri havada.”</p>

  <p>Tomas elini uzattı. Marslı da onu taklit etti.</p>

  <p>Elleri dokunmadı, birbirlerinin içinde eridi.</p>

  <p>“Yine karşılaşacak mıyız?”</p>

  <p>“Kim bilir? Belki bir başka gece.”</p>

  <p>“Seninle o festivale gitmeyi isterdim.”</p>

  <p>“Ben de yeni kasabanıza gelebilmeyi, şu bahsettiğin gemiyi, insanları görmeyi ve olan biteni dinlemeyi isterdim.”</p>

  <p>“Güle güle,” dedi Tomas.</p>

  <p>“İyi geceler.”</p>

  <p>Marslı yeşil metal taşıtını sessizce tepelere doğru sürdü. Dünyalı da kamyonetini döndürdü ve sessizce zıt yönde ilerledi.</p>

  <p>“Ulu Tanrım, ne rüyaydı,” diye içini çekti Tomas, elleri direksiyonda, aklı roketler, kadınlar, taze viski, Virginia dansları ve partideydi.</p>

  <p>Ne kadar da tuhaf bir hayaldi, diye düşündü Marslı. Yol alırken festivali, kanalları, sandallar, altın gözlü kadınları ve şarkıları düşünüyordu.</p>

  <p>Gece karanlıktı. Aylar batmıştı. Artık üzerinde hiçbir sesin, hiçbir arabanın hiçbir kimsenin, hiçbir şeyin olmadığı boş otoyolda yıldız ışıkları göz kırptılar. Ve soğuk, karanlık gecenin geri kalanı boyunca da öylece kaldılar.</p>
</body>
</html>
