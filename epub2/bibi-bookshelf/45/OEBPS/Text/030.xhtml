<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Kasım 2005: İzleyiciler</title>
  <link href="../Styles/STYLE.css" rel="stylesheet" type="text/css" />
</head>

<body>
  <h1><span style="font-weight: normal;">Kasım 2005</span></h1>

  <p class="baslik6">İzleyiciler</p>

  <p class="baslik5">O gece hepsi dışarı çıkıp göğe baktılar. Akşam yemeklerini, bulaşığı, ya da gidecekleri gösteri için giyinmeyi bir kenara bırakarak artık o kadar da yeni olmayan verandalarına çıktılar ve oradaki yeşil yıldızı, Dünya'yı seyrettiler. Bilinçsizce yapılmış bir hareketti bu, az önce radyoda duymuş oldukları haberleri anlamalarına yardımcı olsun diye yaptılar hepsi bunu. Dünya oradaydı, savaş çıkıyordu ve yüz binlerce anne, büyükanne, baba, ağabey, teyze, amca ve kuzen oradaydılar. Verandalarında durdular, bir zamanlar kendilerini Mars'ın varlığına inandırmaya çalıştıkları gibi, bu sefer de Dünya'nın varlığına inanmaya çalıştılar; sorun tersine dönmüştü. Tüm niyet ve dileklerine karşın, Dünya neredeyse ölüydü, ondan üç ya da dört yıldır uzaklardı. Uzay bir ağrı kesiciydi. Yetmiş milyon millik boşluk insanları hissizleştirmişti, hatıraları uyutmuş, Dünya'yı yaşayanlarından arındırmış, geçmişi silmiş ve bu insanların Mars'ta kendi işleriyle uğraşmalarına izin vermişti. Ama şimdi, bu gece, ölüler dirilmişti. Dünya yeniden kalabalıklaşmış, hatıralar uyanmış, milyonlarca isim anılmıştı: O veya başkası bu gece Dünya'da ne yapıyordu acaba? Ya falanca ve filanca? Verandalardaki insanlar yan yan birbirlerine bakıyorlardı.</p>

  <p>Saat dokuzda Dünya patlayıp ateş almış ve yanıyormuş gibi gözüktü.</p>

  <p>Verandalardaki insanlar, ellerini sanki ateşi söndürecekmiş gibi uzattılar.</p>

  <p>Beklediler.</p>

  <p>Gece yarısına doğru yangın sönmüştü. Dünya hâlâ oradaydı. Verandalardan tıpkı güz rüzgârı gibi iç çekişler geldi.</p>

  <p>“Harry'den uzun zamandır haber almamıştık.”</p>

  <p>“Bir şeyi yoktur.”</p>

  <p>“Anneme bir mesaj göndermeliyiz.”</p>

  <p>“O iyidir.”</p>

  <p>“Öyle midir?”</p>

  <p>“Haydi, kaygılanma.”</p>

  <p>“Sence durumu iyi midir?”</p>

  <p>“Elbette, elbette; artık yatağa gel.”</p>

  <p>Ama hiç kimse kıpırdamadı. Akşam yemekleri gecenin çayırlarına taşındı, portatif masalara kuruldu ve saat ikide Dünya'dan bir ışık-telsiz mesajı parlayıncaya kadar insanlar bir şeyler atıştırdı. Uzakta bir ateş böceği gibi titreşen büyük Mors kodu ışıklarını okuyabiliyorlardı:</p>

  <p><i>AVUSTRALYA KITASI, ATOM BOMBASI STOKLARININ ERKEN PATLAMASI SONUCUNDA YOK OLDU. LOS ANGELES VE LONDRA BOMBALANDI. SAVAŞ. EVE DÖNÜN. EVE DÖNÜN. EVE DÖNÜN.</i></p>

  <p>Masalarından fırladılar.</p>

  <p><i>EVE DÖNÜN. EVE DÖNÜN. EVE DÖNÜN.</i></p>

  <p>“Bu sene ağabeyin Ted'den haber almış mıydın hiç?”</p>

  <p>“Biliyorsun. Dünya'ya posta ücreti mektup başına beş papel olduğundan pek yazmıyorum.”</p>

  <p><i>EVE DÖNÜN.</i></p>

  <p>“Jane'i merak ediyorum. Kız kardeşim Jane'i hatırlıyor musun?”</p>

  <p><i>EVE DÖNÜN.</i></p>

  <p>Soğuk sabahın üçünde, bavul dükkânının sahibi başını kaldırdı. Caddeden aşağı bir sürü insan yürüyordu.</p>

  <p>“Bilerek geç saate kadar açık kaldık. Ne istersiniz, bayım?”</p>

  <p>Şafak sökünceye kadar tüm raflar boşalmıştı.</p>
</body>
</html>
