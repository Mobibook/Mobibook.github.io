<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="bölüm-ad" style="text-align: center;">HABERCİLER</h2>

  <p class="giriş"><big><big>A</big></big><small>RUTHA UFKU İZLİYORDU.</small></p>

  <p>Atlı birlikler dörtnala kapıya doğru gelirlerken arkalarında gökyüzü toz bulutlarıyla kaplanmıştı. Murmandamus’un ordusu Armengar’a doğru yürüyordu. Ağıl ve tarlalardan gelenlerin sonuncuları da sığır ve koyun sürüleriyle ve ekin yüklü arabalarıyla kapılara ulaşıp şehre giriyorlardı. Son yıllardaki nüfus azalması yüzünden herkese, hatta hayvanlara bile yetecek yer vardı.</p>

  <p>Armengar’a çağırılanlar şehre gelirlerken Guy, Amos, Armand de Sevigny ve diğer komutanlar, yaklaşan birlikleri yavaşlatmak için üç gündür hafif çatışma gruplarıyla saldırıyorlardı. Zaman zaman Arutha ve diğerleri de onların yanında yer almış, ellerinden geldiği kadar yardım etmişlerdi.</p>

  <p>Baru ve Roald da Arutha’nın yanında durmuş, Murmandamus’un ordusu yeri göğü inleterek tozların arasından çıkagelmeden önce araziyi terk eden son atlıları izliyorlardı. Baru, “Koruyucu,” dedi.</p>

  <p>“Tekgöz bu defa ucuz kurtuldu,” dedi Roald. Dörtnala ilerleyen atlıların hemen arkasında onları yakından takip eden yaya goblinler ve atlı moredheller vardı. Guy’ın birliğini kovalarken kara elfler goblin müttefiklerini kısa sürede geride bırakmışlardı. Ama en arkadaki atlıya ulaştıkları anda bir başka birlikteki okçular dönüp Guy’ın adamlarının üzerinden aşan atışlarla moredhellere ok yağdırmaya başladılar. Durup gerilediler ve iki Armengar bölüğü de yeniden dörtnala kapıya yöneldiler.</p>

  <p>Arutha usulca konuştu. “Martin de onlarlaydı.”</p>

  <p>Jimmy ve Locklear koşturarak geldiler, Amos da hemen arkalarındaydı. Eski kaptan, “De Sevigny, birisi Yabon’a gidecekse bu gece yola çıkmak zorunda olduğunu söylüyor. Sonra tepelerdeki tüm devriyeler yamaçlardaki tabyalara çekilecekler. Yarın gün ortasında o tepelerde yalnızca Kara Kardeşler ve goblinler kalmış olacak.”</p>

  <p>Arutha sonunda Baru’nun güneye haber gönderme planını kabul etmişti. “Pekala, ama birini göndermeden önce Guy ile son olarak birkaç şey daha konuşmak istiyorum.”</p>

  <p>“Tekgöz’ü tanıyorsam,” dedi Amos, “ki tanıyorum, kapı kapandıktan sonra birkaç dakikaya kalmadan yanına gelmiş olur.”</p>

  <p>Amos’un tahminini doğrularcasına, arkada kalan son adamlar da kapılardan girer girmez Guy surlara çıkmış, yaklaşan orduyu inceliyordu.</p>

  <p>İşaret verdi ve hendeğin üzerindeki köprü geri geri hareket edip, surların temelinde ağır ağır gözden kayboldu. Roald aşağı bakarak, “Ben de bunun nasıl kalkacağını merak ediyordum,” dedi.</p>

  <p>Guy artık tamamen açık olan hendeği işaret etti. “Bir asma köprü dışarıdan da açılabilir. Bu ise ana kapı odasının altındaki, yalnızca oradan hareket ettirilebilen bir vinçle çalışıyor.” Arutha’ya, “Yanlış tahmin etmişiz,” dedi. “Karşımızda yalnızca yirmi beş, belki otuz bin kişi olacağını sanıyordum.”</p>

  <p>“Sence kaç kişi?” diye sordu Arutha.</p>

  <p>Martin ile Briana merdivenlerden çıkarlarken Guy, “Elliye yakın,” dedi.</p>

  <p>Arutha kardeşine bakarken Martin, “Evet, Arutha,” dedi, “hiç bu kadar çok goblin ve moredheli bir arada görmemiştim. Bayırlardan, ormanlardan sel gibi geliyorlar. Hepsi bu kadar da değil. Dağ trolleri, bölükler dolusu. Devler de.”</p>

  <p>Locklear’ın gözleri büyüdü. “Devler mi!” Jimmy sessiz olması için dirseğiyle dürtünce ona kızgın bir bakış attı.</p>

  <p>“Kaç tane?” diye sordu Amos.</p>

  <p>“Görünüşe bakılırsa yüzlerce,” dedi Guy. “Diğerlerinden en az bir bir buçuk metre daha uzunlar. Ayrıca her yerde eşit sayıda dağılmışlarsa, Murmandamus’un sancağı altına binlercesi girmiş demektir. Ordusunun ana kuvvetleri hâlâ bir haftalık yolda, Isbandia Vadisi’nin kuzeyinde kamptalar. Bu üzerimize gelenler yalnızca öncü kuvvetler. Bu gece surlarımızın karşısında on bin kişi kamp kurmuş olacak. On gün sonra sayıları beş misline çıkacak.”</p>

  <p>Arutha bir süre sessizce surlardan ileriye baktıktan sonra, “Yani Yabon’dan destek kuvvetler gelene kadar dayanamayacağımızı söylüyorsun,” dedi.</p>

  <p>“Bu normal bir ordu olsaydı, dayanabiliriz, derdim,” diye cevapladı Guy. “Ama tecrübelerim Murmandamus’un bazı numaralar yapacağını söylüyor. Tahminimce şehri ele geçirmek için en iyi olasılıkla bile yalnızca dört haftası var, yoksa dağları aşmak için yeterli zamanı kalmaz. Bir düzine küçük geçidi askerleriyle doldurup ordusunu diğer tarafta yeniden toparlaması ve dosdoğru güneye, Tyr-Sog’a hareket etmesi gerek. Batıya, Inclindel’e gidemez, çünkü şehre ulaşmak ve Yabon Şehri ile Loriel’den destek kuvvetler gelmeden garnizonları yakıp yıkmak çok zaman alır. Kısa sürede Krallık’a girip, baharda bir sefer için hazırlık yapmak zorunda. Burada gereğinden bir hafta bile fazla oyalanacak olursa dağlarda ilk karlara yakalanma riskine girmiş olur. Şu anda onun en büyük düşmanı zaman.”</p>

  <p>“Cüceler!” dedi Martin.</p>

  <p>Arutha ve Guy, Crydee Dükü’ne baktılar. “Dolgan ile Harthorn tüm kardeşleriyle Taş Dağı’nda müzakere edecekler. Orada iki üç bin cüce olacaktır.”</p>

  <p>Guy, “İki bin cüce savaşçı, Vandros’un atlı piyadeleri dağlan aşıp Yabon’dan gelene dek gücümüzü dengeleyebilir,” dedi. “Bence Murmandamus’u fazladan iki hafta bile oyalayabilirsek, seferi iptal etmek zorunda kalır. Aksi halde ordusu kışın Yabon Tepeleri’nde mahsur kalır.”</p>

  <p>Baru bakışlarını Arutha'dan Guy’a çevirdi. “Karanlık bastırdıktan bir saat sonra gideceğiz.”</p>

  <p>Martin, “Ben de Baru ile gidiyorum,” dedi, ““Taş Dağı’na gideceğiz. Dolgan beni tanıyor.” Çarpık bir sırıtışla, “Bu dövüşü kaçırmak istemeyeceğinden eminim,” diye ekledi. “Sonra da Yabon’a giderim.”</p>

  <p>“Taş Dağı’na iki haftada ulaşabilir misin?” diye sordu Guy.</p>

  <p>“Zor olacak, ama mümkün,” diye cevap verdi Hadati. “Hızlı hareket eden, küçük bir ekip... evet, bu mümkün.” Kimsenin “ucu ucuna” diye eklemesine gerek yoktu. Herkes bunun günde otuz milden fazla yol almak anlamına geldiğini biliyordu.</p>

  <p>“Ben de denemek istiyorum,” dedi Roald. “Her ihtimale karşı.” Ne olduğunu söylemese de herkes bunun Martin ya da Baru’nun kurtulamaması ihtimali olduğunun farkındaydı.</p>

  <p>Arutha Martin’in Baru ile gitmesini kabul etmişti, Crydee Dükü tepelerde yol almak konusunda neredeyse Hadati kadar becerikli sayılırdı, ama Prens Roald’ı tanımıyordu. Hayır demek üzereydi ki Laurie, “Ben de gitsem iyi olur.” dedi. “Vandros ve komutanları beni tanırlar, hem mesajlar kaybolacak olursa onları ikna etmemiz gerekecek. Unutma, herkes öldüğünü sanıyor.”</p>

  <p>Arutha’nın yüzüne bir karanlık çöktü. Laurie, “Hepimiz Moraelin’e gidip geldik, Arutha,” dedi. “Dağlarda yol almanın nasıl bir şey olduğunu biliyoruz.”</p>

  <p>Sonunda Prens, “Bunun iyi bir fikir olduğundan kuşkuluyum, ama elimde daha iyisi yok,” dedi. Yaklaşan orduya baktı. “Kehanetlere ne kadar inandığımı söyleyemem, ama ben Karanlığın Felaketi isem, kalıp Murmandamus’a karşı koymam gerek.”</p>

  <p>Jimmy ile Locklear bakıştılar, ama Arutha gönüllü olmalarına meydan vermedi. “Siz ikiniz kalıyorsunuz. Burası birkaç gün boyunca pek sağlıklı bir yer olmayacak belki, ama geceleri dağ sırtlarında, Murmandamus’un ordusunun içinden geçmekten çok daha güvenli.”</p>

  <p>Guy Martin’e, “Bir süre korunmanızı sağlayacağım,” dedi. “Şehrin arkasındaki bayırlarda şafağa kadar çarpışıp kaçışınızı gizleyeceğiz. Şehrin yukarısındaki tabyalarımız hâlâ Armengar’ın arkasındaki tepelerin büyük bir kısmını kontrol ediyorlar. Murmandamus’un haydutları birkaç gün daha arkamızda güçlü olarak toplanamazlar. Umalım ki, herkesin şehre doğru geldiğini farz edip, diğer yöne gidenler için pek dikkatli olmasınlar.”</p>

  <p>Martin, “Yaya olarak gideceğiz,” dedi. “Devriyeleri atlattıktan sonra at buluruz.” Arutha’ya gülümsedi. “Başaracağız.”</p>

  <p>Arutha kardeşine bakıp başıyla onayladı. Martin Briana’nın koluna girdi ve oradan ayrıldılar. Arutha kadının Martin için ne kadar çok şey ifade etmeye başladığının farkındaydı ve kardeşinin Armengar’daki son saatlerini onunla geçirmek istediğini anlamıştı. Arutha bilinçsiz bir hareketle uzanıp elini Jimmy’nin omuzuna koydu. Jimmy başını kaldırıp Prens’e baktı, sonra bakışlarını onun da baktığı yere, şehrin önünde uzanan ve toz bulutları arasında bir ordunun yaklaştığı ovaya çevirdi.</p>

  <p>Martin Briana’ya sımsıkı sarıldı. Öğleden sonra onun odasına çekilmişlerdi. Briana ikinci komutanına kendisini ancak çok acil bir durum olursa rahatsız edebileceklerini söylemişti. Başlangıçta çılgınca, sonra usulca sevişmişlerdi. Sonunda yalnızca birbirlerine sarılmışlar, saniyelerin akmasını bekliyorlardı.</p>

  <p>Martin nihayet konuştu. “Birazdan gitmem gerek. Diğerleri tepelere çıkan tünelin ağzında toplanacaklar.”</p>

  <p>“Martin,” diye fısıldadı.</p>

  <p>“Ne var?”</p>

  <p>“Sadece adını söylemek istedim.” Yüzüne baktı. “Martin.”</p>

  <p>Kadını öperken dudaklarındaki gözyaşlarının tuzunu tattı. Briana ona sarılarak, “Bana yarından söz et,” dedi.</p>

  <p>“Yarın mı?” Martin içinde ani, beklenmedik bir çalkantı hissetti. Kadının gelecekten söz etmeme isteğine uymak için büyük çaba sarf etmişti. Aldığı elf terbiyesi sayesinde sabrediyor, ama duyguları onu taahhütte bulunmaya zorluyordu. Bu çelişki yüzünden duyduğu sıkıntıyı bir kenara bırakmış, günü gününe yaşıyordu. Usulca, “Yarını düşünmememiz gerektiğini söylemiştin,” dedi.</p>

  <p>Kadın başını iki yana salladı. “Biliyorum, ama şimdi düşünmek istiyorum.” Gözlerini kapatıp, alçak sesle konuştu. “Sana bir komutan olduğumu, şehirdeki çoğu kimsenin bilmediği şeyleri bildiğimi söylemiştim. Bildiğim şu ki, büyük olasılıkla şehri savunamayacak ve tepelere çekilmek zorunda kalacağız.” Bir an sessiz kaldıktan sonra, “Anlasana, Martin,” dedi, “biz Armengar dışında hiçbir şey bilmeyiz. Koruyucu aramıza gelene dek kimse buranın dışında yaşayabileceğimizi düşünmemişti. Şimdi küçük bir umudum var. Bana yarından ve ondan sonraki günden ve ondan da sonraki günden söz et. Bana bütün yarınlardan söz et. Nasıl olacağını söyle.”</p>

  <p>Martin örtülerin arasına gömülüp, kadının başını nazikçe göğsüne bastırırken içinin aşk ve endişe ile yandığını hissediyordu. “Dağları aşacağım, Bree. Beni durdurabilecek kimse yok. Dolgan ile kardeşlerini getireceğim. O ihtiyar cüce bu savaşa davet edilmezse bunu hakaret kabul eder. Murmandamus’u sıkıştıracak ve seferini bu yıl da bozacağız. Ordusu onu terk edecek, biz de onu kuduz bir hayvan gibi yakalayıp geberteceğiz. Vandros da Yabon’dan kendi ordusunu yollayıp size destek olacak ve güvende olacaksınız. Çocuklarınızın çocuk gibi yaşaması için zamanınız olacak.”</p>

  <p>“Ya biz?”</p>

  <p>Yanaklarından süzülen yaşlara aldırmadan, “Armengar’dan ayrılıp Crydee’ye geleceksin,” dedi. “Orada benimle yaşayacaksın ve mutlu olacağız.”</p>

  <p>Briana ağlayarak, “Sana inanmak istiyorum,” dedi.</p>

  <p>Martin onu usulca tutup çenesini yukarı kaldırdı. Nazikçe öperek, “İnan, Bree,” dedi. Sesi duyguların etkisiyle çatlak çıkıyordu. Böylesi bir mutluluğu tadabileceğini hiç düşünmemişti, aşkına karşılık bulmak, yaklaşan delilik ve yıkımın gölgesinde de olsa bir zevkti.</p>

  <p>Briana onun yüzünü inceledi, sonra gözlerini kapadı. “Seni böyle hatırlamak istiyorum. Git, Martin. Bir şey de söyleme.”</p>

  <p>Hemen kalkıp giyindi. Yolda onu bekleyen tehlikelere karşı hazırlanırken gözyaşlarını silip, duygularını elfler gibi içine attı. Ona son kez, uzun uzun baktıktan sonra odasından çıktı. Briana kapının kapandığını duyunca yüzünü örtülere gömüp için için ağlamaya devam etti.</p>

  <p>Keşif kolu bir kanyona doğru ilerliyordu. Bölgeyi son bir kez tararcasına at sürmüşler, sonra da şehrin yukarısındaki yamaçları koruyan tabyaların ötesine çekilmişlerdi. Martin ve üç arkadaşı iri bir kaya oluşumunun arkasında diz çökmüş, bekliyorlardı. Armengar’dan şehrin arkasındaki dağın altındaki gizli geçitten geçerek çıkmışlardı. Devriyenin rotası üzerinde bir yere gelince kanyondan biraz uzaktaki dar bir vadide saklanmışlardı. Blutark sessizce yatmıştı, Baru’nun eli başındaydı. Hadati, Armengalıların köpeği sahiplenmesini neden umursamadıklarını anlamıştı. İlk kez bir Canavarköpek sahibi ölmesine rağmen sağ kalmış, Bara’yu yeni sahibi olarak kabullendikten sonra da kimse karşı çıkmamıştı.</p>

  <p>Martin, “Bekleyin,” diye fısıldadı.</p>

  <p>Saniyeler geçmek bilmiyordu, sonra karanlıkta hafif ayak sesleri duyuldu. Bir goblin müfrezesi ışık kullanmadan ve çok az ses çıkararak, devriyenin yolunda aceleyle ilerliyorlardı. Martin vadinin aşağısında gözden kaybolmalarını bekledi, sonra işaret verdi.</p>

  <p>Baru ve Blutark hemen kalkıp vadinin karşı tarafına doğru koşmaya başladılar. Hadati sığ yamacın üst kenarına sıçradı ve Blutark da sıçrarken elini aşağı uzattı. Koca Canavarköpek dağ adamının da yardımıyla küçük eğimi aştı. Laurie ve Roald da kenara doğru fırladılar, bir an sonra Martin de onları izledi. Sonra Baru onları çıplak bir bayırdan geçirdi. Uzun, korkunç saniyeler boyunca çömelerek, bulundukları tarafa bakabilecek herhangi birinin görüşüne açık olarak koştular ve sonunda küçük bir yarığa atladılar.</p>

  <p>Arkadaşları yanına inerken Baru iki yanını kontrol etti. Başının tek bir hareketiyle onları batıya, Taş Dağı’na doğru yöneltti.</p>

  <p>Üç gün boyunca yol aldılar, ilk ışıkla birlikte soğuk bir kamp yapıyorlar, karanlık bastırana dek bir mağarada ya da kör bir vadide saklanıyorlar, gece olunca da yola çıkıyorlardı. Yolu bilmenin faydasını görüyorlar, gerçek rotalarından çıkaracak sahte patika ve yollardan uzak duruyorlardı. Her yerde Murmandamus’un ordusunun tepeleri tarayıp, hiçbir Armengarlı kalmadığından emin olmak istediklerinin kanıtlarını görüyorlardı. Üç gün içinde beş kez atlı ya da yaya devriyeler geçerken saklanmışlardı. Her defasında da onları kurtaran Armengar’a doğru kaçıyor olmak yerine hareketsiz kalmaları olmuştu. Arutha haklıydı. Devriyeler şehre doğru yol alan dağınık grupları arıyorlardı, uzaklaşmaya çalışan habercileri değil. Martin ise bunun böyle devam etmeyeceğinden emindi.</p>

  <p>Ertesi gün Martin’in korktuğu başlarına geldi, çevresinden dolaşması imkansız olan dar bir geçit bir grup moredhel tarafından tutulmuştu. Tepe klanlarından yarım düzine moredhel bir kamp ateşi çevresinde oturmuşlar, iki tanesi ise nöbetçi olarak atların başında duruyorlardı. Baru fark edilmekten son anda kurtulmuştu, düşünmeden ortaya çıkmasının tek nedeni ise Blutark’ın uyarışıydı. Hadati sırtını bir kayalığa yaslayıp sekiz parmağını kaldırdı. İki tanesinin kayalıklarda ayakta beklediklerini işaret ederek bakma taklidi yaptı. Sonra altı parmağını kaldırıp çömelerek yemek yeme taklidi yaptı. Martin başıyla onayladı. Eliyle arkaya dolanma işareti yaptı. Baru olumsuz anlamda başını salladı.</p>

  <p>Martin yayını hazırladı. İki ok çıkardı, birini dişlerinin arasına alırken diğerini yayma yerleştirdi. İki parmağını kaldırıp önce kendisini, sonra diğerlerini işaret ederek başıyla onayladı. Baru altı parmağını kaldırarak anladığını işaret etti.</p>

  <p>Martin sakince ortaya çıkıp ilk okunu fırlattı. Kara elflerden biri oturduğu taş tüneğin üstünden arkaya doğru uçarken bir diğeri aşağı atlayacak oldu. Yere inerken göğsünde bir ok vardı.</p>

  <p>Baru ve diğerleri çoktan silahlarını çekip Martin’i geçmişlerdi. Baru’nun kılıcı havayı bir ıslıkla yararak bir başka moredheli daha yaklaşamadan öldürdü. Blutark bir diğerini yere indirmişti. Roald ve Laurie de iki tanesiyle çarpışırlarken Martin yayını bırakıp kılıcını çekti.</p>

  <p>Dövüş çok şiddetliydi ve moredheller şaşkınlıklarını üzerlerinden çabuk attılar. Ama Martin bir diğerine saldırdığı sırada nal sesleri duyuldu. Bir moredhel rakipsiz kalmış ve eyerine atlamayı tercih etmişti. Müdahale etmelerine fırsat vermeden atını mahmuzlayıp saldırganların yanından geçip gitti. Az sonra Martin ye arkadaşları diğer moredheli de öldürmüşler, kamp alanı sessizliğe bürünmüştü. Martin, “Lanet olsun!” diye sövdü.</p>

  <p>“Yapılacak bir şey yoktu,” dedi Baru.</p>

  <p>“Yayımı bırakmasaydım onu vurabilirdim. Sabırsızca davrandım,” dedi, sanki bu olabilecek en kötü hataymış gibi. “Neyse, Amos’un da dediği gibi, artık yapacak bir şey yok. Atları elimizde, onları kullanalım. İleride başka kamplar var mı bilmiyorum, ama artık gizlilikten çok hız gerek. O moredhel birazdan arkadaşlarıyla döner.”</p>

  <p>Laurie atına binerken, “Kendi türünden arkadaşlarla,” diye ekledi.</p>

  <p>Roald ve Baru da hemen atlara binerlerken Martin kalan üç atın eyer kayışlarını kesti. “Atları alabilirler, ama onlara eyersiz binmeleri gerekecek.”</p>

  <p>Diğerleri bir şey söylemediler, ama bu barbarca hareket Martin’in kaçan moredhel yüzünden kendisine ne kadar kızgın olduğunu apaçık gösteriyordu. Crydee Dükü iç çekti ve Baru Blutark’ın önden koşmasını emretti. Köpek patika boyunca koşmaya başladı, diğerleri de hemen onu izlediler.</p>

  <p>Martin’in oku omuzlarının arasına saplanınca dev başını çevirdi. Üç metre boyundaki yaratık boynuna ikinci bir ok yiyince sendeleyerek geriledi. Martin’in üçüncü oku devi yere sererken iki arkadaşı hantal adımlarla ona doğru yöneldiler.</p>

  <p>Baru Blutark’a yerinde kalmasını emretmişti, bu koca insansı yaratıklar, insanların dev kılıçları boyunda kılıçlar taşıyorlardı ve onların tek bir darbesi iri bir köpeği ikiye bölmeye yeterdi. Onca hantallıklarına rağmen bu kıllı yaratıklar hızlı kılıç sallayabiliyorlar, bu da onları çok tehlikeli yapıyordu. Kılıç başının üstünden geçerken Baru diz dizlerini kırarak eğildi ve muazzam cüsseli rakibinin yanından sıçrayarak sıyrılırken kendi kılıcını savurdu. Tek bir hamleyle yaratığın diz bağlarını keserek yere devirdi. Roald ile Laurie de üçüncü devi savunmaya çekilmeye zorlamış, geriletiyorlardı ki, Martin okuyla onu da öldürdü.</p>

  <p>Üçü de ölünce Laurie ile Roald atları getirdiler. Blutark boğuk bir hırıltıyla cesetleri kokluyordu. Devler kabaca insanı andırıyorlardı, ama boyları üç ila üç buçuk metre arasında değişiyordu. İnsana oranla daha cüsseliydiler ve kara saç ve sakallarıyla hepsi birbirine benziyordu. Hadati, “Devler genellikle insanlardan uzak dururlar,” dedi. “Sence Murmandamus’un onlar üzerinde ne gibi bir gücü olabilir?”</p>

  <p>Martin başını salladı. “Bilmiyorum. Onlardan söz edildiğini duymuştum, Özgür Şehirler yakınlarındaki dağlarda da birkaç tane var. Ama Natalli Korucular onların başkalarıyla da pek kaynaşmadıklarını ve genellikle sorun çıkarmadıklarını söylerler. Belki onlar da para ve güce karşı diğer yaratıklar kadar dayanıksızdırlar.”</p>

  <p>“Efsane der ki, bir zamanlar onlar da senin ve benim gibi insanmışlar, ama bir şey onları değiştirmiş,” dedi Baru.</p>

  <p>Atlarına binerlerken Roald, “Buna inanmak zor,” dedi.</p>

  <p>Martin yola devam etmelerini işaret etti, Murmandamus’un muhafızlarıyla ikinci karşılaşmalarını da atlatmışlardı.</p>

  <p>Blutark’ın boğuk hırlaması, yolda bir şey olduğunu gösteriyordu. Inclindel Geçidi’nin yukarısındaki, yamaçlardan çıkıp Yabon yoluna girecekleri noktadaydılar. Üç gündür ellerinden geldiğince fazla yol almışlardı. Yorgunluktan bitap düşmüşler, at üzerinde uyuklamışlar, ama yola devam etmişlerdi. Atlar zayıflamaya başlamışlardı, moredhellerin yanındaki yemler iki gün önce bitmişti ve çevrede hiç yeşillik yoktu. Çayırlara gelince hayvanların otlanmasını beklemeleri gerekecekti, ama Martin hayvanlar bu kadar zorlanırlarken yolculuğu tamamlamak için çimenden daha fazlasına ihtiyaçları olacağını biliyordu. Yine de atlar için şükrediyordu, at sırtında geçen üç gün sonunda zamanında ulaşma şansları ümitsiz olmaktan çıkıp mümkün hale gelmişti. İki gün daha atla yol alabilirlerse, artık atlar ölseler bile Taş Dağı’na zamanında varabileceklerdi.</p>

  <p>Baru diğerlerine durmalarını işaret etti. Dar patika boyunca adım adım ilerleyip, bir dönemecin ardında kayboldu. Martin yayını hazırlamış, kıpırdamadan beklerken Laurie ile Roald da atları tutuyorlardı.</p>

  <p>Baru tekrar göründü ve patikadan geri dönmelerini işaret etti. “Troller,” diye fısıldadı.</p>

  <p>“Kaç tane?” diye sordu Laurie.</p>

  <p>“Tam bir düzine.”</p>

  <p>Martin bir küfür savurdu. “Etraflarından dolaşamaz mıyız?”</p>

  <p>“Atları bırakıp yamaçlardan ilerlersek bir yol olabilir, ama bilmiyorum.”</p>

  <p>Roald, “Onları şaşırtsak mı?” diye sorarken cevabın ne olduğunu kendisi de biliyordu.</p>

  <p>“Sayıları çok fazla,” dedi Martin. “Dar bir patikada bire karşı üç kişi mi? Dağ trolleri? Silahsız bile olsalar kolunu ısırıp koparabilirler. Hayır, etraflarından dolaşmaya çalışmak daha iyi. Atlardan ihtiyacınız olan şeyleri alın ve onları yoldan geriye doğru salıverin.” Martin talihlerinin dönmesine içinden sövüyordu. Atları bırakmak, cücelere zamanında ulaşma şanslarını ciddi ölçüde azaltacaktı.</p>

  <p>İhtiyaçları olan malzemeyi alan Laurie ile Roald atları salarken, Baru ile Martin de trollerin patikadan yukarı çıkmaları olasılığına karşı gözlerini dört açmışlardı. Birdenbire Laurie ve Roald koşarak döndüler. Roald, “Kara Kardeşler,” dedi.</p>

  <p>“Ne kadar yakındalar?” diye sordu Martin.</p>

  <p>Roald, “Burada durup bunu konuşamayacağımız kadar yakınlar,” diyerek patikanın yanındaki yamaca tırmanmaya başladı. Kayalarda hızla ilerlerken köpek de onlara ayak uyduruyordu, tepenin eğimli kısmında kalıp yamacı kendileriyle patika arasına alarak trolleri atlatmayı umuyorlardı.</p>

  <p>Patikanın birden geriye kıvrıldığı bir noktaya geldiler. Baru uzanıp ileriye baktı. İşaret verdi ve biraz daha aşağı inip patikaya atladılar, Bir anda uzaktan bağrışmalar geldi. “Moredheller trollere ulaşmış, büyük olasılıkla atlarımızı da almışlar.” İşaret verip patikadan aşağı koşmaya başladı.</p>

  <p>Ciğerleri sızlayana kadar koştular, ama arkalarında atlıların sesini duyuyorlardı. Martin kendini kenardaki yüksek bir taş yığınının arkasına atıp, “Buraya!” diye bağırdı. Diğerleri de durunca, “oraya tırmanıp şu taşları aşağı itebilir misiniz?” dedi.</p>

  <p>Baru sıçrayıp yamacın kenarından tırmanarak, dengesiz duran çıkıntının yanına gelip diz çöktü. Laurie ile Roald’a yanına gelmelerini işaret etti.</p>

  <p>Atlılar göründüler, en öndeki Martin ile köpeği görünce atını mahmuzladı; bir an sonra diğerleri de ortaya çıktılar. Crydee Dükü yaklaşan atlıya sessizce nişan aldı. Atlı patikanın en dar noktasına geldiği anda Martin okunu bıraktı ve geniş uçlu ok yaklaşan atı göğsünden vurdu. Hayvan bir balta yemiş gibi yere indi ve moredhel binicisi üzerinden fırlayarak belini kıracak kadar sert bir çarpışla düştü. İkinci at da yerdekine çarparak binicisini fırlattı. Martin bir başka okla onun da öldüğünden emin oldu. Diğer atlar da ölü hayvan ve binicilere takıldıkça arka tarafta bir kargaşa baş göstermişti. İki at daha yaralanmış gibiydi, ama Martin bundan emin değildi. Sonra Baru bağırdı. Blutark hemen tepeden aşağı fırladı.</p>

  <p>Yerinden kopan taşların sesi her yeri kaplarken Martin de köpeğin peşinden koştu. Kayalık patlarcasına bir kopuşla sel gibi aşağı iniverdi. Küçük taşlar yağmur olup yanındaki patikaya sekerlerken Martin arkadaşlarının küfürler savurup bağırdıklarını duyabiliyordu.</p>

  <p>Martin düşen kayaları izlemek için durdu. Toz her yeri kaplamış, görüşünü kapatıyordu. Sonra, toz çökmeye başlarken Laurie’nin seslendiğini duydu. Geriye koşup devrik kayalara tırmanmaya başladı. Tepeye ulaştığında eller onu yakaladı ve sulanmış gözleri Laurie’yi gördü. İşaret ederek, “Roald,” dedi.</p>

  <p>Paralı asker dengesini yitirmiş, yamaçtan aşağı kayarak yolu tıkayan kayaların ters tarafına düşmüştü. Sırtını kayalara vererek oturmuş, yüzünü moredhellerle trollerin yeniden toparlanmaya başladıkları patikaya dönmüştü. “Seni koruyacağız,” diye bağırdı Martin.</p>

  <p>Roald döndü ve yüzünde acı bir gülümsemeyle, “Başaramam,” diye bağırdı. “Bacaklarım kırıldı.” Önünde uzanan bacaklarını gösterince Martin ve Laurie bir birikinti oluşturmaya başlayan kanı gördüler. Bir bacağından dışarı fırlamış kemiği görünüyordu. Kılıcını kucağına almış, elinde fırlatmaya hazır hançerlerini tutuyordu. “Gidin. Onları birkaç dakika oyalarım. Uzaklaşın.”</p>

  <p>Baru da Laurie ile Martin’in yanına geldi. “Gitmemiz gerek,” dedi Hadati.</p>

  <p>“Seni bırakmayacağız!” dedi Laurie.</p>

  <p>Roald bağırdı, ama gözleri tozun arasında belli belirsiz şekillerin kıpırdandığı patikaya kilitlenmişti. “Hep bir kahraman gibi ölmek istemiştim. Bunu elimden alma, Laurie. Bir şarkı yaz. İyi bir şarkı. Şimdi gidin buradan!”</p>

  <p>Baru ile Martin Laurie’yi kayalardan yukarı çektiler, bir an sonra o da kendi isteğiyle geldi. Blutark’ın beklediği yere geldiklerinde’ patikadan aşağı koşanların başında Laurie vardı. Yüzü kaskatı bir maske gibiydi, ama gözyaşları kurumuştu. Geride trollerle moredhellerin bağırışlarına acı çığlıklar karıştığını duyuyorlar, Roald’ın sıkı bir mücadele verdiğini biliyorlardı. Sonra çarpışma sesleri kesildi.</p>
</body>
</html>
