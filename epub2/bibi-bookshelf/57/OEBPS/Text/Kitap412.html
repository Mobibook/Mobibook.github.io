<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="bölüm-ad" style="text-align: center;">KEŞİF</h2>

  <p class="giriş"><big><big>G</big></big><small>AMİNA OTURMUŞ, BAĞIRIYORDU.</small></p>

  <p>Birkaç saniyeye kalmadan Katala çocuğun odasına gelip onu kucaklamıştı. Gamina bir süre ağladıktan sonra sakinleşti, o sırada uyanmış olan William da peşinde aksi görünümlü ateş ejderiyle odaya girdi. Fantus sessizce William’in yanından geçip başını yatağa, Katala’nın yanına koydu. “Kötü bir düş mü gördün, bebeğim?” diye sordu Katala.</p>

  <p>Gamina başıyla onayladı. Kısık bir sesle, “Evet, Anne,” dedi. Nihayet konuşmayı da öğreniyor, artık tamamen kendisini doğuştan özel bir yetenek olarak ayıran düşünce yoluyla konuşabilme özelliğine güvenmiyordu.</p>

  <p>Ailesi ölünce Gamina’yı gören kör Rogen yetiştirmiş, sonra onu Yıldızlimanı’na getirmişti. Rogen Pug’ın Krallık’ta baş gösteren tüm sorunların arkasında Düşman’ın olduğunu keşfetmesine yardımcı olmuş, ama bu sırrın ortaya çıkarılması sırasında yaralanmıştı. O iyileşirken Gamina ile birlikte Pug’ın ailesinin yanında kalmışlar, son bir yıldır da ailenin birer ferdi gibi olmuşlardı. Rogen William için bir büyükbaba olurken Gamina için de Katala bir anne, William bir erkek kardeş gibiydi. Yaşlı adam üç ay önce uykusunda huzur içinde ölmüş, ama himayesindeki çocuk nihayet kendisinden başka da sevip güvenebileceği birilerini bulduğu için son günlerinde mutlu olmuştu. Katala sarılıp okşadıkça çocuk sakinleşti.</p>

  <p>Uzun boylu toprak ağası Meecham hemen odaya dalarak gözleriyle bir tehlike aradı. Pug İzleyiciler’i aramak için yola çıktıktan kısa bir süre sonra Meclis’ten Hochopepa ve Elgahar ile birlikte Kelewan’dan dönmüştü. Diğer yol arkadaşları Dominik Birader ise Sarth’taki Ishap manastırına dönmüştü. Meecham da Pug Kelewan’dayken ailesinin koruyucusu olmayı üstlenmişti. Acımasız görünüşü ve soğuk tavırlarına rağmen Gamina’nın en sevdiklerinden biri olmuştu. Kız ona Meecham Amca diyordu. Katala’nın arkasında durup, çok nadir gülümsemelerinden biriyle küçük kıza baktı.</p>

  <p>Hochopepa ve Kulgan içeri girdiler, farklı dünyaların iki büyücüsü birçok bakımdan birbirlerine benziyorlardı. İkisi gelip kızın başına üşüşürlerken Katala, “Hâlâ çalışıyor musunuz?” dedi.</p>

  <p>“Tabii, daha erken,” dedi Hochopepa. Başını kaldırdı. “Yoksa değil mi?”</p>

  <p>“Sabahın erken saatlerini kastetmiyorsan, hayır,” dedi Meecham. “Gece yarısını bir saat geçiyor.”</p>

  <p>Kulgan, “Şey,” dedi, “ilginç bir konuşmaya dalmıştık ve -”</p>

  <p>“Zamanın nasıl geçtiğini unuttunuz,” dedi Katala. Ses tonundan bunu pek onaylamadığı belliydi. Pug Yıldızlimanı mülkünün tapu sahibiydi ve o gittiğinden beri topluluğun idaresini Katala üstlenmişti. Sakin yapısı, zekası ve insanları ustaca idare etmesi sayesinde büyü kullanıcıları ve ailelerinden oluşan sıra dışı topluluğun doğal lideri olmuştu. Hochopepa’nın zaman zaman ondan, “O diktatör kadın,” diye söz ettiği duyulsa da, saygı ve sevgiyle konuştuğu bilindiği için kimse buna aldırmazdı.</p>

  <p>Kulgan, “Meclis’ten Shimone’nin gönderdiği bazı raporları tartışıyorduk,” dedi. Ortaklaşa alman bir kararla, Yıldızlimanı’ndaki Akademi ile Kelewan’daki Büyücüler Meclisi arasında mesaj yollanabilmesi için iki dünya arasındaki gedik belli aralıklarla kısa süreli olarak açılıyordu.</p>

  <p>Katala umutla başını kaldırdı, ama Hochopepa, “Pug’dan hâlâ haber yok,” dedi.</p>

  <p>Katala iç çekti ve birden sinirlenerek, “Hocho, Kulgan,” dedi, “araştırmalarınızda dilediğinizi yapabilirsiniz, ama zavallı Elgahar yorgunluktan neredeyse düşüp kalacak. Yeni Büyük Yol büyücülerinin neredeyse tüm eğitimlerini o yapıyor ve hiç şikayet etmiyor. Emeğinizin bir kısmını ona yardım etmeye ayırmalısınız.”</p>

  <p>Kulgan piposunu çıkarıp, “Bir hatamızı düzelttin,” dedi. Hochopepa ile bakıştılar. İkisi de Katala’nın aksiliğinin kocasının bir yıldır yanında olmaması yüzünden olduğunu biliyorlardı.</p>

  <p>“Gerçekten öyle,” dedi Hochopepa. O da Kulgan’ın yanında geçirdiği bir yılın sonunda edindiği alışkanlıkla bir pipo çıkardı. Meecham’ın bir defasında söylemiş olduğu gibi, iki büyücü bir elmanın iki yansıydılar.</p>

  <p>“O pis kokulu şeyleri yakacaksanız onları alın ve buradan çıkın,” dedi Katala. “Burası Gamina’nın yatak odası ve odasının dumanla dolmasına izin verecek değilim.”</p>

  <p>Piposunu yakmak üzere olan Kulgan durdu. “Pekala. Çocuk nasıl?”</p>

  <p>Ağlamayı kesmiş olan Gamina alçak sesle konuştu. “İyiyim.” Konuşmayı öğrendiğinden beri sesi, az önceki bağırışı haricinde yumuşak, çocuksu bir fısıltının ötesine geçmemişti. “Ben... kötü bir düş gördüm.”</p>

  <p>“Nasıl bir düş?” diye sordu Katala.</p>

  <p>Gamina’nın gözleri yaşlarla dolmaya başladı. “Babamın bana seslendiğini duydum.”</p>

  <p>Kulgan ile Hochopepa kıza dikkatle baktılar. Kulgan kızı korkutmamak için yumuşak bir sesle, “Sana ne dedi, çocuğum?” diye sordu.</p>

  <p>Katala’nın beti benzi atmıştı, ama başka bir korku belirtisi göstermedi. Bir savaşçı soyundan geliyordu ve her şeyle başa çıkabilirdi, kocasının ne durumda olduğunu bilememek dışında her şeyle. Usulca o da, “Ne söyledi, Gamina?” dedi.</p>

  <p>“O -” Sıkıntılı olduğu zamanlarda yaptığı gibi düşünce yoluyla konuşmaya başladı. O çok uzaklarda, yabancı bir yerde. Yanında birisi? birileri? daha var. Dedi ki, dedi ki -</p>

  <p>“Ne, çocuğum?” dedi Hochopepa.</p>

  <p>Dedi ki, bir mesaj beklemeliymişiz, sonra bir şey -değişti. Boş bir yere? gitmişti. Korktum. Çok yalnız hissettim.</p>

  <p>Katala kıza sımsıkı sarıldı. Sesini kontrol etse de için için korkarak, “Yalnız değilsin, Gamina,” dedi. Ama Katala da kızın düşüncelerini paylaşıyordu. Pug bir Yüce olmak üzere Meclis tarafından alınıp ondan uzaklaştırıldığında bile kendini bu kadar yalnız hissetmemişti.</p>

  <p>Pug bitkinlikle gözlerini kapattı. Gevşeyip başını Tomas’ın omzuna yasladı. Tomas dönüp baktı. “Ulaşabildin mi?”</p>

  <p>Pug derin bir iç çekerek, “Evet,” dedi, “ama -sandığımdan daha zor oldu, çocuğu da korkuttum.”</p>

  <p>“Yine de ulaştın. Tekrar yapabilecek misin?”,</p>

  <p>“Sanırım. Kızın aklı eşsiz, bir dahaki sefere ulaşması daha kolay olacaktır. Bu işlemin nasıl yapıldığı konusunda daha çok şey biliyorum. Önceden yalnızca teoriyi biliyordum. Şimdi ise yaptım.”</p>

  <p>“Güzel. Bu beceriye ihtiyacımız olabilir.”</p>

  <p>Adını “gedikuzayı” koydukları, zaman ile fiziksel evrenin dokuları arasındaki o yerin griliğinde hızla ilerliyorlardı. Tomas Ryath’a, Pug Yıldızlimanı’ndakilerle bağlantısının bittiği işaretini verir vermez oraya gitmesini söylemişti. Ejderha düşünce yoluyla bir mesaj gönderdi. Nereye gitmek istiyorsun, Valheru?</p>

  <p>Tomas sesli konuştu. “Ebedi Şehir’e.”</p>

  <p>Ryath ürpererek çevresini saran hiçliği kontrolü altına alıp yolculuk gereksinimine göre şekillendirdi. Etraflarındaki şekilsiz grilik titreşti ve her nasılsa o sınırsız boyutta, o olmayan yerde yön değiştirdiler. Sonra çevrelerindeki gri doku yine dalgalandı ve kendilerini başka bir yerde buldular.</p>

  <p>İleride, griliğin içinde tuhaf bir nokta belirdi, gedik-uzayındaki ilk gerçeklik belirtisiydi bu. Ryath fiziksel bir düzlemde hızla ilerliyormuşçasına büyüyordu, sonunda onun üzerine geldiler. Yabancı ve korkunç bir güzellikte bir şehirdi burası. Çarpık simetrili kuleler arasındaki tonozlu kemerlerin altında inanılmaz incelikte minareleri tuhaf yapılı binalar uzanıyordu. Karmaşık şekilli fıskiyelerden fışkıran sıvı gümüş kristale dönüşüyor, fıskiyenin mozaikleri üzerinde dökülünce çınlayan bir müzikle parçalanıp tekrar sıvıya dönüşerek mazgallardan aşağı akıyordu.</p>

  <p>Ejderha yanaşıp hızla dalışa geçerek muhteşem bulvarın merkezinin üzerinde uçtu. Cadde baştan başa hiçbiri birbirinin eşi olmayan ve her biri yumuşak renk tonlarıyla parlayan mozaiklerle kaplıydı ve belli bir uzaklıktan bakınca durmaksızın değişen bir gökkuşağına benziyordu. Ejderhanın gölgesi üzerlerinden geçerken mozaik taşları göz kırpıp ışık saçıyor, sonra renk değiştiriyorlar, hava da müzikle doluyordu ve bu muhteşem güzellik, yumuşak pastel gün batımları muazzam dağları renkten renge boyarken ışıl ışıl akan derelerin yanı başındaki yeşilliklere içleri burularak özlem duymalarına neden oluyordu. Manzaralar neredeyse kendinden geçmesine neden olacaktı ve Pug başını sallayarak böylesine harika bir yer asla var olamayacağı için duyduğu belli belirsiz bir üzüntüyü aklından çıkardı. Başlarının üzerinde yüzlerce metre yükselen devasa kemerlerin altından geçip şehrin merkezine doğru ilerlerken usulca okşayan, yabani çiçek kokulu bir yağmur yağıyor, beyaz ve altın renkli ışıltılar, pembe ve kırmızı pırıltılar saçan, pastel yeşil ve mavi tonlarında minik taç yaprakları arasında yol alıyorlardı.</p>

  <p>“Bu harikayı kim inşa etmiş?” diye sordu Pug.</p>

  <p>“Kimse bilmiyor,” dedi Tomas, “bilinmeyen bir ırk. Belki de ölmüş tanrılar.” Üzerinde uçarlarken Pug şehri inceliyordu. “Belki de kimse inşa etmedi.”</p>

  <p>“Bu nasıl olabilir?” diye sordu Pug.</p>

  <p>“Sonu olmayan bir evrende her şey mümkün olmakla kalmaz, ne kadar imkansız olursa olsun bir zamanda ve bir yerde mutlaka gerçekleşir. Bu şehir yaratılış anında kendi kendine var olmuş olabilir. Burayı ilk kez çağlar önce Valherular buldu, aynı bu gördüğün haldeydi. Burası, Valheruların gitmiş oldukları çok sayıdaki evrenin en büyük mucizelerinden biri. Burada kimse yaşamamış ya da biz Valherular onları hiç görmedik. Bazıları bir süre yaşamak için buraya geldiler, ama kimse uzun zaman kalmadı. Burası asla değişmez, çünkü gerçek bir zamanın olmadığı bir yerde duruyor. Ebedi Şehir’in evrendeki gerçek anlamda ölümsüz olan tek şey olabileceği söylenir.” Kederli ve acı bir sesle, “Valheruların bazıları nefretleri yüzünden onu yok etmeye çalıştılar. Bu şehrin onların gazabı karşısında dayanan tek şey olduğu da söylenebilir,” dedi.</p>

  <p>O sırada hafif bir kıpırtı Pug’ın dikkatini çekti ve bir anda uzaktaki bir binanın tepesinden bir yaratık sürüsü havaya sıçrayıp kanatlanarak onlara doğru gelmeye başladı. Onları işaret etti ve Tomas, “Demek bizi bekliyorlarmış,” dedi.</p>

  <p>Pug’ın önceki yıl Büyük Yıldız gölü kıyılarında öldürdüğü elemental yaratıkların daha iri ve kırmızı olanları hızla üzerlerine geliyorlardı. İnsan şeklindeydiler ve iki ejderha binicisine doğru yaklaşırlarken iri, kızıl yarasa kanatlarıyla rüzgarı dövüyorlardı. Pug sakince, “İnecek miyiz?” diye sordu.</p>

  <p>“Bu yalnızca ilk sınav. Pek bir işe yaramaz.”</p>

  <p>Ryath bir savaş narası attı ve iblis ordusu duraksadı, sonra üzerlerine doğru dalışa geçtiler. İlk saldırıda Tomas’ın altın kılıcı bir yay çizdi ve yarasamsı kanatları parçalanan iki yaratık acı haykırışlarla aşağıdaki taşların üzerine düştüler. Pug’ın oluşturduğu mavi enerji kıvrılarak yaratıktan yaratığa geçiyor, acıyla kıvranarak uçma yetisini yitirip düşmelerine neden oluyordu. Yere düşenler yeşil bir alev ve gümüş rengi kıvılcımlarla yok oluyorlardı. Ryath ağzından ateş püskürttü ve alevlerin dokunduklarının tümü küle dönüştü. Birkaç saniye içinde yaratıklar gitmişti.</p>

  <p>Ejderha döndü ve güzelliğin ortasında sessiz bir uğursuzluk gibi çökmüş, kara taştan yapılmış, meşum bir binaya doğru uçmaya başladı. Tomas, “Birisi gitmemiz gereken yeri bize fena halde belli ediyor,” dedi. “Tuzak olduğu çok açık.”</p>

  <p>“Ryath’ı korumamız gerekecek mi?” diye sordu Pug,</p>

  <p>Ejderha homurdandı, ama Tomas, “Ancak en güçlü büyülere karşı, zaten bu da gerekecek olursa bizler ölmüş oluruz, o da gerçek evrene dönebilir. Duydun mu?”</p>

  <p>Duydum ve anladım, diye cevap verdi ejderha.</p>

  <p>Taş döşemeli bir avlunun üzerine doğru alçaldılar ve ejderha daire çizmeye başladı. Tomas gücünü kullanarak kendisini ve Pug’ı Ryath’ın sırtından kaldırıp taşlara doğru indirdi. “Fıskiyelere dönüp dinlen. Su tatlı, etraf da dinlendirici. Bir terslik çıkacak olursa dilediğin yere git. Burada ya da Midkemia’da sana ihtiyacımız olursa çağrımı duyacaksın.”</p>

  <p>Cevap vereceğim, Tomas.</p>

  <p>Ejderha gitti ve Tomas Pug’a döndü. “Gel, ileride ilginç bir karşılama bulacağımızdan eminim.”</p>

  <p>Pug çocukluk arkadaşına baktı. “Çocukken bile senin ilginçlik anlayışın benimkinden daha genişti. Ama zaten başka seçeneğimiz yok. İçeride Macros’u bulacak mıyız?”</p>

  <p>“Kuşkusuz hayır, çünkü biz buraya getirildik. Düşman’ın bunu bizim için kolaylaştıracağını sanmam.”</p>

  <p>Büyük, kara binanın tek kapısından girdiler ve eşikten geçtikleri anda dev bir taş kapı inerek arkalarını kapattı. Tomas alaycı bir ifadeyle arkalarına baktı. “Desene kolayca kaçabileceğiz.”</p>

  <p>Pug taşı inceledi. “Gerekirse bunu halledebilirim, ama biraz zaman alır.”</p>

  <p>Tomas başıyla onayladı. “Ben de öyle düşünmüştüm. Devam edelim.”</p>

  <p>Uzun bir koridorda ilerlemeye başladılar, Pug etraflarında parlak bir ışık dairesi oluşturdu. Sıradan, düz ve üzerlerinde hiçbir şekil olmayan duvarlar tek bir yöne doğru gidiyorlardı. Zemin de aynı malzemeden yapılmıştı.</p>

  <p>Koridorun sonunda, üzerinde ne bir işaret, ne de açmak için bir yeri olmayan bir kapı onaya çıktı. Pug kapıyı inceledikten sonra bir efsun yaptı. Kapı inatçı gıcırtılarla yükselip onlara yol açtı. Bir daire içinde kapıları olan oldukça büyük bir salona girdiler. Girmeleriyle birlikte kapılar açıldı ve kükreyen, tiz çığlıklar atan bir yaratıklar ordusu fırladı. Kartal başlı maymunlar, kaplumbağa kabukları içindeki dev kediler, kolları ve bacakları olan yılanlar, fazladan kolları olan adamlar -bir dehşet ordusu üzerlerine doğru akmaya başladı. Tomas kılıcını çekip kalkanını kaldırarak, “Hazır ol, ’Pug,” diye bağırdı.</p>

  <p>Pug bir büyü yaptı ve başlarının üzerinde kızıl alevlerden bir çember patlayarak ilk sıradaki yaratıkları sarıp, onları sıcak, gümüş rengi kıvılcımlarla havaya uçurdu. Yaratıkların çoğu oldukları yerde kaldılar, ama sıçrayabilen ya da uçabilenler alevleri aşarak geldiler ve Tomas’ın altın kılıcının gazabıyla tanıştılar. Onlara vurdukça parlak gümüş kıvılcımlarla patlıyorlar, bir de pis çürük kokusu yayıyorlardı. Kapılardan sürekli başka yaratıklar geliyor, arkadan sürekli bastırıyorlardı. Onlar bastırdıkça önlerindekiler Pug’ın mistik alevlerine doğru itiliyor ve bir an ışıklar saçarak patladıktan sonra kayboluyorlardı. “Bunların sonu gelecek gibi değil,” dedi Pug.</p>

  <p>Tomas kartal kanatlan olan dev bir sıçanı doğrarken başıyla onayladı. “Kapıları kapatabilir misin?”</p>

  <p>Pug büyü yapmaya başladı ve kapılar zorla kapanırlarken salonu birbirine sürten metal ve taş sesleri doldurdu. Aradan geçmeye çalışan yaratıklar duvarlarla kapılar arasında sıkışıp, acıklı haykırış, çığlık ve ötüşlerle can veriyordu. Tomas alevleri aşan tüm yaratıkları öldürdü ve bir an ateş çemberinin içinde Pug ile ikisi kaldılar.</p>

  <p>Tomas biraz soluklandı. “Bu sinir bozucu.”</p>

  <p>“Ben bitireyim,” dedi Pug. Yanan çember dışa doğru genişlemeye başladı, dokunduğu her yaratık ölüyordu. Az sonra salonun duvarlarına dayanmıştı, son yaratık da patlayarak bir çığlıkla ölünce alevler kayboldu. Pug etraflarına bakındı. “Her kapının ardında bu canavarlardan onlarcası var. Sence ne tarafa?”</p>

  <p>“Bence aşağıya,” dedi Tomas. Pug elini uzatırken Tomas kalkanını sırtına astı. Kılıcını sımsıkı tutarken diğer eliyle Pug’ın elini tuttu. Bir başka efsun okundu ve Tomas arkadaşının saydamlaştığını gördü. Aşağı bakınca kendi bedeninin içinden zemini görebildiğini fark etti. Pug konuştuğunda sesi uzaklardan geliyordu. “Ben söyleyene dek elimi bırakma, yoksa seni geri getirmek zor olabilir.”</p>

  <p>Sonra Tomas zeminin yükseldiğini gördü, daha doğrusu batıyorlardı. Kayaların içine girerlerken bir karanlığa gömüldüler. Uzun bir süre sonra bir başka odaya girerken yeniden ışığı gördüler. Bir şey havayı hızla yardı ve Tomas böğründe bir acı duydu. Aşağı bakınca orada yaban domuzu başlı bir savaşçı gördü, güçlü omuzları vardı ve sırtına ve göğsüne gösterişli, mavi bir levha zırh giymişti. Böğürüp uzun dişlerinden salyalar akıtan yaratığın korkunç görünüşlü çift ağızlı baltasını savurduğu Tomas darbeyi kılıcıyla güçlükle karşılayabildi. Pug, “Bırak!” diye bağırdı.</p>

  <p>Tomas Pug’ın elini bıraktığı anda tekrar somutlaştı. Yere düşüp, domuz-adamın önüne hafifçe indiği sırada yaratık baltasını tüm gücüyle indirdi. Tomas bir kez daha darbeyi savuşturup geriledi, kalkanını çıkarmaya çalışıyordu. Pug ayaklarının üzerine inip bir efsun okumaya başladı. Yaban domuzu yaratık o kadar iri cüsseli bir şey için çok hızlı hareket ediyor ve Tomas ancak savunmada kalabiliyordu. Sonra Valheru bir darbeyi savuşturup hamlesini yaptı ve yaratığı yaraladı. Yaratık öfkeyle böğürerek geriledi.</p>

  <p>Pug bir yılan gibi hareket eden, titrek bir dumandan oluşan bir ip gönderdi. İlk birkaç saniyede yalnızca birkaç adım yol aldıktan sonra hızlanmaya başladı. Sonra duman saldıran bir kobra gibi fırlayıp yaban domuzu yaratığın bacaklarına çarptı. Aynı anda duman katılaşıp, yaratığı saran taş gibi ağır çizmelere dönüştü. Yaratık hareket etmeye çalışırken öfkeyle boğuluyordu. Tomas geri çekilemeyen domuz-adamı kolayca saf dışı etti. Kılıcını temizledi. “Yardımın için teşekkürler. Canımı sıkmaya başlamıştı.”</p>

  <p>Çocukluk arkadaşının bazı yönlerden hiç değişmemiş olduğunu gören Pug gülümsedi. Tomas’ın yaratığı eninde sonunda öldüreceğini biliyordu, ama zaman kaybetmek bir işe yaramazdı.</p>

  <p>Tomas irkilerek yan tarafına baktı. “O baltanın biz maddi değilken bile vurabilmek gibi beklenmedik bir mistik gücü vardı.”</p>

  <p>“Ender olan bir şey, ama duyulmadık da değil,” diye doğruladı Pug. Tomas gözlerini kapadı ve Pug yaranın iyileşmeye başladığını gördü. Önce kanın akışı durdu, ardından deri birleşip yapıştı. Buruşuk, kırmızı bir yara oluştu. O da gözden kaybolmaya başladı ve sonunda tertemiz bir cilt ortaya çıktı. Az sonra altın zincir zırhı ve beyaz yeleği bile onarılmıştı. Pug etkilenmişti.</p>

  <p>Huzursuzca etrafına bakındı. “Bu fazla kolay,” dedi. “Bunca gürültü ve patırtıya, rağmen bu tuzaklar çok komikti.”</p>

  <p>Tomas eliyle yan tarafını sıvazladı. “O kadar da komik değildi, ama genel olarak sana hak veriyorum. Sanırım cüretkar hareket edip tedbiri elden bırakmamız bekleniyor.”</p>

  <p>“Öyleyse gözümüzü dört açalım.”</p>

  <p>“Şimdi nereye?”</p>

  <p>Pug etrafına bakındı. Oda taştan oyulmuştu ve birçok tünelin birleştiği bir yer olma dışında belli bir işlevi yok gibiydi. Tünellerin nereye çıktıkları ise belli değildi. Pug büyük bir taşın üstüne oturdu. “Görüşümü göndereceğim. “Gözlerini kapattı ve başının üzerinde o hızla dönen, tuhaf, beyazımsı kürelerden bir başkası belirdi. Sonra küre birdenbire fırlayıp tünellerden birine daldı. Birkaç saniye sonra ise dönüp bir başkasına girdi. Neredeyse bir saat geçtikten sonra Pug cihazı geri çağırdı ve elinin bir işaretiyle yok etti. Gözlerini açtı. “Tünellerin hepsi birbirine ve buraya bağlanıyor.”</p>

  <p>“Burası çıkışı olmayan bir yer mi yani?”</p>

  <p>Pug ayağa kalktı. “Bir labirent. Bizim için bir tuzak, başka bir şey değil. Bir kez daha aşağı inmeliyiz.”</p>

  <p>El ele tutuştular ve Pug onları bir kez daha katı kayalardan aşağı indirdi. Çok uzun gibi gelen bir süre boyunca karanlıkta aşağı doğru yol aldılar. Ardından kendilerini muazzam bir mağaranın tavanının hemen aşağısında buldular. Aşağıda ve biraz uzakta, mağarayı kızıl-turuncu bir ışıkla aydınlatan bir ateş çemberiyle çevresi tamamen sarılmış olan muazzam bir göl vardı. Ateşin ötesinde, kıyıda hafifçe salınan bir kayık, açık bir davetti. Gölün ortasında bir ada, adanın kıyılarında da savaş için giyinmiş, insana benzer yaratıkların beklemekte olduğunu görebiliyorlardı. Yaratıklar zemin katında tek bir kapısı ve tepesinde tek bir penceresi olan bir kulenin çevresinde toplanmışlardı.</p>

  <p>Pug onları yere indirdi ve tekrar somutlaştırdı. Tomas yanan çembere bakıp, “Herhalde ateşi aşıp kayığı almamız, suyun altında pusuda bekleyen her ne varsa onu da atlatmamız, sonra da bütün o savaşçıları aşıp kuleye ulaşmamız gerekiyor,” dedi.</p>

  <p>Pug; “Görünüşe bakılırsa yapmamız gereken bu,” derken sesi yorgundu. Ateşin kenarına doğru yürüdü ve, “Ama bence değil,” dedi. Pug elini savurarak bir daire çizdi, sonra bu hareketi bir daha tekrarladı. Mağaradaki hava Pug’ın eliyle çizdiği daireyi takip ederek dönmeye, başlarının üzerindeki muazzam taş kubbenin iç çeperi boyunca hareket etmeye başladı. Başlangıçta sıradan bir akım, biraz canlı bir esintiydi, sonra kısa sürede bir melteme dönüştü. Pug hareketi bir daha tekrarladı. Rüzgar hızla güçlendi ve alevler dans etmeye başlayıp, mağarayı çılgın ışıklar ve titrek gölgelerle doldurdular. Pug’ın bir başka hareketiyle rüzgar daha şiddetli ve sert esmeye, alevleri geri püskürtmeye başladı. Tomas izliyor, rüzgarın gücüne zorlanmadan dayanabiliyordu. Alevler kesikleşip yer yer sönmeye başladı, rüzgarın gücü karşısında yanmaya devam edemiyor gibiydi. Pug koluyla daha geniş bir daire çizdi, hızla hareket ederken neredeyse kendisi de olduğu yerde dönecekti. Gölde kabarcıklar belirdi ve su köpürmeye başladı. Rüzgarın dövdüğü suların havaya yükselmesiyle birlikte su serpintileri oynak bir dansla püskürdü ve sular adanın kıyılarına doğru yöneldi. Dalgalar kabardı ve kısa sürede kayık alabora olup battı, köpüklerin kıyıyı kaplamasıyla da ateş ıslık gibi bir sesle söndü. Pug bağırarak bir sözcük söyledi ve mağara kızıl ateş parıltısının yerine berrak, beyaz bir ışıkla aydınlandı. Bu defa Pug kolunu tıpkı bir rüzgar değirmeni taklidi yaparak oynayan bir çocuk gibi döndürdü. Birkaç dakikaya kalmadan adadaki savaşçılar rüzgarın gücü karşısında ayakta duramayarak gerilemeye başladılar. Birinin çizmesi suya dokundu ve yeşil, deriyle kaplı bir şey uzanıp savaşçıyı bacağından yakaladı. Çığlıklar atan savaşçı suyun altına doğru çekildi. Bu sahne defalarca tekrarlandı ve savaşçılar sırayla gölün sakinleri tarafından yakalandılar. Ardından fırtınanın iyice şiddetlenip kulak parçalayıcı bir kasırgaya dönüşmesiyle birlikte Pug ve Tomas adadaki son figürün de ayakta durmaya çalışırken sulara doğru gerileyip, gölün köpüklü yüzeyinin altındaki şey tarafından yakalandığını gördüler. Pug ellerini birbirine vurarak rüzgarı durdurdu ve “Gel,” dedi.</p>

  <p>Tomas gücünü kullanarak onları suyun yüzeyi üzerinden geçirip kulenin kapısının önüne getirdi. Kapıyı iterek açıp içeri girdiler.</p>

  <p>Pug ve Tomas beş dakika boyunca kulenin tepesinde kendilerini neyin beklediğini tartıştılar. Kule duvarının iç yüzeyi boyunca dönerek tırmanan merdiven ancak tek sıra olarak çıkılabilecek genişlikteydi. Sonunda Pug, “Bundan daha hazırlıklı olamayız,” dedi. “Yukarı çıkmaktan başka yapacak bir şey yok.” Beyaz ve altın rengi içindeki savaşçı basamakları çıkarken o da onu izledi. Tepeye vardıklarında Tomas yukarıdaki tavan kapağına uzanırken Pug aşağı baktı ve taş zemine kadar apaçık bir düşüş olduğunu fark etti.</p>

  <p>Tomas kapağı itti ve delikten yukarı doğru kayboldu. Pug da onu izledi. Kulenin tepesinde içeriği bir yatak, bir sandalye ve bir pencereden ibaret tek bir oda vardı. Sandalyede kahverengi cüppesini belinden bir sicimle bağlamış olan yaşlı bir adam oturuyordu. Pug da Tomas’ın yanında belirince okuduğu kitabı kapattı. Yavaşça gülümsedi.</p>

  <p>“Macros,” dedi Pug.</p>

  <p>“Seni geri götürmeye geldik,” dedi Tomas.</p>

  <p>Büyücü yaralı ya da yorgunmuş gibi güçlükle doğruldu. İkisine doğru bir adım atarken tökezledi. Pug onu yakalamak için hareketlendi, ama Tomas daha hızlıydı. Kolunu Macros’un beline doladı.</p>

  <p>Sonra büyücü yabancı bir sesle gürledi, bu uzaklardaki bir fırtınanın ötesinden duyulan bir kükreme gibiydi. Kapak kapanırken kolunu uzatıp Tomas’ı kaburgalarını kıracakmış gibi yakaladı. Tomas bir an başını geriye atıp acıyla haykırdı, sonra Macros baş döndürücü bir güçle onu duvara doğru savurdu. Bir an donup kalan Pug bir büyü okumaya başladı, ama efsuncu ona göre çok daha hızlıydı. Kahverengili figür uzanıp Pug’ı kolayca yerden kaldırdı ve karşı duvara doğru fırlattı. Pug kemiklerini kıracak güçte bir çarpışla duvara vururken başını taşlara çarptı ve sertçe yere düştü. Yığıldığı yerde kaldı, kendinden geçtiği belliydi.</p>

  <p>Tomas doğrulup kılıcını çektiği anda Macros döndü. Sonra bir anda büyücü kayboldu ve yerinde saldırmaya hazır, kabus gibi bir yaratık belirdi. Boyu iki metreden uzun ve Tomas’ın en az iki misli ağırlıkta olan yaratığın yalnızca dış hatları görülüyordu, geniş, tüylü kanatlarını açmıştı. Hareket ederken başındaki belli belirsiz boynuzları ve geniş, dimdik kulakları göründü. Hatları olmayan, kapkara bir maske parlak yakut gözlerle Valheru’ya bakıyordu. Puslu karanlığa gömülmüş yüzünde yalnızca gözleri ve ağzında, adeta içinde yanan bir ateşin kızıl-turuncu parıltısı görünüyordu. Bunun dışında yüzünün ve şeklinin tüm ayrıntıları belirsiz, kapkara bir gölgeden ibaretti. Tomas kılıcını savurdu ve metali yaratığa bir zarar vermeden içinden geçti. Yaratık ilerlerken Tomas geriledi.</p>

  <p>Uzaklarda alaycı rüzgarlarla yankılanan, fısıltılı bir ses, “Çelimsiz şey,” dedi. “Karşındaki şeyin seni yok etmek için eksiksiz bir hazırlık yapmadığını mı sandın?”</p>

  <p>Tomas çömeldi, kılıcı elinde hazırdı. Altın başlığının altından kısık gözlerle yaratığa bakarken, “Ne tür bir yaratıksın sen?” dedi.</p>

  <p>Fısıltılı ses, “Ben mi, savaşçı?” dedi. “Ben boşluğun bir çocuğu, hayalet ile hortlağın kardeşiyim. Bir dehşet Ustasıyım.” Şaşırtıcı bir hızla uzanıp Tomas’ın kalkanını yakaladı ve tek bir hareketle ezerek çekip aldı. Tomas karşılık olarak bir hamle yaptı, ama yaratık uzanıp kılıç tutan kolunu bileğinden yakaladı. Tomas acıyla bağırdı. Gölge yaratığı, “Buraya varlığına son vermek için getirildim,” dedi. Sonra rahat bir hareketle Tomas’ın kolunu büküp omzundan kopardı. Omuzundan oluk oluk kan fışkıran Tomas müthiş bir acıyla haykırarak taşlara yığıldı.</p>

  <p>“Hayal kırıklığına uğradım,” dedi yaratık. “Korkulacak biri olduğuna dair uyarılmıştım. Ama sen bir hiçsin.”</p>

  <p>Tomas’ın yüzü bembeyaz ve ter içindeydi, gözleri acı ve dehşetle büyümüştü. “Kim...” dedi nefes nefese. “Kim uyardı seni?”</p>

  <p>“Senin yapını bilenler, insan-yaratık.” Dehşet elinde Tomas’ın kolu ve kılıcıyla duruyordu. “Efsuncu’nun gerçek hapishanesini aramak yerine buraya geleceğini bile anladılar.”</p>

  <p>Bayılmak üzere olan Tomas, “Nerede o?” dedi nefes nefese.</p>

  <p>Yaratık kötücül bir fısıltıyla, “Başarısız oldun,” dedi.</p>

  <p>Kendinden geçmek üzere olan Tomas tüm gücünü toplayıp, adeta hırlayarak konuştu. “Demek bilmiyorsun. Bütün gücüne rağmen yalnızca bir uşaksın. Düşman’ın sana söyledikleri dışında hiçbir şey bilmiyorsun.” Aşağılayıcı bir sesle, “Köle,” diyerek ona tükürdü.</p>

  <p>Dehşet neşeli, hafif bir kahkahayla konuştu. “Ben önemli biriyim. Efsun yapıcının nerede saklandığını biliyorum. Tahmin etmeniz gereken yerde kalıyor: bir hapishane olmaya en uzak, bu yüzden de en uygun olan yerde. O Bahçe’de yaşıyor.”</p>

  <p>Tomas birdenbire sırıtarak ayağa kalktı. Yaratık duraksadı, elindeki kol yavaş yavaş silinip gözden kaybolurken Tomas’ın bedeninde yeniden ortaya çıkmış, kalkan da metalik bir gıcırtıyla kendi kendine düzelerek odanın karşı tarafından hızla fırlayıp yeniden sol kolundaki yerini almıştı. Yaratık Tomas’a doğru hareketlendi, ama beyazlı savaşçı kılıcını göz kamaştırıcı bir hızla savurdu ve bu defa metal öfkeyle inerek çarptığı anda altın rengi kıvılcımlar ve ıslık gibi bir ses çıkardı. Kestiği yerden acı bir duman çıktı ve yaratık kısık sesle, acı dolu bir çığlık attı. Tomas art arda darbelerle yaratığı geriletirken, “Anlaşılan kibirli ve küstah olan yalnızca ben değilim,” dedi. “İllüzyon yaratabilenler de yalnızca senin efendilerin değil. Budala yaratık, seni ve kardeşlerini bu evrenden sürenlerin ben ve kardeşlerim olduğunu bilmiyor musun? Sence ben, adına Tomas denilen Ashen-Shugar, senin gibilerinden korkar mıyım? Bir zamanlar Dehşetlordlarının hakkından gelmiş olan ben?”</p>

  <p>Yaratık korku ve öfkeyle sindi, çığlıkları uzak yankılar gibiydi. Sonra müzikal bir çınlamayla yaratığın çevresinde berrak, değerli kristal taşlar belirdi. Her biri hızla uzayıp, yaratığın çevresinde saydam parmaklıklardan bir kafes oluşturdular. Tomas sırıtırken Pug gece kadar kara yaratığın etrafındaki mistik kafesi tamamladı. Dehşet uzandı ve saydam parmaklıklara dokununca kısık, acı bir sesle haykırdı. Pug kendinden geçip kaldığı yerden doğruldu ve cama benzeyen parmaklıkların arasından uzanmaya çalışan, ama birine dokunduğu anda geri çekilen yaratığın yanına geldi. Çığlıklar atıp ulurken yabancı sesi tuhaf; boğuk bir fısıltı gibiydi. “Bu şey nedir?” diye sordu Pug.</p>

  <p>“Bir Dehşetustası, Yaşamayanlardan biri. Doğası bizim varlığımızın özüne bile yabancı olan bir şey. Zaman ve mekanın en uzak noktalarındaki, çok az canlının ulaşabileceği ve hayatta kalabileceği, garip bir evrenden gelmiş. Bu evrene girdiğinde kendi türünden diğerlerinin yaptığı gibi yaşamın özünü yer. Üzerine basacak olsa otlar kurur. Yürüyen bir ölüm gibidir, yalnızca Valheruların bile sakındıkları Dehşetlordları bunlardan daha güçlüdür. Bu şeyin Ebedi Şehir’e getirilmiş olması, Düşman ile Murmandamus’un serbest bırakacakları potansiyel ölüme aldırmadıklarını gösteriyor.” Duraksadı, yüzünde endişeli bir ifade vardı. “Ayrıca şu Düşman’ın şimdiye dek anladıklarımızın ötesinde nasıl bir şey olduğunu da düşündürüyor bana.” Pug’a baktı, “Nasılsın?”</p>

  <p>Pug gerinerek, “Galiba bir kaburgam kırılmış,” dedi.</p>

  <p>Tomas başıyla onayladı. “Yalnızca onu kırdığın için şanslısın. Bağışla, onu biraz daha oyalayabileceğimi sanıyordum.”</p>

  <p>Pug omuzlarım silkip acıyla irkildi. Alçak sesle uluyan yaratığı göstererek, “Ona ne yapacağız?” dedi.</p>

  <p>“Onu kendi evrenine geri gönderebiliriz, ama bu zaman alır. Bu kafes ne kadar dayanır?”</p>

  <p>“Normal olarak yüzyıllar boyunca,” dedi Pug. “Burada ise belki de sonsuza dek.”</p>

  <p>Tomas, “Güzel.” diyerek kapıya doğru yöneldi.</p>

  <p>Kara yaratıktan korku dolu bir çığlık yükseldi. “Hayır, efendi!” diye bağırdı. “Beni burada bırakma! Ölene dek çağlar boyunca çürürüm! Ebedi bir acı olur! Şimdiden acıktım! Beni bırakın, size nimet ederim, efendi!”</p>

  <p>“Ona güvenebilir miyiz?” dedi Pug.</p>

  <p>“Tabii ki, hayır,” dedi Tomas.</p>

  <p>Pug, “Hiçbir şeye acı çektirmek hoşuma gitmiyor,” dedi.</p>

  <p>Tomas merdivenlerden aceleyle inerken, “Her zaman şefkatli bir yanın vardı zaten,” dedi. Çığlık ve küfürler arasında Pug da onu izledi. “O yaratıklar evrenlerde bulunanlar arasında en yıkıcı olanlardır,” dedi Tomas, “yaşamın karşıtıdırlar. Serbest kalacak olurlarsa dehşetlerle başa çıkmak yeterince zordur; Dehşetustalarını kontrol etmek ise imkansızdır.”</p>

  <p>Kapıya ulaşıp dışarı çıktılar. “Bizi yüzeye çıkarabilecek durumda mısın?” dedi Tomas.</p>

  <p>Pug ağır ağır gerinerek yaralı yanını kontrol etti. “Yapabilirim. “</p>

  <p>Efsununu okudu ve Tomas’ın elini tutarak havaya yükseldi, bir kez daha madde halinden çıkarak mağaranın taş tavanından geçtiler. Onlar gittikten sonra mağarada kalan tek ses, adadaki kulenin tepesinden gelen zayıf, insanlık dışı çığlıklardı.</p>

  <p>“Bahçe nedir?” diye sordu Pug.</p>

  <p>“Şehre ait, ama orada olmayan bir yer,” dedi Tomas. Gözlerini kapadı ve az sonra Ryath gökyüzünden alçaldı. Bindiler ve Tomas, “Bahçe’ye, Ryath,” dedi.</p>

  <p>Ejderha kanatlarını çırparak yükseldi, az sonra bir kez daha Ebedi Şehir’in eşsiz manzarası üzerinde hızla uçuyorlardı. Aşağıda işlevleri hakkında bir fikir veren, ama ne olduklarını belli etmeyen başka yabancı binalar görüyorlardı. Pug uzaklarda şehirden yükselen yedi sütun görüyordu, bu imkansız yerde uzaklık ölçülebilirse tabii. İlk bakışta siyah görünüyorlardı, ama yaklaştıkça Pug içlerinde minik ışıltılar olduğunu gördü.</p>

  <p>İlgisini fark eden Tomas, “Yıldız kuleleri, Pug,” dedi.</p>

  <p>Ryath’a düşünce yoluyla bir komut verdi ve ejderha yatarak, miller boyunca uzanan muazzam, açık bir meydanın çevresinde bir daire şeklinde sıralanmış olan sütunlardan birine iyice yaklaştı.</p>

  <p>Geçerlerken Pug hayret içinde sütunların minik yıldız, kuyruklu yıldız ve gezegenlerden, sütunun içinde gerçek uzay kadar kara bir boşlukta hapsolmuş, dönüp duran minyatür galaksilerden oluştuğunu gördü. Tomas Pug’ın hayranlığı karşısında güldü. “Hayır, ne olduklarını bilmiyorum. Kimse bilmiyor. Sanat olabilir. Anlamak için bir araç olabilir.” Duraksadı ve, “Gerçek evren o sütunların içinde olabilir,” diye ekledi.</p>

  <p>Uçarak uzaklaşırlarken Pug dönüp Yıldız Kuleleri’ne baktı. “Ebedi Şehir’in bir başka sırrı, ha?”</p>

  <p>“Evet,” dedi Tomas, “üstelik en gösterişli olanı da değil. Şuraya bak.” Kızıl bir parıltının görüldüğü ufku işaret etti. Hızla yaklaştıkça bir alev duvarına dönüştü, üzerinde oluşan ısı dalgalanması ardındaki her şeyin görüntüsünü çarpıtıyordu. Alevlerin üzerinden geçerlerken onları yükselen, kavurucu sıcak dalgaları karşıladı.</p>

  <p>“Neydi bu?”</p>

  <p>Tomas, “Bir alev duvarı,” dedi. “Yaklaşık bir mil boyunca düz bir hat boyunca uzanır. Belli bir amacı, bir nedeni, yararı yok. Yalnızca orada duruyor.”</p>

  <p>Uçmaya devam ederek hiçbir bina olmayan bir yere geldiler. Ejderha yeşil bir bölgeye doğru alçaldı. Alçalırlarken Pug şehrin kenarında havada asılı duran, gedik-uzayının griliğine karşı yuvarlak, karanlık hatları belli olan bir şekil gördü. “Bu son derece tuhaf yerin en tuhaf özelliği,” dedi Tomas. “Senin sezgilerin bende olsa, buraya ilk geldiğimizde aklıma Bahçe gelirdi. Orası havada yüzen bir bitki bahçesi. Macros’un güçlerinin etkisiz kılınabileceğini kabul edersek, burası kaçabileceği son yer. Ebedi Şehir’de beklenmedik sayısız hazine vardır. Altın ve diğer bariz zenginliklerin yanı sıra muazzam güçleri olan yabancı makineler, güçlü ve gizemli araçlar, hatta belki gerçek uzaya dönmenin bir yolu bile vardır. Ama şehirde Midkemia’ya dönmenin bir yolu olsa bile Macros oraya erişemez.”</p>

  <p>Pug aşağı baktı. Şehrin üç yüz metre kadar yukarısındalardı ve hızla alçalıyorlardı. Ebedi Şehir’in sınırlarının ötesinde gedik-uzayın griliği görülebiliyordu. Bahçe’nin sınırına yaklaşırlarken Pug kenar boyunca birçok noktadan puslu şelaleler aktığını gördü. Bahçe, Pug’ın ancak bir hendek olduğunu tasavvur edebildiği bir şeyle çevriliydi. Ama Bahçe’nin kenarlarında su akması gerekirken hiçbir şey yoktu -yalnızca gedik-uzayının boşluğu vardı.</p>

  <p>Bahçe’nin kenarının üzerinden geçtiler ve Pug şehrin ötesinde yüzenin daire şeklinde, geniş bir arazi olduğunu anladı. Bu yuvarlak dünya, yüzeyinin her bir noktasını örten zengin bir bitki örtüsüyle kaplıydı. Kıvrılarak giden akarsular kenardan aşağı dökülüyorlardı. Her çeşit meyveyi görmek mümkündü. Pug, “Burası gerçekten de mümkün olamayacak bir yer,” dedi.</p>

  <p>Tomas taş bir yapıyı gösterdi. “Burada bir köprü olmalıydı.” Pug ilk bakışta hendeğin üzerinde bir zamanlar gerçekten de bir köprü olduğunu anlamıştı. Parçalanmış, geriye yerdeki taş temelleri kalmıştı. Hendeğin karşı yanında bu temelin bir eşi yatıyordu. “Bu yer bir zamanlar gerçek bir dünyada var olmuşsa, onu buraya getiren kişi ya da şey Bahçe’nin etrafında dolaşan nehri de eklemeyi ihmal etmiş. Köprü de yıkılınca, Bahçe’den çıkmanın hiçbir yolu kalmamış.”</p>

  <p>Ağaçların arasında dolaşarak aramaya başladılar. Burada Pug’ın Midkemia’dan tanıdıklarının yanında Kelewan’dan bildiği çeşitlerin çoğu da ekiliydi, hatta başka dünyalardan gelmiş, görülmedik ağaçlar da vardı. Yanından geçtikleri iri, boru şeklindeki bir grup bitki, ejderhanın kanatlarının rüzgarı ile neredeyse müziği andıran, ürpertici, flüte benzer sesler çıkarmaya başladılar. Üzerinden hızla geçtikleri şarap renkli bir dizi çiçek patlayarak beyaza bürünüyorlar, tohumlarını onların rüzgarına doğru savuruyorlardı. Tomas’ın da tahmin ettiği gibi, Bahçe’nin çevresindeki diğer köprüler de yıkılmıştı.</p>

  <p>Çalılıkların arasında küçük hayvanlar koşuşamıyor, yukarıdaki potansiyel avcıdan saklanıyorlardı. Sonra semada kendilerine doğru yaklaşan bir başka şekil belirdi.</p>

  <p>Oktan daha hızlı hareket eden bir şey kendilerine doğru uçuyordu. Üzerlerine atılmadan önceki anda Ryath kemikleri titreten bir savaş narası kopardı. Cevabı geldi.</p>

  <p>Pençelerini açıp başını uzatmış, ağzından dalga dalga ateş püskürten dev bir kara ejderha saldırdı. Tomas Pug ile kendisini alevlerden koruyacak bir engel oluşturdu.</p>

  <p>Ryath da saldırıya karşılık verdi ve iki ejderha çarpışmaya başladılar. Bahçenin üzerinde uçarlarken pençe ve dişleriyle boğuşuyorlardı. Tomas kılıcını savurdu, ama diğer ejderhaya yetişemiyordu. “Bu kadim bir canavar,” diye bağırdı Tomas, “Onun türü Midkemia’da artık yok. Burada çağlardır büyük kara yaşamıyor.”</p>

  <p>Pug, “Nereden gelmiş?” diye bağırdı, ama Tomas soruyu duyamamış gibiydi. Pug karanın kanatlarının darbelerini hissediyordu, ama Tomas’ın büyüsü ikisini de yerlerinde tutmaya yetiyordu. Yalnızca Ryath dövüşü kazanamayacak olursa bir sorunları olacaktı, çünkü Pug’ın ejderhanın dünyalar arasında nasıl uçtuğu konusunda bazı fikirleri vardı ve bu teorileri denemek istemiyordu. Ryath yenilirse orada mahsur kalabilirlerdi.</p>

  <p>Ama altın ejderhanın gücü karanınkine denkti, Tomas da vurabilecek kadar yaklaştığı her defasında karayı cezalandırıyordu. Pug da bir efsunla saldırıya geçti. Çatırdayan enerjiler düşman ejderhaya çarpınca canavar kızgınlık ve acıyla çığlık atarak başını geriye savurdu. Ryath açıklıktan yakalayıp karanın gırtlağını ısırırken, pençeleriyle de daha az korunan karnını yardı. Altın ejderhanın dişleri boğazdaki kalın pulları kıramıyor, ancak ezebiliyor, ama pençeler karanın karnına bir hayli zarar veriyordu. Dövüş iki muazzam ejderhayı Bahçe’nin merkezinden uzaklaştırmış, hendeğin kenarına doğru sürüklemişti.</p>

  <p>Kara artık kaçmaya çalışıyordu, ama Ryath dişlerini sımsıkı geçirmiş, bırakmıyordu. Pug ve Tomas altının dengesini kaybedip aşağı doğru çekilmeye başladığını hissettiler. Sonra birden tekrar yükselmeye başladılar. Kara yenilmiş, uçmayı da bırakmıştı. Birden eklenen ağırlığı Ryath’ı aşağı çekmiş, ama o da zamanında bırakmış ve hepsini birden aşağı sürüklenmekten kurtarmıştı.</p>

  <p>Pug karanın Bahçe’nin kenarından aşağı düşüp, şehirle arasındaki hendekte gözden kayboluşunu izledi. O izlerken ejderha şehrin aşağısına doğru düşmeye devam ediyordu, sonra grilikte siyah bir noktaya dönüştü ve nihayet tamamen gözden kayboldu. Pug Tomas’ın, “İyi dövüştün, Ryath,” dediğini duydu. “Senin kadar hünerlisine binmemiştim, buna müthiş Shuraga da dahil.”</p>

  <p>Ryath, Güzel konuştun, Tomas, derken Pug ejderhanın gururunun okşandığını hissediyordu. Sözlerin için teşekkürler.</p>

  <p>Ama o kadim bir erkekti ve benim kadar güçlü değildi, bu yüzden göründüğü kadar zorlu bir dövüş olmadı. Sırtımda sen ve Pug olmasanız, bu kadar tedbirli hareket etmezdim. Yine de senin ve Pug’ın yardımlarınız çok faydalı oldu.</p>

  <p>Adanın üzerinde daireler çizerek tekrar aramaya başladılar. Geniş bir yerdi ve bitki örtüsü sıktı, ama nihayet Pug işaret edip, “Tomas!” diye bağırdı.</p>

  <p>Tomas arkadaşının gösterdiği yere bakınca, bir açıklığın ortasında kollarını sallayarak zıplayan birini gördü. Tomas ejderhaya alçalmasını söylerken onlar da ellerini sallayarak karşılık verdiler. Figür dev kanatların rüzgarından korunmak, için gözlerini koruyarak geriledi. Elinde bir değnek vardı ve o tanıdık kahverengi dokuma giysiyi giyiyordu. Bu Macros’tu. Onlar inmeye başlarken el sallamaya devam ediyordu.</p>

  <p>Ejderhanın ayakları yere değerken Macros’un yüzünde pes etmiş gibi bir ifade vardı. Bir anlık garip, anlaşılmaz bir sessizliğin ardından onun iç çektiğini duydular. “Keşke bunu yapmasaydınız,” dedi.</p>

  <p>Evren çöktü ve başlarına yıkıldı.</p>

  <p>Yer altlarından kayıp gitmişti sanki. Pug bir an dengesini kaybetti, sonra doğruldu ve Tomas’ın da öyle yaptığını gördü. Macros değneğine dayanmış, etrafına bakıyordu, sonra bir taşa oturdu. Düşme hissi yavaşladı, sonra durdu, ama yukarıda gökyüzü değişmiş, gedik-uzayının griliğinin yerini kapkara bir boşluktaki göz kamaştırıcı yıldızlar almıştı. Macros, “Bu adadaki hava konusunda bir şeyler yapmalısın, Pug,” dedi. “Bir an sonra o da olmayacak.”</p>

  <p>Pug hiç duraksamadan hızla bir efsun okuyarak gözlerini kapadı. Diğerleri yukarıda hafifçe parlayan bir kubbe oluştuğunu görüyorlardı. Pug gözlerini açtı.</p>

  <p>“Eh, bilmeniz imkansızdı,” dedi Macros. Gözleri kısıldı ve sesi kızgınlıkla yükseldi. “Ama bu tuzağı tahmin edecek kadar akıllı olmanız gerekirdi!”</p>

  <p>Pug ve Tomas, tıpkı çocukluklarında mutfaktaki bir beceriksizlikleri yüzünden Tomas’ın babası tarafından azarlandıklarında olduğu gibi bir anda suçluluk duygusuna kapıldılar. Pug bu duyguyu üzerinden atarak, “Bize el salladığını görünce güvenli olduğunu düşündük,” dedi.</p>

  <p>Macros bir an gözlerini kapatıp başını değneğine dayadı, sonra derin bir iç çekti. “Benim yaşımda olmanın sorunlarından biri, senden daha genç olan herkesi çocuk olarak görmek; hele etrafındaki herkes senden daha gençse, çocuklardan oluşan bir evrende yaşıyorsundur. Bu yüzden beni biraz fazla kızdırdınız.” Başını salladı. “Size hemen öfkelendiğim için bağışlayın. Sizi uyarmaya çalışıyordum. Eldarlardan öğrendiğin yeteneklerinden birini kullanmayı düşünebilseydin, ejderhanın gürültüsüne rağmen konuşabilirdik. O zaman da Tomas beni kaldırıp ejderhaya bindirebilirdi ve bu belanın içinde olmazdık.”</p>

  <p>Pug ve Tomas bir kez daha suçlu gözlerle bakıştılar. Sonra Macros, “Ama artık yapacak bir şey yok,” dedi, “kabahat bulmak da bir işe yaramaz. En azından buraya zamanında geldiniz.”</p>

  <p>Tomas’ın gözleri kısıldı. “Zamanında mı? Geleceğimizi biliyor muydun?”</p>

  <p>“Kulgan ile bana bıraktığın mesajda artık geleceği okuyamadığını söylemiştin.”</p>

  <p>Macros gülümsedi. “Yalan söyledim.”</p>

  <p>Pug ve Tomas şaşkınlıktan dillerini yutmuşlardı. Macros doğrulup yürümeye başladı. “Gerçek şu ki, size son mesajımı kaleme aldığım sırada geleceği görebiliyordum, ama artık göremiyorum. Güçlerim elimden alındığında olacakları görebilme yeteneğimi de yitirmiş oldum.”</p>

  <p>“Güçlerin artık yok mu?” dedi Pug, bunun Macros için ne kadar sarsıcı bir kayıp olduğunu hemen anlamıştı. Macros büyü sanatlarının en büyük ustasıydı ve Pug, tüm benliğine ve doğasına anlam katan şeyin bir anda elinden alınmasının nasıl bir şey olduğunu ancak tahmin edebiliyordu. Büyüsü olmayan bir büyücü, kanatları olmayan bir kuş gibiydi. Pug bir an Macros’la göz göze geldi ve ikisi de aralarında bir anlayış olduğunu sezdiler.</p>

  <p>Macros daha sakin bir sesle, “Beni buraya getirenler beni yok edemediler -hâlâ ihtiyar, çetin bir cevizim- ama güçlerimi yok etmeyi başardılar. Artık güçsüzüm.” Parmağıyla başını işaret etti. “Ama bende bilgi, sizde de güç var. Size evrende kimsenin yapamayacağı şekilde yol gösterebilirim, Pug.” Derin bir nefes aldı. “Durumu sizin sahip olduğunuzun daha üstün bilgiler ışığında değerlendirebilirim. Karşımızdaki şey hakkında evrendeki tanrılar hariç herkesten daha çok şey biliyorum. Size yardım edebilirim.”</p>

  <p>“Buraya nasıl geldin?” diye sordu Pug.</p>

  <p>Macros oturmalarını işaret edince oturdular. Efsuncu Ryath’a, “Rhuagh’ın kızı,” dedi, “bu bitki adasında az da olsa av hayvanı var. Akıllıysan aç kalmazsın.”</p>

  <p>“Avlanacağım,” dedi ejderha.</p>

  <p>Pug, “Bahçe’nin çevresinde oluşturduğum koruyucu kabuğun sınırlarına dikkat et,” diye uyardı.</p>

  <p>Ejderha, “Ederim,” diyerek kanatlandı.</p>

  <p>Macros ikisine bakıp, “Seninle gediği kapatırken, bana kullanmam için yıkıcı güçte enerjiler verdin, Pug,” dedi. “Bu işlemin bir yan sonucu olarak, dünyalar arasındaki engeli yıkmaya çalışan şey için karanlıkta bir fener ateşine dönüştüm.”</p>

  <p>“Düşman,” dedi Pug.</p>

  <p>Macros başıyla onayladı. “Yakalandım ve bir çarpışma oldu. Neyse ki, karşımdaki şey ne kadar güçlü olursa olsun, benim de kendimce güçlerim var... vardı.”</p>

  <p>“Sınama Kulesi’ndeki görüntülerde, Düşman’ın o evreni tekrar ele geçirmek için kullanabileceği o çarpık gediği senin kapattığını izlediğimi anımsıyorum,” dedi Pug.</p>

  <p>Macros omuzlarını silkti. “Yeterince uzun yaşarsan bir şeyler öğreniyorsun. Ayrıca ben öldürülemez olabilirim.” Son sözü kederli bir ses tonuyla söylemişti. “Neyse, bir süre çarpıştık. Ne kadar sürdüğünü bilemiyorum, dünyalar arasında zamanın pek de bir şey ifade etmediğini herhalde siz de görmüşsünüzdür.</p>

  <p>“Ama sonunda buraya, Bahçe’ye çekilmek zorunda kaldım, güçlerim de sınırlıydı. Bazı güçlerimi zekice yapılmış aletlerle arttırabileceğim şehre ise erişemiyordum. Biz de sonuna kadar çarpıştık, ta ki güçlerim elimden almana ve bu tuzak kurulana dek. Sonra Düşman köprüleri yıkarak gitti. Böylece siz gelene dek beklemek zorunda kaldım.”</p>

  <p>“Öyleyse neden son mesajında bir şey söylemedin?” dedi Pug. “Daha erken gelebilirdik.”</p>

  <p>“Siz ikinizin zamanı gelmeden peşimden gelmenize izin veremezdim. Tomas, senin kendinle yüzleşmen gerekiyordu ve Pug, senin de ancak eldarların verebileceği eğitime ihtiyacın vardı. Ben de zamanımı boşa geçirmedim. Bazı yaralarımı tedavi ettim ve” -değneğini gösterdi- “ahşap oymacılığına bile başladım. Ama alet olarak taş kullanmanızı tavsiye etmem.</p>

  <p>Hayır, her şey normal zamanında olmalıydı. Artık yaklaşan savaş için hazır birer silah oldunuz.” Gözlerini etrafında gezdirdi. “Tabii bu tuzaktan kurtulabilirsek.”</p>

  <p>Pug yukarıdaki parlak kabuğa baktı. İçinden yıldızları görebiliyorlardı, ama görünüşlerinde bir tuhaflık vardı, sanki tuhaf bir tempoyla titreşiyorlardı. “Ne tür bir tuzağa düştük?”</p>

  <p>“En zekice hazırlanmış olanlarından birine,” dedi Macros. “Bir zaman tuzağına. Bahçe’ye ayak bastığınız anda tuzak da harekete geçti. Tuzağı kuranlar bizi zamanda geriye gönderiyorlar, her geçen gün için bir gün geriye. Herhalde şu anda siz ikiniz ejderhanın sırtında oturmuş, beni arıyorsunuzdur. Yaklaşık beş dakika sonra da kara ejderhayla dövüşüyor olacaksınız. Böyle devam edip gidecek.”</p>

  <p>“Ne yapmamız gerek?” dedi Tomas.</p>

  <p>Macros alaycı bir ifadeyle baktı. “Yapmak mı? Şu anda tecrit edilmiş, çaresiz bir durumdayız, çünkü karşımızdakiler bizim onları geçmişte de yenmediğimizi biliyorlar, doğanın bu tür paradokslar için sınırları vardır, yani tek umudumuz bir şekilde kurtulup gerçek zamanımıza dönmemiz... çok geç olmadan.”</p>

  <p>“Bunu nasıl yapacağız?” diye sordu Pug.</p>

  <p>Macros tekrar taşa oturarak sakalını sıvazladı. “İşte sorun da bu. Bilmiyorum, Pug. Gerçekten bilmiyorum.”</p>
</body>
</html>
