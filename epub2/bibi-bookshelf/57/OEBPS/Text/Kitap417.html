<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="bölüm-ad" style="text-align: center;">YARATILIŞ</h2>

  <p class="giriş"><big><big>M</big></big>A<small>CROS GÖZLERİNİ AÇTI.</small></p>

  <p>Efsuncu, bir zaman tuzağında olduklarını fark etmelerinin üzerinden birkaç dakika geçmeden bir trans haline girmişti ve o zamandan beri hareketsizdi. Pug ve Tomas onu saatlerce izledikten sonra sıkılmış, başka şeylerle ilgilenmeye başlamışlardı. Bahçe hakkında keşfedebilecekleri her şeyi keşfetmeye çalışmışlardı, ama dünyadışı bitki ve hayvanlarla dolu olduğundan, gördüklerinin çoğunu anlamak zordu. Günler gibi gelen bir süre boyunca devam eden keşiflerin ardından efsuncu hâlâ kıpırdamamış, onlar da çaresizce beklemeye koyulmuşlardı.</p>

  <p>Macros gerinerek, “Sanırım bir çözüm buldum,” dedi. “Ne kadar zamandır trans halindeydim?”</p>

  <p>Yakındaki büyük bir taşın üzerinde oturan Tomas, “Tahminimce bir hafta oldu,” dedi.</p>

  <p>Pug Ryath’ın yanında onları izlediği yerden kalkıp, “Daha fazla da olabilir,” dedi. “Söylemek zor.”</p>

  <p>Macros gözlerini kırpıştırarak doğruldu. “Zaman içinde geriye doğru gitmenin işi biraz soyutlaştırdığını kabul ediyorum. Ama o kadar uzun zamandır düşündüğümün de farkında değildim.“</p>

  <p>Pug, “Bize burada olup bitenler hakkında fazla bir fikir vermedin,” dedi. “Çevremizde olanları anlayabilmek için birçok şey denedim, ama bu zaman tuzağının nasıl çalıştığı hakkında çok az bir fikir sahibi olabildim.”</p>

  <p>“Tuzak hakkında ne öğrendin?”</p>

  <p>Pug’ın alnı kırıştı. “Görünüşe bakılırsa bu tuzak etrafımızdaki bir alan içinde zamanı geri çevirecek şekilde tasarlanmış. Biz de etkisine maruz kalıyor ve değiştiremiyoruz. Bahçe ile birlikte hareket ediyor, zaman akışı içinde rahat bir hızla geriye doğru sürükleniyoruz.” Sıkıntısı sesinden belli oluyordu. “Macros, bol bol meyve ve fıstığımız var, ama Ryath aç. Civardaki küçük av hayvanları ile idare etmeyi başardı, hatta birkaç fıstık bile yiyebildi, ama bu şekilde uzun süre devam edemez. Kısa bir süre sonra av hayvanları tükenecek, o zaman da açlık çekmeye başlayacak.”</p>

  <p>Macros uyuyarak enerjisini saklayan altın ejderhanın olduğu yere baktı. “Eh, öyleyse buradan kesinlikle çıkmalıyız.”</p>

  <p>“Nasıl?” dedi Tomas.</p>

  <p>“Zor olacak, ama ikinizin bunun üstesinden geleceğinize inanıyorum.” Zorlukla gülümseyince, ikisinin de onu eskiden tanıdıkları zamanki özgüveni bir parça da olsa geri döndü. “Her tuzağın bir zayıf tarafı vardır. Yukarıdan bırakılan bir taş gibi basit bir şeyin bile planında bir açık vardır: ıskalayabilir. Sanırım bu tuzaktaki açığı buldum.”</p>

  <p>“Bu bir değişiklik olur,” dedi Pug. “Bu tuzağın dışında olsaydım yapabileceğim bir düzine şey düşündüm. Ryath beni dışarı çıkarmayı denedi, ama başarısız olduk. İçerideyken de zamanda geriye doğru hareket etmemize engel olacak bir şey düşünemiyorum.”</p>

  <p>“İşin sırrı, sevgili Pug, zamanda geriye doğru gidişimizi durdurmaya çalışmak yerine hızlandırmak. Hızlı, daha hızlı yol almalı, hayal bile edilemeyecek hızlarla yol almalıyız.”</p>

  <p>“Neden?” dedi Tomas. “Sorundan giderek uzaklaşmış oluruz. Elimize ne geçer?”</p>

  <p>Macros Pug’ın Tsurani ismini kullanarak, “Düşün, Meclis’ten Milamber,” dedi. “Yeterince geriye gidersek...”</p>

  <p>Pug bir süre bir şey söylemedi, sonra yavaş yavaş anlamaya başladı. “Zamanın başlangıcına döneriz.”</p>

  <p>“Ve öncesine... zamanın bir anlamı olmadığı zamana.”</p>

  <p>Pug, “Bu mümkün mü?” dedi.</p>

  <p>Macros omuzlarını silkti. “Bilmiyorum, ama başka bir şey düşünemediğime göre bunu deneyeceğim. Yardımına ihtiyacım var. Bilgim var, ama gücüm yok.”</p>

  <p>“Ne yapmam gerektiğini söyle,” dedi Pug.</p>

  <p>Macros oturmasını işaret etti, kendisi de onun karşısına oturdu. Tomas arkadaşının yanında durmuş, ilgiyle izliyordu. Macros uzanıp ellerini Pug’ın başına koydu. “Bilgim sana aksın.”</p>

  <p>Pug aklının imgelerle dolduğunu hissetti...</p>

  <p>... ve bildiği evren ürpererek titrer. Bu panoramik görüşe daha önce yalnızca bir kez, Yücelerin saflarına katılırken Sınama Kulesi’ndeyken sahip olmuştu. Bu defa daha olgun, daha bilgili bir gözlemci izliyor ve gördüklerinin çok daha fazlasını anlıyor: etrafında dönen ve kavrama kabiliyetini aşan bir plan çerçevesinde birbiriyle bütünleşen simetriyi, düzeni, baş döndürücü ihtişamı. Hayranlıkla izliyor.</p>

  <p>Görüşünü uzaklara doğru açıyor ve bir kez daha çevresindeki evrenin harikaları karşısında hayrete düşüyor. Şimdi bir kez daha yıldızların arasında yüzüyor, bir kez daha evrendeki her şeyi bağlayan mistik güç bağlarını algılıyor. O bağların gerildiğini hissediyor ve bir başka evrenden bu evrene girmeye çalışan bir şey görüyor. Var olan her şeyin düzenini tehdit eden kötü, kanser gibi bir şey bu. Bir karanlık, bir yok oluş. Bu Düşman. Ama zayıf ve tedbirli. Onun doğası üzerinde düşünürken anlayışından kayıp gidiyor. Zamanda geriye doğru hareket ediyor.</p>

  <p>Bahçe’yi gözlemliyor. Kendisini efsuncunun karşısında otururken görüyor, çocukluk arkadaşı da yanında. Ne yapması gerektiğini biliyor. Bahçe’deki zaman akışı muhteşem, etrafındaki zaman ve mekanın normal ritmine uygun ritimlerle hareket ediyor, ama akışı karşılıklı; geçen her saniyeye karşılık bahçede zaman bir saniye geriye gidiyor.</p>

  <p>Uzanıyor, aklı zaman akışının anahtarını buluyor, ruhunun dokunuşu karşısında elindeki bir taş kadar gerçek. Onu okşuyor ve evrenin kalp atışlarını, hayali boyutun sırrını hissediyor. Görüyor ve biliyor. O akışı anlıyor ve kontrol ediyor, şimdi evrende geçen her saniyeye karşılık Bahçe’de iki saniye geçiyor. O âna dek hiçbir ölümlü büyücünün gücünün yetmeyeceğine inandığı bir şeyi başardığı için sakin bir coşku duyuyor. Gururunu bir kenara bırakıp kendini önündeki göreve veriyor. Bir kez daha kontrolünü kullanıyor ve her gerçek saniyeye karşılık artık Tomas, Macros ve kendisi için dört saniye geçiyor. Bir daha, bir daha ve bir daha tekrarlıyor ve artık evren her bir saat yaşlandıkça onlar bir günden fazla geri gidiyorlar. Bir daha; iki gün oluyor, sonra dört, sonra bir haftadan fazla. Üç defa daha, artık her gerçek saate karşılık bir aydan fazla geri gidiyorlar. Bir daha, bir daha ve bir daha, az sonra her saat için bir yıl geri gidiyorlar. Duraksayıp görüşünü uzaklara doğru açıyor.</p>

  <p>Aklı kanatlarını açmış bir kartal gibi kozmos boyunca uzanıyor, Gri Kuleler’in doruklarında süzülen bir avcı kuş gibi yıldızların arasında hızla yol alıyor. Çok tanıdık gelen o sıcak, yeşil renkli yıldızı gözlüyor ve bir an için anlıyor. Kelewan’da, eldarların kayıp ilimlerini keşfediyor. Zamanda bir yıl kadar geri gitmişler. Düşünce hızıyla bilincini şu anda bulunduğu yere ve zamana çeviriyor.</p>

  <p>Bir kez daha zaman akışını kontrol ediyor ve artık saat başı iki yıl geriliyorlar, sonra dört, sekiz, on altı. Yine duraksayıp evrene bakıyor.</p>

  <p>Yıldızlar düzenle dönüyor, kör edici hızlarının ancak emeklemek sayılabileceği kadar muazzam bir kozmos içinde dolaşıyorlardı. Ama tuhaf bir şekilde hareket ediyorlar, hareketleri, yönleri tersine dönmüş. Düşünüyor ve bir kez daha zaman çerçevesi üzerinde çalışıyor. Artık bu işin ustası, Meclis’in en mağrur üyesini bile gölgede bırakacak yeteneklere sahip. Artık kendi doğasından düşündüğünden çok daha emin ve zaman akışını kolaylıkla kontrol edebiliyor. Aklından çılgınca bir düşünce geçiyor: bir tanrı olmak gibi bir şey bu! Sonra yılların eğitimi bir uyarıyla karşısına dikiliyor: Gururdan kaçın! Unutma, sen yalnızca bir ölümlüsün, ilk görevin de İmparatorluk’a hizmet etmek. Meclis’teki öğretmenleri işlerini iyi yapmışlardı. Güç sarhoşluğundan sıyrılıp benliğinin mutlak merkezi olan <i>walini</i> yeniden keşfediyor ve yeniden zaman akışını kontrol ediyor. Gerçek evrendeki her saniyeye karşılık bir yıl geçiyor. Düşmanın zaman tuzağı karşısında ustalığını tekrar tekrar kullanarak, tuzağı kuranların hayal bile edemeyecekleri kadar hızlandırıyor. Artık her saniye için on yıl geçiyor ve doğumundan öncesine gittiğini anlıyor. Bir nefes alımlık sürede Dük Borric’in büyükbabasının Crydee’yi istila ettiği zamanın öncesine gidiyor. Zamanı bir kez daha geçiriyor ve bu defa Krallık gelecekteki boyutlarının ancak yarısı büyüklüğünde, batı sınırlarını Karaavlak Baronu’nun topraklan belirliyor. Zaman faktörünü iki kez daha hızlandırıyor, artık kendi zamanının halkları, ülkelerini kuracak olan insanlardan daha basit, ancak birkaç köyden oluşuyor. Büyüsünü tekrar tekrar yapıyor.</p>

  <p>Sonra evren sarsılıyor. Gerçekliğin dokusu yırtılıyor. Etrafında hesaplanamayacak güçte, kavrayışını aşan bir şiddette enerji patlamaları oluyor ve Pug gözlerini açtı. Tuhaf bir kopukluk hissediyordu, bir an görüşü bulanıklaştı. Tomas yanına gelip, “İyi misin?” dedi.</p>

  <p>Pug gözlerini kırpıştırarak, “Orada bir şeyler... değişti,” dedi.</p>

  <p>Tomas yukarı baktı. “Bir şeyler oluyor.”</p>

  <p>Macros gözlerini gökyüzüne çevirdi. Semada tuhaf enerji akımları çılgınca dönüp duruyordu, yıldızlar ise oldukları yerde titreşiyorlardı. “İzlersek, bir süre sonra durumun sakinleştiğini görürüz. Unutmayın, bunu sondan başa doğru görüyoruz.”</p>

  <p>“Neyi görüyoruz?” diye sordu Pug.</p>

  <p>Tomas, “Kaos Savaşları’nı,” diye cevapladı. Gözlerinde acı dolu bir bakış vardı, olanlar onu beklemediği bir yerde derinden etkilemişti adeta. Ama yukarıdaki çıldırmış gökyüzünü izlerken yüzünde hiçbir ifade yoktu.</p>

  <p>Macros başıyla onayladı. Ayağa kalkarak gökyüzünü işaret etti. “Bakın, şu anda dahi Kaos Savaşları’nın, Deli Tanrıların Gazap Günleri’nin, Yıldız Ölümü Zamanı’nın ya da mit ve ilimlerin başka renkli isimler uydurdukları o dönemin öncesindeki bir devire giriyoruz.”</p>

  <p>Pug gözlerini kapadı ve aklının üşüyüp uyuştuğunu, başının sıkıntı verici bir ağrıyla zonkladığım hissetti.</p>

  <p>Macros, “Anlaşılan saniyede üç dört yüz yıl geri gidiyoruz,” dedi. Pug başıyla onayladı. “Yani her üç saniyede bir, yaklaşık bin yıl geçiyor.” Hesapladı. “İyi bir başlangıç.”</p>

  <p>“Başlangıç mı?” diye sordu Pug. “Ne kadar hızla hareket etmemiz gerek?”</p>

  <p>“Hesaplarıma göre, milyarlarca yıl. Saniyede bin yıl hızla ilerlersek, ömrümüz bitmeden başa dönmüş oluruz. Ama ucu ucuna. Daha iyisi gerekli.”</p>

  <p>Pug başıyla onayladı, bitkinliği yüzünden okunuyordu, ama gözlerini kapadı. Tomas gökyüzüne baktı. Artık yıldızların hareket ettikleri görülebiliyordu, ama mesafelerin uzaklığı göz önüne alınırsa bu hâlâ yavaş bir hareketti. Ama bu kadar hareket görmek bile rahatsız ediciydi. Sonra hareketleri ivme kazandı, az sonra fark edilir derecede hızlanmışlardı. Ardından Pug yine aralarına döndü.</p>

  <p>“Tuzağın yapısı içinde ikinci bir efsun yarattım. Hız, ben müdahale etmeden her geçen dakika ikiye katlanacak. Şu anda saniyede iki bin yıldan fazla bir hızla ilerliyoruz. Bir dakika sonra bu dön olacak. Sonra sekiz, on altı ve böyle gidecek.”</p>

  <p>Macros’un yüzünde onaylayan bir ifade vardı. “Güzel. Bu da bize birkaç saat kazandırdı.”</p>

  <p>Tomas, “Öyleyse bence bazı sorular sormanın zamanı geldi,” dedi.</p>

  <p>Macros delici, kara gözleriyle gülümseyerek, “Demek istiyorsun ki, sence bazı cevaplar almanın zamanı geldi.”</p>

  <p>“Evet, söylemek istediğim kesinlikle bu,” dedi Tomas. “Yıllar önce beni Tsurani barış anlaşmasını bozmaya zorladın ve aynı gece bana şu andaki varlığımın yaratıcısı olduğunu söyledin. Bana her şeyi senin verdiğini söyledin. Nereye baksam senin izlerini görüyorum. Daha fazlasını bilmek istiyorum, Macros.”</p>

  <p>Macros tekrar oturdu. “Pekala, madem geçirecek birkaç saatimiz var, neden olmasın? Yavaş yavaş çözümlenen bu drama da, bilginin artık size zarar vermeyeceği bir noktaya yaklaşıyoruz. Ne bilmek istiyorsunuz?” Bakışlarını Tomas’tan Pug’a çevirdi.</p>

  <p>Pug göz ucuyla arkadaşına baktıktan sonra bakışlarını efsuncuya dikti. “Kimsin sen?”</p>

  <p>“Ben mi?” Macros soruyu komik bulmuş gibiydi. “Ben... ben kim miyim?” Cevabı beklenmeyen bir soru gibiydi. “Öyle çok ismim oldu ki, her birini hatırlayamam.” İç çekerek geçmişe döndü. “Ama bana doğumumda verilen isim, Kral’ın Lisanı’na Şahin olarak çevrilebilir.” Gülümseyerek, “Annemin halkı biraz ilkeldi de,” dedi. Düşüncelere daldı. “Nereden başlayacağımı bilemiyorum. Belki de doğduğum yer ve zamanla.</p>

  <p>“Uzak bir dünyada bir zamanlar muazzam bir imparatorluk hüküm sürüyormuş, en iyi zamanlarındayken Yüce Kesh’e, hatta Tsuranuanni’ye bile denkmiş. Bu imparatorluk birçok bakımdan gelişmemiş -yüzyıllar geçtikçe ortaya çıkan bir iki tanesi hariç sanatçıları, filozofları ya da zeki liderleri yokmuş. Ama dayanıyorlarmış. Yaptıkları en dikkate değer şey de, topraklarında barışı korumakmış.</p>

  <p>“Babam bir tüccarmış, tutumlu biri olması ve toplumundaki en güçlü adamların çoğuna borç vermesi dışında her açıdan vasat biriymiş. Bunu anlayabilmeniz için söylüyorum: Babam, hakkında büyük destanlar yazılacak türden biri değilmiş. Son derece sıradan, basit bir adammış.</p>

  <p>“Sonra, babamın doğduğu topraklarda bir başka sıradan adam ortaya çıkmış, ama bu adamın büyüleyici bir hitabet yeteneği ve insanları düşünmeye sevk etmek gibi rahatsız edici bir huyu varmış. Ortaya attığı sorular güç sahibi olanları huzursuz ediyormuş, zira barışçıl bir adam olmasına rağmen taraftar topluyormuş ve bunların bazıları radikal ve şiddet eğilimli imiş. Bu yüzden iktidardakiler ona karşı uydurma bir suçlama tezgahlamışlar. Kimsenin onun adına konuşamayacağı, kapalı bir mahkemeye çıkarılmış. Son derece abartılı ve haksız bir kararla, sözlerinin ihanet olduğuna karar verilmiş -ki bu düpedüz bir yalanmış- ve idam edilmesi emredilmiş.</p>

  <p>“İdamı, zamanın geleneklerine uygun şekilde halka açık olarak yapılacakmış, bu yüzden halkın büyük bir kısmı oradaymış, aralarında babam da varmış. Pek az vasfı olan o zavallı tacir orada, makam sahibi vatandaşlarının yanındaymış ve -kendisine borçları olan- yöneticilere yaranmak için, ölümüne doğru giden mahkum ile dalga geçip alay etmeye başlamış.</p>

  <p>“Nedendir bilinmez, belki kaderin bir cilvesi, belki de tanrıların ince mizah anlayışı yüzünden, mahkum idam yerine yürürken durup babama doğru dönmüş. Çevresinde ona hakaret edip aşağılayan onca insan arasından o gözlerini bu basit tüccara dikmiş. Belki bu adam bir büyücüydü, belki de bu yalnızca ölen bir adamın lanetiydi. Ama orada, meydanda toplanmış olan onca insanın arasından babamı lanetlemiş. Tuhaf bir lanetmiş, babam da dehşetten aklını kaçırmış bir adamın hezeyanı diye geçiştirmiş.</p>

  <p>“Ama adam ölüp de aradan yıllar geçtikten sonra, babam hiç yaşlanmadığını fark etmiş. Komşuları ve iş ortaklarında yılların götürdükleri görünüyormuş, ama babamın görünüşü hep aynıymış, kırk yaşlarında bir tüccarmış.</p>

  <p>“Bu farklılıklar dilden dile dolaşmaya başlayınca babam kara güçlerin bir dostu olarak damgalanmamak için yurdunu terk etmiş. Yıllarca dolaşmış. Başlangıçta zamanını iyi değerlendirip iyi bir alim olmuş. Sonra ise lanetin gerçekte ne olduğunu öğrenmiş. Ciddi bir kaza geçirmiş ve bir yıla yakın bir süre yatalak kalmış. Ölümün kendisinden esirgendiğini keşfetmiş. Ölümcül bir yara bile alacak olsa, eninde sonunda iyileşiyormuş.</p>

  <p>“Ölümün getireceği kurtuluşu, sonsuz günlerin sonunun gelmesini özlemle bekler olmuş. Kendisini lanetleyen o adam hakkında bilgi edinmek için yurduna dönmüş.</p>

  <p>“Mitlerin gerçekleri örttüğünü ve adamın artık dini bir tartışmanın ortasında yer aldığını keşfetmiş. Bazılarınca bir şarlatan, kimilerince tanrıların bir elçisi, birkaçı tarafından bizzat bir tanrı, başkaları tarafından ise lanetlenmenin habercisi bir iblis olarak görülüyormuş. Bu tartışma imparatorluk içinde de biraz karışıklığa neden olmuş. Dini savaşlar hiç de hoş sayılmazlar. Ama bir hikaye sürekli anlatılıyormuş: Ölen adamla özdeşleşmiş üç parça eşyanın iyileştirme, barış getirme, son olarak da lanetleri kaldırma güçleri olduğu hikayesi. Anladığım kadarıyla bunlar bir asa, bir pelerin ve bir kadehmiş. Babam hemen bu eşyaları aramaya koyulmuş.</p>

  <p>“Yüzyıllar geçmiş ve nihayet babam bu imparatorluğun sınırındaki, üç eşyanın sonuncusunun bulunduğuna inanılan küçücük bir ülkeye gelmiş -diğer ikisinin ebediyen kayboldukları kabul ediliyormuş. İmparatorluk, tüm diğerleri gibi dağılmaya yüz tutmuş, bu bölge de vahşi bir yermiş. Babam bu ülkeye ayak basar basmaz haydutlar tarafından yolu kesilmiş ve ölüme terk edilmiş. Ama elbette babam yalnızca sessiz bir ıstırap içinde yatıp, iyileşmeyi bekliyormuş.</p>

  <p>“Onu bir kadın bulmuş. Kocası bir balıkçılık kazasında ölünce bir geliri kalmamışmış. Babam kültürü ve tarihi zengin olan, kadim bir ırktan geliyormuş, annemin halkı ise Kertenkele Halkı denilen, vahşilerden çok da farklı olmayan insanlarmış. Dullar dışlanırmış, zira ona bir şey verecek olan, onun sorumluluğunu da üstlenmiş oluyormuş. Böylece, neredeyse hiçbir şeyi olmayan bu kadın babama bakıp iyileştirmiş, sonra da onunla yatmış, kendisinin bir erkeği yokmuş ve babam da besbelli ki eğitimli, belki de önemli biriymiş. Uzun lafın kısası, ben böyle doğdum.</p>

  <p>“Babam amacını anneme anlatmış, onun ise bu efsane o uzak ülkede bile duyulmuş olmasına rağmen nerede olduğu hakkında bir bilgisi yokmuş. Ama bana kalırsa yalnızca ikinci kocasını evde tutmak istiyordu.</p>

  <p>“Böylece babam bir süre annemle birlikte kalmış. Babamın halkının inançlarına göre, babalarının günahlarının çocuklarına miras kaldığı söylenir, ama nedeni ne olursa olsun, ben bu mirasla doğdum. Babam bana diliyle tarihini ve okuyup yazmanın temelini öğretecek kadar yanımızda kaldı. Ülkemize kayıp eşyanın yeri hakkında bir söylenti ulaştı ve babam araştırmasına devam etmek üzere batıya, muazzam bir okyanusun ötesine doğru yola koyuldu. Onu bir daha hiç görmedim. Tek bildiğim, hâlâ arıyor olduğu. Annem de beni alıp doğduğu köye döndü.</p>

  <p>“Annem, halkının gözünde nereden geldiğine dair mantıklı bir açıklama olmayan bir erkek çocukla baş başa kalmıştı, o da bir iblisle yatmış olduğu yolunda bir masal uydurdu. Babamın öğrettikleri sayesinde onların en yaşlı bilgesinden bile daha çok şey biliyordum, benim bilgim de bu hikayelere inandırıcılık katıyordu.</p>

  <p>“Kısacası, annem toplumda önemli bir nüfuz sahibi oldu. Bir medyum oldu, tabii yetenekleri ilhamdan ziyade tiyatro alanına giriyordu. Ama ben, şey, ben çocukken imgeler görmeye başladım.</p>

  <p>“On dört yaşındayken annemi terk edip, eski bir tarikatın papazlarının yaşadıkları bir yere gittim, o sıralar yurdumdan uzak gibi görünen bir yerdeydi -o zamandan beri yaptığım yolculuklarla kıyaslanınca ise yalnızca bir hoplama, bir adım ve bir sıçramadan ibaretti. Beni eğittiler, ölmeye yüz tutmuş bir ilimle donattılar. O kardeşlik içindeki yerimi aldığımda, ruhsal bir yolculuğa çıkarıldım.</p>

  <p>“Bir yere... götürüldüm ve bir aracı, belki de bizzat tanrılar, benimle konuştu. Eşi bulunmaz biri, nadir güçler için özel bir araç olduğuma karar verildi. Ama bu gücü almamın bir bedeli olacaktı. Bana bir seçenek sunuldu. Güvenli ve rahat bir yaşamı olan, ama evrenin düzeninde önemli bir yeri olmayan, dualar mırıldanan sıradan biri olabilir ya da büyü sanatlarını gerçekten öğrenebilirdim. Ama bu yolda acı ve tehlikeler olacağı da açıktı. Tereddütte kalmıştım, ama papazlığın huzurlu yaşantısını ne kadar istesem de, bilginin çekiciliğine dayanmak mümkün değildi. Gücü seçtim, bedeli de ikiye katlandı. Babam gibi ben de ölüm umudu olmadan yaşamaya mahkum edilmiştim, aynı zamanda da bana kehanet yeteneği -ya da laneti- verilmişti. Kendi rolümü oynamak için bir şey bilmem gerektiğinde, o bilgi bana geliyordu. O günden sonra da hayatımı bu öngörü ile sürdürdüm. Benim kaderim, evrenlere denge getirmeye çalışan güçlere hizmet etmek, karşılarında da ölümün en az onlar kadar güçlü elçileri var.”</p>

  <p>Macros arkasına yaslandı. “Kısacası, ben bir lanetle doğmuş ve birkaç yetenek kazanmış biriyim.”</p>

  <p>“Sanırım söylemek istediğini anlıyorum,” dedi Pug. “Seni karanlık bir oyunun ardındaki beyin sanmıştık, ama gerçekte sen, oyundaki en büyük piyonsun.”</p>

  <p>Macros başıyla onayladı. “Tek başıma iradem olmadı, en azından öngördüklerimi değiştirecek cesaretim yoktu. O papazlardan ayrıldığımdan beri yüzyıllarca yaşayacağımı ve birçok kez başkalarının hayatlarına müdahale etmem gerekeceğini biliyordum, bunun nedenini ise ancak şimdi anlamaya başlıyorum.”</p>

  <p>“Ne demek istiyorsun?” diye sordu Tomas.</p>

  <p>Macros etrafına bakındı. “İşler tahmin ettiğim gibi gelişirse, evrendeki hiçbir ölümlünün, hatta belki tanrıların bile görmedikleri bir şeye tanık olacağız. Sağ kalırsak, evimize dönmemiz biraz zaman alacak. Sanırım gereken her şeyi o zamanda öğrenebiliriz. Şimdi ise yorgunum, Pug da öyle. Uyumak istiyorum. Beni uyandırın.”</p>

  <p>“Ne zaman?” diye sordu Tomas.</p>

  <p>Macros gizemli bir ifadeyle gülümsedi. “Zamanı geldiğinde anlarsın.”</p>

  <p>“Macros!”</p>

  <p>Macros’un gözleri açıldı ve Tomas’ın gösterdiği yere baktı. Gerinip doğrularak, “Evet, zamanı geldi,” dedi.</p>

  <p>Pug da uyandı ve gözleri büyüdü. Yukarıda, zaman müthiş bir hızla normal akışının tersine doğru akarken yıldızlar hızla ters yönde hareket ediyorlardı. Köpüren enerjiler muhteşem parlaklıkta renklerle açığa çıkarken gökyüzü korkunç bir güzellikle alev alev yanıyordu. Işık da daha yoğunlaşıyor, adeta her şey birbirine yaklaşıyordu. Bütün bunların merkezinde ise mutlak, bir boşluk vardı. Uzun, ışıl ışıl, parlak ışıklarla çevrili bir tünelden hızla geçerek, tasavvur edilebilecek en kara deliğe doğru gidiyorlardı sanki.</p>

  <p>“Bu ilginç olacak,” diye gözlemledi efsuncu. “Tuhaf bulacağınızı biliyorum, ama bundan sonra ne olacağını bilmemek bana garip bir şekilde heyecan verici geliyor. Yani ne olması gerektiğini biliyorum, ama bunu görmedim.”</p>

  <p>“Çok hoş,” dedi Pug, “ama nedir bu?”</p>

  <p>“Başlangıç, Pug.” O konuşurken çevrelerini saran madde o mutlak siyahlığa doğru giderek artan bir hızla yaklaşıyordu. Renkler birbirine karışarak, bakması neredeyse acı verici olan, saf beyaz bir ışığa dönüşüyordu.</p>

  <p>“Arkaya bakın!” dedi Tomas. Dediğini yaptılar, gerçek uzayın olduğu yerde artık gedik-uzayının griliği görünüyordu. Macros bariz bir keyifle ellerini çırptı. “Harika! Tam düşündüğüm gibi. Bu tuzaktan kurtulacağız, dostlarım. Zamanın bir şey ifade etmediği o yere yaklaşıyoruz. İzleyin!”</p>

  <p>Baş döndürücü şiddetteki son bir hamleyle çevrelerini saran her şey, o kara hiçliğe doğru emiliyormuşçasına içeri çöktü. Macros, “Pug,” dedi, “biz de oraya çekilmeden uçuşumuzu durdur.” Pug gözlerini kapatıp söyleneni yaptı. Evrenin son maddeleri, karşılarındaki dev şey tarafından giderek artan bir hızla yutuldu ve nihayet son kalıntı, son madde zerreciği de delikte gözden yitti. Pug şakaklarını tutarak acıyla haykırdı.</p>

  <p>Dizleri bükülürken Macros ile Tomas yanına gidip oturmasına yardım ettiler. Bir an sonra, “İyiyim,” dedi. Yüzü kül rengiydi ve alnı ter içindeydi. “Zaman tuzağı sona erince, hızlandırma büyüsü de sona erdi; acı vericiydi.”</p>

  <p>“Üzgünüm,” dedi Macros. “Bunu tahmin etmeliydim.” Adeta kendi kendine, “Ama burada ve şu anda, bildiklerimizin pek azı geçerli,” diye ekledi.</p>

  <p>Macros yukarıyı, muazzam ve mutlak bir karanlığın göründüğü yeri gösterdi. İnsan gözünün kavrayamayacağı, sonsuz bir çizgi boyunca bükülüyor gibiydi. Bahçe ve Ebedi Şehir de o sınırın kenarında, boşlukta duruyorlardı.</p>

  <p>“Şaşırtıcı,” dedi Macros. “Artık Şehir’in gerçekten de evrenin normal düzeninin dışında var olduğunu biliyoruz.” Macros yukarıdaki devasa şeye bakarken kendi kendine mırıldandı. “Pug’ın büyülerinin ne kadar zaman önce sona erdiğine bakarsak, bence zamanı geldi.”</p>

  <p>Tomas gri fondaki inanılmaz, kapkara daireyi göstererek, “Nedir bu?” diye sordu.</p>

  <p>“Evrenlerin toplamı, Tomas,” diye cevapladı efsuncu. “Diğer her şeyin doğduğu ana madde. Bu her şey -üzerinde durduğumuz şu küçük kara parçası ile Şehir hariç tabii. Orada öyle çok şey var ki, boyut ve mesafelerin bir anlamı yok. O maddenin yüzeyinden, Midkemia’nın güneşiyle arasındaki mesafenin milyonlarca katı kadar uzağız, ama önümüzde nasıl bir cüsseyle dikildiğine bir bak, gökyüzünün yarıdan fazlasını kapatıyor. Bunu düşünmek bile baş döndürücü. Işık bile ondan kaçamaz, çünkü ışık henüz yaratılmadı. Zamanın, başlangıcın öncesindeyiz. Her şeyin başlangıcına tanık olacağız. Ryath, bunu izle!” Ejderha uyuşukluğundan silkinerek gerindi. Gelip üç adamın yanında durdu. “Gözlerinizi ayırmayın,” dedi Macros.</p>

  <p>Hepsi dönüp mutlak karanlığa baktılar. Dakikalar boyunca hiçbir şey olmadı. Bahçe’de en ufak bir kıpırtı bile yokmuşçasına derin bir sessizlik hakimdi. İzleyiciler kendi varlıklarını yoğun olarak algılıyorlar, bedenlerinde dolaşan kanın ritmine kadar her şeyi hissediyorlardı. Ama kendi nefesleri dışında hiçbir ses duyamıyorlardı. Sonra o nota duyuldu.</p>

  <p>Tek adım bile atmamalarına rağmen her biri kendinden geçmişti. Doyurucu bir coşku, yoğun bir kusursuz doğruluk hissi doldurdu içlerini, kavranamayacak kadar korkunç bir güzellik. Sanki müzik, kusursuz, tek bir nota çalınmış, duyulmaktan ziyade hissedilmişti. Gözlerinin önünde yalnızca kara boşluk duruyor olmasına rağmen tüm renklerden daha canlı renkler görünüyordu. Tarifsiz bir hayranlık ve dehşetin ağırlığı altında ezildiklerini hissediyorlardı. Bir anda öylesine önemsiz bir noktaya indirgenmişlerdi ki, her biri kendini üzgün ve yalnız hissetmişti, ama yine o berrak an içinde her biri, gözlerinden sicim gibi neşe gözyaşları akıtacak kadar harika bir şeyin dokunuşuyla yücelmişlerdi.</p>

  <p>Kavramak imkansızdı. Sanki boşluğun yüzeyinde milyonlarca güç çizgisi yayılıyormuş gibi titrek ışıklar beliriyordu yalnızca, ama öyle çabuk sönüyorlardı ki, izleyiciler gelip geçişlerini kavrayamıyorlardı. Bir an her şey siyah ve şekilsizken, bir an sonra muazzam boşluğun her yanına sayısız parlak çizgiler yayılmış, parlaklığı ve kuvvetiyle baş döndüren bir ışık gökyüzünü doldurmuştu. Hepsi gözlerini bir an için o kör edici görüntüden kaçırmak zorunda kaldılar. Daha önce de gördükleri gibi göz kamaştırıcı bir enerji akımı oldu, ama bu defa dışarı doğru akıyordu. Pug ve arkadaşları tuhaf bir duyguya kapıldılar, bir bütünlük duygusuna, sanki şahit oldukları şey artık sona eriyormuş gibi. Hepsi de manzaranın kusursuz güzelliği karşısında coşkuyla ağlamaya devam ediyorlardı.</p>

  <p>Tomas usulca, hayranlıkla, “Macros, neydi bu?” diye sordu.</p>

  <p>“Tanrı’nın Eli,” diye fısıldadı, gözleri hayretle büyümüştü. “İlk İtki. Asıl Neden. Mutlak. Ne olarak adlandıracağımı bilemiyorum. Yalnızca şunu biliyorum: Bir an hiçbir şey yoktu, bir an sonra ise her şey vardı. Bu ilk Gizem ve artık onu görmüş olmamıza rağmen, anladığımı iddia edecek değilim.” Efsuncu yüksek sesle, neşeli bir kahkaha attı ve dans etti.</p>

  <p>Pug ile Tomas anlamayan gözlerle bakıştılar ve Macros meraklarının nedeninin kendisi olduğunu anladı. İçten bir neşe ifadesiyle, “Sadece fark ettim ki, burada olmamızın birden fazla nedeni var.” Yüzlerinden anlamadıklarını okuyunca, “Bir tanrının bile gösterişten arınmış olabileceğini düşünemiyorum,” dedi “ve ben Mutlak olsaydım, böylesi bir gösteri için izleyici isterdim.”</p>

  <p>Pug da, Tomas da gülmeye başladılar. Macros küçük dansına devam ederken neşeli bir melodi mırıldanıyordu. “Tanrılar adına, cevabını bulamadığım soruları seviyorum. Bunca yıl sonra bile olanları ilginç kılıyor.” Macros dansını kesti ve yüzü düşünceli bir ifadeyle ciddileşti. Bir an sonra, “Güçlerimin bazıları geri geldi,” dedi.</p>

  <p>Pug da gülmeyi kesti. “Bazıları mı?”</p>

  <p>“Gerektiğinde senin gücünü daha etkin olarak idare etmeme yetecek kadarı.” Şakacı bir ifadeyle onayladı. “Hatta belki biraz da katkıda bulunacak kadarı.”</p>

  <p>Pug başını kaldırıp, gökyüzünde uzanan yeni doğmuş evrenin ihtişamını izledi. “Bununla kıyaslayınca, tüm sorunlarımız önemsiz görünüyor.”</p>

  <p>Efsuncu, “Eh, belki de öyleler,” diye cevap vererek her zamanki haline döndü. “Ama yurdundaki bazı insanlar, Murmandamus’un ordusunun Krallık’a doğru aktığını görünce farklı düşünebilirler. Orası küçük bir gezegen olabilir, ama sahip oldukları tek gezegen o.”</p>

  <p>Pug nasıl olduğunu anlamadan zaman içinde yol almaya başladıklarım hissetti.</p>

  <p>“Zaman tuzağından kurtulduk,” diye doğruladı Macros.</p>

  <p>Pug sessiz bir şaşkınlıkla oturdu. Başlangıç’a tanık olduğu sırada bir şeyin oluştuğunu hissetmişti. Şimdi ise kesin olarak konuşuyordu. Macros’a bakarak, “Ben sana benziyorum,” dedi.</p>

  <p>Macros yüzünde sıcak bir sevgi ifadesiyle onayladı. “Evet, Pug, bana benziyorsun. Seni nasıl bir kaderin beklediğini bilmiyorum, ama sen diğerleri gibi değilsin. Ne Küçük, ne de Büyük Yol’dansın. Yolların değil, yalnızca büyünün var olduğunu bilen bir efsuncusun. Büyü de ancak yeteneklerle sınırlıdır.”</p>

  <p>Tomas, “Geleceğini görebiliyor musun?” dedi.</p>

  <p>Pug, “Hayır,” dedi, “bunu yapamıyorum.”</p>

  <p>Macros, “Görüyorsun ya,” dedi, “bir güç olmak tamamen de bir şanssızlık sayılmaz. Diğerlerine kıyasla küçük, ama yine de hafife alınmayacak bir güç. Artık kaçmalıyız.” Başını kaldırıp yukarıdaki çılgınlığı, yaratılış maddesinin dışarı doğru püskürerek semayı göz kamaştırıcı bir güzellikle dolduruşunu gözledi. Yeşil ve mavi gaz girdapları, alazlı bir ihtişam içindeki kızıl daireler, beyaz ve sarı ışık izleri hızla akıp geçerek gedik-uzayının griliğini silip, hiçliğin sınırlarını geriye itiyordu. Sonra Macros birden işaret etti. “İşte!”</p>

  <p>Elinin gösterdiği tarafa bakınca, onlardan uzaklaşarak uzayıp giden ve semada gözden yiten ince bir şeridi andıran bir şey gördüler. “Gitmemiz gereken yer orası ve acele etmeliyiz. Çabuk, Ryath’a binin, o bizi götürür. Çabuk, çabuk.” Ejderhanın sırtına bindiler. Kıt yiyecek yüzünden zayıf düşmüş olmakla birlikte, bu ejderhanın altından kalkamayacağı bir iş değildi. Gökyüzüne yükseldi ve bir anda gedik-uzayın griliğinde hızla uçmaya başladılar. Sonra bir kez daha normal uzaya girdiler ve dar madde şeridinin üzerine geldiler.</p>

  <p>Macros ejderhaya daire çizmesini, Tomas’a da onları yola indirmesini söyledi. Yaklaşık her on beş metrede bir ışıklar saçan gümüş dikdörtgenler olan, sarı-beyaz renkte bir yola inmişlerdi. Pug yedi metre genişliğindeki şeride bakarak, “Macros, biz burada durabiliriz ama Ryath meselesi de var,” dedi.</p>

  <p>Büyücü başını kaldırıp hızla konuştu. “Ryath, çok az zamanımız var. Gizli İlim. Ya Pug ile Tomas’a güvenip onlara da gösterirsin ya da ırkının sırrını saklamak adına yok olursun. Ben güvenmenden yanayım. Kararı sen vermelisin, ama çabuk ol.”</p>

  <p>Ejderha havada dururken iri, yakut gözlerini kısarak efsuncuya dikti. “Babam sana karşı bu kadar açık mıydı ki, gizli bilgileri bir insanla paylaşmış?”</p>

  <p>“Her şeyi biliyorum, çünkü onun dost saydığı biriydim.”</p>

  <p>Ejderha’nın gözleri Tomas ile Pug’a odaklandı. “Senden ve arkadaşından bir yemin, Valheru birazdan tanık olacağınız şeyden asla söz etmeyeceksiniz.”</p>

  <p>Tomas, “Yaşamım üzerine,” dedi.</p>

  <p>Pug da başıyla onayladı. “Yemin ederim.”</p>

  <p>Altın rengi bir ışıltı ejderhayı sardı, başlangıçta hafifti, ama giderek belirginleşti. Az sonra bakması acı verir olmuştu. Işık giderek yoğunlaştı ve sonunda Ryath’ın hatlarının tüm ayrıntılarını kapladı. Yola doğru alçalırken hatları hareket etmeye, eriyip akmaya, küçülmeye başladı. Hatları hızla küçüldü ve sonunda bir insan boyutuna kadar indi. Işıltı söndü. Ejderhanın yerinde kızıl-sarı saçları ve mavi gözleri olan, çarpıcı güzellikte bir kadın duruyordu. Kusursuz vücuduyla karşılarında çıplak olarak duruyordu.</p>

  <p>“Bir şekildeğiştirici!” dedi Pug.</p>

  <p>Ryath onlara yaklaştı, sesi müzik gibiydi. “İnsanlar, onların toplumuna dilediğimiz gibi girip çıkabildiğimizi bilmezler. Bu sanat yalnızca yüce ejderhalara özgüdür. İşte bu yüzden insanlarınız türümüzün yok olduğunu sanıyorlar, zira biz insanların karşısına çıktığımızda böyle görünmenin daha iyi olacağını biliyoruz.”</p>

  <p>Tomas, “Böylesi bir güzelliği takdir etsem de,” dedi, “ona giyecek bir şeyler bulmazsak yurdumuza döndüğümüzde ortalığı hayli karıştıracak.”</p>

  <p>Ryath zarif, beyaz kolunu kaldırdı ve bir anda sarı ve altın renklerde bir yolculuk elbisesine büründü. “Kendimi dilediğim gibi giydirebilirim, Valheru. Sanatlarım tahmininden çok daha güçlüdür.”</p>

  <p>“Bu doğru,” diye onayladı Macros. “Rhuagh ile yaşadığım sırada, bana başka hiçbir ölümlü ırkın bilmediği büyüler öğretmişti. Ryath’ın ustalığının derecesini asla küçümsemeyin. Karşısına çıkacak olanlar için diş, alev ve pençeden fazlası var onda.”</p>

  <p>Pug muhteşem kadına baktı ve onun daha birkaç saniye önce binaların çatılarını bile aşan bir cüssesi olduğuna inanamadı. Bakışlarını Macros’a dikti. “Gathis her zaman öğrenecek çok şey, öğrenmek içinse çok az zaman olduğundan şikayet ettiğini söylemişti. Sanırım anlamaya başlıyorum.”</p>

  <p>Macros gülümsedi. “Öyleyse eğitimine gerçekten başlıyorsun, Pug.” Macros yüzünde adeta muzaffer bir ifade ve gözlerinde bir kıvılcımla etraflarına bakındı.</p>

  <p>Ne oldu?” dedi Pug.</p>

  <p>“Tuzağa düşmüştük ve kazanma umudumuz yoklu. Hâlâ başarısız olma olasılığımız var, Pug, ama en azından artık deneyebiliriz -ve küçük bir başarı şansımız olur. Gelin, önümüzde uzun bir yolculuk var.”</p>

  <p>Efsuncu ışık saçan dikdörtgenlerden geçerek onlara yolu gösterdi. Dikdörtgenlerin arasında yeni yaratılışın hızla uzaklaşan yıldızları vardı. Gedik-uzayın griliği yavaş yavaş etraflarını sarıyordu. “Macros,” dedi Pug, “Burası neresi?”</p>

  <p>“Tüm yerler içinde en garip olanı, hatta Ebedi Şehirle kıyaslanınca bile. Buraya Evrenin Koridoru, Yıldız Yürüyüşü, Geçit Yolu, en sık olarak da Dünyaların Koridoru denir. Buradan geçenlerin çoğu içinse sadece Koridor ’dur. Yürürken çok şeyi konuşacak vaktimiz olacak. Midkemia’ya döneceğiz. Ama önce size söylemem gereken birkaç şey var.”</p>

  <p>“Ne gibi?” diye sordu Tomas.</p>

  <p>“Düşman’ın gerçek doğası gibi,” dedi Pug.</p>

  <p>“Evet, o da var,” diye onayladı Macros. “Bazı şeyleri sona sakladım, çünkü o tuzaktan kurtulamasaydık, sizi boşuna dertlendirmiş olmaz mıydım? Ama artık son karşılaşma için hazırlanmalıyız, bu yüzden gerçeğin geri kalanını da bilmeniz gerek.”</p>

  <p>İki efsuncu da Tomas’a baktılar, o da, “Ne demek istediğinizi anlamıyorum,” dedi.</p>

  <p>“Geçmiş yaşamının büyük bir kısmı senden hâlâ gizleniyor, Tomas. Bu perdelerin kalkmasının zamanı geldi.”</p>

  <p>Yürümeyi bırakıp elini uzattı ve tuhaf bir sözcük söyleyerek Tomas’ın gözlerini kapattı. Anılar geri gelirken Tomas gerildi.</p>

  <p>Boşlukta bir dünya dönüyor, sıcak, bereketli bir yıldızın çevresinde dolaşıyordu. Üzerinde bol ve çeşitli bir hayat yeşeriyordu. Bu dünyanın iki yanında, her birinin kendine verilmiş bir görevi olan iki varlık duruyordu. Dişi olan Rathar sayısız hayat ve güç dokusunu alıp, her birini özenle örerek tek parça halinde, muazzam bir karmaşık Düzen örgüsü oluşturuyordu. Rathar’ın karşısında duran Mythar ise örgüyü tutuyor, korkunç, sebepsiz bir çılgınlık içinde bağları koparıp, Kaos içinde savuruyordu, ta ki Rathar onları tutup tekrar örerek birleştirene kadar. İkisi de kendi doğalarının gereğini yapıyorlardı ve diğer her şeye karşı ilgisizdiler. Onlar, Başlangıcın İki Kör Tanrısı’ydılar. Henüz bebeklik dönemindeyken evrenin yapısı böyleydi işte. İki yüce varlığın sonsuz hareketleri devam ederken Rathar minik doku bağlarını kaçırıyor, onlar da aşağıdaki dünyanın toprağına düşüyorlardı. Bunlardan, yaratılışın en mucizevi büyüsü doğdu: hayat.</p>

  <p>Ashen-Shugar moredhel ebenin kaba elleri tarafından annesinin rahminden çekilip çıkarıldı. Hali-Marmora kılıcını çekip, oğlunu kendisine bağlayan göbek bağını kesti. Yüzü doğum acısıyla kasılırken, “Benden bir mücadele vermeden alacağın son şeydi bu,” diye hırladı. Moredhel yeni doğmuş Valheru ile koşup, onu dağ evinin dışında bekleyen bir elfe teslim etti.</p>

  <p>Elf görevini biliyordu. Hiçbir Valheru mücadele etmeden yaşayamazdı. Tek yol buydu. Elf, doğduğundan beri tek bir ses bile çıkarmamış olan sessiz bebeği taşıdı. Bebek bilinçli olarak doğmuştu, küçücük bir şeydi, ama aciz değildi.</p>

  <p>Elf seçtiği yere ulaşınca bebeği kayalıkların üzerine, çıplak ve açıkta, yüzü güneşe dönük olarak bıraktı.</p>

  <p>Bebek Ashen-Shugar çevresine baktı, her geçen dakika isimler ve kavramlar oluşuyordu. Bir leş yiyici koklayarak bebeğe yaklaşınca minik Valheru düşünce gücüyle attığı bir çığlıkla onu korkutarak kaçırdı.</p>

  <p>Akşama doğru yukarıda geniş kanatlarıyla süzülerek uçan bir yaratık belirdi. Kayalıklardaki şeye bakarak yiyecek olup olmadığını merak etti. Daireler çizerek alçalırken bir anda bebek tarafından çağırıldı.</p>

  <p>Ashen-Shugar daireler çizen dev kartalı görünce, bunun emrindeki yaratık olacağını anlamıştı. İlkel imgelerle dev kuşa inmesini, sonra da avlanmasını emretti. Birkaç dakika sonra kuş, bebeğin iki misli büyüklüğünde, kıvranıp duran bir nehir balığıyla geri döndü, balığı gagası ve pençeleriyle parçalayıp bebeğe yedirdi. Kendi ırkındaki herkes gibi Ashen-Shugar’ın da ilk yemeği çiğ, kanlı etti.</p>

  <p>İlk gece dev kartal bebeği kendi yavrularına yaptığı gibi kanatlarıyla örttü. Birkaç gün içinde bebeğe bakan kuşlar bir düzine olmuştu.</p>

  <p>Valheru hızla, diğer ırkların çocuklarından çok daha çabuk büyüyordu. Bir yaz sonunda çocuk bir geyiği kovalayıp müthiş bir düşünce darbesiyle öldürebiliyor ve leşini çıplak elleriyle parçaladıktan sonra yiyordu.</p>

  <p>Zaman zaman başka akıllar da çocuğun aklına temas ediyor, sonra çekiliyorlardı. Toplumlarında kendine bir yer edinecek gücü elde edene dek, en çok korkulması gerekenlerin kendi ırkı olduğunu içgüdüsel olarak biliyordu.</p>

  <p>İlk dövüşü, dev kartallar arasındaki ilk yılının sonlarında oldu. Yarasalar Kralı olarak da bilinen Lowris-Takara adındaki bir genç, hizmetkarlarını kullanarak genç Ashen-Shugar’ın yerini bulmuş ve gecenin karanlığında gelmişti. Birbirlerinin güçlerini özümsemek için mücadele ettiler, ama sonunda Ashen-Shugar kazandı. Lowris-Takara’nın güçleri de kendininkilere eklenince Ashen-Shugar kendi çapında rakipler aramaya başladı. Lowris-Takara’nın kendisinin izini sürdüğü gibi o da başka gençlerin izini sürdü ve yedi kişi daha karşısında mağlup oldu. Kuvveti ve güçleri artınca Kartal Bakışı’nın Hakimi unvanını aldı, artık avlanırken dev kuşun sırtında uçuyordu.</p>

  <p>Bineceği dev ejderhaların ilkini evcilleştirdi ve ejderhanın annesini çarpışarak öldürdükten sonra onun yuvasını sahiplendi. Yıllar geçtikçe büyüyüp serpildi ve bir zaman sonra ırkının en güçlülerinden biri olarak tanındı.</p>

  <p>Moredhel kadınlarıyla avlanıp eğleniyor, zaman zaman onları arzuladığında ve şiddetli şehvetler kendi ırkına karşı duyduğu savaşma dürtüsüne baskın çıktığında onlarla yatıyordu. Bu birleşmelerden olan çocuklardan yalnızca ikisi hayatta kaldı. İlk çocuğu, genç yaşta doğurttuğu Alma-Lodaka, ikincisi de Alma-Lodaka ile birleşmesinden doğan Draken-Korin idi. Valherular için akrabalık, tanıtıcı bir sıfat olma dışında hiçbir şey ifade etmiyordu.</p>

  <p>İçlerinde nedensiz bir istekle bir yağmalama dürtüsü uyandığında kardeşleri ile birlikte semaların ötesine saldırıyorlardı. Onun ejderhalarına binmiş eldar hizmetkarları da yağmaladıklarını sınıflandırıp ganimetlerle ilgilenmek üzere peşinden geliyorlardı. Evreni tanıyordu ve Ejderha Ordusu heybetle gökyüzüne yükseldiğinde evren onların gürlemesi karşısında titriyordu. Yıldızlar arasında dolaşan başka ırklar da Valherulara meydan okudular, ama hiçbiri kurtulamadı. Yaşamın özünü kontrol edebilme güçleri olan Per Düşünürleri yenildiler ve sırları da onlarla birlikte yok oldu. Cormoran İmparatorluğu’nun Tiranı bin dünyanın kudretini gönderdi. Şehir büyüklüğünde gemiler boşlukta hızla yol alarak istilacılara karşı muazzam savaş makinelerinin gücünü kullandılar. Ejderha Lordları onları hiç tereddütsüz yok ettiler, Tiran sarayının en alt katında çığlıklar atarak ölürken yukarıda dünyası yıkılıyordu. Majinor Ustaları ve kara büyüleri, Ejderha Ordusu tarafından silinip süpürüldüler. Yüce İttifak, Şafak Mareşalleri, Şiar Kardeşliği de direnmeyi denediler. Hepsi helak oldular. Valheruların karşısına çıkanlar arasında yalnızca ilk ırk oldukları var sayılan Aal Alimleri yok oluştan kurtuldular, ama onlar bile Ejderha ordusuna karşı koyamadılar. Sayısız evrende Valherular mutlak hakimlerdi.</p>

  <p>Çağlar boyunca Ashen-Shugar halkının her zaman yaşamış olduğu gibi yaşadı, hiçbir şeyden korkmadan ve yalnızca adına Düzen denilen Rathar ile adına Kaos denilen Mythar’a, Başlangıcın İki Kör Tanrısı’na taparak.</p>

  <p>Sonra o çağrı geldi ve Ashen-Shugar kardeşleriyle buluşmaya gitti. Daha öncekilere benzemeyen, tuhaf bir çağrıydı, çünkü içinde başka dünyalara baskın yapmak üzere yıldızların ötesine gitmek için bir kana susamışlık yoktu. Valheruların toplanıp görüşmeleri için yapılan bir çağrıydı bu. Garip bir düşünceydi.</p>

  <p>Dağların ve büyük ormanın güneyindeki düzlükte, ırklarını oluşturan yüzlercesi daire şeklinde dizilmişlerdi. Ortalarında, kendine Kaplanlar Lordu adını veren Draken-Korin duruyordu. Yaratıklarından ikisi güçlü kollarını kavuşturmuş, kaplan yüzlerinde öfkeli, sert ifadelerle yanında duruyorlardı. Valherular karşısında hiçbir önemleri yoktu, yalnızca Draken-Korin’in herkesin düşündüğü gibi ırklarının en garibi olduğunu hatırlatmak için oradalardı. Yeni fikirleri vardı.</p>

  <p>“Evrenin düzeni değişiyor,” dedi semayı göstererek. “Rathar ile Mythar kaçtılar ya da yerlerini bıraktılar, ama nedeni ne olursa olsun, Düzen ve Kaos artık bir şey ifade etmiyor. Mythar güç bağlarını serbest bıraktı ve onlardan yeni tanrılar türüyor. Güç bağlarım örmek üzere Rathar da olmayınca, bu varlıklar o güçleri ele geçirip bir düzen kuracaklar. Bu düzene karşı koymamız gerek. Bu tanrılar biliyorlar, bilinçliler ve bize meydan okuyorlar.”</p>

  <p>Ashen-Shugar, “İçlerinden biri ortaya çıkacak olursa öldürün,” diye cevap verdi, Draken-Korin’in sözlerini umursamamıştı.</p>

  <p>“Güçleri bize denk. Şimdilik kendi aralarında mücadele ediyor, Başlangıcın İki Kör Tanrısı’nın bıraktıkları o güç üzerinde hakimiyet kurmak için birbirlerine üstünlük sağlamaya çalışıyorlar. Ama bu mücadele bitecek ve o zaman varlığımız tehlikeye girecek. Kudretlerini mutlaka bize karşı kullanacaklar.”</p>

  <p>“Neden endişelenelim ki?” dedi Ashen-Shugar. “Daha önce de yaptığımız gibi savaşırız. Cevabı bu.”</p>

  <p>“Hayır, daha fazlası gerek. Tek tek değil, uyum halinde savaşmalıyız, yoksa bizi yenecekler.”</p>

  <p>Ashen-Shugar son zamanlarda tuhaf bir ses duyar olmuştu, bir ismi olan bir ses. İsmini artık unutmuştu, ama ses konuştu. Uzak durmalısın.</p>

  <p>Kartal Bakışı’nın Hakimi, “Siz dilediğinizi yapın,” dedi. “Ben katılmayacağım.” Muazzam altın ejderhası Shuruga’ya gökyüzüne yükselmesini emretti ve evine doğru uçtu.</p>

  <p>Zaman geçiyor, Ashen-Shugar bazen çalışan kardeşlerinin yanına geliyordu. Büyü sanatları ve çalışan köleler ile diğer dünyalardaki şehirleri andıran, garip bir şey yapılmıştı. Daha yapımı sürerken bile içinde Valherular yaşıyordu. Tarihlerinde hiç görülmemiş bir şekilde bir anlaşma, bir ateşkes ile savaşçı doğalarını dizginleyen, bir süre için işbirliği yapan bir topluluk olmuşlardı. Bu Ashen-Shugar’a yabancıydı.</p>

  <p>Şehrin tamamlanmasına kısa bir süre kala Ashen-Shugar ejderhasının sırtında oturmuş, çalışmaları izliyordu. Rüzgarlı bir gündü, kış yaklaşıyordu ve keskin bir soğuk vardı.</p>

  <p>Yukarıdan gelen bir kükreme üzerine Shuruga tüm gücüyle bağırarak karşılık verdi. Dövüşecek miyiz? diye sordu altın ejderha.</p>

  <p>“Hayır. Bekleyeceğiz.”</p>

  <p>Ashen-Shugar Shuruga’da sezdiği hayal kırıklığını önemsemedi. Kömür kadar kara olan bir başka ejderha İnip, ihtiyatla Ashen-Shugar’a yaklaştı.</p>

  <p>Draken-Korin, “Kartal Bakışı’nın Hakimi nihayet aramıza katılmaya mı geldi?” diye sordu, ejderhasından inerken siyah-turuncu çizgili zırhı parlak ışıkta ışıldıyordu.</p>

  <p>Ashen-Shugar, “Hayır, yalnızca izliyorum,” diye cevaplarken o da ejderhasından indi.</p>

  <p>“Katılmayan bir sen kaldın.”</p>

  <p>“Kozmos boyunca yağma yapmaya katılmak başka şey, Draken-Korin. Senin bu... bu planın ise delilik.”</p>

  <p>“Delilik dediğin de nedir? Neden bahsettiğini anlamıyorum. Biz varız. Biz yapıyoruz. Başka ne var ki?”</p>

  <p>“Bu bizim yolumuz değil.”</p>

  <p>“Başkalarının yolumuza çıkmasına izin vermek de bizim yolumuz değil. Bu yeni varlıklar bizimle rekabet halindeler.”</p>

  <p>Ashen-Shugar gökyüzüne baktı ve Draken-Korin’in yeni doğan tanrılar arasındaki güç mücadelesi hakkında söylediklerini doğrulayan belirtilere baktı. “Evet, bu doğru.” Karşılaştıkları diğer yıldızları aşan ırkları, Ejderha Ordusu’nun karşısında ezilen ölümlüleri hatırladı. “Ama onlar diğerleri gibi değiller. Onlar da tıpkı bizim gibi bu dünyanın özünden oluşmuşlar.”</p>

  <p>“Ne fark eder ki? Kaç akrabanıı öldürdün? Eline kaç kişinin kanı bulaştı? Sana karşı çıkan kim olursa olsun öldürülmeli ya da o seni öldürmelidir. Hepsi bundan ibaret.”</p>

  <p>“Ya geride kalanlar, moredhel ve elfler?” Evlerde kullanılan kölelerle tarla ve ormanlarda çalışan köleleri ayırt eden isimleri kullanmıştı.</p>

  <p>“Ne olmuş onlara? Onlar bir hiç.”</p>

  <p>“Onlar bize ait.” Ashen-Shugar içinde tuhaf bir varlık hissetti ve adını bir türlü hatırlayamadığı diğerinin, içinin yabancı endişelerle dolmasına neden olduğunu anladı.</p>

  <p>“Dağlarında garipleşmişsin, Ashen-Shugar. Onlar bizim hizmetkarlarımız. Gerçek bir güçleri yok. Bizim keyfimiz için varlar, başka bir şey için değil. Seni endişelendiren ne?”</p>

  <p>“Bilmiyorum. Bu -duraksadı, bir başka yere, bir çağrı duymuş gibiydi- “bu olayların düzeninde yanlış bir şey var. Bence yalnız kendimizi değil, evrenin dokusunu da tehlikeye atıyoruz.”</p>

  <p>Draken-Korin omuzlarını silkerek ejderhasına doğru yürümeye başladı. “Ne fark eder ki? Başaramazsak ölürüz. Evren de bizimle birlikte yok olsa ne değişir ki?” Draken-Korin ejderhasına döndü. Binerek, “Anlamsız şeylere kafa yoruyorsun,” dedi.</p>

  <p>Draken-Korin uçarak uzaklaştı ve Ashen-Shugar içindeki bu yeni, tuhaf duygularla baş başa kaldı.</p>

  <p>Zaman geçiyor, Kartal Bakışı’nın Hakimi Draken-Korin’in şehrindeki son çalışmaları izliyordu. Tamamlanınca Ashen-Shugar geldi ve halkının bir kez daha toplanmış olduklarını gördü. Kenarlarında kaplan başı oymalarıyla süslenmiş yüksek sütunların dizildiği geniş bir cadde boyunca yürüdü. Draken-Korin’in kibri onu için için güldürüyordu.</p>

  <p>Uzun bir rampadan inerek toprağın altındaki salona geldi. Geniş salonun Valherularla dolu olduğunu gördü. Kendisine Yılanların Zümrüt Leydisi adını veren Alma-Lodaka, “Bize katılmaya mı geldin, Baba-Kocam?” dedi. İki yanında yaratıklarından ikisi duruyordu, Draken-Korin’i açıkça taklit ederek yaratıldıkları belliydi. Kol ve bacak eklenip, moredheller kadar irileştirilmiş yılanlardı bunlar. Ashen-Shugar’a dikilmiş kehribar gözler, zarları kırpıştıkça ışıldıyordu.</p>

  <p>“Bu saçmalığa tanık olmaya geldim.”</p>

  <p>Draken-Korin kara kılıcını çekti ama bir başkası, Kara Göl’ün Hükümdarı Alrin-Stolda, “Valheru kanı dökersen anlaşma bozulur!” diye bağırdı.</p>

  <p>Kaplanların Lordu kılıcını kınına soktu. “İyi ki geç geldin, yoksa alaylarına son verecektim.”</p>

  <p>“Senden korkmuyorum,” dedi Ashen-Shugar. “Yalnızca ne yaptığını görmek istiyorum. Burası benim dünyam ve bana ait olanı kimse tehdit edemez.”</p>

  <p>Diğerleri onu soğuk gözlerle süzerlerken Alrin-Stolda, “Sen dilediğini yap, ama amacımız engellenemez,” dedi. “Kartal Bakışı’nın Hakimi, ne kadar güçlü olursan ol, hepimizin birden karşısında duramazsın. İzle, yapmamız gerekeni yapacağız.”</p>

  <p>Draken-Korin’in idaresi altında, uyum içinde büyük bir büyüye başlandı. Ashen-Shugar bir an içini burkan bir acı hissetti, bir an sonra ise acı gitmiş, çok hafif bir izi kalmıştı. Salonun zemininde dev bir taş belirdi, üzeri düz, yüzeyleri olan bu yuvarlak ve yeşil taş, içindeki ateş yanan bir zümrüt gibi parlıyordu. Draken-Korin gelip taşın başına dikildi ve elini üzerine koydu. Taş enerjiyle titrerken, “Son aracımıza bak,” dedi. “Hayattaşı.”</p>

  <p>Ashen-Shugar bir şey söylemeden salondan çıkıp, kendisini bekleyen Shuruga’nın yanına döndü. Arkasından gelen bir ses üzerine dönünce, Alma-Lodaka’nın peşinden koşturduğunu gördü.</p>

  <p>“Baba-Kocam. Bize katılmayacak mısın?”</p>

  <p>Ona karşı tuhaf bir çekim hissetti, sanki onu arzuladığında duyduğu gibi, ama daha farklı. Bu tuhaf duyguyu anlayamıyordu. Bu şefkattir, dedi diğerinin sesi. Sese boş vererek; “Kız-Karım,” dedi, “Kardeş-Oğlumuz son yok oluş büyüsünü başlattı. O delirmiş.”</p>

  <p>Kadın ona garipseyerek baktı. “Ne demek istediğini anlamıyorum. Bu kelimenin anlamını bilmiyorum. Yapmamız gerekeni yapıyoruz. Yanımda olmanı istemiştim, çünkü sen en güçlülerimizden birisin, ama ne istiyorsan onu yap. Karşımıza çıkarsan sorumluluk senindir.” Başka bir şey söylemeden yanından ayrılıp bir sonraki büyük büyüye başlanacak olan salona döndü.</p>

  <p>Ashen-Shugar ejderhasına binip Kartal Bakışı’na döndü.</p>

  <p>Ashen-Shugar dağ malikanesinin salonuna girerken gökyüzü uzak bir gök gürültüsüyle yankılandı. O zaman Ejderha ordusunun dünyalar arasında uçtuğunu anladı.</p>

  <p>Yaratılışın özü bir ufuktan diğerine doğru akarken gökyüzü haftalar boyunca öfkeli ve maddesizdi. Valherular yeni tanrılara karşı ayaklandıklarında evrende deliliğin sınırı kalmamıştı. Zamanın bir anlamı yoktu, gerçekliğin dokusu yırtılıp saçılıyor, Ashen-Shugar ise salonunun ortasında kara kara düşünüyordu.</p>

  <p>Sonra Shuruga’yı çağırdı ve ovadaki o tuhaf yere, Draken-Korin’in yapımı olan şehre doğru uçtu. Ve bekledi.</p>

  <p>Gökyüzünde çılgın enerji girdapları çarpışıyordu. Ashen-Shugar zaman ve uzayın dokusunun yırtılıp kendi üzerine katlandığını görebiliyordu. Zamanının gelmek üzere olduğunu anlamıştı. Shuruga’nın sırtında sessizce oturup bekledi.</p>

  <p>Bir boru sesi, dünya ile birlikte kurduğu o alarm sesi duyuldu ve beklediği anın geldiğini haber verdi. Ashen-Shugar Shuruga’yı hızla yukarı doğru sürerek, gökyüzündeki çılgın sahnenin önünde ortaya çıkacağını bildiği şeyi aradı. Altındaki ejderha gerilince avını gördü. Draken-Korin kara ejderhasını yavaşlatınca siluetini seçebildi. Draken-Korin’in gözlerinde tuhaf bir şey vardı, yabancı bir şey. Bu korku, dedi diğer ses.</p>

  <p>Shuruga hızla atıldı. Dev ejderhanın bağırarak meydan okuyuşuna Draken-Korin’in karası cevap verdi. Ardından ikisi gökyüzünde çarpıştılar.</p>

  <p>Kısa sürede sona erdi, zira Draken-Korin özünün çok fazla bir kısmını gökyüzünü dolduran çılgınlığı yaratmak için kullanmıştı.</p>

  <p>Ashen-Shugar rakibinin çarpık bedeninin yanına hafifçe inerek gelip başında dikildi. Mağlup Valheru başını kaldırıp kendisine saldırana bakarak, “Neden?” diye fısıldadı.</p>

  <p>Ashen-Shugar yukarıyı işaret ederek, “Bu iğrençliğe asla izin verilmemeliydi,” dedi. “Bildiğimiz her şeyin sonunu getirdiniz.”</p>

  <p>Draken-Korin kardeşlerinin tanrılarla çarpıştıkları gökyüzüne baktı. “Çok güçlüydüler. Bu kadarını asla düşünemezdik.” Ashen-Shugar sonunu getirmek üzere altın kılıcını kaldırırken dehşet ve nefreti yüzünden okunuyordu. “Ama buna hakkım vardı!” diye haykırdı.</p>

  <p>Ashen-Shugar Draken-Korin’in başını gövdesinden ayırdı ve bir anda hem gövde, hem de kafa bir duman bulutu içinde kayboldu. Mağlup Valheru’nun özü hiçbir iz bırakmadan gökyüzüne dönüp, tanrılarla çarpışan o akılsız, öfke dolu şeye karıştı. Ashen-Shugar acı bir ifadeyle, “Hak yoktur,” dedi. “Yalnızca güç vardır.” Irkı içinde sözlerindeki alayı yalnızca o anlayabilirdi. Kaos Savaşları’nın sonucunu beklemek üzere mağarasına döndü.</p>

  <p>Zamanın kendisi de savaştaki bir silah olduğu için bir anlam ifade etmiyordu, ama yeni tanrılar eskiden Ejderha Ordusu olan şeyle savaşırlarken bir şekilde geçiyordu. Sonra, her birinin evrenin hiyerarşisi içinde yerlerini aldıkları, her iki taraf için de yıkıcı olan o savaştan sağ çıkan tanrılar birliktelik içinde hareket ederek dikkatlerini Valherulara çevirdiler. Draken-Korin’in hayal bile edemeyeceği bir güç birliği halinde hareket edip, tek vücut olarak Valheruları evrenden sürdüler. Onları bir başka zaman ve mekan boyutuna sürüp, Valherulara bir dönüş yolu bırakmadılar. Valherular adeta düşüncesizce bir öfkeyle yurtlarına dönmeye, bugün için bırakılmış, kendi içlerinden biri tarafından ellerinden alınan o şeye ulaşmaya çalıştılar. Ashen-Shugar zaferlerine engel olmuştu ve şimdi yurtlarına dönüş yolları kapanmıştı. Öfke ve ıstırap içinde tüm gazaplarını yeni evrenin düşük ırklarına çevirdiler. Bir dünyadan diğerine saldırarak, yollarına çıkan her şeyi yok ettiler Dünya üzerine dünyadan hayatın özünü, büyülerin sırlarını ve güneşlerin güçlerini söküp aldılar. Önlerinde canlı güneşlerin etrafında dönen sıcak, yeşil dünyalar vardı; onların ötesinde ise sönmüş yıldızların etrafında dolaşan donuk, cansız küreler. Yetiştikleri dünyaya dönmeyi delicesine isterlerken, dokundukları her şeye mutlak bir ölüm getiriyorlardı. Zayıf ırklar birleşerek bu öfke dolu varlığa karşı koymayı denediler. Başlangıçta silinip süpürüldüler, sonra onu yavaşlattılar ve nihayet kaçmanın bir yolunu buldular. İnsan denilen bir zayıf ırk tüm ilgisini kaçmaya vermişti ve kaçış yolları bulunmuştu. İnsanoğlu ve diğer ırklar sığınacak bir yer keşfettiler. Başka dünyalara kapılar açıldı ve ırklar zaman ve uzayda dağılarak kaçtılar.</p>

  <p>Evrenin dokusunda büyük delikler açıldı. Cüceler ve insanlar, goblinler ve troller gerçeklikteki bu yırtıklardan, evrenler arasındaki gediklerden geçtiler. Midkemia’ya yeni ırklar, yeni yaratıklar geldiler ve bu dünyada bir yer aradılar.</p>

  <p>Sonra tanrılar Midkemia dünyasını Ejderha Lordlarına ebediyen kapatmak istediler. Oluşmasına izin verdikleri gediklere dönerek onları mühürlediler. Birdenbire yıldızlar arasındaki son yol kapanmış oldu. Bir engel dikildi. Ejderha Ordusu boş yere bu perdeyi yırtmaya çalıştı, ama başaramadı. Midkemia’nın evrenine dönüşleri engellenmişti, kızgınlıkla köpürüyor, bir giriş yolu bulmaya yeminler ediyorlardı.</p>

  <p>Sonra hepsi sona erdi. Kaos Savaşları, Deli Tanrıların Gazap Günleri, Yıldız Ölümü Zamanı: Sonunda ne isim verilecek olursa olsun, olmuş olan ile ondan sonra gelecek olan arasındaki savaş sona ermişti. Hepsi sona erip de gökyüzü çılgınlıklardan arınınca Ashen-Shugar mağarasından çıktı. Draken-Korin’in şehrinin önündeki düzlüğe dönerek, tarihlerindeki en müthiş çarpışmanın sonrasını gözlemledi. Shuruga’yı indirdi, sonra ejderhanın avlanmasına izin verdi. Uzun bir süre sessizce bir şey bekledi, ne olduğundan ise emin değildi.</p>

  <p>Saatler geçtikten sonra nihayet diğer ses konuştu. Burası neresi?</p>

  <p>“Kaos Savaşları’nın Kalıntıları. Draken-Korin’in anıtı, bir zamanlar büyük çayırlarla kaplı olan, cansız tundra. Burada pek az canlı var. Yaratıkların çoğu güneye, daha yaşanılabilir iklimlere kaçtılar.”</p>

  <p>Sen kimsin?</p>

  <p>Bu Ashen-Shugar’ın hoşuna gitmişti. Gülerek, “Ben, senin olmaya başladığın şeyim,” dedi. “İkimiz biriz. Bunu defalarca söylemiştin.” Gülmeyi kesti. Irkında gülen ilk kişi oydu. Bu gülüşün altında bir hüzün yatıyordu, zira gülünç olanı anlamak Ashen-Shugar’ı tüm Valherulardan farklı kılıyor, yeni bir çağın doğuşuna tanıklık ediyordu.</p>

  <p>Unutmuştum.</p>

  <p>Valheruların sonuncusu Ashen-Shugar Shuruga’yı avından geri çağırdı. Ona binerek Draken-Korin’in yenildiği, yerinde yalnızca küller olan noktaya baktı. Shuruga gökyüzüne, yok oluştan yukarılara doğru yükseldi.</p>

  <p>Bu, hüzün duymaya değer.</p>

  <p>“Bence değmez,” dedi Valheru. “Bundan alınacak bir ders var, ama ne olduğunu bilemiyorum. Yine de, senin bildiğini hissediyorum.” Ashen-Shugar gözlerini kapattı ve başı zonkladı. Diğer ses bir kez daha aklından çıkıp gitmişti. Yıllar geçtikçe kendisini etkilemeye başlayan bu tuhaf kişiliğin sırrını bir kenara bırakarak aklını önündeki son göreve verdi. Valheru ejderhasını dağların üzerinde sürerek, ırkının esir ettiklerini aradı. Ashen-Shugar kaplan-adamların güney kıtasının ormanlarının içlerindeki kalesine doğru hızla yaklaştı. Duyulacak kadar yüksek bir sesle, “Şunu bilin ki, bugünden sonra özgür bir halksınız,” diye bağırdı.</p>

  <p>Kaplan-adamların lideri, “Ya efendimiz?” diye seslendi.</p>

  <p>“O artık yok. Kaderiniz kendi ellerinizde. Bunu ben, Ashen-Shugar, söylüyorum.”</p>

  <p>Ardından güneye, Alma-Lodaka’nın yarattığı yılan ırkının yaşadığı yere gitti. Orada ise sözleri öfke ve tıslamalarla karşılandı. “Tanrıça-anamız olan dişi efendimiz olmadan nasıl hayatta kalabiliriz?”</p>

  <p>“Buna siz karar vereceksiniz. Özgür bir halksınız.”</p>

  <p>Bu yılanların hoşuna gitmemiş, dişi efendilerini geri çağırmanın yollarını aramaya koyulmuşlardı. Bütün ırk, anneleri ve tanrıçaları olan Alma-Lodaka’yi geri getirmek için zamanın sonuna dek çalışacaklarına yemin ettiler. O günden sonra rahiplik, Pantathia’nın yılan adamları arasında mutlak bir güç oldu.</p>

  <p>Dünyanın çevresinde uçtu ve geçtiği her yerde, “Kaderiniz kendi ellerinizde. Hepiniz özgürsünüz,” sözleri duyuldu. Sonunda Draken-Korin ile diğerlerinin kurdukları o garip yere ulaştı. Elfler orada toplanmışlardı. Valheru düzlüğe inerek, “Herkes duysun,” dedi. “Şu andan itibaren özgürsünüz.”</p>

  <p>Elfler kendi aralarında bakışırlarken içlerinden biri, “Bunun anlamı ne?” dedi.</p>

  <p>“Dilediğinizi yapmakta özgürsünüz. Kimse size bakmayacak, hayatlarınızı da yönetmeyecek.”</p>

  <p>Konuşmacı eğilerek selam verip, “Ama efendimiz, en bilge olanlarımız sizin kardeşlerinizle birlikte gittiler, onlarla birlikte ilim, bilgi ve güç de gitti. Eldarlar olmadan güçsüzüz. Öyleyse nasıl hayatta kalacağız?”</p>

  <p>“Artık kaderinizi dilediğinizce şekillendirebilirsiniz. Zayıf olursanız yok olursunuz. Güçlü olursanız hayatta kalırsınız. Ve unutmayın, bu topraklara yeni güçler yayılıyor. Yabancı doğaları olan yaratıklar geliyorlar, onlarla dilerseniz mücadele eder, dilerseniz barış yaparsınız, zira onlar da kendi kaderlerini arıyorlar. Ama yeni bir düzen kurulacak, siz de bu düzende bir yer edinmelisiniz. Diğerlerine baskın çıkıp egemenlik kurmanız gerekebilir ya da onlar sizi yok edebilirler. Aranızda barış olması da mümkün olabilir. Buna karar verecek olan sizsiniz. Benim sizinle işim bitti, yalnız son bir emrim var. Bu yer artık yasaktır, karşı gelmenin cezası da gazabımın acısı olacaktır. Buraya artık kimse girmeyecek.” Elinin bir hareketiyle güçlü bir büyü yaptı ve Valheruların küçük şehri ağır ağır yerin altına battı: “Zamanın tozları onu örtsün ve kimse hatırlamasın. Son isteğim budur.”</p>

  <p>Elfler eğilerek selam verip, “Her zamanki gibi, isteğiniz yerine getirilecek, efendimiz.” Elflerin en yaşlısı kardeşlerine dönerek, “Buraya kimse giremez: Kimse yaklaşamaz,” dedi. “Ölümlü gözlerden silinip gitti; unutuldu.”</p>

  <p>Ashen-Shugar, “Artık özgür bir halksınız,” dedi.</p>

  <p>Efendilerinden en uzakta yaşamış olan elfler, “Öyleyse barış içinde yaşayabileceğimiz bir yere gidelim,” dediler. Uyum içinde yaşayabilecekleri bir yer bulmak üzere batıya yöneldiler.</p>

  <p>Diğerleri, “Bu yeni varlıklara karşı uyanık olmalıyız,” dediler, “zira güç giysisinin mirası bizim hakkımız.”</p>

  <p>Ashen-Shugar döndü ve “Sefil yaratıklar,” dedi, “gücün hiçbir anlamı olmadığını görmediniz mi? Başka bir yol bulun.” Ama güç düşleri gören moredheller çoktan yola çıkmışlar, sözleri de duyulmamıştı. Batıya giden kardeşlerini izlemeden önce Kara Yol’a ayak basmışlardı bile. Zamanla kardeşleri onları süreceklerdi, ama henüz birlikteydiler.</p>

  <p>Bazıları ise sessizce uzaklaştılar, karşılarına çıkacak herkesi yok etmeye hazırdılar, diledikleri her şeyi kol gücüyle alabileceklerinden emin oldukları için efendilerinin güçlerini aramak istemiyorlardı. Bu elfler Kaos Savaşları sırasında serbest kalan güçler tarafından çarpılmışlardı ve şimdiden kardeşlerinden uzaklaşıyorlardı. Onlara deli elfler anlamına gelen glamredhel denilecekti, kuzeye doğru yola koyulurken batıya doğru yol alanlara kuşkulu gözlerle bakıyorlardı. Hemen uzaklaşacaklar, yabancı dünyalardan yağmaladıkları bilim ve büyülerle efendilerini taklit ederek, kendi kardeşlerinden korunmak için dev şehirler inşa edecek, bu arada da onlara karşı savaş planları yapacaklardı.</p>

  <p>Onların hareketlerinden tiksinen Ashen-Shugar, bu hayattan ayrılıp diğerine yer açacağı zamanı beklemek üzere salonuna döndü. Evren değişmişti ve Ashen-Shugar kendisini yeni oluşturulan bu düzene yabancı hissediyordu. Adeta gerçeklik bile onun doğasını reddetmişçesine cansızlaştı ve varlığının büyüyüp çözülerek zırhına işlediği, gücünün onları bir sonraki giyecek olanı beklemek üzere giysilerine sindiği, koma gibi bir uykuya daldı.</p>

  <p>Sonunda silkinerek, “Yanlış mı yaptım?” dedi.</p>

  <p>Artık sen de şüphe nedir, biliyorsun.</p>

  <p>“İçimdeki bu tuhaf sessizlik, nedir bu?”</p>

  <p>Bu, yaklaşan ölüm,</p>

  <p>Son Valheru gözlerini kapatarak, “Ben de öyle tahmin etmiştim,” dedi. “Irkımdan pek az kişi savaşı atlatabilmiştir. Bu çok ender olan bir şey. Ben sonuncularıyım. Yine de, Shuruga ile bir kez daha uçmak isterdim.”</p>

  <p>O gitti. Çağlar önce öldü.</p>

  <p>Ashen-Shugar bulanık anılarla boğuşuyordu. Cılız bir sesle, “Ama bu sabah onun sırtında uçtum,” dedi.</p>

  <p>O bir düştü. Tıpkı bunun gibi.</p>

  <p>“O halde ben de mi deliyim?” Draken-Korin’in gözlerinde gördüğü şeyin düşüncesi Ashen-Shugar’ın aklından çıkmıyordu.</p>

  <p>Sen yalnızca bir anısın, dedi diğeri. Bu da yalnızca bir düş.</p>

  <p>“O halde, planlanmış olanı yapacağım. Kaçınılmaz olanı kabul ediyorum. Başka biri gelip yerimi alacak.”</p>

  <p><i>Bu da çoktan oldu, gelen kişi benim, kılıcını alıp zırhını giydim; senin davan artık benim davam. Bu dünyayı yağmalayan herkese karşı koyacağım,</i> dedi diğeri.</p>

  <p>Adı Tomas olan diğeri.</p>

  <p>Tomas gözlerini açtı ve tekrar kapadı. Kendine gelmek istercesine başını salladı. Pug’a göre yalnızca bir an suskun kalmıştı, ama büyücü Tomas’ın aklından pek çok şey geçtiğini tahmin ediyordu. Sonunda Tomas, “Artık anılarım var,” dedi. “Neler olduğunu artık anlıyorum.”</p>

  <p>Macros başıyla onayladı. Pug’a, “Ashen-Shugar-Tomas paradoksunda beni en çok düşündüren, Tomas’ın ne kadar şeyi bilmesine izin vereceğimdi,” dedi. “Şimdi ise varoluşunun en büyük karşılaşmasına hazır, artık gerçeği bilmesi gerek. Tabii senin de, ama onun öğrendiklerini zaten çıkardığını sanıyorum.”</p>

  <p>Pug yumuşak bir sesle, “Rogen’ın öngörüsünde konuşurken Düşman’ın kadim Tsurani dilini kullanması başlangıçta beni şaşırtmıştı,” diye cevapladı. “Ama şimdi fark ediyorum ki, bunun nedeni yalnızca altın köprüden Kaçış sırasında bildiği insan dilinin bu olmasıydı. Eldarların Kelewan’da bulunmaları üzerinde düşündüğüm sırada Düşman’ın Tsuranilerle bir bağlantısı olduğu fikrinden vazgeçtiğim zaman her şeyi anladım. Karşımızda neyin olduğunu ve gerçeğin Tomas’tan neden gizlendiğini biliyorum. Bu, gerçekleşebilecek en kötü kabus.”</p>

  <p>Macros Tomas’a doğru döndü. Tomas Pug’a uzun uzun bakarken gözlerinde acı vardı. Usulca, “Ashen-Shugar’ın zamanını ilk hatırladığımda... mirasımın Tsurani istilasına karşı bırakıldığını sanmıştım. Ama bu işin yalnızca bir kısmıydı.”</p>

  <p>“Evet,” dedi Macros. “Dahası da var. Neslinin çağlar önce tükendiği sanılan bir ejderhanın -bir kadim karanın- nasıl olup da benim başımda beklediğini artık biliyorsun.”</p>

  <p>Tomas’ın yüzünde bariz bir kuşku ve endişe ifadesi vardı.</p>

  <p>Adeta pes etmiş bir ses tonuyla, “Ayrıca artık Murmandamus’un efendilerinin amaçlarını da biliyorum,” dedi. Eliyle çevrelerini gösterdi. “Tuzağın asıl amacı Macros’un Midkemia’ya ulaşmasına engel olmaktan çok, bizi buraya getirerek Krallık’tan uzaklaştırmaktı.”</p>

  <p>“Neden?” diye sordu Pug.</p>

  <p>Macros, “Çünkü bizim zamanımızda Murmandamus bir ordunun başında ve yurdunuza doğru ilerliyor,” dedi. “Tahminimce siz beni Ebedi Şehir’de ararken o Yüksekşato Garnizonunu aşıyordu. Ve Krallık’ı istila etmekteki amacını da biliyorum. Sethanon’a ulaşması gerek.”</p>

  <p>“Neden Sethanon?” diye sordu Pug.</p>

  <p>“Çünkü bir tesadüf eseri o şehir Draken-Korin’in kadim şehrinin üzerine kurulmuş,” diye cevap verdi Tomas. “Şehrin içinde de Hayattaşı var.”</p>

  <p>Efsuncu, “Bu meseleleri konuşurken bir yandan yürümeye de devam etsek iyi olacak, Pug,” dedi, “zira Midkemia’ya ve kendi dönemimize dönmemiz gerek. Tomas ile ben sana Draken-Korin ve Hayattaşı’ndan söz ederiz. Bu kısmını bilmiyor olsan da gerisini biliyorsun; Kelewan’da hakkında bilgi topladığın şu Düşman, tek bir varlık değil. Valheruların kudret ve akıllarının bir birleşimi. Ejderha Lordları Midkemia’ya dönüyorlar ve dünyalarını geri istiyorlar.” Neşesiz bir sırıtışla, “Biz de onu almalarına engel olmalıyız,” dedi.</p>
</body>
</html>
