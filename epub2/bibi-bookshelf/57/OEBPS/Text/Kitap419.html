<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="bölüm-ad" style="text-align: center;">EVE DÖNÜŞ</h2>

  <p class="giriş"><big><big>K</big></big><small>ORİDOR’DA YÜRÜYORLARDI.</small></p>

  <p>Düz bir caddeyi andıran, yaklaşık on beş metre aralıklarla parlak gümüş kapıların sıralandığı, sarımsı beyaz bir yoldu. Macros koluyla etraflarını gösterdi. “En az Ebedi Şehir kadar esrarengiz olan bir yerde, Dünyaların Koridoru’nda yürüyorsunuz. Burada yürüyerek bir dünyadan diğerine gidebilirsiniz, tabii yolu biliyorsanız.” Gümüş dikdörtgenlerden birini gösterdi. “Bir dünyadan diğerine geçişi sağlayan bir geçit. Onları binlercesi arasından yalnızca birkaç seçme kişi ayırt edebilir. Bazıları bunu araştırarak öğrenir, bazıları ise rastgele deneyerek. Algınızı değiştirerek nerede olduklarını görebilirsiniz. Burada” -geçerlerken bir kapıyı gösterdi- “unutulmuş bir güneşin etrafında dönen, sönmüş bir dünya var.” Sonra Koridor’un diğer tarafındaki kapıyı gösterdi: “Orada ise hayat fışkıran, kültür ve toplumlarla dolu, ama yalnızca tek bir zeki ırkın yaşadığı bir dünya var.” Bir an duraksadı. “En azından bizim zamanımızda öyle olacaklar.” Yürümeye devam etti. “Şu anda ise bu kapılar hiçlikten biraz daha yoğun olan sıcak gaz girdaplarına açılıyorlardır herhalde.</p>

  <p>“Gelecekte, Koridor’da dolaşan, dünyalar arasında ticaret yapan eksiksiz bir toplum var, ama kimsenin bu yerden haberdar bile olmadığı dünyalar da var.”</p>

  <p>Tomas, “Bu yeri hiç bilmiyordum,” dedi.</p>

  <p>Macros başıyla Ryath’ın olduğu tarafı işaret ederek, “Valheruların yolculuk etmek için başka yöntemleri vardı,” dedi. “İhtiyaç duymadıkları için hiçbir zaman durup Koridor’un varlığıyla ilgilenmediler, zira bunu kesinlikle yapabilirlerdi. Şans mı? Bilmiyorum, ama bunu bilmemeleri sayesinde büyük bir yıkım engellenmiş oldu.”</p>

  <p>“Koridor nereye kadar uzanıyor?” dedi Pug.</p>

  <p>“Sonsuza dek. Kimse bilmiyor. Koridor düz gibi görünse de kıvrılıyor, biraz uzaklaşacak olsam size göre gözden kaybolurdum. Dünyalar arasında zaman ve mekanın fazla bir anlamı yok.”</p>

  <p>Koridorda önlerinde yürümeye başladı.</p>

  <p>Pug, Macros’un talimatları doğrultusunda onları zamanda ilerleterek, Macros’un tahminine göre kendi çağlarına yakın bir döneme getirmeyi başarmıştı. Ejderha Lordları’nın zaman tuzağını hızlandırdıktan sonra Pug Macros’un talimatlarını uygulamakta hiç zorluk çekmiyordu. Kullanılan efsunların mekaniği, Pug’ın tuzağı hızlandırmak için kullandıklarının mantıksal açılımlarından ibaretti. Pug uygun miktarda zamanın geçip geçmediğini ancak tahmin edebiliyordu, Macros ise Midkemia’ya yaklaşmaya başladıklarında Pug’ın ne kadar ayarlama yapması gerekeceğini bileceğini taahhüt ediyordu.</p>

  <p>Yürürlerken Pug geçtikleri her kapıyı inceliyordu. Bir süre sonra her kapı arasında hafif bir fark, parlayan gümüş ışıkta belli belirsiz bir tayf ayrılığı olduğunu keşfetti, kapının hangi dünyaya açıldığı hakkında bir ipucu veriyordu bu. “Macros, biri kapıların arasına girecek olsa ne olur?” diye sordu Pug.</p>

  <p>Efsuncu, “Herhalde bunu hazırlıksız yapacak olursan hemen ölürsün,” dedi. “Ryath’ın orada yol alma yeteneği olmadan, gedik-uzayında süzülürdün.”</p>

  <p>Bir kapının önünde durdu. “Bu, bir gezegenden geçen ve gerekli bir kestirme yol, Midkemia’ya kadar olan yolumuzu yarıdan da fazla kısaltacak. Burası ile bir sonraki kapının arasındaki mesafe yüz metreden az, ama dikkat edin: Bu dünyanın atmosferi ölümcüldür. Nefesinizi tutun, zira burada büyünün bir anlamı yoktur ve kendinizi sanatlarınızla koruyamazsınız.” Bir an derin derin soluduktan sonra oldukça derin bir nefes alarak kapıdan içeri daldı.</p>

  <p>Onu Tomas izledi, sonra Pug, sonra da Ryath. Pug yakıcı buharların gözlerine dolması ve adeta kendisini aşağı çeken ani, beklenmedik bir ağırlık karşısında gözlerini kıstı, neredeyse nefesini verecekti. Gri bir pusun asılı durduğu turuncu bir gökyüzünün altında, mor ve kızıl kayalıklarla kaplı, çorak bir arazide koşuyorlardı. Yer titriyor, dağlardan gökyüzüne doğru volkanların turuncu ışığını yansıtan, muazzam kara duman ve gaz bulutları fışkırıyordu. O dorukların yamaçlarından dünyanın özü akıyordu ve hava dayanılmaz sıcaklıkla yükselmişti. Macros’un işareti üzerine bir kayalığın yüzeyine doğru koştular ve oradan Koridor’a döndüler.</p>

  <p>Macros saatlerdir suskundu, düşüncelere dalmıştı. Dalgınlığından sıyrılarak bir anda bir geçidin önünde durdu. “Bu dünyadan geçmeliyiz. Çok hoş olacak.”</p>

  <p>Onları bir kapıdan harika, yemyeşil bir açıklığa soktu. Ağaçların arasından kayalıklara vuran dalgaların sesini duyuyor, denizin tuzlu kokusunu alıyorlardı. Macros onları muhteşem bir okyanus manzarasına bakan bir yamaca çıkardı.</p>

  <p>Pug çevrelerindeki ağaçlan inceleyince Midkemiadakilere benzediklerini gördü. “Burası tıpkı Crydee’ye benziyor.”</p>

  <p>Macros, “Daha sıcak,” diyerek okyanus kokusunu içine çekti. “Harika bir dünya, ama burada kimse yaşamıyor.” Gözlerinde hüzünlü bir bakışla, “Belki bir gün buraya çekilirim,” dedi. Düşünceli halinden sıyrıldı. “Pug, kendi çağımıza çok yakınız, ama hâlâ biraz geriyiz.” Etrafına bakındı. “Sanırım doğumundan bir yıl kadar öncesindeyiz. Kısa bir süre geçici hızlandırma yapmamız gerek.”</p>

  <p>Pug gözlerini kapayıp uzun bir efsuna başladı, gökyüzünde hızlanan güneşin yere düşürdüğü gölgelerin hızla hareketlenmesi dışında belirgin bir etkisi olmamıştı. Gölgeler hızla karanlığa karışırken gece çöktü, onu şafak izledi. Zamanın akış hızı artarken gece ile gündüz yanıp sönen bir aydınlığa, sonra da bulanıklaşıp tuhaf bir gri ışığa dönüştü.</p>

  <p>Pug duraksadı ve “Beklemeliyiz,” dedi. Oturdular, etraflarındaki dünyanın güzelliğini ilk kez kavrıyorlardı. Doğal güzellik, ziyaret etmiş oldukları tüm garip ve olağanüstü yerlerle kıyaslanacak kadar güzeldi. Tomas’ın içinde büyük bir sıkıntı var gibiydi. “Tanık olduğum bunca şey, beni karşımızdaki şeyin boyutları hakkında düşündürüyor.” Bir süre sessiz kaldı. “Evrenler öylesine... akıl almaz, muazzam şeyler ki.” Macros’u süzdü. “Bir küçük gezegen Valherulara yenilse bu evreni bekleyen kader ne olur ki? Orayı daha önce de kardeşlerim yönetmiyor muydu?”</p>

  <p>Macros oldukça endişeli bir ifadeyle Tomas’a baktı. “Doğru, ama ya korkmaya başlamış ya da sinikleşmişsin. İkisi de işimize yaramaz.” Sert bakışlarla Tomas’ı süzerken, Valheru’dan dönme insanın gözlerindeki derin kuşkuyu gördü. Sonunda başıyla onaylayarak, “Kaos Savaşları’ndan sonra evrenin doğası değişti,” dedi, “tanrıların gelişi, daha önce yalnızca Düzen ve Kaos’un temel yasalarının olduğu bir yerde yeni bir sistemi müjdeliyordu -karmaşık, düzenli bir sistem. Şu andaki planda Valherulara yer yok. Gerekeni yapmaktansa Ashen-Shugar’ı zaman içinden getirtmek daha kolay olurdu. Onun gücüne ihtiyacım vardı, ama aynı zamanda o gücün arkasında, davamıza hizmet edecek bir akla da. Tomas ile arasındaki zaman bağı olmasa, Ashen-Shugar da kardeşleriyle birlik olurdu. O bağ varken bile Ashen-Shugar kimsenin kontrol edemeyeceği biri olacaktı.”</p>

  <p>Tomas hatırladı. “Tsuranilerle olan savaş sırasında boğuştuğum deliliğin boyutlarını hayal bile edemezsiniz. Sınıra gelmiştim.” Sesi sakindi, ama acılı bir ton da seziliyordu. “Bir katile dönüştüm. Çaresizleri katlettim. Öyle vahşileşmiştim ki, Martin beni öldürecek raddeye geldi.” Ardından, “Üstelik o zaman şimdiki gücümün ancak onda birine sahiptim,” diye ekledi. “Aklımı... geri kazandığım gün, Martin bir yardalık okunu kalbime gönderebilirdi.” Birkaç metre ilerideki bir taşı işaret etti ve onu tutuyormuş gibi elini kapattı. Taş, Tomas onu sıkmış gibi toza dönüştü. “Güçlerim o zaman da şimdiki kadar olsaydı, Martin’i oku fırlatamadan öldürebilirdim -sadece düşünce gücüyle.”</p>

  <p>Macros başıyla onayladı. “Ne gibi riskler olduğunu sen de görüyorsun, Pug. Tek bir Valheru bile neredeyse Ejderha Ordusu kadar büyük bir tehlike olabilirdi; kozmosta eşi bulunmaz bir güç olurdu.” Sesinde rahatlatıcı bir ton yoktu. “Tanrılar hariç ona karşı koyabilecek tek bir varlık yok.” Macros hafifçe gülümsedi. “Ben hariç tabii, ama ben bile, tüm güçlerim olsa dahi onlarla yapılacak bir savaşta ancak sağ kalabilirim, onları yenemem. Güçlerim olmadan ise...” Gerisini söylemedi.</p>

  <p>“Öyleyse tanrılar neden harekete geçmediler?” dedi Pug.</p>

  <p>Macros acı bir sesle gülerek eliyle dördünü gösterdi. “Harekete geçtiler. Burada ne yaptığımızı sanıyorsun? Oyun bu işte. Bizler de piyonlarız.”</p>

  <p>Pug gözlerini kapadı ve bir anda tuhaf gri ışığın yerini normal gün ışığı aldı. “Sanırım döndük.”</p>

  <p>Macros uzanıp Pug’ın elini tuttu ve gözlerini kapayarak genç efsuncunun görüşünden zamanın akışını hissetti. Bir an sonra Macros, “Pug, Midkemia’ya evine mesaj gönderebileceğin kadar yaklaştık,” dedi. “Bence bunu bir dene.” Pug Macros’a çocuktan ve ona ulaşma denemelerinin başarısızlığından söz etmişti.</p>

  <p>Pug gözlerini kapayıp Gamina ile bağlantı kurmayı denedi.</p>

  <p>Katala başını dikişten kaldırdı. Gamina uzaklarda bir şey görüyormuşçasına sabit bakışlarla oturuyordu. Sonra dinliyormuş gibi başını kaldırdı. Kulgan’ın verdiği eski, köhne bir kitabı okuyan William kitabı bırakıp, gözlerini süt kardeşine dikti.</p>

  <p>Sonra oğlan usulca, “Anne...” dedi.</p>

  <p>Katala dikişini sakince bırakıp, “Ne oldu, William?” dedi.</p>

  <p>Çocuk büyümüş gözlerle annesine bakarak, “Bu... Babam,” dedi.</p>

  <p>Katala oğlunun yanma gelerek çömeldi ve kolunu omuzlarına attı. “Ne olmuş babana?”</p>

  <p>“Gamina ile konuşuyor,”</p>

  <p>Katala gözlerini çevresinden tamamen soyutlanmış, kendinden geçmiş gibi oturan kıza dikti. Yavaşça kalkıp ailenin yemek odasına açılan kapıya yöneldi ve usulca açtı. Sonra koşarak içeri girdi.</p>

  <p>Kulgan ile Elgahar bir satranç tahtasının başında oturuyorlardı, Hochopepa ise izliyor, istemedikleri halde iki oyuncuya da tavsiyelerde bulunuyordu. Tıknaz büyücülerin ikisi de büyük yemek sonrası pipolarını kimseyi umursamadan, tadını çıkara çıkara içtiklerinden oda kesif bir dumanla doluydu. Meecham bir köşede oturmuş, bir bileyi taşı ile av bıçağını biliyordu.</p>

  <p>Katala kapıyı iterek açtı ve “Hepiniz gelin!” dedi.</p>

  <p>Ses tonu ve telaşlı tavrı üzerine hiçbir soru sormadan onu izleyip, koridordan geçerek William’ın oturmuş, Gamina’yı izlediği yere geldiler.</p>

  <p>Katala kızın önünde çömelip elini yavaşça kızın donuk gözlerinin önünden geçirdi. Gamina bir tepki vermedi. Bir tür transa girmişti. Kulgan, “Bu da nesi?” diye fısıldadı.</p>

  <p>Katala, “William onun Pug ile konuştuğunu söylüyor,” diye fısıldayarak cevap verdi.</p>

  <p>Genellikle vakur olan Büyük Yol büyücüsü Elgahar Kulgan’ın arkasına geçti. “Belki ben bir şeyler öğrenebilirim.” William’ın karşısına geçip çömeldi. “Benimle bir şey yapar mısın?”</p>

  <p>William umursamazca omuzlarını silkti. Büyücü, “Gamina’nın seni hayvanlarla konuştuğunda duyabildiği gibi, bazen senin de onu duyabildiğini biliyorum,” dedi. “Onun söylediklerini duymama izin verir misin?”</p>

  <p>“Nasıl?” dedi William.</p>

  <p>“Bir süredir Gamina’nın yaptıklarını nasıl yaptığını araştırıyorum, sanırım aynısını ben de yapabilirim.” Katala’ya bakarak, “Tehlikeli değil,” dedi.</p>

  <p>Katala başıyla onaylarken William, “Tabii,” dedi. “Bence mahsuru yok.”</p>

  <p>Elgahar gözlerini kapayıp elini William’ın omzuna koydu, bir dakika sonra da, “Yalnızca... bir şey duyabiliyorum,” dedi. Gözlerini açtı. “Kız biriyle konuşuyor. Sanırım Milamber,” derken Pug’ın Tsurani adını kullanmıştı.</p>

  <p>Hochopepa, “Keşke Dominic manastırına dönmemiş olsaydı,” dedi. “O da dinleyebilirdi.”</p>

  <p>Kulgan elini kaldırarak sessiz olmalarını işaret etti. Kız derin bir nefes verip gözlerini kapadı. Katala bayılacağından korkarak ona doğru uzandı, ama aksine, kız gözlerini iyice açıp mutlu bir gülümsemeyle ayağa fırladı.</p>

  <p>Gamina, Babamdı! Benimle konuştu! Geri dönüyor! diye bağırırken hareketleri öyle heyecanlıydı ki, adeta odada dans ediyordu.</p>

  <p>Katala elini kızın omzuna koyarak, “Yavaş, kızım,” dedi. “Artık hoplayıp zıplamayı bırak da bize söylediklerini açıkla, Gamina, konuş haydi.”</p>

  <p>Kız ilk kez fısıltıdan daha yüksek bir sesle konuşurken heyecanlı çığlıkları kahkahalarla bölünüyordu. “Babamla konuştum! Bir yerden bana seslendi!”</p>

  <p>“Nereden?” diye sordu Kulgan.</p>

  <p>Çocuk heyecanlı dansını kesip, düşünüyormuş gibi başını dikti: “Orası... bir yerdi işte. Bir kumsalı vardı ve çok güzeldi. Bilmiyorum. Neresi olduğunu söylemedi. Sadece bir yerdi işte.” Bir aşağı bir yukarı sallanarak Kulgan’ın pantolonunu çekiştirmeye başladı. “Gitmemiz gerek!”</p>

  <p>“Nereye?”</p>

  <p>“Babam onunla buluşmamızı istiyor. Bir yerde.”</p>

  <p>“Hangi yerde, küçüğüm?” diye sordu Katala.</p>

  <p>Gamina biraz irkildi. “Sethanon.”</p>

  <p>Meecham, “Orası Krallık’ın merkezinde, Kuytuorman yakınında bir şehir,” dedi.</p>

  <p>Kulgan ona ters bir bakış attı. “Bunu biliyoruz.”</p>

  <p>Toprak ağası hiç bozuntuya vermeden iki Tsuranili büyücüyü göstererek, “Onlar bilmiyorlardı... Efendi Kulgan,” dedi. Kulgan boğazını temizlerken gür kaşları burnunun kemerinde birleşti, eski dostunun haklı olduğunu anlatan bir işaretti bu. Meecham için bu yeterliydi.</p>

  <p>Katala kızı sakinleştirmeye çalışıyordu. “Şimdi, tane tane, Pug ile Sethanon’da kim buluşacakmış?”</p>

  <p>“Herkes. Hepimizin oraya gitmemizi istiyor. Hemen.”</p>

  <p>William, “Neden?” diye sordu, ihmal edildiğini hissediyordu.</p>

  <p>Bir anda kızın ruh hali değişti ve sakinleşti. Gözleri büyüyerek, “Kötü şey, Kulgan Amca!” dedi. “Rogen’in gördüğü kötü şey! O da orada!” Kulgan’ın bacağına yapıştı.</p>

  <p>Kulgan diğerlerine baktı, nihayet Hochopepa, “Düşman mı?” dedi.</p>

  <p>Kulgan başıyla onayladı ve çocuğu kucağına aldı. “Ne zaman, çocuğum?”</p>

  <p>“Şimdi, Kulgan. Hemen gitmemiz gerektiğini söyledi.”</p>

  <p>Katala Meecham ile konuştu. “Topluluğa haber ver. Tüm büyücüler yola çıkmaya hazır olsunlar. Landreth’e gitmeliyiz. Oradan at alıp kuzeye gideriz.”</p>

  <p>Kulgan, “Hiçbir büyü kızı böylesine dünyevi ulaşıma muhtaç olamaz,” dedi. Gerginliği dağıtmak için neşeli görünmeye çalışıyordu. “Pug bir büyücü ile evlenmeliymiş.”</p>

  <p>Katala’nın gözleri kısıldı, şakalaşacak durumda değildi. “Sen ne teklif ediyorsun?”</p>

  <p>“Görüş çizgisi yolculuğuyla kendimi ve Hocho’yu, üçer millik ya da daha uzun atlamalarla taşıyabilirim. Biraz zaman alır, ama atla gitmekten çok daha kısa sürer. Sonunda Sethanon’da bir geçit oluşturabiliriz, sen ve diğerleri de buradan yürüyerek gelebilirsiniz.” Elgahar’a döndü. “Bu da hepinize hazırlanmak için zaman verir.”</p>

  <p>Meecham, “Ben de geleyim,” dedi, “Bir haydut kampına ya da başka bir belaya çatabilirsiniz.”</p>

  <p>Gamina, “Babam diğerlerini de getirmenizi söyledi,” dedi.</p>

  <p>Hochopepa elini kızın narin omzuna koyarak, “Kimi?” diye sordu.</p>

  <p>“Başka büyücüleri, Hocho Amca.”</p>

  <p>“Meclis,” dedi Elgahar. “Böyle bir şeyi ancak Düşman gerçekten de kapımızdaysa ister.”</p>

  <p>“Orduyu da.”</p>

  <p>Kulgan eğilip küçük surata baktı. “Ordu mu? Hangi ordu?”</p>

  <p>“Ordu işte!” kız çocuksu sabrının sonuna gelmiş, minik yumruklarını beline dayamıştı. Kulgan, “Landreth’deki garnizona bir mesaj göndereceğiz, bir tane de Shamata’dakine,” dedi. Katala’ya baktı. “Evlendiğinde bir Prenses olarak kraliyet ailesine katıldığına göre, bir türlü yerinde tutamadığın şu kraliyet mührünü arayıp bulmanın zamanı geldi gibi. Mesajları mühürlemek için ona ihtiyacımız olacak.”</p>

  <p>Katala başıyla onayladı. Sesi kesilmeye başlayan Gamina’ya sarılarak, “Burada, ağabeyinin yanında kal,” dedi ve aceleyle odadan çıktı.</p>

  <p>Kulgan Tsuranili meslektaşlarına baktı. Hochopepa, “İşte sonunda Karanlık geliyor,” dedi.</p>

  <p>Kulgan başıyla onayladı. “Sethanon’a.”</p>

  <p>Pug gözlerini açtı. Yine bitkinlik hissediyordu, ama kızla ilk konuştuğunda olanın yanında bu hiçbir şey değildi. Tomas, Macros ve Ryath genç efsuncuya bakıp beklediler. “Sanıyorum diğerlerine talimat vermesine yetecek kadarını iletebildim.”</p>

  <p>Macros memnun bir ifadeyle onayladı. “Ejderha Lordları bu zaman-uzaya geçmeyi başaracak olurlarsa Meclis onlara denk olamaz, ama Hayattaşı’nı ondan önce alabilmemiz için Murmandamus’u durdurmamıza yardım edebilirler.”</p>

  <p>“Tabii Sethanon’a zamanında ulaşırlarsa,” dedi Pug. “Ne kadar zamanımız olduğunu bilmiyorum.”</p>

  <p>“İşte bu sorun olabilir,” diye katıldı Macros. “Kendi çağımızda olduğumuzu biliyorum, çözülmez bir paradoksa girmemek için de mantıken siz oradan ayrıldıktan sonraki bir zamana dönmemiz gerek. Ama gitmenizin üzerinden ne kadar zaman geçti? Bir hafta mı? Bir ay mı? Bir saat mi? Eh, oraya vardığımızda göreceğiz.”</p>

  <p>“Zamanında varırsak,” diye ekledi Tomas.</p>

  <p>“Ryath,” dedi Macros, “bir sonraki kapıya dek biraz yol almamız gerek. Bu dünyada değişimine şahit olacak ölümlü gözler yok. Bizi taşır mısın?”</p>

  <p>Kadın bir şey söylemeden parlak bir ışık saçtı ve ejderha şekline geri döndü. Üçü binip gökyüzüne yükseldiler. Macros, “Kuzeydoğuya uç,” deyince ejderha yana dönerek gösterilen yöne doğru uçmaya başladı.</p>

  <p>Bir süre sessizce uçtular, kimse konuşmaya gerek görmüyordu. Kumsal ve kayalıklardan uzaklaşıp, gür çalıları andıran bitkilerle kaplı düzlüklerin üzerinden hızla uçtular. Yukarıda sıcak bir güneş alçalıyordu.</p>

  <p>Pug Macros’un son bir saatte söylediklerini düşündü. Bağırmadan konuşabilmeleri için hemen bir efsun yaptı. “Macros, tek bir Valheru’nun bile evrende eşi bulunmaz bir güç olacağını söylemiştin. Ne demek istediğini anladığımı sanmıyorum.”</p>

  <p>Macros, “Burada tehlikede olan yalnızca tek bir dünya değil,” dedi. Güneybatıya akarak denizle birleşen, baş döndürücü boyuttaki bir kanyondan doğan bir nehrin üzerinden geçerlerken aşağıya baktı, “Bu fevkalade gezegen de en az Midkemia kadar risk altında,” dedi. “Kelewan da öyle, eninde sonunda tüm diğer dünyalar da.</p>

  <p>“Bu savaşı Valheruların uşakları kazanacak olursa, efendileri dönecek ve bir kez daha evrende kaos hakim olacak. Her bir dünya Ejderha Ordusu’nun yağmasına açık olacak, zira yalnızca sebepsiz yere yok etme arzuları değil, kudretleri de eşi görülmemiş ölçüde olacak. Bu zaman-uzaya dönme eylemi de başlı başına onlara bugüne dek tasavvur bile edilememiş bir mistik güç kaynağı sunacak, tek bir Ejderha Lordu’nu dahi tanrılara için bile korkulacak bir şey haline getirecek bir güç kaynağı.”</p>

  <p>“Böyle bir şey nasıl mümkün olabilir?” dedi Pug.</p>

  <p>Tomas konuştu. “Hayattaşı. Tanrılarla son savaş için bırakılmıştı. O kullanılacak olursa.” Gerisini getirmedi.</p>

  <p>Güneş batıda alçalırken artık dağların yukarısında uçuyorlar, düzlüklerin kuzeyinde, göllerle kaplı bir bölgeye giriyorlardı. Pug bu şahane dünyanın üzerinde uçarken kafasında mutlak yok oluş kavramlarını canlandırmakta zorlanıyordu. Macros, “Ryath!” deyip işaret etti, “Şu büyük ada, bize bakan ikiz körfezleri olan.”</p>

  <p>Ejderha alçaldı ve Macros’un tarif ettiği yere indi. Sırtından inip, yeniden insan şekline girmesini beklediler. Sonra Macros önlerine düşüp, onları çama benzer bir grup ağacın arasındaki büyük bir kaya çıkıntısına getirdi. Macros geniş kayanın yüzeyinden içeri girdi. Onu Tomas izledi, sonra da Pug. Pug Koridor’a döndüğü anda bir dehşet öfke dolu, uğursuz fısıltısıyla haykırarak Macros’a çarpıp onu yere devirdi.</p>

  <p>Tomas kılıcını çekerek, Macros’un işini bitirmeye çalışan hayat çalıcıya doğru atıldı. Bir başka dehşet kendisini arkadan yakalamaya çalışınca eğildi. Kapıdan giren Ryath’ın çarpmasıyla Pug bir kenara devrildi. Üçüncü bir dehşet insan suretindeki ejderhaya saldırıp kadını dirseğinin üzerinden yakaladı. Ryath acıyla haykırdı.</p>

  <p>Tomas’ın kılıcı hamlesini yaptı ve Macros’u yakalamaya çalışan dehşet yırtılıp öfkeyle fısıldayarak haykırdı ve bir anda kendisine saldırana doğru döndü. Uluyarak pençeleriyle saldırdı. Tomas darbeyi karşılarken kalkanının ön yüzünden altın kıvılcımlar çıktı.</p>

  <p>Ryath’ın mavi gözleri parlayarak kızgın bir kızıla dönüştü ve kolunu tutan dehşet birdenbire bir çığlık attı. Yaşamayanın elinden gri, pis bir duman tütmeye başladı, ama elini çekemiyordu. Ejderha kadın vücudunun hafifçe titremesi dışında hareketsiz dururken gözleri parlamaya devam ediyordu. Dehşet ise küçülüyor, fısıldayan çığlıkları cılız bir ıslığa dönüşüyordu.</p>

  <p>Üçüncü dehşet bir tür nöbete tutulurken Pug efsununu bitirdi. Yaratık kara kanatları titreyerek arkaya doğru bükülüp, Koridor’un taşlarına düştü. Sonra yükseldi, Pug’ın hafif el hareketleri yaratık üzerinde sanatlarını kullandığının tek belirtisiydi. Pug işaret etti ve yaratık dünyalar arasına doğru uçarak, gri boşlukta gözden kayboldu.</p>

  <p>Tomas tekrar tekrar vurdukça karşısındaki dehşet geriliyordu. Altın kılıç kara hiçliğe her vurduğunda ıslık sesleriyle enerjiler fışkırıyordu. Yaratık artık zayıf düşmüş gibi görünüyor, kaçmaya çalışıyordu. Tomas kılıcını savurarak kaçmaya çalışan dehşete sapladı ve yaratık hareketsiz kaldı.</p>

  <p>Pug izlerken Ryath ile Tomas, tüm dehşetler gibi hayatlarının özünü emmeye çalışan son iki dehşetin de işini bitirdiler.</p>

  <p>Pug sersemlemiş haldeki Macros’un yanına gitti. Efsuncunun ayağa kalkmasına yardım ederek, “Yaralandın mı?” diye sordu.</p>

  <p>Macros kendine gelmek için başını sallayarak, “Önemli bir şeyim yok,” dedi. “O yaratıklar bir ölümlü için zorlu sayılabilirler, ama ben onlarla daha önce de karşılaştım. Buraya, bu kapının önüne yerleştirilmiş olmaları, Valheruların bizim Midkemia’ya yapabileceğimiz yardımdan korktuklarını gösteriyor. Murmandamus Sethanon’a ulaşır ve Hayattaşı’nı bulursa... eh, bu dehşetler, o zaman olacak yıkımın ancak bir gölgesi sayılabilir.”</p>

  <p>Tomas, “Midkemia’ya ne kadar yolumuz var?” dedi.</p>

  <p>“Şu kapı.” Macros girdiklerinin karşısındaki kapıyı gösterdi. “Ondan geçince evimizdeyiz.”</p>

  <p>Soğuk ve boş, muazzam bir salona girdiler. Usta zanaatkarların birleştirdikleri devasa taşlardan yapılmıştı. Bir kürsünün üzerindeki tek bir taht salona yukarıdan bakıyordu ve iki duvar boyunca, adeta heykel yerleştirilmesi için hazır bekleyen derin girintiler yapılmıştı.</p>

  <p>Dördü birlikte yürürlerken Pug, “Burası soğuk,” dedi. “Midkemia’nın neresindeyiz?”</p>

  <p>Macros keyifli görünüyordu. “Kale şehir Sar-Sargoth’dayız.”</p>

  <p>Tomas bir anda efsuncuya döndü. “Sen delirdin mi? Burası ilk Murmandamus’un kadim başkenti. Moredhel ilmini o kadarcık biliyorum!”</p>

  <p>“Sakin ol,” dedi Macros. “Hepsi Krallık’ı istila etmeye gittiler. Etrafta moredhel ya da goblinler varsa bile ancak firarilerdir. Hayır, buradaki her engeli aşabiliriz. Asıl mücadeleye hazır olmamız gereken yer Sethanon.”</p>

  <p>Onları dışarı çıkardı ve Pug donakaldı. Dört bir yanda üç metre yüksekliğinde kazıklar vardı. Her birinin tepesinde de bir insan kafası vardı. Her yöne doğru belki bin tane uzanıyordu. “Tanrı aşkına, böylesi bir melanet nasıl var olabilir?”</p>

  <p>“O halde bu, anlayışını tamamlıyor,” diye cevapladı Macros. Üç yol arkadaşına bakarak, “Ashen-Shugar’ın bunu yalnızca bir ibret tablosu olarak göreceği bir zaman da olmuştu,” dedi.</p>

  <p>Tomas etrafına bakınarak dalgın bir ifadeyle onayladı, “Tomas Ashen-Shugar olarak evrende hiçbir ahlaki değerin olmadığı bir zamanı hatırlayabilir. Doğru ve yanlış kavramları yoktu, yalnızca güç vardı. Ve o evrende tüm canlılar aynı şekilde düşünürlerdi, Aallar hariç, onların düşünüş tarzları ise o günlerin standartlarına göre bile tuhaftı. Murmandamus bir araç ve efendilerini andırıyor.</p>

  <p>“Ve Murmandamus’tan çok daha az kötücül olan varlıklar, bu sebepsiz eylemden çok daha beterlerini yapmışlardı. Ama bunu, yüksek bir ahlaki prensibe bağlı amaçları hakkında bir bilgi dahilinde yapıyorlar. Valherular iyi ile kötüyü anlamıyorlar; bir ahlak anlayışından tamamen yoksunlar, ama öyle yıkıcılar ki, onları tamamen kötücül olarak kabul etmek zorundayız. Murmandamus da onların kölesi, o da kötücül. Ama o, onların karanlığının ancak son derece silik bir gölgesi.” Macros iç çekti. “Belki de yalnızca kibirleniyorum, ama böylesi bir kötücüllükle savaştığımı düşünmek... yükümü hafifletiyor.”</p>

  <p>Pug, değer verdiği her şeyi korumaya çalışan o ıstırap içindeki ruhu biraz daha anlarken derin bir iç çekti. Sonunda, “Nereye?” dedi. “Sethanon’a mı?”</p>

  <p>“Evet,” dedi Macros. “Gidip neler olduğunu öğrenmeli ve şansınız varsa yardım etmeliyiz. Ne olursa olsun Murmandamus Hayattaşı’nı ele geçirmemeli. Ryath?”</p>

  <p>Ejderha parıldadı, az sonra yeniden gerçek şekline dönmüştü. Bindiler ve gökyüzüne doğru yükseldi. Isbandia Ovası’nın üzerine doğru yükselerek bir daire çizdi. Yana dönerek güneybatıya doğru uçtu, yerle bir olmuş Armengar’ı incelerlerken Macros biraz durmasını istedi. Bir zamanlar kalenin olduğu çukurdan hâlâ duman tütüyordu. “Neresi burası?” dedi Pug.</p>

  <p>“Bir zamanlar Sar-Isbandia denirdi, son adı ise Armengar idi. Sar-Sargoth gibi burası da glamredheller tarafından, barbarlaşmalarından uzun zaman önce inşa edilmişti. Her ikisi de diğer dünyalardan çaldıkları bilimlerle, Draken-Korin’in şehri taklit edilerek yapılmıştı. Moredhellerin savaşarak, büyük bedeller karşılığında kazandıkları, heybetli yapılardı: önce Murmandamus’un başkenti olan Sar-Sargoth, ardından da Sar-Isbandia. Ama Murmandamus, glamredhellerin tamamen yok edildikleri söylenen Sar-Isbandia Savaşı’nda öldürüldü. Ölümünden sonra moredheller iki şehri de terk ettiler. Moredheller Sar-Sargoth’a henüz kısa bir süre önce döndüler. Armengar’da ise insanlar yaşıyordu.”</p>

  <p>“Hiçbir şey kalmamış,” diye yorumladı Tomas.</p>

  <p>Macros, “Murmandamus’un şu andaki vücut bulmuş hali, onu ele geçirmek için bir bedel ödemiş anlaşılan,” diyerek katıldı, “burada yaşayan insanlar düşündüğümden daha zorlu ve akıllılarmış. Belki de onu öyle yaralamışlardır ki, Sethanon hâlâ yerinde duruyordur, zira artık dağların ötesine geçmiş olmalı. Ryath, Güneye, Sethanon’a.”</p>
</body>
</html>
