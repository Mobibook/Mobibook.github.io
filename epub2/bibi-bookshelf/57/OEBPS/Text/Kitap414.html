<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="bölüm-ad" style="text-align: center;">İLK KAN</h2>

  <p class="giriş"><big><big>B</big></big><small>ORAZANLAR ÖTÜYORDU.</small></p>

  <p>Armengarlı okçular, şehre saldırmaya hazır bekleyen orduyu izliyorlardı. Saldırı için altı gündür bekliyorlardı, şimdi ise başlamıştı. Goblin borazancısı bir kez daha çaldı ve safların diğer tarafındaki borazanlar cevap verdiler. Davullar çaldı ve saldırı emri verildi. Hücum hattı ilerledi, Armengar surlarını dövmeye hazır, canlı bir dalgaydılar. Başlangıçta ağır hareket ediyorlardı, sonra öncü kollardakiler koşmaya başlayınca ordu hızla akmaya başladı. Guy elini kaldırarak mancınıkların ölümcül güllelerini surların ötesindekilerin üzerine göndermelerini işaret etti. Taşlar yüksek bir yay çizerek uçup, saldırganların üzerine indiler. Goblinler yoldaşlarının cesetleri üzerinden sıçrayarak geliyorlardı. Şafaktan beri şehre üçüncü saldırılarıydı bu. İlk saldırı daha surlara erişemeden püskürtülmüştü. İkincisinde saldırganlar hendeğe ulaşmışlar, ama orada dağılıp kaçmışlardı.</p>

  <p>Okçuların menzilinin sınırına dek yaklaştılar. Guy okçularına ateş emri verdi. Goblin ve moredhellerin üzerine bir ok yağmuru yağdı. Yüzlercesi yere indi, kimisi ölmüş, kimisi yaralanmış, ama hepsi de arkalarından gelenlerin çizmeleri altında kalmışlardı.</p>

  <p>Yine de ilerliyorlardı. Emirler verildi ve istihkamlı merdivenler getirilip, hendeğin üzerine atılan ağır platformların üstüne yerleştirildi. Merdivenler yükseldikçe uzun sopalarla geriye itiliyordu. Yukarıdan ölüm yağarken goblinler faydasız bir çaba içinde merdivenlere çıkmaya çalışıyorlardı. Guy işaret verince saldırganların üzerine kovalar ve kazanlar dolusu kızgın yağ döküldü. Taş, ok, yağ ve alev yağmuru saldırganlara yaşama şansı tanımıyordu. Birkaç dakikaya kalmadan safların arkasından borazan sesleri duyuldu ve Murmandamus’un güçleri tamamen geri çekilmeye başladı. Guy ateşkes emri verdi.</p>

  <p>Aşağıya, şatonun dibindeki ceset yığınına baktı, yüzlerce ölü ve yaralı vardı. Amos ile Arutha’ya dönerek, “Komutanlarının hiç hayal gücü yok,” dedi. “Hayatlarını boşuna harcıyor.”</p>

  <p>Amos bir tepecikte oturmuş, saldırıyı gözleyen bir grup moredheli gösterdi. “Yaptığı iş, okçularımızı saymak.”</p>

  <p>Guy bir küfür savurdu. “Nasıl da fark etmedim? Onları görmemiştim.”</p>

  <p>“İki gündür uykusuzsun,” dedi Arutha. “Yorgunsun.”</p>

  <p>“Ayrıca eskisi kadar genç de değilim,” dedi Guy.</p>

  <p>Amos güldü. “Zaten hiç olmadın ki.”</p>

  <p>Armand de Sevigny yukarı çıkıp, “Hiçbir mıntıkada hareketlilik yok,” diye rapor verdi, “yamacın gerisindeki tabyalar da gerimizde kayda değer hiçbir şey olmadığını söylüyorlar.”</p>

  <p>Guy batan güneşe baktı. “Bugünlük onlarla işimiz bitti. Bölükleri sırayla aşağı indirip yemek yedirin. Bu gece nöbetçilerin beşte bire inmesini istiyorum. Hepimiz yorgunuz.”</p>

  <p>Guy sur boyunca yürüyüp aşağı inen merdivenlere yöneldi, diğerleri de onu izlediler. Jimmy ile Locklear merdivenleri koşarak çıkıyorlardı, Armengarlılardan aldıkları deri zırhları giymişlerdi. Arutha, “İlk nöbette misiniz?” dedi.</p>

  <p>“Evet,” dedi Jimmy. “Tanıştığımız iki arkadaşla nöbet değiştirdik.”</p>

  <p>“Kızlar da ilk nöbetteler,” dedi Locklear.</p>

  <p>Arutha ağzı kulaklarındaki Locklearin saçlarını karıştırarak Jimmy’nin peşinden gönderdi. Merdivenin sonuna gelince, “Burnumuzun dibinde patlak veren bir savaş var, o ise kızları düşünüyor,” dedi.</p>

  <p>Amos başıyla onayladı. “Bir zamanlar biz de o kadar gençtik, tabii benim o kadar eskiyi hatırlamam biraz zor olacak. Yine de bu bana aşağı Kesh deltasında yelken açtığım günleri hatırlattı, Ejderha Ülkesi yakınlarındaydık...”</p>

  <p>Ana mutfağa doğru giderlerken Arutha gülümsüyordu. Bazı şeyler hiç değişmemişti ve Amos’un hikayeciliği de bunlardan biriydi, böyle bir zamanda da buna ihtiyaçları vardı.</p>

  <p>İkinci gün moredhel ve goblin ordusu sabah saldırdılar ve kolayca püskürtüldüler. Her defasında tek bir saldırı yapıyor, ardından geri çekiliyorlardı. İkindi saatlerinde kuşatmacıların yerleşmeye başladıkları belli olmuştu. Günbatımına doğru Arutha ile Guy duvardan izlerlerken Amos koşarak yanlarına geldi. “Hisarın tepesindeki gözcüler bu heriflerin arkasındaki düzlüklerde hareket görmüşler. Anlaşılan Murmandamus’un ordusunun ana kuvvetleri geliyorlar. Yarın öğlen burada olurlar.”</p>

  <p>Guy iki arkadaşına baktı. “Yerleşik düzeni almaları tam bir gün sürer. Yani iki gün daha kazandık. Ama yarından sonraki gün daha şafak sökerken bize var gücüyle saldıracak.”</p>

  <p>Üçüncü gün ağır geçti, savunmacılar moredhel askerleriyle binlerce müttefiklerinin şehir civarındaki kamplara yerleşmelerini izliyorlardı. Gün batımından sonra sıra sıra hareket ettikleri görülen fenerler, hâlâ yeni birliklerin gelmekte olduğunu gösteriyordu. Uygun adım yürüyen askerlerin sesleri gece boyunca karanlığı doldururken Guy, Amos, Arutha ve Armand da tekrar tekrar gelip, Armengar ovasını dolduran kamp ateşlerinden oluşan denize baktılar.</p>

  <p>Ama dördüncü gün geldiğinde kuşatmacı ordu yalnızca yerleşmekle yetindi, kasıtlı olarak bekliyor gibiydiler. Savunmacı ordu bütün gün boyunca şutlardaki yerlerinde kalıp saldırıyı beklediler. Günbatımına doğru Arutha Amos’a, “Sence o Tsurani hilesini yapıp, dikkatimizi tünelcilerden uzaklaştırmak için gece saldıracak olamazlar, değil mi?”</p>

  <p>Amos başını salladı. “O kadar zeki değiller. Segersen’in çocuklarını istediler, çünkü mühendisleri yok. Bu surların altını kazacak tünelcileri varsa, o herifleri tanımak isterim: Taş kemiren sincaplar olmaları gerek. Hayır, bir şey çeviriyorlar, ama akla gelmeyecek bir şey değil. Bana kalırsa yüce piç hazretlerinin karşısında bir bela olduğundan haberi yok. O kibirli hergele bizi tek bir saldırıda ezip geçmeyi planlıyor. Benim düşüncem bu.”</p>

  <p>Guy dinledi, ama tek gözü ovada kamp yapan düşman kitlesindeydi. Nihayet, “Kardeşinin Taş Dağı’na ulaşması için bir gün daha kazandık, Arutha,” dedi. Martin ve diğerleri gideli on gün olmuştu.</p>

  <p>“Bir de o var,” diye onayladı Amos. Güneş dağların ardında batarken sessizce izlediler. Tamamen karanlık bastırana kadar izlemeye devam ettikten sonra bir şeyler yemek ve mümkünse dinlenmek üzere ağır adımlarla surlardan ayrıldılar.</p>

  <p>Şafakta kuşatma ordusundan gök gürültüsünü andıran bir tezahürat yükseldi, bağırışlar, çığlıklar, davulların gümbürtüsü ve borazanların sesi birbirine karışıyordu. Ama beklenen saldırı yerine öncü kuvvetler aralandı ve geniş bir platform ilerlemeye başladı. Bir düzine devin gücüyle hareket ediyor, uzun, kıllı yaratıklar onu zorlanmadan itiyorlardı. Platformun üstünde altın kaplı bir taht vardı ve tahtta kısa, beyaz bir cüppe giymiş tek bir moredhel duruyordu. Arkasında ise bol cüppesi ve geniş başlığı yüzünden hatları belli olmayan biri diz çökmüştü. Platform ağır bir tempoyla surlara yaklaşıyordu.</p>

  <p>Guy eğilip, kolunu surların mavi taşlarına yasladı, Arutha da yanında kollarını kavuşturmuş duruyordu. Amos yükselen güneşe karşı elleriyle gözüne gölge yapmıştı. Denizci surlardan aşağıya tükürdü. “Herhalde nihayet soylu piç hazretlerinin bizzat kendisini göreceğiz.”</p>

  <p>Guy başıyla onaylamakla yetindi. Bir bölük komutanı gelerek, “Koruyucu,” dedi, “düşman surların her bölümünün karşısında mevzileniyor.”</p>

  <p>“Dağlardaki tabyalara ulaşmayı deniyorlar mı?” Guy yamacın hisarın arkasında kalan kısmını gösterdi.</p>

  <p>“Armand yalnızca kayalıklardaki ileri karakollara zayıf saldırılar yapıldığını rapor etti. Tırmanıp dövüşmeye istekli değil gibiler.”</p>

  <p>Guy başıyla onaylayıp dikkatini yeniden ovaya çevirdi. Platform durdu ve tahttaki figür ayağa kalktı. Büyülü bir şekilde sesi her yeri kaplıyor, surlardaki herkes tarafından sanki birkaç metre ötedeymişçesine duyuluyordu. “Ey evlatlarım,” dedi, “sözlerimi duyun.” Arutha hayretle Amos ile Guy’a baktı, bu Murmandamus’un ağzından müzik çıkıyordu. Sözlerinin tınısı bir kopuz melodisinin sıcaklığıyla bezenmişti. “Geleceğin kaderini paylaşıyoruz. Kaderin arzusuna karşı gelirseniz, mutlak yok oluşu göze almış olursunuz. Gelin, gelin. Eski anlaşmazlıklara boş verelim.”</p>

  <p>İşaret verdi ve insanlardan oluşan bir bölük atlarıyla gelip yanında durdular. “İşte, görüyor musunuz? Kaderimizi anlayan kardeşleriniz bana katıldılar bile. Kendi arzusuyla hizmet edecek olan herkese kapım açıktır. Benim yanımda büyük bir yere geleceksiniz. Gelin, gelin, geçmişe boş verelim. Sizler yalnızca benim doğru yolu şaşırmış evlatlarımsınız.”</p>

  <p>Amos homurdandı. “Benim ihtiyar alçağın tekiydi, ama bu bir hakarettir.”</p>

  <p>“Gelin, katılmak isteyen herkese kapım açık.” Sözleri tatlı ve cazipti, surlardakiler bakışarak gözleriyle sessiz sorular soruyorlardı.</p>

  <p>Guy ve Arutha etraflarına bakındılar ve Bas-Tyralı, “Sesinde sanat ve güç var,” dedi. “Bakın, askerlerim belki de dövüşmek zorunda kalmayacaklarını düşünüyorlar.”</p>

  <p>Amos, “Mancınıkları hazırlayın,” dedi.</p>

  <p>Arutha yanına yaklaştı. “Bekleyin!”</p>

  <p>“Neyi?” diye sordu Guy. “Ordumun kararlılığını bozmasını mı?”</p>

  <p>“Zamanı kullan. Zaman bizim dostumuz, onunsa düşmanı.”</p>

  <p>Murmandamus, “Ama karşı koyanlar, yolumuza çıkıp kaderimize doğru yürümemize engel olacak olanlar, işte onlar kesinlikle ezilecekler.”</p>

  <p>Bu defa ses tonunda bir uyarı, bir tehdit vardı ve surlardakilerin üzerine bir çaresizlik hissi çökmüştü. “Size bir seçenek sunuyorum!” Kollarını vücudundan açtı ve kısa beyaz cüppesi düşerek, inanılmaz güçteki bedenini ortaya çıkardı, ejderha şeklindeki, mor renkli doğum lekesi açıkça görülüyordu. Üzerinde yalnızca beyaz bir kuşak vardı. “Barış içinde yaşayabilir ve kader yolunda hizmet edebilirsiniz.” Uşaklar hemen koşturup ona çabucak zırhını giydirdiler: demir levhalar ve zincir ve deriden baldırlıklar; her iki yanında bir ejderhanın yukarı kalkmış kanatları olan, kara bir miğfer. Sonra atlı insanlar uzaklaştılar ve arkalarında bir bölük dolusu Kara Katil göründü. Atlarıyla öne çıkıp Murmandamus’un çevresinde yerlerini aldılar. Murmandamus kılıcını çekip surlara doğru yöneltti. “Ama direnecek olursanız, yok edileceksiniz. Seçiminizi yapın!”</p>

  <p>Arutha Guy’ın kulağına fısıldadı. Nihayet Koruyucu, “Kimseye şehirden çıkmalarını emretme yetkim yok,” diye bağırdı. “Volksraadda toplanmalıyız. Bu gece karar veririz.”</p>

  <p>Murmandamus duraksadı, bu cevabı beklemiyor gibiydi. Konuşacak oldu, ama yılan rahibi sözünü kesti. Sert bir hareketle rahibi susturdu. Arutha sırtını surlara dönerek, Murmandamus’un miğferinin göz korumalıklarının altında bir gülümseme gördüğünü hayal etti. “Bekleyeceğim. Yarın ilk ışıkla birlikte şehrin kapılarını açıp öne çıkın. Geri dönen kardeşler olarak kucaklanacaksınız, ey evlatlarım.” İşaretiyle birlikte devler platformu geriye çektiler. Birkaç saniye sonra muazzam ordunun içinde gözden yitmişti.</p>

  <p>Guy başını iki yana salladı. “Volksraad falan olmayacak. O canavarın sözlerinde zerre kadar doğruluk payı olduğuna inanan bir budala varsa onu hemen yere mıhlarım.”</p>

  <p>Amos, “Yine de bir gün daha kazandık,” dedi.</p>

  <p>Arutha sırtını surlara yasladı. “Martin ve diğerleri de Taş Dağı’na bir gün daha yakınlar.” Guy sessiz kalıp sabah güneşinin doğuşunu ve şehri hâlâ saran kuşatmacı ordunun toplanıp kamplarına dönüşünü izledi. Koruyucu ve komutanları saatler boyunca yalnızca izlediler.</p>

  <p>Sur boyunca parlak meşaleler yanıyordu. Armand de Sevigny komutasında askerler tüm cephelerde gözlerini dört açmışlardı. Halkın büyük çoğunluğu büyük meydanda toplanmıştı.</p>

  <p>Jimmy ile Locklear kalabalığın içinde ilerlediler. Krinsta ile Bronwynn’i bulup kızların yanına geldiler. Jimmy konuşacak gibi oldu, ama Krinsta sessiz olmasını işaret etti, o sırada da Guy, Arutha ve Amos kürsüye çıktılar. Yanlarında yaşlı bir adam da vardı, sahibi kadar kadim görünen kahverengi bir cüppe giymişti. Kolunda üzeri boydan boya eski sembol ve yakma süslemelerle işlenmiş gösterişli bir asa taşıyordu.</p>

  <p>“Kim o?” diye sordu Locklear.</p>

  <p>“Yasakoyucu,” diye fısıldadı Bronwynn. “Sessiz olun.”</p>

  <p>Yaşlı adam boştaki elini kaldırınca kalabalık sessizleşti. “Volksraad toplandı. Öyleyse yasayı dinleyin. Söylenenler doğrudur. Görüşler dikkatle dinlenir. Verilen karar, halkın isteğidir. “</p>

  <p>Guy ellerini başının üzerine kaldırarak konuştu. “Bu şehri benim ellerime teslim ettiniz. Ben Koruyucunuzum. Şimdi şunu söylüyorum: Düşmanımız dışarıda bekliyor ve silah gücüyle alamayacağını kulağa hoş gelen sözlerle almaya çalışıyor. Kim kendi adına konuşacak?”</p>

  <p>Kalabalıktan bir ses, “Moredheller uzun zamandır can düşmanlarımız,” dedi. “Onlara ne hizmeti verecekmişiz?”</p>

  <p>Bir başkası, “Yine de şu Murmandamus’u bir daha dinlesek olmaz mı?” diye cevapladı. “Güzel konuşuyor.” Tüm gözler Yasakoruyucusu’na döndü.</p>

  <p>Yasakoyucu gözlerini kapadı ve bir süre sessiz kaldı. Sonra konuştu. “Yasa, moredhellerin insanların anlaşmalarının dışında olduklarını söyler. İnsanlarla bir bağları yoktur. Ama On Beşinci Yıl’da Koruyucu Bekinsmaan, Isbandia Vadisi’ndeki Porsuk Klanı’nın reisi olan Turanalor adlı bir tanesiyle görüştü ve Banapis sırasında bir ateşkes sağlandı. Üç Yazortası Günü boyunca devam etti. On Dokuzuncu Yılda Turanalor Edder Ormanı’nda kaybolunca, Porsuk Klanı’nın başına kardeşi Ulmslascor geçti. Ateşkesi ihlal ederek Dibria ağılındaki herkesi öldürdü.” Gelenekleri biliyor ve onları değerlendiriyordu. “Moredhellerin sözlerini dinlemek yeni bir şey değil, ama tedbirli olmak gerekir, çünkü haindirler.”</p>

  <p>Guy Arutha’yı işaret etti. “Bu adamı gördünüz. O Arutha, bir zamanlar düşman saydığınız Krallık’ın prensi. Şimdi ise dostumuz. Benim uzaktan akrabamdır. Murmandamus ile daha önce de karşılaştı. Armengarlı değil. Volksraadda ona söz verilecek mi?”</p>

  <p>Yasakoyucu soru soran bir hareketle elini kaldırdı. Onaylayan sesler yükseldi ve Yasakoyucu Prens’e konuşmasını işaret etti. Arutha öne çıktı. “Bu şeytanın uşaklarına karşı daha önce de dövüştüm.” Kısaca Geceşahinleri’nden, Anita’nın yaralanmasından ve Moraelin’e yolculuklarından söz etti. Baru’nun öldürdüğü moredhel şefi Murad’ı anlattı. Gördükleri ve hepsi Murmandamus’un işi olan dehşetleri ve kötülükleri anlattı.</p>

  <p>Sözleri bitince Amos ellerini kaldırarak konuştu. “Size hasta ve yaralı olarak geldim. Bir yabancı olan bana baktınız. Artık sizlerden biriyim. Arutha denen bu adam hakkında konuşacağım. Dört yıl boyunca onunla yaşadım, yanında dövüştüm, onu bir dost olarak görmeyi öğrendim. Onda hile yoktur. Cömert bir yüreği vardır ve sözü senet sayılır. Söyledikleri ancak gerçeğin ta kendisi olabilir.”</p>

  <p>“Ya bizim cevabımız ne olabilir?” diye bağırdı Guy.</p>

  <p>Kılıçlar kalkıp, meşaleler sallanırken büyük meydanda hep bir ağızdan bir haykırış koptu. “Hayır!”</p>

  <p>Armengar ordusu Murmandamus’a haykırarak meydan okurlarken Guy bekledi. Siyah eldivenli yumruklarını başının üzerine kaldırıp, Armengarlı binlerin seslerini içine sindirdi. Tek gözü parlıyordu, yüzü canlanmıştı, şehir halkının cesareti tüm bitkinlik ve acısını dindirmişti sanki. Jimmy’ye ise yeniden doğmuş bir adam gibi görünüyordu.</p>

  <p>Yasakoyucu bağrışmaların dinmesini bekledi, ardından, “Volksraad yasayı koydu,” dedi. “Yasa şudur: Hiç kimse şu Murmandamus’a hizmet etmek için şehri terk etmeyecek. Hiç kimse yasayı çiğnemesin.”</p>

  <p>Guy, “Yerlerinize dönün,” dedi. “Yarın savaş gerçekten başlıyor.”</p>

  <p>Kalabalık dağılmaya başlarken Jimmy, “Böyle olacağından bir an bile kuşku duymamıştım,” dedi.</p>

  <p>Locklear, “Yine de o doğum lekeli Kara Kardeş’in sözleri çok etkileyici,” dedi.</p>

  <p>“Doğru,” dedi Bronwynn, “ama moredhellerle Armengar kurulduğundan beri savaşıyoruz. Aramızda barış olamaz.” Yüzünde ciddi bir ifadeyle Locklear’a baktı. “Ne zaman rapor vereceksin?”</p>

  <p>“İlk ışıkta Jimmy ile nöbetimiz var,” dedi.</p>

  <p>Krinsta ile Bronwynn bakışıp başlarıyla onayladılar. Bronwynn Locklearin elini tuttu. “Benimle gel.”</p>

  <p>“Nereye?”</p>

  <p>“Bu gece kalabileceğimiz bir evim var.” Sert bir hareketle onu çekip arkadaşından uzaklaştırarak volksraadın dağılmaya başlayan kalabalığına daldı.</p>

  <p>Jimmy Krinsta’ya baktı. “Locklear daha önce hiç -”</p>

  <p>“Bronwynn de öyle,” dedi Krinsta. “Yarın ölürse, en azından bir erkeği tanımış olacağına karar verdi.”</p>

  <p>Jimmy bir an düşündü, “Eh, en azından nazik birini seçmiş. Birbirlerine uygunlar.”</p>

  <p>Jimmy yürüyecek gibi olduğu anda Krinsta’nın eli onu durdurdu. Dönünce onun meşalelerin ışığında yüzüne baktığını gördü. “Yatak odasının hazlarını ben de hiç tatmadım,” dedi.</p>

  <p>Jimmy bir anda kanının yüzüne hücum ettiğini hissetti. Birlikte onca zaman geçirmelerine rağmen Jimmy Krinsta ile hiç baş başa kalmamıştı. Dördü bir arada saatler geçirmişler, bazen karanlık kapı aralarında oynaşmışlar, ama kızlar iki toprak beyini daima kontrol altında tutmayı başarmışlardı. Ayrıca davranışlarına tüm olanların yalnızca bir tür oyun olduğu hissi hakimdi. Şimdi ise Jimmy birdenbire artık oyun olmadığının farkına varmıştı. Kıyametin yaklaştığı hissi ve bir geceliğine bile olsa dolu dolu yaşama arzusu yoğundu. Sonunda, “Ben tattım,” dedi, “ama yalnızca iki kez.”</p>

  <p>Kız elini tuttu. “Benim de kullanabileceğimiz bir evim var.” Sessizce Jimmy’yi uzaklaştırdı. Jimmy onu izlerken içinde yeni bir his uyandığını fark ediyordu. Ölümün kaçınılmaz olduğunu hissediyordu; bu yaşamı vurgulama arzusunun üzerine ölümün damgasını vurmuştu. Onunla birlikte korku da gelmişti. Jimmy yanında yürürken Krinsta’nın elini sımsıkı tuttu.</p>

  <p>Haberciler sur boyunca koşturup haber taşıyorlardı. Armengarlıların taktiği basitti. Bekliyorlardı. Şafak sökerken Murmandamus’un ordularının önüne çıktığını, beyaz atının bir ileri bir geri kıpırdandığını görmüşlerdi. Bir cevap beklediği belliydi. Aldığı tek cevapsa sessizlikti.</p>

  <p>Arutha Guy’ı hiçbir şey yapmamaya ikna etmişti. Saldırıdan önce kazanacakları her saat, kurtuluşun gelebileceği bir saatti. Murmandamus kapıların açılmasını ya da başkaldırarak meydan okunmasını bekliyorsa, hayal kırıklığına uğramıştı, çünkü karşısında görebildiği yalnızca surların tepesindeki Armengarlı savunmacıların sessiz saflarıydı. Sonunda atını öne sürerek, ordusuyla surların arasında bir orta noktaya geldi. Bir kez daha sihirli bir şekilde sesi açık olarak duyuluyordu.</p>

  <p>“Ey gönülsüz evlatlarım, neden tereddüt ediyorsunuz? Toplanıp görüşmediniz mi? Karşı koymanın faydasız olduğunu göremiyor musunuz? O halde cevabınız nedir?”</p>

  <p>Aldığı tek cevap sessizlik oldu. Guy kimsenin fısıltıdan daha yüksek sesle konuşmaması için emir vermişti, böylece kimse bağırarak meydan okumaya kalkmayacaktı. Murmandamus saldırı emrini gerektiğinden bir an bile önce verecek olursa bunun bir mazereti olamazdı. Atı bir kez daha durduğu yerde bir daire çizdi. “Bilmem gerek!” diye haykırdı Murmandamus. “Ben ordumun saflarına dönene dek bir cevap gelmezse, üzerinize ölüm ve ateş yağacak.”</p>

  <p>Guy yumruğunu surlara indirdi. “Beş dakika daha bekleyecek olursam bana lanet olsun. Mancınıklar!”</p>

  <p>Bir işaretiyle ateş emri verdi. Her biri kavun büyüklüğünde bir taş yağmuru bir yay çizerek Murmandamus’un etrafına indi. Beyaz aygır vuruldu ve bir kan gölü içinde yığılıp kaldı. Murmandamus yuvarlanarak uzaklaşırken üzerine sürekli taşlar yağıyordu. Surlardan çılgın bir tezahürat yükseldi.</p>

  <p>Murmandamus’un ayağa kalkmasıyla tezahüratlar sustu. Hiç yara almamış bir halde surlara doğru yürüyüp ok menziline kadar girdi. “Merhametimi ve cömertliğimi hor gördünüz. Hakimiyetimi kabul etmediniz. O halde yıkımla tanışın!”</p>

  <p>Okçular ateşe başladılar, ama oklar sanki koruyucu bir kabuğu varmışçasına moredhelin üzerinden sekiyordu. Kılıcını uzattı ve garip, boğuk bir patlama sesiyle birlikte kızıl ateş topları fışkırdı. İlk ateş topu surların kenarına çarptı ve üç okçu müthiş bir acıyla haykırırken bedenleri yanarak patladı. Ateş topları art arda patlarken diğerleri surların ardında çömeldiler. Tüm savunma kuvvetleri çömelince daha fazla zarar olmadı. Murmandamus ordusuna dönerek, “Yok edin onları!” diye haykırdı.</p>

  <p>Guy bir siper mazgalının üzerinden bakınca, moredhel uzaklaşırken ordusunun onun yanından geçip ovada dalga dalga ilerlediğini gördü. Bir kaos denizindeki sakin bir ada gibi bekleme platformu ile tahtına doğru yürüyordu.</p>

  <p>O zaman Guy savaş makinelerinin ateşlenmesini emretti ve bir ölüm yağmuru başladı. Saldırı kuvvetleri duraksadılar, ama surlara yaklaştıkça yeniden hızlandılar. Hendek önceki saldırılardan kalan moloz ve platformlarla dolmuştu ve bir kez daha suyun karşısına yeni platformlar atılıyordu. Yeni istihkamlı merdivenler kaldırıldı ve bir kez daha saldırganlar tüm güçleriyle yukarı doğru hücum ettiler.</p>

  <p>Devler koşarak öne çıktılar, bazılarının kenarı yedi, yüksekliği de üç metreyi bulan tuhaf kutuları itiyorlardı. Bunlar tekerlekli platformların üzerinde hareket ediyor, bozuk arazinin ve cesetlerin üzerinde sarsılarak ilerliyorlardı, öne ve arkaya doğru uzanan uzun kazıkları vardı. Surların yanına geldiklerinde bir mekanizma harekete geçti ve kazıklar kutuların altına doğru çekilerek onları yukarıya, surların tepesiyle aynı hizaya kadar kaldırdılar. Bir anda kutuların ön tarafları açılarak birer platform oluşturdular ve goblinler sürü gibi fırlayıp Armengar surlarına ayak basarlarken başka istilacıların da yukarı çıkabilmeleri için de kutulardan aşağıya ip merdivenler sarkıtıldı.</p>

  <p>Surlar üzerinde düzinelerce noktada bu taktik tekrarlandı, az sonra yüzlerce moredhel, goblin ve trol şehrin savunmacılarıyla yüz yüze, kanlı bir çarpışmaya tutuşmuşlardı.</p>

  <p>Arutha bir goblinin darbesini savuşturup yeşil derili yaratığı biçerek, bir çığlıkla aşağıdaki dış avlunun taşlarına gönderdi. Hançerlerini çekmiş Armengar çocukları hemen koşup yaratığın öldüğünden emin oldular. Savaşta yardım edebilen herkes bunu yapıyordu.</p>

  <p>Krondor Prensi, birbirlerini bileklerinden yakalamış halde bir moredhelle boğuşan Amos’un yanından geçti. Arutha kabzasıyla moredhelin başına vurup surlarda ilerlemeye devam etti. Kara elf sendeledi ve Amos onu gırtlağından ve bacaklarının arasından kavradı. Yaratığı kaldırıp surların üzerinden savurarak, bir merdivenden tırmanmaya çalışan başkalarıyla birlikte aşağı gönderdi. Daha sonra bir başka savunmacıyla birlikte merdiveni aşağı ittiler.</p>

  <p>Jimmy ile Locklear sur boyunca koşturuyorlar, kendilerini yavaşlatmaya çalışan saldırganları aşmak için gerektiğinde vuruyorlardı. Guy’ın komuta ettiği yere ulaşınca Jimmy, “Efendim,” dedi, “Armand o kutulardan ikinci bir dalga yaklaştığını söylüyor.”</p>

  <p>Guy dönüp savunmasına baktı. Surlar saldırganlardan temizleniyordu ve merdivenlerin tamamına yakını devrilmişti. “Sopalar ve kızgın yağ!” diye bağırdı ve emir sur boyunca iletildi.</p>

  <p>İkinci kutu dalgası surlara doğru yükselirken kutuların devrilerek açılan ön kısımlarını kapalı tutmak için uzun sopalar, kazıklar ve mızraklar kullanılıyor, ancak bu çabaların çoğu başarısız oluyordu. Ama kapalı tutulabilenlerin yanları hemen güçlü kollan olan Armengarlıların savurdukları deri neftyağı torbalarıyla vuruluyordu. Alevli oklarla vurulan kutular hemen tutuşuyorlardı. Saldırganlar da kutuların içinde yanmaktansa çığlıklar atarak ölümlerine atlıyorlardı.</p>

  <p>Surlara ulaşabilen az sayıdaki moredhel grubu da kısa sürede öldürüldü ve bir saat içinde araziden ilk geri çekilme borusunun sesi geleli.</p>

  <p>Arutha etrafına bakındıktan sonra Guy’a döndü. Koruyucu savaşmaktan ziyade gerginlik yüzünden derin derin soluyordu. Surlar boyunca emirler verebilmesi için komuta yeri sıkı koruma altındaydı. O da dönüp Prens’e baktı. “Şanslıydık.” Yüzünü ovalayarak, “O budala iki dalgayı birden gönderseydi, biz daha ne yapacağımızı bilemeden bir bölümü ele geçirmiş olurdu. Şimdi sokaklara çekiliyor olurduk.”</p>

  <p>“Belki,” dedi Arutha, “ama iyi bir ordun var, iyi dövüştüler.”</p>

  <p>Guy’ın sesi öfkeliydi. “Evet, iyi dövüştüler, çok da iyi ölüyorlar. Mesele onları canlı tutmakta.”</p>

  <p>Jimmy, Locklear ve diğer çok sayıdaki haberciye dönerek, “Subayları ileri komuta karakoluna çağırın,” dedi. “On dakika sonra.” Arutha’ya, “Senin de katılmanı istiyorum,” dedi.</p>

  <p>Arutha kovalarla dolu bir arabayı çeken yaşlı bir adamın getirdiği suyla kanlı ellerini yıkarken, “Elbette,” dedi.</p>

  <p>Surlardan ayrılıp merdivenlerden inerek, Guy’ın ileri komuta karakoluna dönüştürülen bir eve doğru gittiler. Birkaç dakika sonra tüm bölük komutanları ile Amos ve Armand da oradaydılar.</p>

  <p>Herkes toplanır toplanmaz Guy, “İki şey var,” dedi. “Birincisi, bunun gibi daha kaç saldırıyı püskü itebileceğimizi ya da bu sonuncusu gibi bir saldırı daha yapacak kapasitede olup olmadıklarını bilmiyorum. O kahrolası kutuları biraz daha akıllıca kullansalardı, şimdi onlarla sokaklarda savaşıyor olurduk. Bunun gibi bir düzine saldırıyı daha püskürtebiliriz ya da bir sonraki işimizi bitirebilir. Şehrin tahliyesine derhal başlanmasını istiyorum. İlk iki aşama bu gece tamamlanmalı. Atlar ve erzaklar kanyonlara gidecek, çocuklar da hazır olacaklar. Ardından da son iki aşamanın emrimle hemen uygulanmaya hazır hale gelmesini istiyorum. İkincisi, bir şey olacak olursa benden sonraki komuta sırası Amos Trask, Armand de Sevigny ve Prens Arutha şeklinde olacaktır.”</p>

  <p>Arutha için için Armengarlı komutanların karşı çıkmasını bekliyordu, ama tek kelime etmeden, emredilen işleri yerine getirmek üzere çıktılar. Arutha ağzını açamadan Guy onu susturdu. “ Şehirdekilerin hepsinden daha iyi bir komutansın, Arutha. Şehirden ayrılmamız gerekecekse, kendini nüfusun şu ya da bu kısmının başında bulabilirsin. Sana itaat edileceğinin bilinmesini istiyorum. Böylece yanında buralı komutanlardan biri olsa bile senin emirlerine uyulur.”</p>

  <p>“Neden?”</p>

  <p>Guy kapıya doğru yönelerek, “Halkımdan belki birkaç kişi fazlasının Yabon’a sağ olarak ulaşabilmeleri için,” dedi. “Benimle gel; her ihtimale karşı, neler planladığımızı senin de bilmen gerekiyor.”</p>

  <p>İkinci büyük saldırı, Guy Arutha’ya şehrin tamamen düşmesi olasılığına karşılık hisardaki birimlerin dağılımını gösterirken başladı. Onlar koşarak surlara dönerlerken yaşlı kadın ve erkekler sokaklardan yuvarlayarak fıçılar getiriyorlardı. Dış avluya ulaştıklarında Arutha her bir köşeye düzinelerce fıçı yığıldığını gördü.</p>

  <p>Surların tepesine ulaştıklarında her yerde ağır çarpışmalar olduğunu gördüler. Surların az ilerisinde alev alev yanan kutular hafif bir rüzgarla sallanıyorlardı, ama hiçbir moredhel, goblin ya da trol surların çıkıntılarını aşamamıştı.</p>

  <p>Guy komuta noktasına döndüğünde Amos’un yedek birliklerin dağılımını idare ettiğini gördü. Guy’ın istemesine fırsat vermeden Amos durumu açıklamaya başladı. “O kutulu mekanizmalardan bir düzinesini daha hallettik. Bu defa onları alevli oklarla vurup yağları sonra attık, böylece duvarlardan daha da uzağa düştüler. Bizim çocuklar onlara durmadan yağdırıyorlar ve bu defa ne yapabileceklerini göreceğiz. Kahrolası piç soyu durumu eşitlemek istiyor.” Murmandamus’un oturduğu uzaktaki tepeyi gösterdi. Görmesi zordu, ama moredhel liderin saldırıdan hiç de memnun değilmiş gibi bir hali vardı. Arutha Martin’in avcı gözlerinin kendisinde olmasını diledi, Murmandamus’un ne yaptığını tam olarak göremiyordu.</p>

  <p>Sonra Amos, “Aşağı! Herkes aşağı!” diye bağırdı. Diğerleri de Amos’un uyarısını tekrarlarken Arutha mazgalların altına çöktü ve bir kez daha başlarının üzerinde kızıl bir ateş patladı. Bunu ikinci bir ateş topu, ardından bir üçüncüsü izledi. Uzaktan borazan sesleri duyuldu ve Arutha şansım deneyip surların üzerinden bir göz attı. Kuşatmacı ordu çekiliyor, kendi saflarını kurtarmak için geriliyordu. Guy doğrulup, “Bakın,” dedi.</p>

  <p>Aşağısı kavrulmuş, Murmandamus’un mistik alevleri yüzünden dumanı tüten cesetlerle doluydu. Amos zararı inceledi ve “Savunma görmek pek hoşuna gitmiyor, değil mi?” dedi.</p>

  <p>Arutha surları inceledi. “Kendi askerlerini öldürdü, bizimkilere ise fazla zarar veremedi. Ne tür bir düşman bu?”</p>

  <p>Amos elini Arutha’nın omuzuna koydu. “En kötüsünden. Deli.”</p>

  <p>Savaş alanı dumanla kaplanmıştı, savunmacılar bitkinlikten ve havasızlıktan yere yığılmak üzereydiler. Hızlı ateşlemeye olanak verecek şekilde inşa edilmiş, ağaç ve çalılıklardan yapılmış büyük yapılar arabalarla taşınıp surların dibine getirilmişti. Tutuşturulmuş ve yukarısını berbat bir kara dumana boğmuşlardı. Platformların üzerine yerleştirilmiş uzun merdivenlerden oluşan yeni bir tür istihkamlı merdiven denenmişti. Goblin bölükleri bunları taşıyarak hızla yaklaşıyorlardı. Savunmacılar karşılarında görüşlerini engelleyen kara dumandan bir duvar bulduklarını sanıyorlar, sonra bir anda önlerindeki dumanın içinden bir merdiven beliriyordu. Sabitlenmiş merdivenleri çaresizce geri itmeye çalışırlarken saldırganlar üzerlerine atılıyorlardı. Saldırganlar ağız ve burunlarını, yağ ve şifalı otlardan yapılmış bir karışımla kaplanmış ve dumanı süzen bezlerle örtmüşlerdi. Surlardaki birçok mevki düştü, ama Arutha yedek kuvvetlerin idaresine yardım etti ve saldırganlar kısa sürede püskürtüldüler. Guy ateşlerin üzerine neftyağı dökülmesini emretmişti; böylece saldırganların kontrol edemeyecekleri bir şekilde yanacaklardı. Az sonra surun dibinde bir cehennem patlak, verdi ve platform merdivenlerindekiler yanarak acı içinde ölmeye mahkum oldular. Alevler nihayet söndüğünde geriye tek bir sağlam merdiven bile kalmamıştı.</p>

  <p>İkindi güneşi hisarın arkasında batınca Guy Arutha’ya yanına gelmesini işaret etti. “Bence bugünlük işleri bitti.”</p>

  <p>“Bilemiyorum,” dedi Arutha. “Nasıl durduklarına baksana.”</p>

  <p>Guy hücum eden ordunun daha önce olduğu gibi kamplarına dönmediğini gördü. Bu defa yeniden hücum pozisyonu almışlardı, komutanları önlerinde dolaşıp yedek kuvvetleri saflara yerleştiriyordu. “Gece saldıracak olamazlar, değil mi?”</p>

  <p>Amos ile Armand yaklaştılar. “Neden olmasın?” dedi Amos. “Adamlarını üzerimize nasıl saldıklarına baksanıza, kimin kimi görebildiğinin bir önemi yok. O sersem hergele kimin ölüp kimin yaşadığına bakmıyor. Bu tam bir katliam olur, ama bizi yıldırabilirler.”</p>

  <p>Armand gözlerini surlarda gezdirdi. Yaralılar ve ölüler şehrin içinde oluşturulan revire taşınıyorlardı. “Bugün toplam üç yüz yirmi asker kaybettik. Tüm raporlar yeniden gözden geçirildiğinde bu sayı yükselebilir. Bu da bize yaklaşık olarak altı bin iki yüz yirmi beş kişilik sağlam kuvvet bırakıyor.”</p>

  <p>Guy bir küfür savurdu. “Martin ve diğerleri Taş Dağı’na mümkün olan en kısa zamanda ulaşsalar ve aynı hızla dönseler bile zamanında yetişemeyecekler. Üstelik görünüşe bakılırsa oradaki dostlarımız bu gece bizim için bir şeyler planlamışlar.”</p>

  <p>Arutha surun taşlarına yaslandı. “Yeni bir saldırıya hazırlanıyor gibi görünmüyorlar.”</p>

  <p>Guy dönüp hisara doğru baktı. Güneş dağların ardına inmişti ama gökyüzü hâlâ aydınlıktı. Şehrin önünde uzanan ovada sancaklar da, meşaleler de görülebiliyordu. “Sanki... bekliyor gibiler.”</p>

  <p>Guy, “Bölükler dinlensinler, ama yemeklerini mevkilerinde yesinler,” dedi. Dikkatli bir gözleme emri vermeden de Sevigny ile birlikte uzaklaştılar. Buna gerek de yoktu.</p>

  <p>Arutha Amos ile birlikte surlarda kalmıştı. Tuhaf bir beklenti hissi içindeydi, kendi rolünü oynayacağı zaman hızla yaklaşıyordu sanki tabii bu rol her ne ise. Sarth’daki Ishaplıların anlattıkları kadim kehanet doğruysa, o Karanlığın Felaketi idi ve Murmandamus’u yenmek ona düşüyordu. Çenesini surun soğuk taşlarına yasladığı kollarına koydu. Amos piposunu çıkarıp tütün doldurmaya başlarken bir denizci türküsü mırıldanıyordu. Onlar beklerken ilerideki ordu karanlığa gömüldü.</p>

  <p>Bronwynn, “Hayır, Locky,” diyerek delikanlıyı itti.</p>

  <p>Aklı karışan toprak beyi, “Ama görevde değiliz,” dedi.</p>

  <p>Bitkin kız, “Ben de senin gibi bütün gün mesaj taşıyıp durdum,” dedi. “Yorgun ve terliyim, üstüm başım toz ve duman içinde, sen ise benimle yatmak istiyorsun.”</p>

  <p>Locklear’ın sesinden incindiği belliydi. “Ama... dün gece.”</p>

  <p>“O dün geceydi,” dedi kız nazikçe. “İstediğim bir şeydi ve sana teşekkür ederim. Ama şimdi yorgun ve pislik içindeyim, havamda da değilim.”</p>

  <p>Delikanlı sert bir sesle, “Teşekkür ha!” dedi. “Yani bu... bir lütuf muydu?” Gururunun incindiği belliydi ve sesi gençlik duygularıyla boğuklaşmıştı. “Seni seviyorum, Bronwynn. Bu iş sona erince benimle Krondor’a dönmelisin. Bir gün zengin bir adam olacağım. Evlenebiliriz.”</p>

  <p>Kız yarı sabırsız, yarı sevecen bir ifadeyle, “Anlamadığım şeylerden söz ediyorsun, Locky,” dedi. “Yatak odası zevkleri... bir vaat değildir. Şimdi, tekrar göreve çağırılmadan önce dinlenmem gerek. Git. Belki başka bir zaman.”</p>

  <p>Kendini kandırılmış gibi hisseden delikanlı geriledi, yanakları alev alevdi. “Başka bir zaman da ne demekmiş?” Neredeyse bağırarak konuşurken yüzü kızarmıştı. “Bunu bir oyun sanıyorsun, değil mi? Beni sadece bir çocuk sanıyorsun.” Küstahça konuşuyordu.</p>

  <p>Bronwynn ona üzgün gözlerle baktı. “Evet, Locky. Sen bir çocuksun. Artık git.”</p>

  <p>Öfkeye kapılan Locky, “Ben kahrolasıca bir çocuk değilim, Bronwynn,” diye bağırdı, “Göreceksin. Armengar’daki tek kız sen değilsin. Sana ihtiyacım yok.” Beceriksizce kapıdan çıkarak kapıyı arkasından çarptı. Yanaklarından utanç ve öfke dolu gözyaşları süzülüyordu. Karnı soğuk bir öfkeyle kaynıyor, kalbi deli gibi atıyordu. Yaşamı boyunca hiç bu kadar karmaşık duygular ve acı hissetmemişti. Sonra Bronwynn’in bağırarak kendisini çağırdığını duydu. Kızın özür dilemek istiyor olabileceğini düşünerek bir an tereddüt etti, onu yalnızca basit bir görev için de çağırıyor olabilirdi. Sonra kız bir çığlık attı.</p>

  <p>Locklear kapıyı iterek açtığında kız kaburgalarını tutuyor, bir elinde de beceriksizce bir hançeri tutmaya çalışıyordu. Kolundan aşağı, böğründen ve baldırlarından kan sızıyordu. Karşısında bir dağ trolü çömelmiş, kılıcını kaldırmıştı. Locklear, “Bronwynn!” diye haykırırken eli hemen meçine doğru uzandı. Delikanlı üzerine atılırken trol duraksadı, ama tam Locklear kendi silahını kaldırdığı sırada trolün kılıcı indi.</p>

  <p>Locklear gözü kara bir öfkeyle meçini savurarak trolün ensesine indirdi. Yaratık tökezleyerek kaçmaya çalıştı, ama delikanlı onu biçti, meçi yaratığın kolunun altında, zırhla korunmayan bir yer bulmuştu. Trol titredi ve kılıcı gevşeyen parmaklarından kurtulurken yere devrildi.</p>

  <p>Locklear silahını bir kez daha sapladıktan sonra Bronwynn’in yanma geldi. Kız bir kan gölünün içinde yatıyordu ve Locklear daha ilk bakışta öldüğünü anlamıştı. Yüzünden yaşlar süzülerek onu kollarına alıp sarıldı. “Özür dilerim, Bronwynn. Kızdığım için özür dilerim,” diye fısıldadı ölü kızın kulağına. “Ölme. Arkadaşın olacağım. Bağırmak istemedim. Kahretsin!” İleri geri sarsarken Bronwynn’in kanı kollarından süzülüyordu. “Kahretsin! Kahretsin! Kahretsin!”</p>

  <p>Locklear bağıra bağıra ağlıyordu, acısı bir kor parçası gibi karnına çökmüş, kalbi delice çarpıyordu, kasları gerilmişti. Nefret ve öfke derisinin gözeneklerinden fışkıracakmışçasına cildi kızarmıştı, aniden yaşaramayacak kadar ısınıp kuruyan gözleri başının içinde alev alev yanıyordu.</p>

  <p>Alarm sesi onu yasından uyandırdı. Kalktı ve kızı bir gece önce paylaştıkları yatağa nazikçe yatırdı. Sonra meçini alıp kapıyı açtı. Derin bir nefes aldı ve içinde bir şeyler dondu, bir an öncesinin yakıcı eziyetinin yerini dağların buzları almış gibiydi.</p>

  <p>Karşısında bir çocuğa sarılmış bir kadın duruyordu, bir goblin de kılıcını kaldırmış, onlara yaklaşıyordu. Locklear soğukkanlılıkla öne çıkıp goblini boynunun yan tarafından biçti, kılıcım vahşice kanırtmasıyla yaratığın başı omuzlarından ayrıldı. Locklear etrafına bakınınca akşam havasında hafif bir parıltı gördü ve bir anda karşısında bir moredhel savaşçısı belirdi. Locklear hiç tereddüt etmeden saldırdı. Moredhel yan tarafından bir yara aldı, ama delikanlı tarafından öldürülmekten kurtulmayı başarmıştı. Yine de yarası ciddiydi, Locklear’ın kılıç kullanmadaki hüneri de vasatın üzerindeydi. Üstelik şimdi soğuk, sakin bir öfkesi vardı, kendi güvenliğini önemsememesi onu en korkunç rakibe, yaşayıp yaşamamak umurunda olmadığı için risk almaktan çekinmeyen birine dönüştürmüştü. Delikanlı müthiş bir gazapla moredheli binanın duvarına kıstırdı ve biçti.</p>

  <p>Locklear durduğu yerde dönerek bir başka rakip aradı ve sokağın yarım blok aşağısında bir başka figürün belirdiğini gördü. Delikanlı gobline doğru koştu.</p>

  <p>Şehrin her yerinde birdenbire istilacılar belirmeye başlamıştı. Alarm çaldıktan sonra savunmacılar onlarla başa çıkabilmişlerdi, ama birkaç goblin, ve moredhel güçlerini birleştirmiş, şehirdeki kuytulardan dövüşmeye başlamışlardı. Büyü yoluyla nakledilen savaşçıların istilası had safhaya ulaştığı sırada, surların dışındaki ordu da saldırıya geçti. Bir anda, büyü yoluyla nakledilen savaşçılarla başa çıkmak için surlardan çekilecek asker sayısının, dışarıdakilerin aşabilecekleri bir savunma noktası bulmalarına fırsat verecek kadar yüksek olması riski doğmuştu.</p>

  <p>Guy bir destek bölüğünü surlardaki en ağır saldırıya uğrayan noktaya gönderirken, surlardaki bir bölüğü de şehirdekilere yardıma gönderdi. Kızgın yağ ve oklar surlardakileri hemen kaçırdı, ama şehirde durmadan yenileri ortaya çıkıyordu. Arutha üzerindeki hissizleştirici yorgunlukla boğuşarak babasının en acı hasmını izlerken, adamın nasıl olup da devam edecek enerjiyi bulduğuna hayret ediyordu. Kendisinden çok daha yaşlı bir adamdı, ama Arutha Guy’ın enerjisine imrendiğini fark etti. Karar vermekteki hızı da emrindeki her birimin her an nerede olduğunu tam olarak anladığını gösteriyordu. Arutha bu adamı hâlâ sevememişti, ama ona saygı duyuyor, hatta kabul etmek istemese de, onu takdir ediyordu.</p>

  <p>Guy ilerideki, Murmandamus’un ordusunu uzaktan izlediği tepeyi izliyordu. Bir an hafif bir ışık parladı; bir an sonra bir başkası; ardından bir üçüncüsü. Arutha Guy’ın bakışlarını izledi ve ışıkları bir süre takip ettikten sonra, “Sence oradan mı geliyorlar?” dedi.</p>

  <p>“Bahse girerim ki öyle, Bu işin arkasında o cadı-kral ya da yılan rahibi var.”‘</p>

  <p>“Martin’in yayı için bile çok uzakta,” dedi Arutha, “senin okçularının da hiçbirinin ona ulaşamayacaklarına eminim. Mancınıklarının da.”</p>

  <p>“Piç herif menzilin biraz dışında.”</p>

  <p>Amos surlara gelip, “Durum kontrol altında gibi,” dedi, “ama her yerde ortaya çıkmaya devam ediyorlar. Hisarda üç tane olduğunu haber aldım, bir tane de hendekte belirmiş ve taş gibi dibe çöküvermiş, şimdi... Siz neye bakıyorsunuz?”</p>

  <p>Arutha tepeyi işaret etti ve Amos bir süre izledi. “Mancınıklarımız oraya yetişemez. Kahretsin.” Sonra ihtiyar denizcinin yüzü bir sırıtışla yayıldı. “Bir fikrim var.”</p>

  <p>Guy şaşkın görünüşlü bir trolün birdenbire belirdiği ve üç asker tarafından haklandığı dış avluyu gösterdi. Ama o ölürken bir başkası belirip bir sokağa kaçtı. “Ne olursa. Eninde sonunda ciddi bir soruna neden olacak kadar kalabalık bir grup oluşturacaklar.”</p>

  <p>Amos hemen bir mancınık platformuna doğru koştu. Talimatlar verdi ve az sonra bir kazan ısınmaya başladı. Duvara yaslanarak, “Her an başlayabilir,” dedi.</p>

  <p>“Ne?” dedi Guy.</p>

  <p>“Rüzgar değişecek. Gecenin bu saatlerinde hep değişir.”</p>

  <p>Arutha başını salladı. Yorgundu ve bir anda aklına komik bir sahne gelmişti. “Gemiyi daha yanaştıracak mıyız, Kaptan?”</p>

  <p>Bir anda surlarda bir trol belirdi, şaşkın bir halde gözlerini kırpıştırıyordu. Guy elinin tersiyle vurarak onu aşağıdaki taşların üzerine yolladı. Son bir çarpma sesiyle yere indi. “Anlaşılan bir iki saniye kendilerine gelmiyorlar, bu da çok iyi,” dedi Koruyucu. “Yoksa öğlen yemeği niyetine senin bacağını yiyebilirdi, Amos.”</p>

  <p>Amos bir parmağını ağzına götürüp kaldırdı. Memnuniyet dolu bir “Ah,” çektikten sonra, “Mancınık! Ateş!” diye bağırdı.</p>

  <p>Muazzam savaş makinesi çözüldü ve güllesini surları aşacak bir güçle fırlattı. Gülle karanlığa doğru sessizce, hızla yol aldı.</p>

  <p>Uzun bir an boyunca bir etki görülmedi, sonra uzaktan gelen çığlıklar geceyi doldurdu. Amos keyifle bir kahkaha patlattı. Arutha bir an izleyince yanıp sönen ışıkların artık olmadığını gördü. “Ne yaptın Amos?” diye sordu Guy.</p>

  <p>“Bu eski dostların Keshlilerden öğrendiğim bir numara, Tekgöz. Durbin’de olduğum sırada bir çöl kabilesi isyan etmiş, şehri ele geçirmeye karar vermişlerdi. Vali-general, yani o yaşlı Hazara Han tilkisi surların ok ateşi altında kaldığını görünce onlara kızgın kum yağdırılmasını emretti.”</p>

  <p>“Kızgın kum mu?” dedi Arutha.</p>

  <p>“Evet, sadece kızıncaya kadar ısıtıp üzerlerine atıyorsun. Rüzgar da bir hayli uzağa taşıyor, vurduğu zaman fazla soğumamışsa da -cehennem ateşi gibi yakıyor. Zırhına girer, tuniğine, çizmelerine, saçlarına, her yerine. Murmandamus bu yöne bakıyor idiyse o frengili bunak sıçan soyunu kör etmiş olabiliriz. En azından bir iki saat büyüleri bir kenara bırakır.”</p>

  <p>Arutha güldü. “Ama yalnızca bir süre için.”</p>

  <p>Amos tuniğinden bir pipo çıkarıp bir meşaleden yaktı. “Evet, bir de o var.” Ses tonu ciddileşti. “Bir de o var.”</p>

  <p>Bundan sonra olacaklara dair bir işaret görebilmek için üçü gözlerini tekrar karanlığa çevirdiler.</p>
</body>
</html>
