<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="bölüm-ad" style="text-align: center;">KAÇIŞ</h2>

  <p class="giriş"><big><big>A</big></big>R<small>UTHA DURMALARINA İŞARET ETTİ.</small></p>

  <p>Çocuklar dahil herkes fark edilme olasılığına karşılık kayalara doğru yöneldiler. Tüm grup gece boyunca izledikleri dere yatağında çömeldiler. Şafak yaklaşıyordu ve Armengar’ın korkunç yok oluşundan sonra şehrin ardındaki tepeler artık sahipsizdiler.</p>

  <p>Şehrin düşmesi Murmandamus için bir zafer olmuş, ama ona umduğundan çok daha pahalıya patlamıştı. Armengar’ın ardındaki tepelere kaos hakim olmuştu. Oraya önceden yerleştirilmiş birimler, şehirden kaçan mağlup ordu tarafından ezilip geçilmişlerdi. Çok sayıda goblin ve trol tepelerden ayrılıp Murmandamus’un kampına kaçmışlardı.</p>

  <p>Şehrin düşmesini izleyen ilk birkaç saat içinde Arutha’nın grubu fazla goblin ya da Kara Kardeş’e rastlamamışlardı, ama Murmandamus’un birimlerinin büyük bir kısmını tepelere geri gönderdiği de belliydi. Başlangıçta Murmandamus’un kuvvetleri kayalıklara çıktıklarında belli bir avantajları yoktu. Komutanlar arasında uyum yoktu, tepelere gelen askerlerin sayısı da kaçan Armengarlılara üstünlük sağlamaya yeterli değildi. Goblin ve moredhel çeteleri karanlıkta şehrin ardındaki dere yataklarına ve derelere inerek kaçakları yakalamayı umuyorlardı, ama birçoğu geri dönmüyordu. Şimdi ise denge değişmekteydi; çok geçmeden bölge tamamen düşmanın kontrolüne geçecekti.</p>

  <p>Arutha dönüp, birbirine sokulmuş çocuklara baktı. Küçüklerin çoğu uykusuz bir gece ve sürekli korkunun ardından bitap düşme noktasındaydılar. Güneye güvenli bir yol bulma sorununa bir de en küçük çocukların hızlı hareket edememeleri eklenmişti. Her köşede de düşmanla karşılaşma olasılıkları vardı. İki kez şehirden gelenlerle karşılaşmışlar, grubun büyümesini istemeyen Guy onlara kendi başlarına gitmelerini emretmişti. İki kez de her iki taraftan cesetlerle karşılaşmışlardı.</p>

  <p>Çizme sesleri giderek yaklaşıyordu, sayılarından ve kendilerini gizlemeye ihtiyaç duymayışlarından Arutha bunların düşman olabileceklerini düşünmüştü. İşaret verdi ve herkes dere yatağına çekildi, Arutha, Guy, Amos, Briana ve Shigga birbirine sokulmuş çocukların önünde çömelmişlerdi. Jimmy ile Locklear çocukların ortasında duruyor, sessiz kalmalarını sağlıyorlardı.</p>

  <p>Bir moredhel önderliğindeki keşif kolu trol ve goblinlerden oluşuyordu. Troller havayı kokluyorlar, ama kesif duman kokusu duyularını engelliyordu. Dere yatağını geçip, geniş bir geçitten indiler. Gittikleri zaman Arutha işaret verdi ve grup dikkatle batıya, keşif kolunun yolundan uzağa doğru ilerlemeye başladı.</p>

  <p>Birdenbire çocuklardan biri korkuyla bağırdı ve Arutha ve diğerleri bir anda döndüler. Jimmy yanında Locklear ile çocukların önüne fırladı, troller saldırırken silahlarını çekmişlerdi. Arutha kaçakların farkına mı vardıklarını, yoksa yalnızca geçitten geri dönmeye mi karar vermiş olduklarını bilmiyordu, tek bildiği bu keşif kolundan bir an önce kurtulmaları gerekliydi, yoksa diğerlerini de uyaracaklardı.</p>

  <p>Arutha Locklear’ın arkasından fırlayıp, delikanlıyı gerilemeye zorlayan bir trolü öldürdü. Amos ile Guy yanlarından geçtiler, az sonra tüm grup dövüşe katılmıştı. Shigga mızrağını saplayarak bir başka trolü öldürdü, Guy’ın karşısına ise moredhel çıktı. Kara elf Armengar’ın Koruyucusu’nu tanımıştı ve “Tekgöz!” diye bağırdı. Vahşi bir öfkeyle saldırarak Guy’ı geriletti, ama Locklear Arutha’nın taktiğini kullanarak Guy’ın arkasından fırlayıp moredheli öldürdü.</p>

  <p>Bir anda her şey bitmişti, moredhel, beş trol, bir o kadar da goblin ölü yatıyorlardı. Arutha nefes nefese, “Neyse ki burası dar bir dere yatağı,” dedi. “Arkamızdan dolaşsalardı asla sağ çıkamazdık.”</p>

  <p>Guy kararmaya başlayan gökyüzüne bakarak, “Saklanacak bir yer bulmalıyız,” dedi. “Çocuklar neredeyse yığılıp kalacaklar, yakında dağlara çıkabileceğimiz bir yer de yok.”</p>

  <p>“Ağılım uzak sayılmaz, Koruyucu,” dedi Shigga, “buralara gelirdim. Bir mil batıda pek sık kullanılmayan bir patika var küçük bir mağaraya çıkar. Belki orayı gizleyebiliriz. Zor bir tırmanış...</p>

  <p>“Ama başka seçeneğimiz de yok,” dedi Amos.</p>

  <p>Guy, “Yolu göster,” dedi.</p>

  <p>Shigga hızlı adımlarla yürümeye başladı, yalnızca patikadaki dönemeçlerin ötesine bakmak için yavaşlıyordu. Nihayet geçidin yanındaki kayalıklara tırmanınca, çocukları taşımaya başladılar. Son çocuk uzatılmış, Briana da peşinden tırmanmıştı ki, batı tarafından bir bağırış duyuldu. Yarım düzine Armengar askeri, onları Arutha ve arkadaşlarına doğru süren daha çok sayıdaki goblin karşısında savaşarak geriliyorlardı.</p>

  <p>Guy Briana’ya, “Çocukları buradan götür!” diye bağırdı.</p>

  <p>Shigga mızrağı elinde, hazır olarak çömelirken Briana aceleyle çocukları mağaraya doğru götürdü</p>

  <p>Arutha ve diğerleri Armengarlılara katılıp geçidi kapayarak goblinlerin önün kestiler. Goblinler çılgın gibi saldırıyorlardı, birden Arutha, “Arkalarındaki bir şeyden kaçıyorlar!” diye bağırdı.</p>

  <p>Goblinler Armengarlılara giderek artan bir baskıyla saldırıyorlardı. Guy ağır ağır çekilmelerini emretti ve goblinlerin geçitte adım adım ilerlemelerine izin verdiler. Shigga geçidin yukarısında diz çökmüş, çocuklara doğru tırmanmayı deneyebilecek goblin ya da trollere karşı mağaraya çıkan küçük patikayı korurken Briana da çocukları yukarı çıkarmaya devam ediyordu. Ama goblinler onları umursamıyor, çılgınca bir çabayla Guy’ın grubunun arkasına geçmeye çalışıyorlardı.</p>

  <p>Ardından Arutha’nın göremediği diğer taraftan bir bağırış yükseldi ve arkadaki goblinlerin çoğu dönüp bir başka hasımla çarpışmaya başladılar. İki saldırı grubunun arasında sıkışan goblinler hareket edemez olmuşlardı.</p>

  <p>Arkadan gelen bir bağırış üzerine Arutha döndü. Jimmy ile Locklear arkalarını kolluyorlardı ve şimdi geçidin diğer ucunda bir başka goblin bölüğü belirmişti. Arutha hiç tereddüt etmeden, “Tırmanın! Uzaklaşın!” diye bağırdı.</p>

  <p>O ve çocuklar kayalara doğru koşup, Amos ile Guy’ın da yukarı çıkabilmeleri için aşağıdaki goblinlere kılıç salladılar. Arutha ilk goblin grubunun onlara doğru kaçmalarının nedenini artık görebiliyordu. Bir cüce bölüğü goblinlerle kıyasıya çarpışıyordu. Cücelerin arkasında ise kısa boylu arkadaşlarının üzerinden yaylarını gerip ok atan iki elf görülebiliyordu. Arutha elflerin birini tanıdı ve “Galain!” diye bağırdı.</p>

  <p>Elf başını kaldırdı ve el salladı. Yayını omuzuna takıp bayıra doğru sıçrayarak aşağıdaki geçitteki dövüşten uzaklaştı. Koşarak uzun bir sıçrayışla bir başka dere yatağını da aşıp geçidin Arutha’nın durduğu tarafına ulaştı. “Martin Yabon’a gidiyor! Sen iyi misin?”</p>

  <p>Arutha derin bir soluk alıp başıyla onayladı. “Evet, ama şehir artık yok.”</p>

  <p>“Biliyoruz,” dedi elf, “Patlama millerce uzaktan bile görüldü. Geceden beri kaçaklara rastlıyoruz. Dolgan’ın yönetimindeki cücelerin büyük bir kısmı yüksek patika boyunca kabaca bir koridor oluşturdular.” Dönüp, Armengar’a gelirken geçtikleri ana patikayı gösterdi. “Kaçanların çoğu kurtulacak.”</p>

  <p>Guy, “Yukarıdaki şu mağarada çocuklar var,” dedi. Geçidin diğer yanında, Shigga’nın çömelerek durduğu yeri gösterdi.</p>

  <p>Galain, “Arian!” diye seslendi. “Şurada çocuklar var.” Mağarayı işaret etti. İkinci goblin grubu da dövüşe katılınca konuşmaları kesildi. Birkaç goblin kayalardakilere doğru tırmanmaya çalıştı, ama Amos bir tanesinin yüzüne bir tekme indirip, Jimmy de bir diğerini kılıcıyla şişleyince bundan vazgeçtiler.</p>

  <p>Dövüş bir an durunca diğer elf Arian, “Onları çıkaracağız,” diye bağırabildi. Elf goblinlere ok yağdırmaya devam ederken iki cüce küçük patikadan tırmanarak Shigga, Briana ve kalan iki Armengarlı askerin çocukları sağ salim aşağı indirmelerine yardıma gittiler.</p>

  <p>Galain, “Calin Dolgan’ın tacı kabul edişini onurlandırmak için bizden bir bölüğü Taş Dağı’na yolladı,” dedi. “Martin gelip de burada olanları anlatınca Dolgan hemen yola koyuldu. Arian ile ben de gelmeye karar verdik, diğerleri ise Murmandamus’un ilerleyeceği haberi üzerine Elvandar’a döndüler. Tomas gittiğine göre Calin ormanlarımızı korumasız bırakmaz, ama cücelerin kurtulanları dağlardan çıkarmalarına yardım etmek için bir bölük okçu göndereceğini sanıyorum. Cücelerin koridoru iyi korunuyor, Inclindel Geçidi’nden buranın yaklaşık bir mil batısına kadar. Dolgan’ın savaşçıları tüm tepelere yayılmış durumdalar, anlayacağınız, burası bir süre kızışacak.”</p>

  <p>Yukarıdakiler çocukları iki cüceye teslim edip, onlar da onları hemen güvenli bir yere götürürlerken, diğer cüceler bir kalkan duvarının ardında dövüşerek yerlerini koruyorlardı. Jimmy Guy’ı kolundan çekerek aşağıdan bir grup trolün tırmandıkları yeri gösterdi. Guy etrafına bakınca, cücelerle arasında hâlâ bir düzineden fazla goblin olduğunu gördü ve doğu tarafını gösterdi. Briana ile Shigga’ya el sallayarak, çocuklarla gitmelerini işaret etti. Guy ve diğerleri goblinlerin arkasına inip yere atladılar. En son geçtikleri yol ayırımına doğru koşarak sığ dere yatağından aşağı indiler. Birkaç dakika önce kullandıkları sığınağın arkasına çöktüklerinde Guy, “Aşağıdan gelen o troller yüzünden cücelere ulaşmak imkansız,” dedi. “Belki daha aşağıya inip etraflarında bir daire çizecek şekilde ilerleyebiliriz.”</p>

  <p>Galain, “Burası tam bir kaos içinde,” dedi. “Dolgan’ın ordusunun en uç birliklerindeydim, ilerleyebildikleri kadar ilerlediler. Artık geri çekilmeye başlarlar. Onlara kısa sürede yetişmezsek geride kalırız.”</p>

  <p>Konuşmaları, bayırlardan geçerek saldıran cücelere doğru koşan Murmandamus’un kuvvetlerinin bağırışlarıyla bölündü. Guy işaret verdi ve çömelmiş adımlarla ilerleyip, dere yatağının derinliklerine indiler. Birkaç yüz metre daha yürüdükten sonra Guy, “Neredeyiz?” dedi.</p>

  <p>Hepsi birbirleriyle bakıştılar ve geldiklerinden farklı bir yola girdiklerini, şehrin ardında boşalan mağaranın batısında bir yerde olduklarını anladılar. Jimmy başını kaldırıp doğrulur gibi oldu, sonra yine çömeldi. İşaret etti. “Şu tarafta gökyüzü hâlâ parlıyor, yani şehir o tarafta olmalı.”</p>

  <p>Guy usulca küfür etti. “Sandığım kadar doğuda değiliz. Bu dere yatağının nereye çıktığını bilmiyorum.”</p>

  <p>Arutha aydınlanmaya başlayan gökyüzüne baktı. “Durmayalım.” Hemen yola koyuldular, nereye gittiklerinden emin değillerdi, ama yakalanmanın ölmek demek olduğunu biliyorlardı.</p>

  <p>İleride gözcülük yapan Galain, “Atlılar,” diye fısıldadı.</p>

  <p>Arutha ile Guy işaret ettiler ve elf, “Hainler,” dedi. “Yarım düzine. Budalalar bir kamp ateşi başında keyif yapıyorlar. Sanki pikniğe çıkmışlar.”</p>

  <p>“Başkaları olduğuna dair bir belirti var mı?” diye sordu Guy.</p>

  <p>“Hiçbir şey. Batıda, daha ileride bir hareket gördüm, ama bence Murmandamus’un saflarının arkasına geçtik. Şu ateş başında keyfedenlere bakılırsa, bu civarda durum oldukça sakin olsa gerek.”</p>

  <p>Guy başparmağını boğazından geçirerek işaret verdi. Arutha başıyla onayladı. Amos belinden bıçağını çekip delikanlılara kampın arka tarafına dolaşmalarını işaret etti. Hepsi çömelerek harekete geçtiler, sonra Jimmy işaret verdi ve Locklear ile patikanın yukarısına tırmandılar. İki toprak beyi hızlı ve sessiz hareket ederlerken Arutha, Amos, Galain ve Guy beklediler. Korku dolu bir bağırış duyunca fırladılar.</p>

  <p>İki toprak beyi kampın uzak ucundaki bir nöbetçiye görünmüşler, diğer beş adam da arkalarını dönmüşlerdi. Üçü arkalarından gelen biri olduğunu bile anlayamadan öldüler, diğer ikisi de hemen onları izledi. Guy etrafa bakındı. “Pelerinlerini alın. Soru soran olursa kimliğimiz ortaya çıkar, ama bayırlarda kalırsak gözcüleri bizi kaçakları arayan bir başka grup sanabilirler.”</p>

  <p>Delikanlılar kahverengi Armengar derilerinin üzerine mavi pelerinleri giydiler. Arutha kendi mavi pelerinini değiştirmedi, Amos ise yeşil bir tane aldı. Guy da kendi siyah pelerinini yeğledi. Armengarlıların her biri kahverengi giyiyorlardı, bu yüzden renkler kaçakları bir süre gizleyebilirdi. Arutha Galain’e gri bir pelerin fırlatarak, “Al,” dedi, “bir Kara Kardeş’e benzemeye çalış.”</p>

  <p>Elf ciddi bir sesle, “Arutha, bu sözün nasıl bir dostluk sınavı olduğunu bilemezsin,” dedi. “Martinin sana bu konuları açıklaması gerek.”</p>

  <p>“Memnuniyetle,” dedi Arutha, “tabii evde ve ailelerimizin yanında, şarap içerken.”</p>

  <p>Cesetler bir dere yatağına yuvarlandı. Jimmy kampın yukarısındaki bir bayıra, ardından onun üzerindeki bir diğer bayıra tırmanıp, nerede olduklarını çıkarabilmek için ayağa kalktı. “Lanet olsun!” diye söverek geri atladı. “Ne?” dedi Arutha.</p>

  <p>“Bir keşif kolu, patikanın yarım mil kadar gerisindeler. Aceleleri yok gibi, ama bu tarafa doğru geliyorlar. Otuz ya da daha fazla atlı.”</p>

  <p>Guy, “Hemen gidiyoruz,” dedi ve hainlerin atlarına bindiler.</p>

  <p>Uzaklaşırlarken Arutha, “Galain,” dedi, “Martinle birlikte gelenleri sormaya fırsatım olmadı.” Soruyu sormadan bıraktı.</p>

  <p>Galain, “Taş Dağı’na ulaşan yalnızca Martin’di,” dedi.</p>

  <p>Omuzlarını silkti. “Laurie’nin çocukluk arkadaşının öldüğünü biliyoruz,” diyerek Roald’dan söz ederken, elf adetlerince ölünün ismini anmamıştı. “Laurie ile Baru YılAnitatili’nden ise haberimiz yok.” Arutha ancak başıyla onaylayabildi. Roald’ın ölümüne üzülmüştü. Paralı asker sadık bir dost olmuştu. Ama Laurie’nin bilinmeyen akıbeti onu daha çok rahatsız etmişti; Carline’i düşündü. Onun iyiliği için Laurie’nin iyi olmasını umuyordu. Daha öncelikli meseleleri düşünerek bu endişeleri bir kenara bıraktı ve Galain’e önden gitmesini işaret etti.</p>

  <p>Mümkün olduğunca yüksek patikadan giderek doğuya doğru yol aldılar. Galain önden gidiyor ve gerçekten de bir moredhel önderliğindeki bir hain birliğini andırıyorlardı.</p>

  <p>İki patikanın kesiştiği bir noktada şehri tekrar gördüler. Sırtını dağa vererek çökmüş, molozları tütüyordu. Kalenin bulunduğu kraterden hâlâ kara dumanlar püskürüyordu. Yamacın yüzeyindeki kayalar sabahın erken karanlığında kızıl bir renkle parlıyorlardı. Guy sessiz bir merakla, “Kaleden geriye hiçbir şey kalmamış mı?” diye sordu.</p>

  <p>Amos bakışlarını indirirken yüzü taş bir maske gibiydi. Yamacın dibindeki bir noktayı göstererek, “Oradaydı,” diye cevap verdi. Artık yalnızca patlamayla kayalıklarda açılan derin çukurda yanan neftyağı gölünün öfkeli cehennemi görülüyordu. Ne kaleden, ne iç surdan, ne hendekten, ne de şehirdeki ilk bir düzine bloktan eser kalmıştı. Hisara en yakın olan binalar tamamen moloz yığınına dönüşmemişlerdi ve hâlâ seçilebiliyorlardı. Yalnızca dış sur, havaya uçan gözetleme kulesi haricinde sağlam kalmıştı. Her şey yerle bir olmuş, kararmış ya da kızıl bir renkle parlıyordu. “Artık yok,” dedi Amos. “Armengar yok.” Sağlam tek bir bina kalmamıştı ve dağın yan yüzeyi tamamen mavi-siyah bir pusla kaplanmıştı. Ceset yığınları surların dışından bile dehşet verici görünüyordu.</p>

  <p>Murmandamus’un şehri ele geçirirken müthiş bir darbe aldığı apaçıktı, ama surların dışındaki ovalara hâlâ onun ordusu hakimdi. Moredhel savaş lordunun ilerleme emri ile sancaklar dalgalanıyor, bölükler yürüyordu. Amos tükürdü. “Bakın, yedekteki ordusu bizim üzerimize gönderdiklerinden bile kalabalık.”</p>

  <p>Arutha bitkin bir sesle, “Ona on beş bine yakın cana mâl oldun “ dedi.</p>

  <p>Guy sözünü kesti. “Ve hâlâ Tyr-Sog’a otuz beş binden fazla adamla yürüyebilir...” Birlikler ilerliyorlardı, gözcüler ve dış atlılar yürüyüş hattı boyunca belirlenmiş yerlerine doğru dört nala koşturmaya başlamışlardı bile. Guy bir an inceledikten sonra, “Vay canına!” dedi. “Güneye gitmiyor! Ordusunu doğuya doğru götürüyor!”</p>

  <p>Arutha Amos’a, ardından Guy’a baktı. “Ama bu çok mantıksız. Cüceleri batıda durdurabilir, onları bastırarak Yabon’a girebilir.”</p>

  <p>Jimmy, “Doğuda...” dedi.</p>

  <p>“...Yüksekşato var,” diye tamamladı Arutha.</p>

  <p>Guy başıyla onayladı. “Ordusunu Bölen Geçidi’nden geçirip doğruca Yüksekşato garnizonuna sürecek.”</p>

  <p>“Ama neden?” dedi Arutha. “ Yüksekşato’yu birkaç günde ele geçirebilir, ama Yüksek Yayla’nın ortasında, iki taraftan da korunmasız bir halde kalakalır. Belli bir amacı yok.”</p>

  <p>Guy, “Doğruca güneye gidecek olursa, bir ay içinde Kuytuorman’da olabilir,” dedi.</p>

  <p>“Sethanon,” dedi Arutha.</p>

  <p>Guy, “Anlamıyorum,” dedi. “Sethanon’u ele geçirebilir. Garnizonu bir şeref bölüğünden fazla sayılmaz. Ama oraya gidince ne olacak? Kuytuorman’dan ve ele geçireceği şehir depolarından alacağı yiyecekle kışı geçirebilir, ama baharla birlikte Lyam doğudan, senin kuvvetlerin de batıdan onu kıstırabilir. Örs ile çekiç arasında kalmış olur, dağlara geri çekilmek için de beş yüz mil yol alması gerekir. Bu onun sonu olur.”</p>

  <p>Amos tükürdü. “O dalavereciyi küçümsemeyelim. Bir şeyler çeviriyor.”</p>

  <p>Galain etrafa bakındı. “En iyisi yola devam edelim. Kesin olarak doğuya hareket ediyorsa, geri dönüp Inclindel’e ulaşmamız imkansız. Gördüğümüz o keşif kolu bir dış atlı bölüğü. Tüm ilerleyiş boyunca burada kalıp, arkamızdan izleyeceklerdir.”</p>

  <p>Guy başıyla onayladı. “Öyleyse Bölen Geçidi’ne onun ileri birimlerinden önce ulaşmalıyız.”</p>

  <p>Arutha atını mahmuzladı ve doğuya doğru at sürmeye başladılar.</p>

  <p>Günün geri kalanı boyunca Murmandamus’un askerlerinden ileride kalmayı başardılar. Ovanın ilerisinde zaman zaman ana ordudan ayrılmış yan kuvvetler görüyorlardı, arkalarından da hareket belirtileri geliyordu. Ama patika aşağı doğru inmeye başladı ve günbatımına doğru Arutha, “Ovaya doğru ilerlemeye devam edersek dosdoğru dış kuvvetlerinin ortasına girmiş oluruz,” dedi.</p>

  <p>Guy, “Karanlık bastırdıktan sonra da yol almaya devam edersek, tepelerin aşağısındaki ağaçlıklara sızabiliriz,” dedi. “Dağların eteklerinden uzaklaşmaz ve gece boyunca yol alırsak, ormana tam anlamıyla girmiş oluruz. Edder Ormanı’na Murmandamus’un bile çok sayıda asker göndereceğini sanmam. Etrafından kolayca dolaşabilir. Edder gitmek isteyeceğim bir yer değil, ama korunmuş oluruz, Gece boyunca at sürersek yeterince önlerine geçebilir ve güvende oluruz... en azından onlardan.”</p>

  <p>Jimmy ve Locklear anlamayan gözlerle bakıştılar, sonra Jimmy, “Amos,” dedi, “ne demek istiyor?”</p>

  <p>Amos göz ucuyla Guy’a baktı, o da onayladı. “Edder kötü bir yerdir, evlat. Kenarındaki ağaçlıklar boyunca ilerlersek ormana üç mil kadar girebiliriz -belki. Daha ileride avlanabilirsin. Ama daha da ileride, eh -orada ne olduğunu bilmiyoruz. Goblinler ve Kara Kardeşler bile oradan uzak dururlar. Ormanın derinliklerine gidenler asla dönmezler. Orada ne olduğunu bilmiyoruz. Edder epey de büyüktür, yani orada her şey saklanabilir.”</p>

  <p>Arutha, “Yani yağmurdan kaçarken doluya tutulabiliriz,” dedi.</p>

  <p>“Belki,” diye cevap verdi Guy. Yine de ovadan gidecek olursak neyle karşılaşacağımızı biliyoruz.”</p>

  <p>Jimmy, “Belki de değiştirdiğimiz kılıklarımızla dikkat çekmeden geçebiliriz,” dedi.</p>

  <p>Cevap veren Galain oldu. “Hiç şansımız yok, Jimmy. Her moredhel eledhelleri bir bakışta tanır. Bundan hiç söz etmeyiz, ama bana inan, içgüdüsel bir tanıma var.”</p>

  <p>Amos atını mahmuzladı. “Öyleyse söylenecek başka bir şey yok. Ormana, dostlar.”</p>

  <p>Karanlık ve meşum ağaçlıklarda ellerinden geldiğince sessizce ilerliyorlardı. Uzaklardan, kuzeydeki düzlüklerde geceyi geçirmek için kamp kurmuş olan Murmandamus’un ordusunun sesleri yankılanıyordu. Arutha gece boyunca yol almakla gün doğumunda Murmandamus’un ordusunun hayli ilerisinde olacaklarını tahmin ediyordu. Ardından da Bölen Geçidi’ne ve Yüksekşato Lordu Brian’a ulaşabilirlerse Murmandamus’u Yüksek Yayla’ya kadar olan yol boyunca ve Kuytuorman’da yavaşlatma şansları olurdu.</p>

  <p>Jimmy atını mahmuzladı ve Galain’e yetişti. “İçimde tuhaf bir huzursuzluk var.”</p>

  <p>Elf yumuşak bir sesle, “Ben de hissediyorum,” dedi. “Ayrıca bu ormanlarda tanıdık bir şey de seziyorum. Ne olduğunu çıkaramıyorum.” Sonra elflere özgü mizah anlayışıyla, “Ama zaten henüz çok gencim,” diye ekledi, “yalnızca kırk yaşındayım.”</p>

  <p>Jimmy ince esprisine, “Daha bebek sayılırsın,” diyerek karşılık verdi.</p>

  <p>Arutha’nın yanında at süren Guy, “Yüksekşato’ya gerçekten ulaşabiliriz,” dedi. Bir süre sessiz kaldıktan sonra nihayet, “Arutha,” dedi, “Krallık’a dönmek benim açımdan bazı sorunlar getirecek.”</p>

  <p>Arutha anlayışla onayladı, ama ifadesi karanlıkta görünmedi. “Lyam ile konuşurum. Yüksekşato’ya varır varmaz sana kefil olurum. Bu iş çözülene dek korumam altında olacaksın.”</p>

  <p>Guy, “Beni endişelendiren benim başıma gelecekler değil,” dedi. “Bak, küçük bir ülkeden geriye kalanlar akın akın Yabon’a doğru gidiyorlar. Yalnızca... yalnızca onlara iyi bakılacağından emin olmak istiyorum.” Sesinde yoğun bir çaresizlik seziliyordu. “Armengar’ı yeniden kurmaya ant içtim. Bunun asla olmayacağını ikimiz de biliyoruz.”</p>

  <p>Arutha, “Halkını Krallık’a getirmenin bir yolunu bulacağız, Guy,” dedi. Karanlıkta ağır ağır yanında at süren figürü inceledi. “Ama ya sen?”</p>

  <p>“Kendimi düşünmüyorum. Ama... bak, Lyam ile Armand hakkında görüşmeyi bir düşün.., kurtulduysa tabii. O iyi bir general ve yetenekli bir liderdir. Tacı alsaydım benden sonraki Bas-Tyra Dükü o olacaktı. Oğlum olmadığı için ondan iyisini bulamazdım. Yaklaşan şeylere karşı koymak istiyorsak, onun gibi birine ihtiyacın olacak, Arutha. Tek kusuru, abartılı derecedeki kişisel sadakat ve şeref duygusu.”</p>

  <p>Arutha bu dileği düşüneceğine söz verdi ve suskunluğa büründüler. Gece yarısını bir hayli geçip de Guy ve Arutha durmaya karar verene dek ilerlemeye devam ettiler. Atları dinlendirirlerken Guy Galain’e yaklaşıp, “Bu ormana gelip de geri dönmüş olan tüm Armengarlılardan daha derinlere girdik,” dedi.</p>

  <p>Galain, “Dikkatli olurum,” dedi. Guy’ın yüzünü inceledi. “Senden söz edildiğini duymuştum, Bas-Tyralı Guy. Hatırladığım kadarıyla güvenilmeyecek biriymişsin,” dedi sözlerini elflere özgü şekilde yumuşatarak. “Görünüşe bakılırsa bu durum değişmiş.” Başıyla Arutha’yı işaret etti.</p>

  <p>Guy acı bir ifadeyle gülümsedi. “Şimdilik. Kader ve koşullar bazen umulmadık birliktelikler doğurur.”</p>

  <p>Elf sırıttı. “Bu doğru. Elflere benzer bir düşünme şeklin var. Bir gün öykünü dinlemek isterim.”</p>

  <p>Guy başıyla onayladı. Amos yaklaşıp, “Şu tarafta bir şey duydum galiba,” dedi. Guy gösterdiği tarafa baktı. Sonra ikisi de Galain’in kaybolduğunu gördüler.</p>

  <p>Arutha yaklaştı. “Galain gibi ben de duydum. Birazdan döner.”</p>

  <p>Guy çömeldi, dinleniyordu ama gözlerini dört açmıştı. “Umalım ki, dönebilsin.”</p>

  <p>Jimmy ile Locklear sessizce atlara bakıyorlardı. Jimmy arkadaşını süzdü. Karanlıkta delikanlının ifadesini çok az görebiliyordu, ama Locklear’ın Bronwynn’in ölümünü hâlâ atlatamadığının farkındaydı. O anda Jimmy garip bir suçluluk duygusuna kapıldı. Surlardan çekildiklerinden beri Krinsta’yı aklına getirmemişti. Jimmy bu huzursuzluğu üzerinden atmaya çalıştı. Arzuları yüzünden sevgili olup, ilişkiye kendi istekleriyle girmemişler miydi? Ortada verilmiş sözler var mıydı? Hem evet, hem de hayır, ama Jimmy kendi umursamazlığından rahatsızlık duyuyordu. Krinsta’nın başına bir şey gelmesini istemiyordu, ama kız için endişelenmeyi de anlamsız buluyordu. Kız çocukluğundan beri bir asker olarak yetişmişti ve kendini korumayı Jimmy’nin tanıdığı tüm kadınlardan daha iyi becerebilirdi. Hayır, Jimmy’yi rahatsız eden kayıtsızlıktı. Bir şeylerin eksik olduğunu seziyordu. Canı sıkılmıştı. Hayatında başkaları için yeterince endişe duymuştu, Anita’nın yaralanması ve Arutha’nın düzmece ölümü gibi. Başkalarıyla uğraşmak kahrolasıca bir angaryaydı. Sonunda rahatsızlığının öfkeye dönüştüğünü hissetti.</p>

  <p>Locklear’ın yanına gelip arkadaşını sertçe çekti ve silkeledi. “Kes şunu!” dedi hiddetle.</p>

  <p>Locklear’ın gözleri şaşkınlıkla büyümüştü. “Neyi keseyim?”</p>

  <p>“Bu kahrolası suskunluğu. Bronwynn öldü ve bu senin suçun değildi.”</p>

  <p>Locklear’ın ifadesi değişmemişti, ama yavaş yavaş gözleri doldu, ardından gözyaşları yanaklarından süzülmeye başladı. Silkinerek omuzunu Jimmy’nin elinden kurtarıp usulca, “Atlar,” dedi. Uzaklaşırken yüzü hâlâ gözyaşlarıyla ıslaktı.</p>

  <p>Jimmy iç çekti. Böyle hareket etmesine neyin neden olduğunu bilmiyordu, ama bir anda kendini düşüncesiz ve bir budala gibi hissetmişti. Krinsta’nın nasıl olduğunu da merak ediyordu, hâlâ yaşıyorsa tabii. Atlara döndü ve yoğun duygularını bastırmaya çalıştı.</p>

  <p>Galain sessizce koşarak döndü. “Ormanın içlerinde, bir tür ışık. Cesaret edip yaklaştım, ama bir hareket duydum. Gizlice, neredeyse hiç fark edilmeden hareket ediyorlardı, ama bu yana doğru yaklaştıklarına dair belirtiler duydum.”</p>

  <p>Guy atına doğru hareketlendi, diğerleri de onu izlediler. Galain bindi ve diğerleri de hazır olunca yolu gösterdi. “Ormanın kenarına gitmeliyiz,” diye fısıldadı, “Murmandamus’un kuvvetleri tarafından görülmeden mümkün olduğunca ışıktan uzaklaşmalıyız.”</p>

  <p>Atını mahmuzlayıp ilerlemeye başladı. Bir düzine kadar adım atmıştı ki yukarıdan, ağaçların arasından bir figür üzerine atlayarak onu eyerinden düşürdü.</p>

  <p>Ağaçlardan başka saldırganlar da atladı ve hepsi atlarından aşağı çekildiler. Arutha yere düşüp yuvarlandı, doğrulduğunda kılıcı elindeydi. Rakibine bakınca, nefret dolu bir ifadeye bürünmüş, elfi andıran bir yüz gördü. Sonra arkasında kendisine nişan alan okçuları gördü ve garip bir teslimiyet hissiyle, böyle mi bitecek? diye düşündü. Kehanet yanlış çıkmıştı.</p>

  <p>Galain’in üstünde oturan onu tuniğinden çekti, bir bıçak taşıyan diğer eli de onu öldürmek üzere kalkmıştı. Bir an dondu ve “Eledhel!” diye bağırdı, ardından da Arutha’nın bilmediği bir dilde bir cümle söyledi.</p>

  <p>Saldırganlar birdenbire koşturdular, ama Arutha’nın grubunu öldürmeye kalkışmadılar. Hepsi kıskıvrak yakalanırlarken Galain’e saldıran onun yerden kalkmasına yardım etti. Diğer dilde çabucak bir şeyler konuştular, sonra Galain Arutha’yı, ardından da ötekileri gösterdi. Gri, başlıklı pelerinler giymiş olan diğerleri başlarıyla onaylayıp, doğu yönünü işaret ettiler.</p>

  <p>Galain, “Onlarla gitmek zorundayız,” dedi.</p>

  <p>Arutha yumuşak bir ses tonuyla, “Bizi hain, seni de kendilerinden biri mi sandılar?” dedi.</p>

  <p>Bildik elf maskesi düştü ve karanlıkta Galain’in yüzündeki şaşkınlık okundu. “Nasıl bir garabete rastladığımızı bilmiyorum, Arutha, ama bunlar moredhel değil. Elfler.” Gözlerini açıklıkta dolaştırdı. “Ve hayatım boyunca bunlardan hiç görmedim.”</p>

  <p>Bir platform ile yükseltilmiş, ahşap bir koltukta oturan yaşlı bir elfin karşısına çıkarıldılar. Açıklık yaklaşık yirmi metre genişliğindeydi ve çevresi çömelmiş ya da ayakta duran elflerle sarılmıştı. Bulundukları bölge onların yurduydu ve ahşap kulübelerden ve küçük yapılardan oluşuyordu, ama Elvandar’daki güzellik ve zarafetten tamamen yoksundu. Arutha etrafına bakındı. Elfler umulmadık bir tarzda giyinmişlerdi. Moredhellerin giydiklerine çok benzeyen gri pelerinler yaygındı, savaşçıların giysileri ise deri zırh ile post karışımıydı. Savaşçıların birçoğunun boynunda bakır ve pirinçten, cilasız taşlarla süslü tuhaf takılar ya da hayvan dişlerinden yapılmış kolyeler asılıydı. Silahlar kaba, ama etkili görünüyorlardı, Arutha’nın daha önce gördüğü elf silahlarındaki usta işçilikten yoksundular. Bunların elf oldukları kesindi, ama barbar görünümleri Arutha’yı hiç de azımsanmayacak derecede düşündürüyordu. Kendilerini yakalayanların lideri koltukta oturan elfle konuşurken Prens dinliyordu.</p>

  <p>Galain Arutha’ya, “Aron Earanorn,” diye fısıldadı. “Bunun anlamı Kral Kızılağaç. Ona kral, diyorlar.”</p>

  <p>Kral esirlerin öne çıkarılmasını işaret etti ve Galain ile konuştu. Arutha, “Ne dedi?” diye sordu.</p>

  <p>Kral, “Dedim ki, arkadaşınız tanınmış olmasaydı, şimdi hepiniz büyük olasılıkla ölmüş olurdunuz,” dedi.</p>

  <p>“Kral’ın Lisanı’nı biliyorsunuz,” dedi Arutha.</p>

  <p>Yaşlı elf başıyla onayladı. “Armengar dilini de öyle. İnsanların dillerini biliriz, ama insanlarla hiç işimiz olmaz. Yıllar boyunca yakaladıklarımızdan öğrendik.”</p>

  <p>Guy öfkelenmişti. “Halkımı öldüren sizdiniz!”</p>

  <p>“Ya sen kimsin?” diye sordu Kral.</p>

  <p>“Ben Armengar’ın Koruyucusu, Bas-Tyralı Guy’ım.”</p>

  <p>Kral başıyla onayladı. “Tekgöz, senin adını duyduk. Ormanlarımıza izinsiz giren herkesi öldürürüz, ister insan, ister goblin, trol, hatta kara akrabalarımızdan olsun. Tauredder’in dışında yalnızca düşmanlarımız var. Ama bu” -Galain’i gösterdi- “bizim için yeni bir şey.” Elfi inceledi. “Seni ve soyunu tanımak istiyorum.”</p>

  <p>“Ben Galain, hükümdarlık yapan birinin kardeşinin oğluyum,” diyerek elf geleneklerince ölmüşlerin adını anmadı. “Babam, moredhelleri yurdumuzdan kovanın soyundandır. Prens Calin’in kuzeni ve Kraliçe Aglaranna’nın yeğeniyim.”</p>

  <p>Yaşlı elf Galain’i süzerken gözleri kısıldı. “Prenslerden söz ediyorsun, ama oğlum troller tarafından yetmiş kış önce katledildi. Kraliçelerden söz ediyorsun, ama oğlumun annesi, kara kardeşlerimizin bizi son kez yok etmeye çalıştıkları Neldarlod savaşında öldü. Anlamadığım şeylerden söz ediyorsun.”</p>

  <p>“Siz de öyle, Kral Earanorn,” dedi Galain. “Sözünü ettiğiniz şu Neldariod’un nerede olduğunu bilmiyorum, yüksek dağların kuzeyinde yaşayan kardeşlerimiz olduğunu da hiç duymamıştım. Ben yurdumda, Elvandar’da yaşayan kardeşlerimizden söz ediyordum.”</p>

  <p>Birçok elf, “Barmalindar!” dediler.</p>

  <p>Arutha, “Bu kelime nedir?” dedi.</p>

  <p>Galain, “Anlamı, ‘altın yurt-yer-toprak’ “ dedi; “mucizevi bir yer. Onu bir masal sanıyorlar.”</p>

  <p>“Elvandar! Barmalindar!” dedi Kral. “Sen efsanelerden söz ediyorsun. Kadim yurdumuz Deli Tanrıların Gazap Günleri’nde yok oldu.”</p>

  <p>Galain uzun bir süre suskunlaştı, bir şeyi enine boyuna düşünüyor gibiydi. Sonunda Arutha ile Guy’a döndü. ““Buradan uzaklaştırılmanızı isteyeceğim. Bazı şeyler hakkında konuşmam gerek, sizinle paylaşmamın uygun olup olmayacağını bilemediğim şeyler. Kutlu Adalar’a gitmiş olanlar hakkında, ırkımızın üzerindeki utanç hakkında konuşmam gerek. Anlayacağınızı umuyorum.” Kral’a dönerek, “Bunlar hakkında konuşmam gerek, ama bunları ancak eledheller duyabilir. Ben konuşurken arkadaşlarımı güvenli bir yere götürür müsünüz?”</p>

  <p>Kral başıyla onaylayıp iki muhafıza işaret etti, onlar da beş insanı bir başka açıklığa götürdüler. Oturacak yer olmadığı için nemli toprağa çömeldiler. Galain’in konuştuklarını duyamıyorlardı, ama gece rüzgarı uzak sesini onlara taşıyordu. Elfler saatler boyunca görüştüler, Arutha da uyuyakaldı.</p>

  <p>Bir anda Galain yanlarında bitmiş, kalkmalarını işaret ediyordu. “Efsunörücülerin öğrettikleri eski ilimler, unuttuğumu sandığım şeyler hakkında konuştum. Sanırım artık inanıyorlar, ama çok sarsıldılar,”</p>

  <p>Arutha Galain’in özel konuşmasına saygı göstererek biraz uzakta bekleyen iki muhafıza baktı. “Kim bu elfler?”</p>

  <p>Galain, “Bildiğim kadarıyla sen ve Martin Moraelin’e giderken Elvandar’dan geçtiğiniz zaman Tathar size ırkımızın utancından, moredhellerin glamredhellere karşı açtıkları soykırım savaşından söz etmişler. Sanırım bunlar glamredhellerin soyundan sağ kalanlar. Normal elfler gibiler ve kesinlikle moredhel değiller, ama Efsunörücüleri ya da alimleri yok. İlkelleşmişler, vahşilerden pek az farkları kalmış. Halkımızın sanatlarının çoğunu unutmuşlar. Bilemiyorum. Belki de moredhellerin başında ilk Murmandamus’un olduğu son çarpışmadan sağ kurtulanlar gelip buraya sığınmışlardır. Kral onların Neldarlod’da, yani Kayın Ağaçlarının Yeri’nde uzun süredir yaşadıklarını söylüyor, yani Edder Ormanı’na geleli fazla olmamış.”</p>

  <p>“Armengarlılann derinlerde avlanmalarını ya da ağaç kesmelerini imkansız kılacak kadar uzun zaman olmuş,” dedi Guy. “En az üç nesil.</p>

  <p>“Elflere özgü şeylerden, elflere göre yıllardan söz ediyorum,” diye cevap verdi Galain. “İki yüz yıldan uzun bir süredir buradalar.” İki muhafıza baktı. “Ve glamredhel mirasından tamamen kurtulduklarını da sanmıyorum. Biz Elvandarlılardan çok daha savaşçı ve hırçınlar, neredeyse moredheller kadar. Bilemiyorum. Kral ne yapılması gerektiği konusunda kararsız görünüyor. Şimdi ulularla toplantıda, herhalde kararlarını bir iki gün içinde öğreniriz.”</p>

  <p>Arutha endişelenmişti. “Bir-iki gün içinde Murmandamus yeniden Bölen Geçidi ile aramıza girmiş olur. Bugün yola çıkmalıyız.”</p>

  <p>Galain, “Toplantıya dönüyorum,” dedi. “Belki onlara bu ormanın dışında dünyanın nasıl işlediği hakkında birkaç şey açıklayabilirim.” Uzaklaştı ve diğerleri oturdular, bir kez daha beklemekten başka yapacak bir şey yoktu.</p>

  <p>Galain döndüğünde günün neredeyse yarısı geçmişti. “Kral gitmemize izin verecek. Hatta Bölen Geçidi’ne Murmandamus’un ordusundan önce varabilmemiz için, oraya giden vadiye kadar açık bir patika boyunca yanımıza koruyucular bile verecek. Onlar ormanın çevresinden dolaşmak zorundayken biz doğruca içinden geçeceğiz.”</p>

  <p>Arutha, “Bir sorun çıkacağından korkuyordum,” dedi.</p>

  <p>“Çıktı zaten. Siz öldürülecektiniz, bana ne yapacaklarına ise hâlâ karar verememişlerdi.”</p>

  <p>“Fikirlerini değiştiren ne oldu?” dedi Amos.</p>

  <p>“Murmandamus. Bu adı söylememle birlikte sanki arı kovanına çomak sokmuşum gibi oldu. Çok şeyi yitirmişler, ama bu adı hatırlıyorlar. Glamredhellerin soyunu bulduğumuz çok açık. Toplantıdakilerin sayısına bakarak bu civarda üç ya da dört yüz kadar olduklarını sanıyorum. Uzak topluluklarda yaşayan başkaları da var, sayıları onları rahatsız edenleri pişman etmeye yeter.”</p>

  <p>“Savaşta yardım ederler mi?” diye sordu Guy.</p>

  <p>Galain başını salladı. “Bilmiyorum. Earanorn kurnaz biri. Halkını Elvandar’a getirecek olursa kabul görürler, ama onlara tamamen güvenilmez. İçlerinde çok fazla vahşilik var. Halkımın içinin rahat etmesi yıllar alır. Ayrıca bir Efsunörücü bile olmadığı için Elf Kraliçesi’nin meclisinde sıradan bir üye olacağını da biliyor. Halkına karşı bir jest olarak, ayrıca Edder Ormanı‘nda yaşayan en yaşlı elflerden biri olduğu için konseye girecektir. Ama burada o bir kral, fakir bir kral, ama yine de kral. Hayır, bu basit ya da sıradan bir problem olmayacak. Ama biz elflerin üzerinde yıllarca kafa yormayı sevdiğimiz türden bir mesele. Earanorn’a Elvandar’a gidiş yolunu iyice açıkladım, böylece halkı ana ormanımıza dönmek isterlerse dönebilecekler. Gelip gelmemek onların bileceği bir şey, biz şimdi Yüksekşato’ya doğru yola koyulmalıyız.”</p>

  <p>Arutha doğrulup, “Güzel,” dedi, “en azından bir sorunumuz eksildi.”</p>

  <p>Jimmy Arutha’nın peşinden atlara doğru giderken Locklear’a, “Sanki kalan sorunlar çok basit şeyler de,” dedi.</p>

  <p>Amos bir kahkaha ile delikanlıların omuzlarına bir şaplak attı.</p>

  <p>Arutha ve arkadaşları bir haftaya yakın bir süredir atlarını sonuna kadar zorluyorlardı. Yorgun hayvanların ayakları şişmiş ve ağırlaşmıştı, Arutha ise istilacıların ancak biraz önlerinde kalabildiklerinin farkındaydı. Önceki gün, Murmandamus’un ileri gözcülerinin gün sonunda kurdukları kampta duman görmüşlerdi. Fark edilme olasılığına karşı bu tedbirsizlik, Krallık ile aralarındaki garnizonu ne kadar küçümsediklerini gösteriyordu.</p>

  <p>Bölen Geçidi geniş bir vadinin güney uçundaydı, Dünyanın Dişleri’nden geçiyordu, büyük bir kısmı kayalar ve sık çalılarla kaplıydı. Sonra açılıyor, hiçbir konmak kalmıyordu. Göz alabildiğince kavruk topraklar uzanıyordu. Jimmy ve Locklear etraflarına bakınırlarken Guy, “Yüksekşato devriyelerinin sınırına ulaştık,” diye gözlemledi. “Fark edilmeden kimsenin yaklaşamaması için araziyi çıplak tutmak amacıyla burayı her yıl yakıyor olmalı.”</p>

  <p>Edder Ormanları’ndan ayrılışlarının altıncı günü de sonuna yaklaşırken vadi daralmaya başladı ve geçide girdiler. Arutha atını yavaşlatıp çevreye bakarken usulca, “Roald’ın burada otuz paralı askerin iki yüz goblini durdurduğunu söyleyişini hatırlıyor musunuz?” dedi.</p>

  <p>Jimmy başıyla onaylarken neşeli paralı askeri düşündü. Sessizce geçide girdiler.</p>

  <p>Yukarıdaki kayalardan bir ses, “Durun ve kendinizi tanıtın!” diye bağırdı.</p>

  <p>Arutha ile diğerleri atlarını dizginleyip, konuşanın ortaya çıkmasını beklediler. Yukarıda, geçidin kenarındaki bir kayanın arkasından bir adam belirdi, akşamın alacakaranlığında beyaz yeleği ve üzerindeki kızıl kayalık tepe işlemesi seçilebiliyordu. Dar kanyonun aşağısından atlı bir bölük görünürken yukarıda da her tarafta okçular belirdi.</p>

  <p>Arutha ağır ağır ellerini kaldırdı. “Ben Krondor Prensi Arutha’yım.”</p>

  <p>Kahkahalar yükselirken başlarındaki subay, “Ben de kardeşiniz Kral’ım,” dedi. “İyi ve cüretli bir deneme, hain, ama Krondor Prensi Rillanon’daki aile mezarlığında yatıyor. Goblinlere silah kaçırıyor olmasan haberin olurdu.”</p>

  <p>Arutha, “Beni Brian Yüksekşato’ya götürün,” diye bağırarak karşılık verdi.</p>

  <p>Atlıların lideri atını Prens’in yanına doğru sürüp, “Ellerini arkana koy, işte aynen öyle,” dedi.</p>

  <p>Arutha sağ eldivenini çıkarıp mührünü uzattı. Adam onu inceledikten sonra, “Yüzbaşım!” diye bağırdı. “Krondor Kraliyet Mührü’nü hiç görmüş müydünüz?”</p>

  <p>“Bir dağ zirvesi üzerinde uçan bir kartal.”</p>

  <p>“Eh, Prens olsun ya da olmasın, yüzüğü takıyor.” Sonra adam diğerlerine baktı. “Yanında bir de elf var.”</p>

  <p>“Elf mi? Kara Kardeş demek istiyorsun herhalde.”</p>

  <p>Askerin aklı karışmış gibiydi. “Buraya inseniz iyi olacak, efendim.” Arutha’ya, “Bu işi bir dakikada çözeriz,” dedikten sonra her ihtimale karşı usulca, “...Majesteleri,” diye ekledi.</p>

  <p>Yüzbaşının geçidin zeminine inmesi birkaç dakika sürdü, sonra gelip Arutha’nın yanında durdu. Prens’in yüzünü inceledi. “Gerçekten çok benzediğini kabul ediyorum, ama Prens hiç sakal bırakmazdı.”</p>

  <p>Bunun üzerine Guy, “Bu kadar kalın kafalı olduğuna göre Armand’ın seni Yüksekşato’ya göndermesine şaşmamalı, Gyldenholtlu Walter,” dedi.</p>

  <p>Adam Guy’ı bir an süzdükten sonra, “Vay canına! Bu Bas-Tyra Dükü!” dedi.</p>

  <p>“Bu da gerçekten Krondor Prensi.”</p>

  <p>Walter adlı adam bir ileri, bir geri bakıp duruyordu, “Ama siz öldünüz,” dedi, “en azından resmi açıklama öyle diyordu.” Guy’a döndü. “Krallık da dönmeniz durumunda sizi idam edecek, Düküm.”</p>

  <p>Arutha, “Bizi Brian’a götürürsen bu işi çözeriz,” dedi. “Dük de korumam altındadır, bu diğerleri de öyle. Artık şu saçmalığı kesip yola koyulalım. Bir gün kadar arkamızda Kara Kardeşler ve goblinlerden oluşan bir ordu var, Brian’ın da bu konuyu duymak isteyeceğini düşünüyoruz.”</p>

  <p>Gyldenholtlu Walter bölüğün başındaki adama dönmesini işaret etti. “Onları Lord Yüksekşato’ya götür. Bütün bu işler çözümlenince de dön ve bana neler döndüğünü anlat.”</p>

  <p>Arutha usturayı bıraktı. Elini yeniden tıraşlı olan yüzünde gezdirip, “Biz de elfleri bırakıp doğruca buraya geldik,” dedi.</p>

  <p>Bölen Geçidi’ndeki ordu kolunun komutanı, Yüksekşato Lordu Brian, “İnanılmaz bir öykü, Majesteleri,” dedi. “Sizi karşımda kendi gözlerimle görüyor olmasam, Bas-Tyralı da şurada oturuyor olmasa, tek kelimesine bile inanmazdım. Krallık sizi öldü sanıyor. Kral’ın isteği üzerine şerefinize yarım günlük anma merasimi düzenledik.” Arutha ile arkadaşlarına verilmesini emrettiği kışla odasında oturup, yorgun yolcuların temizlenip yemek yemelerini izledi. Yaşlı komutan dimdik duruyordu, sürekli esas duruşta gibiydi. Bir sınır komutanından çok, tören alanındaki bir askeri andırıyordu.</p>

  <p>Bir sürahi şarabı mideye indirmekle meşgul olan Amos güldü. “Eğer onlardan yaptıracaksan, ölmeden önce yaptır ki, tadını çıkarasın. Kaçırmış olman çok yazık, Arutha.”</p>

  <p>Guy, “Adamlarımın kaçı seninle?” dedi.</p>

  <p>Yüksekşato, “Subaylarının birçoğu Demirgeçidi ile Kuzeyreisi’ne gönderildiler,” dedi, “ama iyi olanların ikisi buradalar: Baldwin de la Troville ve Anthony du Masigny. Birkaçı da Bas-Tyra’da kaldılar. Şu anda şehrini Corvis Baronu olarak Guiles Martine-Reems yönetiyor.”</p>

  <p>Guy, “Dük olmak için can atıyordur kuşkusuz,” dedi.</p>

  <p>Arutha, “Brian,” dedi, “Sethanon’a çekilmenizi istiyorum. Murmandamus’un hedefi besbelli ki orası ve şehir sizin askerlerinizden yararlanabilir. Buradaki konumunuz ise savunulamaz.”</p>

  <p>Yüksekşato bir an suskun kaldı, ardından, “Hayır, Majesteleri,” dedi.</p>

  <p>Amos, “Prens’e hayır mı diyorsun? Ha!” dedi.</p>

  <p>Baron Amos’a göz ucuyla bir bakış attıktan sonra Arutha’ya, “İmtiyazlarımı ve görevlerimi biliyorsunuz,” dedi. “Ağabeyinizin hizmetindeyim, başka kimsenin değil. Bu geçidin güvenliğinden sorumluyum. Burayı terk etmeyeceğim.”</p>

  <p>“Tanrılar adına be adam!” dedi Guy. “Sözümüze inanmıyor musun? Otuz binden fazla adam buraya doğru geliyor, seninse Kuzeyreisi yolunun ortasıyla Tyr-Sog yolunun ortası arasındaki tepelere dağılmış bin iki bin adamın var. Seni yarım günde ezip geçer!”</p>

  <p>“Bu senin görüşün, Guy. Söylediklerinizin doğru olduğuna dair ilk ağızdan bir bilgi elime geçmedi.”</p>

  <p>Arutha donakalmıştı, Amos ise, “Şimdi de Prens’e yalancı mı diyorsun!” dedi.</p>

  <p>Brian Amos ile ilgilenmedi. “Kuzeyde kalabalık bir Karanlık Kardeşler kuvveti gördüğünüzden kuşkum yok, ama otuz bin pek de mümkün görünmüyor. Onlarla yıllardır uğraşıyoruz ve aldığımız istihbarata göre arazide tek bir komutan altında iki binden daha fazla sayıda bir kuvvetleri olamaz. O kadarıyla da bu konumdayken kolayca başa çıkarız.”</p>

  <p>Guy öfkesini bastırarak konuştu. “Arutha konuşurken hayallere mi dalmıştın, Brian? Sana yirmi metre yüksekliğinde surları olan, tek bir yönden yaklaşılabilen ve savaşlarda yetişmiş, üstelik de benim komutam altında olan yedi bin askerle savunulan bir şehri kaybettiğimizi anlatmadı mı?”</p>

  <p>“Ve kim uzun zamandır Krallık’taki en iyi komutan olarak bilinir?” diye sordu Arutha.</p>

  <p>“Şöhretini biliyorum, Guy,” dedi Yüksekşato, “Kesh’e karşı da iyi iş çıkardın. Ama biz Sınır Lordları sıra dışı durumlara alışığızdır. Bu Kara Kardeşlerle de başa çıkabileceğimize eminim.” Baron sandalyesini geri iterek masadan kalkıp kapıya doğru yöneldi. “Şimdi izin verirseniz, ilgilenmem gereken görevlerim var. Burada dilediğiniz kadar dinlenebilirsiniz, ama unutmayın, Kral aksi yönde bir karar verene dek buranın mutlak komutanı benim. Şimdi de hepinizin dinlenmeye ihtiyacı var. Lütfen iki saat sonra yemekte bana ve subaylarıma eşlik etmekten çekinmeyin. Sizi uyandırmak için bir nöbetçi yollarım.”</p>

  <p>Arutha masaya oturdu. Yüksekşato çıktıktan sonra Amos, “Herif budalanın teki,” dedi.</p>

  <p>Guy öne eğildi, çenesini tutuyordu. “Hayır, Brian yalnızca görevini bildiği gibi yapıyor. Ne yazık ki, o bir general değil. İmtiyazlarını Rodric’ten almış, sanki bir şaka gibi. O bir güneyli, önemli bir savaş eğitimi olmayan bir saray soylusu. Burada da goblinlerle fazla sorun yaşamamış.”</p>

  <p>“Ben çocukken bir defa Crydee’ye gelmişti,” dedi Arutha. “Onu atılgan biri sanmıştım. Şu Sınır Lordları.” Son sözünü acı bir alaycılıkla söylemişti.</p>

  <p>“Ne istiyorsa onu yapacaktır,” dedi Guy. “Elinde de hizmetine verilmiş Gyldenholtlu Walter gibi bir sürü baş belası var. Armand bölük parasından çaldığı için onu beş yıl önce buraya göndermişti. Bundan önce bir Şövalye-Yüzbaşı idi.</p>

  <p>“Ama” diye ekledi Guy, “politika yüzünden buraya bazı iyi adamlar da gelmiş. Hem Baldwin de la Troville, hem de Anthony du Masigny birinci sınıf subaylardır. Bana sadık olmak gibi bir şanssızlıkları vardı. Lyam’a onları sınıra sürmesini öneren eminim Caldric olmuştur.”</p>

  <p>“Yine de neye yarar ki?” dedi Amos. “Bir isyan başlatmamızı mı öneriyorsun?”</p>

  <p>Guy, “Hayır,” dedi, “ama en azından katliam başlayıp da garnizon ölürken başlarında budalaların yanında becerikli komutanlar da olur.”</p>

  <p>Arutha sandalyesinde geriye yaslanırken bitkinliğinin tüm vücuduna yayıldığını hissetti. Kısa sürede bir şey yapmak zorunda olduklarını biliyordu, ama ne? Aklı karmakarışık bir halde çalkalanırken, uykusuzluk ve gerginlik yüzünden uyuştuğunun da farkındaydı. Odada kimse konuşmuyordu. Bir an sonra Locklear kalkıp döşeklerden birine doğru giderek uzandı. Diğerlerine tek kelime etmeden hemen uykuya daldı.</p>

  <p>Amos, “Bu haftalardır duyduğum en iyi fikir,” dedi. O da bir döşeğe giderek derin bir rahatlama homurtusuyla kendini rahat yatağın kucağına bıraktı. “Yemekte görüşürüz.” Diğerleri de onun gibi yaptılar.</p>

  <p>Az sonra Arutha hariç hepsi uyumuştu, o ise yatağında dönüp duruyor, gözünün önüne halkını ezip geçen, öldüren, yakıp yıkan goblin ve moredhel ordularının görüntüleri geliyordu. Gözleri kapalı kalmayı reddediyorlardı, sonunda doğruldu, vücudunu soğuk bir ter basmıştı. Etrafına bakınınca diğerlerinin uykuda olduklarını gördü. Tekrar uzanıp uykunun gelmesini bekledi, ama yemek çağrısı geldiğinde hâlâ uyanıktı.</p>
</body>
</html>
