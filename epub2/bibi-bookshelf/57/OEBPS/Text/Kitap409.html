<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="bölüm-ad" style="text-align: center;">YABON</h2>

  <p class="giriş"><big><big>H</big></big><small>AN SESSİZDİ.</small></p>

  <p>Güneşin batmasına iki saat vardı ve akşam eğlencesinin coşkun yüzü henüz kendini göstermemişti. Arutha bunun için şükrediyordu. O elinden geldiğince gölgelere gömülürken Roald, Laurie ve iki toprak beyi karşısındaki sandalyelerde oturuyorlardı. Yıllardır olduğundan daha kısa kestirdiği saçı ve giderek gürleşen sakalı ona meşum bir hava veriyor, paralı asker numaralarına inandırıcılık katıyordu. Jimmy ile Locklear Serüvencinin Bakışı’nda sıradan yolcu giysileri almış ve toprak beyi tuniklerini yakmışlardı. Beşi de her yönleriyle basit bir işsiz savaşçı grubuydular. Locklear bile inandırıcı görünüyordu, yanlarından gelip geçen ve ilk görevlerinin peşinde koşan bazı genç, hayalperest haydutlardan daha genç sayılmazdı.</p>

  <p>Üç gündür Martin’i bekliyorlardı ve Arutha endişelenmeye başlamıştı. Mesajın zamanlamasını düşününce, Ylith’e ilk ulaşanın Martin olması gerekirdi. Ayrıca şehirde geçen her gün, oraya son geldiklerinde olanlar yüzünden birinin onları anımsaması olasılığı artıyordu. Ölümle sonuçlanan bir meyhane kavgası görülmedik bir şey olmasa da, birkaç kişinin bir yüzü anımsamalarına neden olabilirdi.</p>

  <p>Masaya bir gölge düşünce bakışlarını kaldırdılar. Karşılarında Martin ve Baru duruyordu. Arutha ağır ağır doğrulurken Martin sakince elini uzattı. Sessizce el sıkışırlarken Martin, “İyi olduğunu görmek güzel,” dedi.</p>

  <p>Arutha çarpık bir ifadeyle gülümsedi. “Benim için de öyle.”</p>

  <p>Martin’in gülümsemesi kardeşininkinin bir eşiydi. “Farklı görünüyorsun.” Arutha yalnızca başıyla onayladı. Ardından o ve diğerleri Baru’ya da hoş geldin dediler ve Martin, “O buraya nasıl geldi?” diye sordu. Jimmy’yi gösteriyordu.</p>

  <p>“Onu durdurmak mümkün mü?” dedi Laurie.</p>

  <p>Martin Locklear’a bakarak bir kaşını kaldırdı. “Bu yüzü tanıyorum, ama ismini hatırlayamadım.”</p>

  <p>“O Locky.”</p>

  <p>Roald gülerek, “Jimmy’nin himayesinde,” diye ekledi.</p>

  <p>Martin ile Baru bakıştılar. Uzun boylu Dük, “İkisi birden ha?” dedi</p>

  <p>“Uzun bir hikaye bu,” dedi Arutha. “Burada ne kadar az oyalanırsak, o kadar iyi.”</p>

  <p>“Katılıyorum,” dedi Martin. “Ama yeni atlara ihtiyacımız olacak. Bizimkiler yorgunlar ve tahminime göre önümüzde hâlâ uzun bir yol var.”</p>

  <p>Arutha gözlerini kısarak, “Evet,” dedi. “Çok uzun.”</p>

  <p>Açıklık, yoldaki basit bir genişlemeden daha fazla sayılmazdı. Her iki kattaki tüm pencerelerinden süzülen neşeli ışıkla gecenin kesif karanlığını delen han, Arutha’nın grubuna hoş geldin, diyen bir fener olmuştu. Ylith’den ayrıldıklarından beri olaysız bir yolculukla Zun ve Yabon’u geçmişler, şimdi de orman yolunun Tyr-Sog’a doğru kuzeydoğuya döndüğü, Krallık’ın son uygar noktasındaydılar. Doğruca kuzeye giderlerse Hadati ülkesine girerlerdi, oranın ötesindeki sıradağlar da Krallık’ın sınırlarını belirliyordu. Sorun çıkmamış olmasına rağmen hepsi de bu hana vardıklarına seviniyorlardı.</p>

  <p>Keskin kulaklı bir seyis yamağı atlıların geldiğini duydu ve ahırın üst katından inip kapıları açtı—güneş battıktan sonra orman yollarında yolculuk eden pek fazla kişi olmazdı, o da içeri girmek üzereydi. Hemen hayvanlarının bakımlarını yaparlarken Jimmy ve Martin bir sorun çıkması olasılığına karşılık ormana arada bir göz atıyorlardı.</p>

  <p>İşleri bitince yüklerini alıp hana yöneldiler. Ahır ile ana bina arasındaki açıklığı geçerlerken Laurie, “Sıcak bir yemek iyi gelecek,” dedi.</p>

  <p>Jimmy de Locklear’a, “Belki de bir süre için yiyeceğimiz sonuncu sıcak yemek olur,” dedi.</p>

  <p>Binanın önüne gelince kapının üzerindeki tabelayı seçebildiler, Bir adam arabasında uyurken katırı kayışlarını koparmış kaçıyordu. Laurie, “Sıcak yemek zamanı,” dedi. “Zaman zaman biraz tuhaf tiplerin uğrak yeri olsa da, Uyuklayan Arabacı görebileceğiniz en iyi taşra hanlarından biridir.”</p>

  <p>Kapıyı itip açarak aydınlık ve sıcacık ana salona girdiler. Geniş bir açık ocakta gürül gürül bir ateş yanıyordu, önünde de üç uzun masa dizilmişti. Odanın diğer tarafında, kapının karşısında uzun bir bar, arkasında da koca fıçılar dolusu bira vardı. Orta yaşlı, tıknaz bir adam olan hancı da yüzünde bir gülümsemeyle onlara doğru geliyordu. “Ah, konuklar. Hoş geldiniz.” Yanlarına gelince gülümsemesi iyice yayıldı. “Laurie! Roald! Vay canına! Yıllar oldu! Sizi gördüğüme çok sevindim.”</p>

  <p>Ozan, “Merhaba, Geoffrey,” dedi. “Bunlar benim dostlarım.”</p>

  <p>Geoffrey Laurie’yi kolundan tutup barın yanındaki bir masaya doğru götürdü. “Kapımız sana olduğu kadar arkadaşlarına da açık.” Onları masaya oturtarak, “Sizi gördüğüme çok sevinsem de, buraya iki gün önce gelmiş olmanızı dilerdim, İyi bir şarkıcı hiç de fena olmazdı.”</p>

  <p>Laurie gülümsedi. “Sorun mu var?”</p>

  <p>Hancının yüzünden sorunun hiç eksik olmadığını gösteren bir ifade geçti. “Her zaman. Bir grup cüce buradan geçiyordu ve saatler boyunca sarhoş şarkılarını söyleyip durdular. Şarkılara tempo tutmak için de ellerine ne geçerse masalara vurup durdular, şarap kadehleri, sürahiler, el baltaları; hiçbir şeyi umursamıyorlardı. Tabak çanaklarımı kırıp döktüler, masalarımı harap ettiler. Ana salonu bugün öğleden sonraya kadar ancak bir düzene sokabildim, bir masanınsa yarısını onarmam gerekti.” Roald ve Laurie’ye yarı ciddi, yarı şakacı bir bakış attı. “Yani geçen defaki gibi sorun çıkarayım demeyin. Haftada bir olay kafi.” Bakışlarını odada gezdirdi. “Şimdilik ortalık sessiz, ama her an bir kervanın gelmesini bekliyorum. Gümüş tüccarı Ambros yılın bu zamanında geçer.”</p>

  <p>Roald, “Susuzluktan ölüyoruz, Geoffrey,” dedi.</p>

  <p>Adam bir anda mahcup oldu. “Doğru, çok özür dilerim. Yoldan yeni gelmişsiniz, bense saksağan gibi ötüp duruyorum. Ne arzu edersiniz?”</p>

  <p>Martin, “Bira,” dedi, diğerleri de tekrarladılar.</p>

  <p>Adam hemen uzaklaştı ve az sonra ağzına kadar soğuk bira dolu bir tepsi bardakla döndü. Acı içkiden ilk yudumunu alan Laurie, “Cüceleri yurtlarından bu kadar uzağa getiren şey ne?” diye sordu.</p>

  <p>Hancı ellerini önlüğüne silerek masalarına katıldı. “Haberleri duymadınız mı?”</p>

  <p>“Güneyden henüz geldik,” dedi Laurie. “Haberler neymiş?”</p>

  <p>“Cüceler Delmoria köyünde Şef Harthorn’un büyük salonunda müzakere etmek üzere Taş Dağı’na doğru gidiyorlar.”</p>

  <p>“Ne için?” diye sordu Arutha.</p>

  <p>“Şey, buradaki cüceler Dorgin’den buraya kadar onca yolu gelmişlerdi, konuşmalarından anlaşıldığı kadarıyla doğulu cüceler çağlardır ilk kez Batı’daki kardeşlerini ziyaret etmek üzere toplanmışlar. Dorginli yaşlı Kral Halfdan Batıdaki Tholin hattının yeniden kurulmasına tanıklık etmeleri için oğlu Hogne ile başbelası arkadaşlarını gönderiyor. Gediksavaşı sırasında Tholin’in şahmerdanının dönmesiyle birlikte batılı cüceler, Tholin ile kaybolan tacı takması için Caldaralı Dolgan’a baskı yapmaya başladılar. Gri Kuleler’den, Taş Dağı’ndan Dorgin’den ve adını bile duymadığım yerlerden gelen cüceler Dolgan’ın batı cücelerinin kralı oluşuna tanıklık etmek için toplanıyorlar. Dolgan müzakereyi kabul ettiği için Hogne tacı takacağının kesin olduğunu söylüyor, ama cüceler nasıldır, bilirsiniz. Bazı şeylere çabucak karar verirler, bazıları içinse yıllarca düşünürler. Uzun ömürlü olmanın getirdiği bir şey olsa gerek.”</p>

  <p>Arutha ve Martin hafifçe gülüştüler. İkisi de Dolgan’ı sevgiyle hatırlamışlardı. Arutha onunla ilk defa yıllar önce, yaklaşan Tsurani istilasını Kral Rodric’e haber vermek üzere babası ile birlikte doğuya doğru at sürerken karşılaşmıştı. Dolgan onlara kadim Mac Mordain Cadal madeninde rehberlik etmişti. Martin ise onu daha sonra, Gediksavaşları sırasında tanımıştı. Cüce şefi dürüst ve cesur biriydi, engin bir bilgeliği ve keskin bir zekası vardı. İkisi de onun iyi bir Kral olacağını biliyorlardı.</p>

  <p>İçerlerken bir yandan da ağır ağır yolcu teçhizatlarını, başlıklarını çıkarıp silahlarını bir kenara koyarak hanın sessiz ortamında rahatladılar. Geoffrey bira getirmeye devam ediyordu, bir süre sonra da onlara çeşit çeşit etler, peynirler, sıcak sebze ve ekmeklerden oluşan güzel bir yemek ikram etti. Geoffrey yolculardan duyduğu hikayeleri anlatırken sohbet koyulaştı. Yemeklerini yerlerken Laurie, “Bu gece ortalık sessiz, Geoffrey,” dedi.</p>

  <p>“Evet, sizden başka tek bir konuğum var,” dedi Geoffrey. Kendilerine en uzak olan köşede oturan bir adamı gösterdi ve bir an hepsi şaşkınlıkla döndüler. Arutha diğerlerine yemeklerine devam etmelerini işaret etti. Tümü de bunca zamandır onu nasıl olup da fark edemediklerine şaşırmışlardı. Yabancı yeni gelenleri umursamamış gibiydi. Orta yaşlı, ne tavırları ne de giysileri dikkat çekici olmayan, sıradan görünüşlü biriydi. Üzerinde zincirden ya da deri bir zırh varsa da ağır, kahverengi pelerini onu saklıyordu. Masasına bir kalkan dayanmıştı ve arması düz bir deri kılıfla gizlenmişti. Arutha meraklanmıştı, ancak reddedilerek dışlanmış ya da kutsal bir sefere çıkmış olan biri armasını saklardı -tabii dürüst biriyse, diye içinden ekledi Arutha. “Kim o?” diye sordu Geoffrey’e.</p>

  <p>“Bilmiyorum. Adı Crowe. İki gündür burada, cüceler gittikten hemen sonra geldi. Sessiz biri. Pek konuşmuyor. Ama ücretini ödüyor, sorun da çıkarmıyor.” Geoffrey masayı temizlemeye başladı.</p>

  <p>Hancı mutfağa gidince Jimmy diğer taraftaki bir çantaya uzanıyormuş gibi eğilerek usulca, “İşini biliyor,” dedi. “Belli etmiyor, ama konuştuklarımızı duymak için çırpınıyor. Sözlerinize dikkat edin. Ben şu dostumuza göz kulak olacağım.”</p>

  <p>Geoffrey dönünce, “Nereye gidiyorsunuz, Laurie?” dedi.</p>

  <p>“Tyr-Sog’a,” diye cevapladı Arutha.</p>

  <p>Jimmy diğer masanın tek müşterisinin belli belirsiz bir ilgi gösterir gibi olduğunu sandı, ama emin olamadı. Adam başını yemeğinden kaldırmıyordu.</p>

  <p>Geoffrey Laurie’nin omuzuna bir şaplak vurdu. “Aileni görmeye gitmeyeceksin demek?”</p>

  <p>Laurie başını salladı. “Hayır, hiç sanmıyorum. Çok zaman oldu. Çok farklıyız.” Baru ile Locklear dışındaki herkes Laurie’nin babası tarafından reddedildiğini biliyordu. Laurie çocukluğunda çiftçiliği hiç umursamamış, ilgisini hayallerine ve şarkılara vermişti. Beslemesi gereken çok sayıda boğaz olan babası da onu on üç yaşındayken kapının önüne koymuştu.</p>

  <p>Hancı, “İki, hayır üç yıl önce baban buraya geldi,” dedi. “Savaş sona ermeden hemen önceydi. O ve birkaç çiftçi ordu için LaMut’a kervanla tahıl götürüyorlardı.” Laurie’nin yüzüne baktı. “Senden söz etti.”</p>

  <p>Eski ozanın yüzünden, ancak masadakilerin fark edebildiği tuhaf bir ifade geçti. “Senin en son gelişinin üzerinden yıllar geçtiğini söyledim ve bana, ‘Ne şanslıyız, değil mi?’ dedi. ‘O beş para etmez hayta yıllardır benim de başıma dert olmadı.’”</p>

  <p>Laurie bir kahkaha patlattı. Roald da ona katıldı. “İşte benim babam. İhtiyar keçi umarım iyidir.”</p>

  <p>“Öyle sanıyorum,” dedi Geoffrey. “Onun ve kardeşlerinin durumu iyi görünüyor. Yapabilirsem buradan geçtiğin haberini onlara iletirim. Senden son haber aldığımızda ordu ile bir yerlerdeydin, o da beş altı yıl önceydi. Nereden geliyorsun?”</p>

  <p>Laurie Arutha’ya baktı, ikisi de aynı şeyi düşünüyorlardı. Salador uzak bir doğu vilayetiydi ve bir Tyr-Soglunun Kral’ın kız kardeşiyle evlenip oraya Dük olduğu haberi sınıra henüz ulaşmamıştı. İkisi de rahatlamışlardı.</p>

  <p>Laurie cevap verirken umursamaz bir ses tonu takınmaya çalıştı. “Orada, burada. Son olarak da Yabon’da.”</p>

  <p>Geoffrey masaya oturdu. Parmaklarını masada tıkırdatarak, “Ambros’un geçmesini beklemeniz iyi olabilir,” dedi. “O da Tyr-Sog’a gidiyor olacak. Eminim fazladan birkaç muhafız daha isteyecektir, bu yollarda kalabalık olarak ilerlemek gerekir.”</p>

  <p>“Sorun mu var?” dedi Laurie,</p>

  <p>“Ormanda mı?” dedi Geoffrey. “Her zaman vardır, ama son zamanlarda fazlalaştı. Haftalardır yolcuların başına bela olan goblin ve eşkıyaların hikayeleri duyuluyor. Yeni bir şey değil bu, ama normalden daha sık oluyor ve bir tuhaflık da, goblinlerin ve haydutların hep kuzeye doğru yol aldıklarının haber verilmesi.” Bir an suskunlaştı. “Bir de, cüceler ilk geldiklerinde söyledikleri bir şey var. Çok garipti.”</p>

  <p>Laurie hafife alıyormuş gibi görünmeye çalıştı. “Cüceler garipliklere bayılır.”</p>

  <p>“Ama bu biraz fazla garipmiş, Laurie. Dediklerine göre cücelerin karşısına birkaç Kara Kardeş çıkmış, onlar da cüce oldukları için saldırmışlar. Kara Kardeşlerden birini öldürdükten, daha doğrusu öyle sandıktan sonra peşlerine düşmüşler. Ama cüceler bu yaratığın ölmeye hiç de niyeti olmadığına yemin ediyorlardı. Belki de bu gençler basit bir hancıyla dalga geçmek niyetindeydiler, ama dediklerine göre bu Kardeş’e baltayla vurup, kahrolasıca kafasını neredeyse ikiye ayırmışlar, ama o şey her nasılsa iki yarıyı birbirine bastırıp kardeşlerinin peşinden koşmaya çalışmış. Cüceler öyle sarsılmışlar ki, oldukları yerde kalakalıp kovalamayı unutmuşlar. İşte bu da diğer hikaye. Cüceler daha önce kaçmaya bu kadar hevesli hiçbir Kara Kardeş grubu görmediklerini söylediler, sanki bir yere yetişmeleri gerekiyormuş da dövüşecek zamanları yokmuş gibi bir halleri varmış. Onlar hep acımasızdırlar ve cücelerden de herkesten olduğu kadar nefret ederler.” Geoffrey gülümseyip göz kırptı. “Yaşlı cücelerin ciddi olduklarını ve palavra sıkmadıklarını bilirim, ama galiba bu gençler benimle biraz dalga geçiyorlardı.”</p>

  <p>Arutha ve diğerleri bir şey belli etmediler, ama hepsi de öykünün doğru olduğunu ve bunun Kara Katillerin bir kez daha Krallık’ta oldukları anlamına geldiğini biliyorlardı.</p>

  <p>Arutha, “Gümüş tüccarının kervanını beklemek en doğrusu olur, kuşkusuz,” dedi, “ama bizim ilk ışıkla yola çıkmamız gerek.”</p>

  <p>Laurie, “Bizden başka tek konuk olduğuna göre oda sorunun yoktur,” dedi.</p>

  <p>“Yok.” Geoffrey öne eğilerek, “Parasını ödeyen bir konuğa saygısızlık etmek istemem,” diye fısıldadı, “ama o salonda yatıyor. Çok yerim olduğundan ona ucuz bir oda önerdim, ama kabul etmiyor. İnsanlar azıcık gümüş tasarruf etmek için neler yapıyorlar.” Geoffrey doğruldu. “Kaç oda?”</p>

  <p>“İki oda bizi rahat ettirir,” dedi Arutha.</p>

  <p>Hancı hayal kırıklığına uğramış gibiydi, ama yolcularda genellikle fazla para bulunmadığı için de şaşırmamıştı. “Odalara birkaç şilte daha koydurayım.”</p>

  <p>Arutha ile arkadaşları eşyalarını toplarlarken Jimmy diğer adama bir göz attı. Şarap kadehinden başka bir şeyle ilgilenmiyor gibiydi. Geoffrey birkaç mum getirip ateşten aldığı bir çöp ile yaktı. Sonra onları karanlık merdivenlerden odalarına çıkardı.</p>

  <p>Bir şey Jimmy’yi uyandırdı. Eski hırsızın duyuları, gecedeki kıpırtılara karşı arkadaşlarınınkilerden daha hassastı. O ve Locklear, Roald ve Laurie ile birlikte yatıyorlardı. Arutha, Martin ve Baru dar koridorun karşısında, ana salonun üzerindeki bir odada yatıyorlardı ve onu uyandıran hafif ses dışarıdan geldiği için Jimmy Crydee’nin eski Avcıustası’nı ya da dağlıyı uyandırmadığına emindi. Prens’in sarayının genç toprak beyi kulaklarını iyice açtı. Gecenin içinden bir ses daha duydu, hafif bir hışırtıydı bu. Yerde, Locklear’ınkiyle yan yana olan şiltesinden sessizce doğruldu. Uykuda olan Roald ve Laurie’nin yanlarından geçerek yataklarının arasındaki pencereden dışarı baktı.</p>

  <p>Karanlıkta bir kıpırtı gözüne çarptı, ahırın arkasında bir şey ya da birisi hareket etmişti sanki. Jimmy diğerlerini uyandırmayı düşündü, ama ortada bir şey yokken herkesi endişelendirmenin aptalca olacağına karar verdi. Kendi kılıcını alıp sessizce odadan çıktı.</p>

  <p>Basamaklara doğru ilerlerken çıplak ayakları hiç ses çıkarmıyordu. Basamakların başında, hanın ön tarafına bakan bir pencere daha vardı. Jimmy dışarı bir göz atınca karanlıkta, yolun karşısındaki ağaçların arasında birilerinin hareket ettiğini gördü. Gecenin bir yarısında gizlice işler çevirenlerin dürüstçe bir şey yapıyor olabileceğine ihtimal vermiyordu.</p>

  <p>Jimmy hemen merdivenlerden indi ve kapının sürgülenmemiş olduğunu gördü. Buna şaşırmıştı, zira odalarına çekilirlerken sürgülenmiş olduğuna emindi. O zaman Jimmy handaki diğer konuğu hatırladı. Arkasına dönünce, adamın orada olmadığını gördü.</p>

  <p>Jimmy bir pencereye doğru geçip panjurların birini kenara çekerek dışarı baktı, hiçbir şey göremedi. Usulca kapıdan dışarı süzülüp, gecenin karanlığına güvenerek binanın ön tarafı boyunca yürüdü. Aceleyle en son kıpırtı gördüğü yere doğru yaklaştı.</p>

  <p>Gece ormana uyum sağlama zorunluluğu, Jimmy’nin sessiz yürüme yeteneğine ket vuruyordu. Arutha ile Moraelin’e yaptığı yolculuk sırasında bu ortama biraz ayak uydurabilmiş olsa da, o hâlâ bir şehir çocuğuydu. Ağır hareket etmek zorundaydı. Sonra sesler duydu. İhtiyatlı adımlarla konuşmanın kaynağına doğru yaklaştı ve cılız bir ışık gördü.</p>

  <p>Konuşulanları bölük pörçük anlamaya başlamıştı, sonra bir anda küçük bir açıklıkta yarım düzine şekil gördü. Kalkanı örtülmüş olan kahverengi pelerinli adam kara zırhlı biriyle konuşuyordu. Jimmy sakinleşmek için derin bir nefes aldı. Bu bir Kara Katil’di. Üçü orman klanlarına özgü gri pelerinler, biri de dağ klanlarının pantolon ve yeleğini giymiş olan dört moredhel de bir kenarda sessizce duruyorlardı. Kahverengili adam konuşuyordu, “...bir şey değil, diyorum. Görünüşlerine bakılırsa kabadayılar, yanlarında bir de ozan var, ama...”</p>

  <p>Kara Katil sözünü kesti. Sesi derinden ve uzaktan geliyor gibiydi, tuhaf bir akımla yankılanıyordu. Ses Jimmy’ye rahatsız edici derecede tanıdık gelmişti. “Sana düşünmen için para ödenmiyor, insanoğlu. Hizmet etmen için ödeniyor.” Adamın göğsünü parmağı ile dürterek sözlerini iyice vurguladı. “Bil ki, yaptığın işten memnunum ve bu ilişki devam edecek. Beni hoşnutsuz bırakırsan, sonuçlarına katlanırsın.” Kahverengi pelerinli adam kolay korkacak türden biri değildi, yaman bir dövüşçüye benziyordu, ama yalnızca başıyla onayladı. Jimmy onu anlıyordu, zira Kara Katiller’den korkulurdu, Murmandamus’un köleleri öldükten sonra bile ona hizmet ederlerdi.</p>

  <p>“Demek bir şarkıcı ve bir çocuk, ha?” Adam pelerinini arkaya savununca zincirden örme kahverengi zırhı ortaya çıktı ve “Düşünüyorum da, aslında iki çocuk vardı, ama yetişkin sayılırlardı,” dedi.</p>

  <p>Bunu duyan Kara Katil düşüncelerinden sıyrıldı. “İki mi?”</p>

  <p>Adam başıyla onayladı. “Görünüşlerine bakılırsa kardeş olabilirler. Boyları hemen hemen aynı, ama saçları farklı renkte. Ama bazı yönlerden birbirlerine kardeş gibi benziyorlar.”</p>

  <p>“Moraelin. Orada da bir çocuk vardı, ama iki değil... Söyle, aralarında bir Hadati de var mıydı?”</p>

  <p>Kahverengili adam omuzlarını silkti. “Evet, ama dağlılar her yerdeler. Bu Yabonluydu.”</p>

  <p>“Kuzeybatıdan, Gökyüzünün Gölü yakınlarından biri olmalı.” Uzun bir an boyunca karabaşlığın altından yalnızca derin bir soluma sesi duyuldu, moredhel düşüncelerine dalmış ya da bir başkasıyla konuşuyor gibiydi. Kara Katil yumruğunu eline vurdu. “Onlar olabilirler. İçlerinde kurnaz görünümlü, ince yapılı ve neredeyse omuzlarına kadar inen koyu renk saçları olan, çabuk hareket eden ve yüzü tıraşlı bir savaşçı da var mıydı?”</p>

  <p>Adam başını salladı. “Tıraşlı biri vardı, ama iri yarı bir adam, ince yapılı biri de var ama onun saçı kısa ve sakallı. Kim olduğunu düşünüyorsun?”</p>

  <p>“Bu seni ilgilendirmez,” dedi Katil. Jimmy ağırlığını yavaşça bir taraftan diğerine geçirerek bacaklarını dinlendirdi. Kara Katil’in bu grupla bir yıl önce Gümüşdiken için Moraelin’e saldıranlar arasında bir bağlantı kurmaya çalıştığım anlamıştı. Ardından moredhel, “Bekleyeceğiz,” dedi. “İki gün önce Batının Lordu’nun öldüğü haberini aldık, ama ben bir adamın yüreğini avucumda tutmadan onu ölü sayacak kadar budala değilim. Bu haber yalan olabilir. Yanlarında bir de elf olsa, o hanı bu gece yakıp kül ederdim, ama emin olamıyorum. Yine de gözünü dört aç. Ortalığı karıştırmak, intikamını almak için gelen arkadaşları da olabilirler.”</p>

  <p>“Yedi adam ki ikisi aslında çocuk sayılır. Ne kadar zarar verebilirler?”</p>

  <p>Moredhel soruyu önemsemedi. “Hana dön ve izle, Morgan Crowe. Sana itaat etmen için bol ve çabuk ödeme yapılıyor, soru sorman için değil. Handakiler yola çıkacak olurlarsa, kendini belli etmeden takip et. Gün ortasına dek Tyr-Sog yolundan ayrılmazlarsa, hana dön ve bekle. Daha önce kuzeye sapacak olurlarsa, bunu bilmek istiyorum. Yarın gece buraya dön ve ne olduğunu bana anlat. Ama oyalanma, Segersen ekibini kuzeye doğru getiriyor ve senin onunla buluşman gerek. Gelecek ödemesi yapılmazsa adamlarını geri götürür. Onun mühendislerine ihtiyacım var. Altın emniyette mi?”</p>

  <p>“Her an yanımda.”</p>

  <p>“Güzel. Şimdi git.” Kara Katil bir an titreyip, ardından sendeledi, sonra normale döndü. Tamamen farklı bir sesle, “Efendimizin söylediklerini yap, insanoğlu,” dedi, ardından dönüp uzaklaştı. Bir an sonra açıklık bomboş kalmıştı.</p>

  <p>Jimmy ağzı açık bakakalmıştı. Artık anlıyordu. O ilk sesi daha önce de ölümsüz moredhelin Arutha’yı öldürmeye çalıştığı sarayda ve bir kez de Krondor’daki Geceşahinleri’ni yok ettikleri Söğütler Evi’nin bodrumunda duymuştu. Morgan Crowe denilen adam Kara Katil’le değil, onun aracılığıyla bir başkasıyla konuşmuştu. Kim olduğundan da Jimmy’nin hiç kuşkusu yoktu. Murmandamus!</p>

  <p>Jimmy şaşkınlığı yüzünden tereddütte kalmıştı, birdenbire hana Crowe’dan önce varamayacağını anladı. Adam açıklıktan çoktan ayrılmış, feneri de yanında götürmüştü. Karanlıkta da Jimmy yavaş hareket etmek zorundaydı.</p>

  <p>Yolun kenarındaki açıklığa eriştiğinde Jimmy ana salondaki ateşin kırmızı parıltısını gördü, Crowe hanın kapısını kapatıyordu. Sürgünün yerine oturduğunu duydu.</p>

  <p>Açıklığın kıyısı boyunca hızlı ve sessiz adımlarla ilerleyen Jimmy, odasının penceresinin karşısına gelene dek bekledi. Hemen fırladı ve kaba yüzeyinde el ve ayakları için tutunacak birçok yer olan duvara çabucak tırmandı. Tuniğinin içinden iplik ve bir kanca çıkararak pencereyi kapatan basit sürgüyü kısa sürede kaldırdı. Çekip açtı ve içeriye bir adım attı.</p>

  <p>İki kılıcın uçları göğsüne dayanınca durdu. Laurie ile Roald gelenin kim olduğunu görünce kılıçlarını indirdiler. Locklear da kılıcını çekmiş, kapıyı kolluyordu. “Bu da nesi? Ölmek için yeni bir yol mu arıyorsun: kendini arkadaşlarına geberttirerek?”“ diye sordu Roald.</p>

  <p>Laurie kanca ile ipliği göstererek, “O elindekiler de ne?” dedi. “Bunları geçmişte bıraktığını sanıyordum.”</p>

  <p>Delikanlı hırsızlık aletlerini kaldırırken, “Sessiz olun,” dedi. Kısık bir sesle, “Sen de neredeyse bir yıldır ozan değilsin, ama nereye gitsen o kopuzunu da peşinden sürüklüyorsun. Şimdi dinleyin, başımız belada. Salonda kalan şu adam Murmandamus hesabına çalışıyor.”</p>

  <p>Laurie ile Roald bakıştılar. “Bunu Arutha’ya söylesen iyi olacak,” dedi Laurie.</p>

  <p>“Eh, demek ölüm haberimi almışlar,” dedi Arutha. “Ve Krondor’daki gösteriye rağmen Murmandamus’un emin olmadığını da biliyoruz.” Hepsi Arutha’nın odasında toplanmış, karanlıkta usulca konuşuyorlardı.</p>

  <p>“Yine de,” dedi Baru, “görünüşe bakılırsa kuşkularına rağmen aksi ispatlanana dek öldüğünü farz ediyor ve ona göre hareket ediyor.”</p>

  <p>Laurie, “Bir Kardeşlik ittifakını sonsuza dek oyalayamaz,” dedi. “Yakında harekete geçmek zorunda, yoksa yanında kimse kalmaz.”</p>

  <p>Tyr-Sog’a doğru bir gün daha yol alırsak bizi rahat bırakırlar,” dedi Jimmy.</p>

  <p>“Evet,” diye fısıldadı Roald, “ama bir de şu Segersen var.”</p>

  <p>“Kim o?” diye sordu Martin.</p>

  <p>“Paralı asker olan bir general,” diye cevap verdi Roald. “Ama tuhaf biridir. Büyük bir birliği yok, asla yüz kişiyi bulmaz, çoğu zaman elli adamdan bile azdırlar. Adamlarının çoğu uzmanlardır: madenciler, mühendisler, taktisyenler. Bu meslektekilerin en iyileri ondadır. Uzmanlık alanı surları yıkmak ya da onları ayakta tutmaktır, parasını kimin verdiğine göre bu değişir. Onu iş başında görmüştüm. Baron Lobromill ile yaptığı sınır çatışması sırasında Baron Croswaith’e yardım etmişti, ben de o sırada Croswaith için çalışıyordum.”</p>

  <p>“Adını ben de duydum,” dedi Arutha. “Özgür Şehirler’den ya da Queg’den çalışıyor, böylece paralı asker hizmetlerini düzenleyen Kraliyet yasalarına bağlı kalması gerekmiyor.</p>

  <p>“Ama benim asıl bilmek istediğim, Murmandamus’un yüksek ücretli bir müfreze dolusu mühendise neden ihtiyacı olduğu. Bu kadar batıda çalıştığına göre Tyr-Sog ya da Yabon’dan geçmesi gerekecek. Daha doğuda da Sınır Baronları var. Ama yine de o hâlâ dağların diğer tarafında ve kuşatma yapacaksa bile onlara aylar boyunca ihtiyacı olmayacak.”</p>

  <p>“Belki de şu Segersen’i başkasının kiralamadığından emin olmak istiyordur?” diye söze girdi Locklear.</p>

  <p>“Belki,” dedi Laurie. “ama büyük olasılıkla Segersen’in sağlayabileceği bir şeye ihtiyacı var.”</p>

  <p>“Öyleyse onu ele geçirmesine engel olmalıyız,” dedi Arutha.</p>

  <p>Yarım gün Tyr-Sog’a doğru yol alıp, sonra geri döneceğiz, ha?” dedi Roald.</p>

  <p>Arutha yalnızca başıyla onayladı.</p>

  <p>Arutha işaret verdi.</p>

  <p>Roald, Laurie ve Jimmy yavaşça, ilerlerken Baru ile Martin bir daire çizmek üzere uzaklaştılar. Locklear geride, atların yanında kalmıştı. Günün yarısını Tyr-Sog’a doğru yol alarak geçirmişlerdi; öğlen olduktan az sonra da Martin yoldan ayrılıp geride kalmıştı. Crowe denen adamın geri döndüğü haberiyle de geri gelmişti. Şimdi de moredhel patronlarıyla tekrar buluşan haini gece boyunca takip ediyorlardı.</p>

  <p>Arutha sessizce yaklaşıp Jimmy’nin omzunun üzerinden baktı. Prens bir kez daha Murmandamus’un Kara Katillerinden birine bakıyordu. Demir giysiler içindeki moredhel konuştu. “O grubu takip ettin mi?”</p>

  <p>“Dosdoğru Tyr-Sog yolunda gidiyorlardı. Lanet olsun, size onlarda bir iş olmadığını söylemiştim. Bütün bir günü onların peşinde harcadım.”</p>

  <p>“Efendimiz ne diyorsa yapacaksın.”</p>

  <p>“Bu aynı ses değil,” diye fısıldadı Jimmy. “Bu ikinci ses.”</p>

  <p>Arutha başıyla onayladı. Delikanlı iki ses olduğunu açıklamıştı, Murmandamus’un hizmetkarlarını kontrol ettiğine de daha önce tanık olmuşlardı. “İyi,” diye fısıldadı Prens.</p>

  <p>Moredhel, “Şimdi Segersen’i bekle,” dedi. “Biliyorsun ki -”</p>

  <p>Kara Katil öne doğru devrilir gibi oldu ve Crowe birden onu yakaladı, bir an tuttuktan sonra da bıraktı. Şaşkına dönmüş hain, yaratığın başlığının altından dışarı çıkmış bir yardalık oka hayret dolu büyümüş gözlerle bakakalmıştı. Martin’in oku Kara Katil’in zincirden örme boyun korumasını delip geçerek onu anında öldürmüştü.</p>

  <p>Diğer dört moredhelin silahlarını çekmelerine fırsat kalmadan Martin bir ikincisini yere indirmişti, Baru da ağaçların arasından fırlamış, uzun kılıcının neredeyse görülmeyen bir darbesiyle bir moredheli haklamıştı. Roald da açıklığı geçmiş, bir diğerini öldürmüştü. Martin son moredheli vururken Jimmy ve Arutha hain Crowe’un karşısına çıkmışlardı. Ani saldırının sarsıntısının yanında sayıca çok üstün olduklarını da görünce, karşı koymaya çalışmadı. Martin ile Baru’nun Kara Katil’in zırhını çıkarmaya başladıklarını da görünce aklı karışmış gibiydi.</p>

  <p>Martin’in katilin göğsünü yarıp kalbini çıkarttığını görünce korku yerini şoka bıraktı. Moredhel çetesini yok eden adamı tanırken gözleri büyüdü. “Sen, o zaman -” Gözleri çevresini saran tüm yüzleri süzdükten sonra Arutha’nın yüzüne baktı. “Sen! Senin ölmüş olman gerekiyor!”</p>

  <p>Jimmy hemen üzerindeki gizli silahlarını aldı ve boynunu kontrol etti. “Kara şahin yok. Onlardan biri değil.”</p>

  <p>Crowe’un gözlerinde vahşi bir kıvılcım belirdi. “Ben mi, onlardan biri mi? Hayır, kesinlikle değilim, Majeste Hazretleri. Ben yalnızca haber taşıyorum, efendim. Yalnızca birkaç altın kazanıyordum, Majesteleri. Bu işler nasıldır, bilirsiniz.”</p>

  <p>Arutha Jimmy’ye gitmesini işaret etti. “Locky’yi getir. Civarda Başka Kara Kardeşler varsa yalnız kalmasını istemiyorum.” Esire dönerek, “Segersen’in Murmandamus ile ne işi var?” dedi.</p>

  <p>“Segersen mi? O da kim?”</p>

  <p>Roald bir adım öne çıkıp, eldivenli yumruğundaki ağır hançerin kabzasını sıkarak Crowe’un yüzüne bir yumruk indirdi ve yüzünü darmadağın ederek burnunu kan içinde bıraktı.</p>

  <p>“Tanrı aşkına, çenesini kırma,” dedi Laurie, “o zaman bize bir şey söyleyemez.”</p>

  <p>Roald yerde kıvranan adama bir tekme attı. “Dinle ahbap, sana merhamet gösterecek zamanım yok. Şimdi, cevap versen iyi olur, yoksa seni hana küçük parçalar halinde götürürüz.” Hançerinin kenarını okşayarak ne kadar ciddi olduğunu gösterdi.</p>

  <p>“Segersen’in Murmandamus ile ne işi var?” diye tekrarladı Arutha.</p>

  <p>Adam kanlı dudaklarının arasından, “Bilmiyorum,” dedi ve Roald’ın tekmesiyle bir daha haykırdı. “Yemin ederim, bilmiyorum. Bana yalnızca onunla buluşup bir mesaj vermem söylendi.”</p>

  <p>“Ne mesajı?” diye sordu Laurie.</p>

  <p>“Mesaj çok basit. Yalnızca, ‘Inclindel Geçidi’nde,’ diyor.”</p>

  <p>Baru, “Inclindel Geçidi dağların arasında, buradan doğruca kuzeye çıkan dar bir yol. Murmandamus orayı ele geçirdiyse, Segersen’in adamlarının geçmesine yetecek kadar uzun bir süre açık tutabilir.”</p>

  <p>“Ama Murmandamus’un bir mühendis birliğine neden ihtiyacı olduğunu hâlâ bilmiyoruz,” dedi Laurie.</p>

  <p>“Herhalde siz neden ihtiyaç duyuyorsanız ondandır,” diye alaycı bir cevap verdi Roald.</p>

  <p>“Kuşatılacak neresi var ki?” dedi Arutha. “Tyr-Sog mu? Yabon Şehri’nden kolayca destek alabilirler, ayrıca bunun için dağların diğer tarafındaki Gümbürcehennem göçebelerini aşmanın bir yolunu bulması gerek. Demirgeçidi ve Kuzeyreisi de doğu yönünde fazla uzaktalar, zaten cüceler ya da elflere karşı mühendislere ihtiyaç duymaz. Geriye Yüksekşato kalıyor.”</p>

  <p>Kanlı işini bitirmiş olan Martin, “Belki,” dedi, “ama orası Sınır Baronu kalelerinin en büyüğü.”</p>

  <p>“Ben olsam kuşatma ile uğraşmazdım,” dedi Arutha. “Orası saldırılara dayanacak şekilde inşa edilmiş. Tüm kuvvetlerle saldırmak gerek, ayrıca Murmandamus’un can kaybından çekindiğini gösteren bir hareketini de görmüş değiliz. Ama bu hamle onu Yüksek Yayla’nın ortasında bırakır, oradan da hiçbir yere gidemez. Hayır, bu hiç mantıklı değil.”</p>

  <p>“Bakın,” dedi yerdeki adam, “Ben yalnızca bir aracıyım, bir iş için para ödenen biriyim. Kardeşlik’in çevirdiği şeyler için beni sorumlu tutamazsınız, değil mi, Majesteleri?”</p>

  <p>Jimmy yanında Locklear ile döndü. Martin Arutha’ya, “Bana kalırsa başka bir şey bilmiyor,” dedi.</p>

  <p>Arutha’nın yüzünden karanlık bir ifade geçti. “Kim olduğumuzu biliyor.”</p>

  <p>Martin onayladı. “Bu doğru.”</p>

  <p>Crowe’un yüzü birden bembeyaz kesildi. “Bakın, bana güvenebilirsiniz. Ağzımı sıkı tutarım, Majesteleri. Bana hiçbir şey vermeniz de gerekmez. Beni bırakırsanız, bu diyarlardan çekip giderim. Yemin ederim.”</p>

  <p>Locklear bir şey anlamadan acımasız görünüşlü arkadaşlarına bakıyordu.</p>

  <p>Arutha bunu fark etti ve Jimmy’ye başıyla hafifçe işaret verdi. Delikanlı Locklear’ı kolundan sertçe tutup uzaklaştırdı. Genç toprak beyi, “Ne -” dedi.</p>

  <p>Biraz uzaklaşınca Jimmy durdu. “Bekleyeceğiz.”</p>

  <p>“Neyi?” diye sordu delikanlı, bir şey anlamadığı yüzünden okunuyordu.</p>

  <p>“Yapmaları gerekeni yapmalarını.”</p>

  <p>“Neyi yapmalarını?” diye ısrarla sordu Locklear.</p>

  <p>“Haini öldürmelerini.”</p>

  <p>Locklear’ın midesi bulanıyor gibiydi. Jimmy’nin sesi sertleşti. “Bak Locky, bu bir Savaş ve insanlar öldürülüyor. Şu Crowe da ölecekler içinde en aşağılık olanlardan biri.” Locklear Jimmy’nin yüzünde gördüğü acımasız ifadeye inanamıyordu. Bir yılı aşkın bir süredir haylazı, serseriyi, sevimliyi görmüştü, şimdi ise daha önce hiç tanık olmadığı bir şeyi görüyordu, öldürmüş ve yine öldürecek olan soğuk, gaddar, hayatın içinde pişmiş bir genç adam. “O adam ölmeli,” dedi Jimmy apaçık bir ifadeyle. “Arutha’nın kim olduğunu biliyor, Crowe kurtulursa Prens’in hayatının metelik kadar değeri kalır mı sence?”</p>

  <p>Locklear sarsılmış, yüzü solmuştu. Ağır ağır gözlerini kapattı. “Ama bunun başka yolu...”</p>

  <p>“Ne?” diye bağırdı Jimmy öfkeyle. “Onu Tyr-Sog’da yargılanmak üzere teslim etmek için askeri bir devriye geçmesini mi bekleyelim? Şahitlik etmek için de uğrayalım mı? Ya da birkaç ay onu bağlı mı tutalım? Bak, içini rahatlatacaksa, Crowe’un bir kanun kaçağı ve hain olduğunu aklından çıkarma, Arutha da Yüce Adaleti yerine getiriyor. Ama zaten nasıl bakarsan bak, başka seçenek yok.”</p>

  <p>Locklear’ın aklı iyice karışmıştı ki, açıklıktan boğuk bir çığlık geldi ve delikanlı irkildi. Şaşkınlığı kaybolmuştu, başını sallamakla yetindi. Jimmy elini arkadaşının omuzuna koyup hafifçe sıvazladı. Birdenbire Locklear’ın bir daha asla bu kadar genç görünmeyeceğini anlamıştı.</p>

  <p>Hana dönüp beklemeye başlamışlar, aklı karışmış olan Geoffrey de buna sevinmişti. Üç gün sonra, bir yabancı, Crowe’dan boşalan yere yerleşen Roald’a yaklaştı. Yabancı kısa bir süre konuştuktan sonra öfkeyle ayrıldı, Roald ona Murmandamus ile Segersen arasındaki anlaşmanın iptal edildiğini söylemişti. Martin Geoffrey’e ünlü ve aranan bir paralı asker generalin civarda kamp kurmuş olabileceğinden ve yerini bölgedeki askerlere bildiren için bir ödül olduğundan söz etmişti. Ertesi gün de kuzeye doğru yola çıkmışlardı.</p>

  <p>Hanın görüş, alanından çıkarlarken Jimmy, “Geoffrey’i hoş bir sürpriz bekliyor,” demişti.</p>

  <p>“Neden?” diye sormuştu Arutha.</p>

  <p>“Eh, Crowe son iki günün ücretini ödememişti, Geoffrey de borcuna karşılık teminat olarak onun kalkanını aldı.”</p>

  <p>Roald da Jimmy’nin kahkahalarına katıldı. “Yani bugünlerde o kılıfın altına bakacak.”</p>

  <p>Roald hariç herkesin şaşkın bakışlarını gören Jimmy, “O altın,” dedi.</p>

  <p>“İşte bu yüzden Crowe onu geride bırakmaktansa peşinden her yere sürüklüyordu,” diye ekledi Roald.</p>

  <p>“Ve bu yüzden Baru’nun kullandıkları hariç her şeyi gömmene rağmen onu geri getirdin,” dedi Martin.</p>

  <p>“O Segersen’in ücretiydi. Meteliği bile olmayan, dışlanmış bir dövüşçüyle kim uğraşırdı ki?” dedi Jimmy herkes kahkahalarla gülerken. “Geoffrey’e kalması bence uygun. Tanrı biliyor ya, gittiğimiz yerde onu kullanamayız.”</p>

  <p>Kahkahalar sustu.</p>

  <p>Arutha durmalarını işaret etti.</p>

  <p>Bir haftadır aralıksız olarak handan kuzeye doğru yol alıyorlardı, bu arada iki kez Baru’nun tanındığı Hadati köylerinde kalmışlardı. Murad’ı öldürmesi tüm Hadati dağlarında duyulduğu için saygı ile karşılanmış ve hürmet görmüştü. Dağlılar Baru’nun yol arkadaşlarını merak ettilerse bile bunu belli etmemişlerdi. Arutha ile diğerleri de oradan geçtiklerini kimsenin duymayacağından emindiler.</p>

  <p>Şimdi de kendilerini dağlara doğru uzanan dar bir patikada, Inclindel Geçidi’nde bulmuşlardı. Arutha’nın yanında at süren Baru ona, “Burada bir kez daha düşman topraklarına giriyoruz,” dedi. “Segersen ortaya çıkmazsa, belki moredheller bölgedeki gözcülerini geri çekerler, ama yine de onların silahlı birlikleriyle karşılaşabiliriz.”</p>

  <p>Arutha yalnızca başıyla onayladı.</p>

  <p>Baru saçlarını başının arkasında toplayarak bağlamış ve yurduna özgü kılıçlarını ekose şalına sarıp yatak rulosunun içine saklamıştı. Artık belinde Morgan Crowe’un kılıcını taşıyor ve tuniğinin üzerine hainin zincir zırhını giyiyordu. Sanki Hadati ortadan kaybolmuş, yerini başka bir sıradan paralı asker almıştı. Hikayeleri buydu. Murmandamus’un sancağı altına girmeye giden bir başka paralı asker grubu olacaklardı ve bu hikayenin titiz incelemeleri atlatacağını umuyorlardı. Yol alırken günlerce Murmandamus’a nasıl ulaşacakları problemini tartışmışlardı. Hepsi de, Murmandamus Arutha’nın hâlâ yaşadığından kuşkulansa bile Krondor Prensi’nin gelip de ordusuna katılmasının bekleyeceği en son şey olduğunda hemfikirdiler.</p>

  <p>Başka bir şey konuşmadan yola devam ettiler, Martin ve Baru önden, arkalarından Arutha ile Jimmy, Laurie ile Locklear, sonra da Roald geliyordu. Inclindel Geçidi’nde tırmanırlarken tecrübeli paralı asker arkalarını sürekli kontrol ediyordu.</p>

  <p>Patika kuzeydoğuya sapana dek iki gün boyunca yukarı doğru yol aldılar. Yol dağların güney yüzünde yer almasına rağmen, her nasılsa onların yükselişini izliyor gibiydi. Kraliyet haritacıları Krallık ile Kuzey Elleri arasındaki sınırı belirlemek için şu anda etraflarını saran dorukları seçtiklerinden, tuhaf bir şekilde hâlâ Krallık’tan çıkmamışlardı. Jimmy ise böyle şeylere kulak asmıyordu. Düşman topraklardaydılar. Karşılarına çıkabilecek herkes onları görür görmez saldıracaktı.</p>

  <p>Martin yoldaki bir dönemeçte bekliyordu. Moraelin yolculuğundaki yürüyerek yol alma alışkanlığına geri dönmüştü. Arazi atların hızlı hareket edemeyecekleri kadar taşlıydı, böylece o da kolayca grubun önünde ilerleyebiliyordu. İşareti üzerine diğerleri de atlarından indiler. Jimmy ve Locklear atları alıp patikanın biraz aşağısına indirip, kaçmaları gerekebilir diye onları geriye döndürdüler. Ama bu sorun olabilir, diye aklından geçirdi Jimmy, çünkü patika öyle dardı ki, tek çıkış yönü başladıkları yerdi.</p>

  <p>Diğerleri de yanına gelince Dük elini kaldırarak sessiz olmalarını işaret etti. Uzaktan, onun grubu durdurmasına neden olan şeyin sesi geliyordu: arada bir havlamalarla kesilen derin bir hırıltı ve karşısında başka, o kadar tanıdık olmayan hırıltılar.</p>

  <p>Silahlarını çekip sürünerek ilerlediler. Dönemece on metreden daha az bir mesafe kala, biri kuzeydoğuya doğru devam eden, diğeri ise batıya doğru sapan iki patikanın kesiştiğini gördüler. Yerde ölü mü, baygın mı olduğu anlaşılmayan bir adam yatıyordu. Hareketsiz bedeninin başında ise dev bir köpek dikilmişti, bir boğa mastısını andırıyordu, ama onun iki misli olan boyu neredeyse bir adamın beline ulaşıyordu. Dişlerini gösterip hırlar ve havlarken boynundaki sivri, uzun demir çivilerle kaplı deri tasma çelik bir yeleye benziyordu. Karşısında üç trol diz çökmüştü.</p>

  <p>Martin yardalık oklarından biriyle en arkadaki trolü başından vurdu. Okun gövdesi kalın kafatasını delip geçti, yaratık ne olduğunu bile anlamadan ölmüştü. Diğerleri döndüler ki bu köpeğe yakın duran trol için ölümcül bir hata olmuştu, zira hayvan atılıp korkunç dişlerini yaratığın gırtlağına geçirdi.</p>

  <p>Üçüncüsü ise karşısında beş adam görünce kaçmaya çalıştı, ama Baru müthiş bir hızla sıçrayıp üst üste duran cesetleri aştı ve trol kısa sürede öldü.</p>

  <p>Bir an içinde tek duyulan ses, dişlerinin arasında ölü trolü tutup sarsan köpeğin sesi olmuştu. Adamlar yaklaşırken köpek trolün cesedini bırakıp geriledi, yine yerdeki adamın başına dikilmiş, onu koruyordu.</p>

  <p>Baru hayvanı süzüp kısık sesli bir ıslık çaldı ve yarı fısıldayarak, “Bu olamaz,” dedi.</p>

  <p>“Ne?” dedi Arutha.</p>

  <p>“Bu köpek.”</p>

  <p>“Olabilir ya da olamaz,” dedi Martin, “ama o adam ölmediyse bile bu canavar bizi ona yaklaştırmayacağı için ölecek.”</p>

  <p>Baru tuhaf tınılı bir sözcük söyledi ve köpeğin kulakları dikildi. Başını hafifçe eğerek hırlamayı kesti. Köpek ağır ağır yaklaştı, az sonra Baru diz çökmüş, hayvanın kulaklarının arkasını okşuyordu.</p>

  <p>Martin ve Arutha hemen gidip adamı kontrol ederlerken Roald ile Laurie de çocukların atları getirmelerine yardım ettiler. Herkes toplanınca Martin, “Ölmüş,” dedi.</p>

  <p>Köpek ölü adama bakarak bir süre ağladı, ama Baru’nun kendisini sevmeye devam etmesine de izin verdi.</p>

  <p>“Kim bu?” diye sordu Laurie. “Bir adam ile bir köpeği bu kadar ıssız bir yere getiren nedir?”</p>

  <p>“Şu trolleri de unutma,” diye ekledi Roald.</p>

  <p>Arutha başıyla onayladı. “Silahlı ve zırhlılar.”</p>

  <p>. “Dağ trolleri,” dedi Baru. “düzlüklerde yaşayan kuzenlerinden daha zeki, kurnaz ve gaddardırlar. Onlar hayvandan pek farklı sayılmazlar; bunlarsa korkunç düşmanlardır. Murmandamus kendine müttefikler bulmuş.”</p>

  <p>“Ya bu adam?” diye sordu Arutha yerdeki cesedi göstererek.</p>

  <p>Baru omuzlarını silkti. “Kim olduğunu bilemem. Ama ne olduğu hakkında bir tahmin yürütebilirim.” Önünde sessizce oturan, Baru kulaklarını okşarken keyifle gözlerini kapatan köpeğe baktı. “Bu köpek bizim köylerimizdekilere benziyor, ama daha büyük, daha iri. Bizim köpeklerimiz, Yabon’da bir asırdır görülmemiş olan bu türün soyundan gelirler. Bu hayvana Canavarköpek denir.</p>

  <p>“Çağlar önce halkım bu dağlar ve aşağıdaki tepelerdeki küçük, dağınık köylerde yaşardı. Şehirlerimiz, yılda iki kez yapılan müzakerelerimiz yoktu. Sürülerimizi yırtıcı hayvanlardan korumak için bu Canavarköpekleri yetiştirdik. Efendisi Mahlukavcısı’dır. Köpekler bir mağara ayısını bile görünce duraksatacak boylarda yetiştirilirlerdi.” Gözlerinin çevresindeki kat kat deriyi gösterdi. “Köpek dişlerini rakibinin boynuna geçirir ve bu katmanlar kanı gözlerinden çekerler. Rakibi ölene ya da sahibi emredene dek de bırakmaz. Bu çivili tasma da daha büyük vahşi hayvanların onu boynundan ısırmasını engeller.”</p>

  <p>Loclear hayret içinde kalmıştı. “Daha büyük mü? Bu şey neredeyse bir midilli boyunda!”</p>

  <p>Baru bu abartı karşısında gülümsedi. “Onlarla kanatlı ejder avlarlardı.”</p>

  <p>“Kanatlı ejder nedir?” diye sordu Locky.</p>

  <p>“Küçük, aptal bir ejderha,” diye cevap verdi Jimmy. “Boyu da ancak dört metre kadardır.” Locky diğerlerine bakarak Jimmy’nin şaka yapıp yapmadığını anlamaya çalıştı. Baru başını sallayarak şaka olmadığını gösterdi.</p>

  <p>“Oradaki adam efendisi miydi?” dedi Martin.</p>

  <p>Baru, “Büyük olasılıkla,” diye onayladı. “Siyah deriden zırh ve başlığına bak. Çantasında da başlığın üzerine giyilen, başa geçirmek için deri kayışları olan demir bir maske bulacağınıza eminim. Babamın da barakasında bir tane vardı, atalarımızdan kalan bir yadigar.” Etrafına bakındı ve yerdeki trollerin üzerinde bir şey gördü. “Şuradaki şeyi alın.”</p>

  <p>Locklear koşup, elinde dev bir kundaklı yayla döndü. Martin yayı alıp yüksek sesle bir ıslık çaldı. “Vay canına.”</p>

  <p>Roald, “Gördüğüm en ağır arbalet bir buçuk katı boyunda,” dedi.</p>

  <p>Baru başıyla onayladı. “Buna Bessy Güllesi derler. Adına neden Bessy dendiği bilinmez, ama gülleliği kuşku götürmez. Halkım sürüleri aslanlardan, mağara ayılarından, griffonlerden ve diğer yırtıcılardan korumak için her köyde bir Mahlukavcısı çalıştırırdı. Krallık Yabon’a ulaşıp da soylularınız şehirler ve şatolar inşa ettikleri, devriyeleriniz dolaşıp dağlık bölgeleri ehlileştirdikleri zaman Mahlukavcısı’na duyulan ihtiyaç azaldı, sonunda da tükendi. Canavarköpeklerin de boyları ufaldı ve ev hayvanı olarak ya da küçük hayvanlar avlamak için kullanılmaya başlandılar.”</p>

  <p>Martin arbaleti bıraktı. Adamın belinde asılı sadaktaki bir oku inceledi. Çelik başlıydı ve normal bir okun iki katı büyüklükteydi. “Bir şato surunda delik açabilirmiş gibi görünüyor.”</p>

  <p>Baru belli belirsiz gülümsedi. “O kadar değil, ama bir kanatlı ejderin pullarında yumruk kadar bir delik açabilir. Onu öldürmese de, sürüye saldırmadan önce bir daha düşünmesini sağlar.”</p>

  <p>“Ama artık Mahlukavcıları kalmadığını söylemiştin,” dedi Arutha.</p>

  <p>Baru köpeğin başını sıvazlayarak doğruldu. “Öyle sanılıyordu. Ama işte burada bir tane var. Uzun bir an boyunca sessiz kaldı. “Krallık Yabon’a geldiğinde dağınık bir klanlar topluluğuyduk, sizin halkınıza karşı tutumumuz bakımından da ikiye ayrılıyorduk. Bazılarımız atalarınızın gelişini hoş karşıladılar, bazıları ise karşılamadı. Biz Hadatiler büyük ölçüde eski yaşantımızı koruduk, dağlarda yaşadık, koyun ve sığırlarımızı güttük. Ama sizin halkınız akın akın geldikçe kasabalarda yaşayanlar kolayca kaynaştılar, öyle ki, sonunda Yabonlu şehirlilerle Krallık insanları arasında pek bir fark kalmamıştı. Laurie ve Roald bu soylardan geliyorlar. Böylece Yabon, Krallık oldu.</p>

  <p>“Ama bazıları Krallık’a karşı çıkıyorlardı ve direniş, apaçık bir savaşa dönüştü. Askerleriniz kalabalık sayılarda geldiler ve isyan kısa sürede bastırıldı. Ama pek de inanılmayan bir öykü vardır, bazıları ne Kral’a boyun eğmeyi, ne de savaşmayı seçmemiş. Onun yerine kaçıp kuzeye giderek Krallık’ın kontrolünden uzak, yeni yuvalar kurmayı seçmişler.”</p>

  <p>Martin köpeğe baktı. “O halde bu öykü doğru olabilir.”</p>

  <p>“Öyle görünüyor,” dedi Baru. “Galiba buralarda bir yerlerde uzak akrabalarım var.”</p>

  <p>Arutha bir an köpeği süzdü. “Biz de müttefik bulmuş oluruz. Bu trollerin Murmandamus’un hizmetkarları oldukları kesin, bu adam da onların düşmanıymış.”</p>

  <p>“Düşmanımız düşmanı bizim dostumuzdur,” dedi Roald.</p>

  <p>Baru başını iki yana salladı. “Unutmayın, bu insanlar Krallık’tan kaçmışlar. Size karşı henüz pek fazla sevgi beslemiyor olabilirler, Prensim. Bir belayı bırakıp bir başkasına bulaşıyor olabiliriz.” Son sözünü alaylı bir gülümsemeyle söylemişti.</p>

  <p>“Seçeneğimiz yok,” dedi Arutha. “Bu dağların ardında neler olduğunu öğrenene dek, karşımıza çıkabilecek tüm yardımları değerlendirmeliyiz.” Ölü Mahlukavcısı’nın üzerine taşlar yığılarak kaba bir mezar yapılırken kısa bir ara verdi. Bu arada köpek de hiçbir duygu belirtisi göstermeden duruyordu. Tamamlanınca köpek kıpırdamayı reddederek başını efendisinin mezarına yasladı.</p>

  <p>“Onu bırakacak mıyız?” diye sordu Roald.</p>

  <p>“Hayır,” diye cevap verdi Baru. Bir kez daha o tuhaf dilde konuştu ve köpek isteksizce yanına geldi. “İtaat ettiğine göre, köpeklerimize emir vermek için kullanılan dil hâlâ aynı.”</p>

  <p>“O halde nasıl yol alacağız?” diye sordu Arutha.</p>

  <p>Dağ adamı, “İhtiyatla, ama bana kalırsa en iyisi bize onun yol göstermesi,” diye cevap vererek köpeği gösterdi. Tek bir kelime söyledi ve köpeğin kulakları dikilip patikadan yukarı doğru tırmanmaya başladı, takip edebilmeleri için gözden kaybolmadan durup bekliyordu.</p>

  <p>Hızla tırmanırlarken Arutha, “Ona ne dedin?” dedi.</p>

  <p>Baru, “‘Eve,’ dedim,” dedi. “Bizi halkına götürecek.”</p>
</body>
</html>
