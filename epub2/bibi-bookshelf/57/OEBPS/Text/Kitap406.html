<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <p style="text-align: center;"></p>

  <h2 class="bölüm-ad">CRYDEE</h2>

  <p class="giriş"><big><big>M</big></big><small>ARTİN ÇÖMELDİ.</small></p>

  <p>Sık çalılıkların arasında kıpırtıları dinlerken diğerlerine sessiz olmalarını işaret etti. Gün batmak üzereydi ve hayvanlar gölün kıyısına yaklaşıyor olacaklardı. Ama bir şey avların çoğunu kaçırmıştı. Martin de onları kaçıran şeyin izini sürmüştü. Orman, yukarıdaki kuşların sesleri dışında sessizdi. Sonra çalıların arasından bir hışırtı geldi.</p>

  <p>Bir geyik fırlayarak açıklığın kenarına doğru sekti. Ürkmüş geyik yanından sıçrayarak geçerken Martin hayvanın boynuzlarından ve savrulan toynaklarından korunmak için sağa doğru sıçradı. Kaçan hayvanın ayakları altında kalmamak için kaçışan arkadaşlarının gürültüsünü duyabiliyordu. Daha sonra Martin, geyiğin kaçtığı yerden kalın bir homurtu sesi duydu. Okunu hazırlayarak bekledi.</p>

  <p>Ayı topallayarak göründüğünde onu izliyordu. Şişmanlayıp semirmesi gereken bir zamanda bu hayvan zayıf ve çelimsizdi, uzun bir kış uykusundan yeni çıkmış gibi bir hali vardı. Hayvan birikintiden su içmek üzere eğilince Martin onu inceledi. Bir yara hayvanı topal bırakmış, ihtiyaç duyduğu yiyeceği almasına engel olmuştu. İki gece önce bu ayı, süt ineğini kendisinden korumaya çalışan bir çiftçiyi yaralamıştı. Adam ölmüştü ve Martin o zamandan beri ayının izini sürüyordu. Saldırgan bir hayvandı ve öldürülmesi gerekiyordu.</p>

  <p>Ormandan atların sesleri geldi ve ayı burnunu kaldırıp havayı kokladı. Arka ayakları üzerinde doğrulurken gırtlağından meraklı bir hırıltı çıktı, ardından atlarla insanların kokusunu alınca öfkeyle kükredi. Martin, “Kahretsin!” diyerek doğruldu ve yayını gerdi. Daha iyi bir atış fırsatı yakalamayı ummuştu, ama hayvan bir an sonra dönüp kaçacaktı.</p>

  <p>Ok açıklığı hızla aşarak ayıyı boynunun altından, omzundan vurdu. Hemen öldürecek türden bir atış değildi. Hayvan pençesiyle oku yakalamaya çalışırken hırıltıyla bağırmaya başlamıştı. Martin av bıçağını çekip su birikintisinin etrafından dolaşarak geldi, üç arkadaşı da arkasındaydı. Martin ayıya doğru fırlarken Crydee’nin yeni Avcıustası olan Garret okunu fırlattı. İkinci ok hayvanı göğsünden vurdu, bu da ciddi, ama öldürücü olmayan bir yaraydı. Ayı pençeleriyle kalın postuna saplanmış oklara vururken Martin üzerine atıldı. Crydee Dükü’nün avcı bıçağı derine ve tam yerine, zayıf düşmüş ve şaşırmış hayvanın gırtlağına indi. Ayı yere düşerken ölmüştü.</p>

  <p>Baru ile Charles, yayları ellerinde onu izlediler. Kısa boylu ve çarpık bacaklı olan Charles da Garret gibi, Martin’in hizmetindeki ormancılara özgü deri üniformayı giymişti. Uzun boylu ve yapılı olan Baru, bir omzuna attığı -Hadatilerin Demir Tepeler Klanı’nın simgesi olan- yeşil ve siyah ekoseli şalın yanı sıra deri pantolon ve ceylan derisinden çizmeler giymişti. Martin hayvanın başında diz çöktü. Bıçağıyla hayvanın omuzunu açarken, kangren olmaya yüz tutmuş yaradan gelen ağır çürük kokusu karşısında hafifçe başını çevirdi, sonra oturup kan içindeki, üzeri iltihap kaplı bir okbaşını gösterdi. Tiksinti dolu bir sesle Garret’a, “ Babamın yanında Avcıustası olduğum dönemlerde, kıtlık çekilen yıllarda ufak tefek kaçak avlanma olaylarını önemsemezdim. Ama bu ayıyı vuran adamı bulursanız, onun asılmasını istiyorum. Değerli bir şeyi varsa da o çiftçinin karısına verin. Adamı bu ayı değil o öldürmüş sayılır.”</p>

  <p>Garret okbaşını alıp inceledi. “Bu okbaşı ev yapımı, Majesteleri. Ucundan aşağı doğru inen şu garip çizgiye bakın. Bunları döken adam okbaşlarını törpülemiyormuş. Ok yapımında da avcılıkta olduğu kadar beceriksiz. Aynı kusura sahip oklardan bulursak, adamımızı da bulmuş oluruz. İz sürücülere haber veririm.” Uzun yüzlü Avcıustası daha sonra, “Majesteleri ayıya ben onu vurmadan yetişmiş olsalardı, kaçak avcıyı iki cinayetten aramamız gerekecekti,” dedi. Ses tonundan bu durumu onaylamadığı belliydi.</p>

  <p>Martin gülümsedi. “Nişancılığından kuşkum yok, Garret. Benden daha iyi nişancı olan tanıdığım tek kişi sensin. Avcıustası olmanın nedenlerinden biri de bu zaten.”</p>

  <p>“Ve avlanmaya karar verdiğinizde size yetişebilen tek iz sürücü olması,” dedi Charles.</p>

  <p>“Çok hızlı yol alıyorsunuz, Lord Martin,” diye onayladı Baru.</p>

  <p>Martin’in cevabından pek de hoşnut görünmeyen Garret, “Eh,” dedi, “ayı kaçamadan bir iyi atış şansımız daha olabilirdi.”</p>

  <p>“Olabilirdi ya da olamazdı. Postunda üç ok varken bile onu ağaçların arasında kovalamaktansa, peşimde siz üçünüz ile burada, açıklıkta haklamayı yeğlerim.” Birkaç metre ilerideki sık ağaçları gösterdi. “Orası çok sık.”</p>

  <p>Garret Charles ile Baru’ya baktı. “Buna kuşku yok, Majesteleri.” Ardından, “Ama bu defa tehlike çok yakındı,” dedi.</p>

  <p>Az ileriden biri sesleniyordu. Martin ayağa kalktı. “Şu patırtıyı kimin yaptığını bulun. Onun yüzünden az daha avı kaçırıyorduk.” Charles hemen oraya gitti.</p>

  <p>Baru ayının leşine bakarak başını iki yana salladı. “Bu ayıyı yaralayan adam avcı olamaz.”</p>

  <p>Martin çevresindeki ormana bakındı. “Bunu özlemişim, Baru. Hatta şatodan uzaklaşmama bir mazeret sağladığı için o kaçak avcıyı biraz olsun bağışlayabilirim bile.”</p>

  <p>“Pek de iyi bir mazeret değil, Lordum,” dedi Garret. “Ne olursa olsun, bunu bana ve iz sürücülerime bırakmalıydınız.”</p>

  <p>Martin gülümsedi. “Fannon da öyle isterdi.”</p>

  <p>“Anlıyorum,” dedi Baru. “Bir yıla yakın bir süre elflerle birlikte kaldım, şimdi ise sizinleyim. Yabon Dağları’nın tepelerini ve çayırlarını özlüyorum.”</p>

  <p>Garret bir şey söylemedi. Hadati’nin neden dönmediğini o da, Martin de anlıyorlardı. Köyü, moredhel kabile reisi Murad tarafından yakılıp yıkılmıştı. Baru Murad’ı öldürerek intikamını almış olsa da, artık bir yurdu yoktu. Bir gün yerleşecek başka bir Hadati köyü bulabilirdi, ama şimdilik yurdundan uzaklarda dolaşmayı tercih ediyordu. Elvandar’da yaralarım sardıktan sonra bir süre Martin’in konuğu olarak Crydee’ye gelmişti.</p>

  <p>Charles arkasında bir Crydeeli askerle döndü. Asker selam verip, “Kılıçustası Fannon hemen dönmenizi istiyor, Majesteleri,” dedi. Martin bir an Baru’yla bakıştı. “Neler dönüyor acaba?”</p>

  <p>Baru omuzlarını silkti.’</p>

  <p>Asker, “Kılıçustası fazladan binek de yolladı, Majesteleri,” dedi. “Yaya olarak gittiğinizi biliyordu.”</p>

  <p>‘ Martin, “Sen önden git,” dedi ve askerin peşinden, atlarla birlikte bekleyen diğerlerinin yanına gittiler. Crydee Şatosu’na dönmeye hazırlanırlarken Dük birden bir huzursuzluk hissetti.</p>

  <p>Martin atından inerken Fannon durmuş, onları bekliyordu. Yeşil deri tuniğindeki tozu silkelerken, “Ne oldu, Fannon?” diye sordu Martin.</p>

  <p>“Majesteleri bu öğleden sonra Lord Miguel’in geleceğini unuttular mı?”</p>

  <p>Martin batmakta olan güneşe baktı. “Öyleyse gecikmiş.”</p>

  <p>“Gemisi bir saat önce Denizcinin Kederi’nin gerisinde görülmüş. Önümüzdeki saat içinde Uzunburun deniz fenerini geçip limana giriyor olacak.”</p>

  <p>Martin Kılıçustası’na bakarak gülümsedi. “Tabii ki, haklısın. Unutmuştum.” Merdivenleri koşar adım çıkarken, “Benimle gel Fannon, üzerimi değişirken konuşuruz,” dedi.</p>

  <p>Martin, bir zamanlar babası Lord Borric’in kullandığı özel odasına doğru koşturdu. Uşaklar sıcak bir küvet hazırlamışlardı, Martin de çabucak avcı giysilerinden kurtuldu. Güçlü kokulu sabunla yıkanma taşını alıp uşağa, “Bol bol soğuk ve temiz su getirin,” dedi. “Bu koku kız kardeşimin hoşuna gidebilir, ama benim burnumun direğini kırıyor.” Uşak daha fazla su getirmek üzere çıktı.</p>

  <p>“Şimdi, Fannon, saygıdeğer Rodez Dükü’nü Krallık’ın öbür ucundan buralara getiren neymiş?”</p>

  <p>Fannon bir sedire oturdu. “Yalnızca yaz gezisinde. Bu duyulmadık bir şey değil, Majesteleri.”</p>

  <p>Martin bir kahkaha attı. “Fannon, burada yalnızız. Şu resmiyeti bırakabilirsin. Evlenecek yaşta en az bir kızını getiriyordur.”</p>

  <p>Fannon iç çekti. “İki. Miranda yirmi, Inez de on beş yaşındalar. İkisinin de çok güzel oldukları söyleniyor.”</p>

  <p>“On beş mi! Tanrılar adına be adam! Daha bebekmiş.”</p>

  <p>Fannon acı acı gülümsedi. “Bildiğim kadarıyla o bebek için şimdiden iki düello yapılmış. Unutmayın, bunlar doğulu.”</p>

  <p>Martin uzanıp suya gömüldü. “Orada politikaya erken yaşta giriyorlar, değil mi?”</p>

  <p>“Bak Martin, hoşuna gitse de, gitmese de sen bir Düksün -ve Kral’ın kardeşisin. Hiç evlenmedin. Krallık’ın en ücra köşesinde yaşıyor olmasaydın, eve döndüğünden beri altı değil, atmış ziyaretçin olmuş olurdu.”</p>

  <p>Martin yüzünü buruşturdu. “Bu da sonuncusu gibi çıkarsa, ormanlara ve ayılara döneceğim.” Son ziyareti yapan, Ran Dükü’nün vasalı Kont Tarloff idi. Kızı gerçekten çekiciydi, ama hafifmeşrep davranışları vardı ve kıkırdamıştı, ki bu Martin’i çileden çıkaran bir hareketti. Günün birinde Tarloffa bir ziyaret yapmak üzere birtakım muğlak sözler vererek kızın yanından ayrılmıştı. “Yine de,” dedi, “çok tatlı bir şeydi.”</p>

  <p>“Sen de gayet iyi biliyorsun ki, tatlılığın bununla bir ilgisi yok. Kral Rodric’in ölümünün üzerinden neredeyse iki yıl geçmiş olmasına rağmen Doğu hâlâ karışık. Bas-Tyralı Guy hâlâ bir yerlerde gizleniyor, neler çevirdiğini ancak tanrılar bilir. Taraftarlarının bazıları hâlâ kimin Bas-Tyra Dükü olacağını görmeyi bekliyor. Caldric de öldüğüne ve Rillanon Dükü’nün makamı da boşaldığına göre, Doğu tam bir çöpten kule gibi. Yanlış çöpü çekersen Kral’ın başına yıkılıverir. Lyam, Tully’nin erkek çocuk ve yeğen beklemesi tavsiyesine uymakla iyi etti. Böylece daha fazla destekçisi olacak. Kral’ın ailesiyle ilgili gerçekleri göz ardı etmemen senin yararına olur, Martin.”</p>

  <p>“Evet, Kılıçustası,” dedi Martin sıkıntıyla başını sallayarak. Fannon’un haklı olduğunu biliyordu. Lyam onu Crydee Dükü yaptığında özgürlüğünü büyük ölçüde yitirmişti ve görünüşe bakılırsa onu daha da büyük kayıplar bekliyordu.</p>

  <p>Üç uşak kovalar dolusu soğuk suyla geldiler. Martin suyu üzerine dökmeleri için ayağa kalktı. Ürpererek yumuşak bir havluya sarındı, uşaklar çıkınca da, “Fannon,” dedi, söylediklerin kesinlikle doğru, ama... şey, Arutha ile Moraelin’den döneli bir yıl bile olmadı. Daha önce de... şu uzun Doğu gezisi vardı. Birkaç ay olsun evimde sessizce yaşayamayacak mıyım?”</p>

  <p>“Yaşadın ya. Geçen kış.”</p>

  <p>Martin bir kahkaha attı. “Pekala. Ama bana kalırsa, köyde yaşayan bir Düke gereğinden fazla ilgi gösteriliyor.”</p>

  <p>Fannon başını salladı. “Kralın kardeşi için mi gereğinden fazla ilgi gösteriliyor?”</p>

  <p>“Üçü, hatta belki de yakında dördü de önümde olmasalar bile, benim soyumdan kimse taç üzerinde hak iddia edemez. Unutma, çocuklarımın taç üzerindeki haklarından vazgeçtim”</p>

  <p>“Sen sıradan biri değilsin, Martin. Bana ormancı numarası yapma. Lyam’ın taç giydiği gün ne söylemiş olursan ol, senin soyundan birinin taç üzerinde hak iddia edecek bir durumu olursa ve Lordlar Kongresi onun Kral olmasını isterse, yeminlerin metelik bile etmez.”</p>

  <p>Martin giyinmeye başladı. “Biliyorum, Fannon. Bunu yalnızca insanların benim adımı kullanarak Lyam’a karşı çıkmalarına engellemek için yaptım. Yaşamımın büyük bir kısmını ormanlarda geçirmiş olabilirim, ama seninle, Tully, Kulgan ve Babamla yediğim yemekler sırasında kulaklarımı açık tuttum. Çok şey öğrendim.”</p>

  <p>Kapı çalındı ve bir nöbetçi göründü. “Rodez sancağını taşıyan gemi Uzunburun fenerini geçiyor, Majesteleri.”</p>

  <p>Martin nöbetçiye çıkmasını işaret etti. Fannon’a, “Sanırım Dük ile güzel kızlarını karşılamak için acele etmemiz gerekecek,” dedi. Giyinmeyi bitirince, “Dük’ün kızları beni inceleyip kur yapacaklar, Fannon, ama tanrılar aşkına, umarım ikisi ele kıkırdamaz,” dedi. Fannon halden anlar bir ifadeyle başıyla onaylayarak Martin’in peşinden odadan çıktı.</p>

  <p>Martin Dük Miguel’in esprisine gülümsedi. Martin’in sadece bir kez karşılaştığı doğulu bir lord hakkındaydı. Adamın zaafları doğulu lordlar arasında gülünç olabilirdi, ama Martin espriyi anlamamıştı. Gözlerini Dük’ün kızlarına çevirdi. İki kız da çekiciydi: Zarif hatları, siyaha yakın saçların sardığı açık tenleri ve ikisinin de iri, koyu renkli gözleri vardı. Miranda, Carse Baronu’nun üçüncü oğlu, saraya yeni katılmış olan genç Toprak Beyi Wilfred ile sohbete dalmıştı. Inez ise oturmuş, bariz bir hayranlıkla Martini süzüyordu. Martin ensesinin kızarmaya başladığını hissetti ve ilgisini kızın babasına çevirdi. Kızın neden ateşli delikanlıların, arasında düello nedeni olduğunu anlıyordu. Martin kadınlar hakkında fazla bir şey bilmezdi, ama bir av ustasıydı ve bir avcıyı görür görmez tanırdı. Bu kız yalnızca on beş yaşında olabilirdi, ama doğu saraylarını uzun süredir tanıyordu. Kısa sürede kendisine güçlü bir koca bulacağından Martin’in kuşkusu yoktu. Miranda yalnızca bir başka güzel saray kızıydı, ama Inez’in Martin’e itici gelen sert hatları yardı. Bu kızın tehlikeli ve erkekleri isteklerine boyun eğdirmekte şimdiden tecrübeli olduğu apaçıktı. Martin bu gerçeği asla aklından çıkarmamaya kararlıydı.</p>

  <p>Yemek, Martin’in alışkanlığı olduğu üzere sessiz geçmişti, ama şehirde gezgin bir ozan grubu vardı ve ertesi gün hokkabazlar ve şarkıcılar da olacaktı. Doğu gezisinden sonra Martin resmi yemeklere pek sıcak bakmıyordu, ama bir tür gösteri olacaktı. O sırada bir uşak odaya girip, masaları hızla geçerek</p>

  <p>Başmuhafız Samuel’in yanına geldi. Usulca konuştu, Başmuhafız da kalkıp Martin’in sandalyesine yaklaştı. Eğilerek, “Ylith’den güvercinler gelmiş, Majesteleri,” dedi. “Sekiz tane.”</p>

  <p>Martin anlamıştı. Bu kadar çok kuş kullanıldığına göre mesaj acil olmalıydı. Gri Kule Dağları üzerindeki tehlikeli uçuşu tamamlayamaması olasılığına karşılık genellikle iki ya da üç kuş kullanılırdı. Onları araba ya da gemi ile geri yollamak haftalar sürdüğü için, idareli kullanılırlardı. Martin doğruldu. Rodez Dükü’ne, “Majesteleri bana biraz izin verebilirler mi?” dedi. “Hanımlar?” İki kız kardeşi eğilerek selamladıktan sonra uşağın peşinden salondan çıktı.</p>

  <p>Kalenin giriş salonunda, şahin ve güvercin kafeslerinden sorumlu olan Şahinustası onu küçük parşömenlerle bekliyordu. Onları Martin’e vererek çekildi. Martin küçük mesaj rulolarının kağıdın üzerine çizilmiş resmi Krondor tacı ile mühürlü olduklarını gördü, yani onları yalnızca Dük açabilirdi. Martin, “Bunları toplantı odamda okuyacağım,” dedi.</p>

  <p>Toplantı odasında tek başına oturan Martin, kağıtların bir ve iki olarak numaralandırıldıklarını fark etti. Dört çift. Mesaj, yerine ulaştığından emin olmak için dört kez gönderilmişti. Martin bir numaralı rulolardan birini açtı, ardından gözleri büyüyerek titreyen ellerle bir diğerini açmaya koyuldu. Mesaj aynıydı. Sonra iki numaralılardan birini okudu ve gözleri doldu.</p>

  <p>Martin farklı bir şey, yanlış anladığını söyleyen bir şey bulma umuduyla her bir ruloyu açarken uzun dakikalar geçti. Uzun bir süre karnında soğuk bir bulantı hissiyle öylece oturup kağıtlara bakakaldı. Sonunda kapı çalınınca cılız bir sesle, “Evet?” dedi.</p>

  <p>Kapı açıldı ve Fannon girdi. “Neredeyse bir saattir yoksun-” Martin’in bitkin ifadesini ve kızarmış gözlerini görünce durdu. “Ne oldu?”</p>

  <p>Martin yalnızca eliyle kağıtları gösterebildi. Fannon da okudu ve yarı sendeleyerek gerileyip bir sandalyeye çöktü. Uzun bir dakika boyunca titreyen eliyle yüzünü kapadı. İki adam da sessizdiler. Sonunda, “Nasıl olabilir bu?” dedi.</p>

  <p>“Bilmiyorum. Mesaj yalnızca bir suikastçı olduğunu söylüyor.” Martin gözlerini duvarlardaki her bir taşın ve her bir eşyanın babası Lord Borric’le özdeşleşmiş olduğu odada gezdirdi. Ailesinde de babalarına en çok benzeyen Arutha idi. Martin hepsini seviyordu, ama Arutha birçok bakımdan Martin’in bir aynası gibiydi. Olaylara aynı şekilde yaklaşıyorlardı ve birlikte çok badire atlatmışlardı: Gediksavaşı’nda, babaları ile birlikte Lyam’ın da olmadığı sırada şatonun baskına uğraması, Gümüşdiken’i bulmak için Moraelin’e yaptıkları uzun ve tehlikeli sefer. Hayır, Martin Arutha’da birçok bakımdan en yakın dostunu bulmuştu. Elf eğitiminden geçmiş olan Martin, ölümün kaçınılmaz olduğunu biliyordu, ama o da bir insandı ve içinde bir boşluk hissediyordu. Kendini toplayarak ayağa kalktı. “Dük Miguel’e haber versem iyi olacak. Ziyareti kısa sürecek. Yarın Krondor’a doğru yola çıkıyoruz.”</p>

  <p>Fannon odaya tekrar girerken Martin başını kaldırıp ona baktı. “Hazırlıklar tüm gece ve sabah boyunca sürecek, ama kaptan, geminin öğleden sonra gelgiti ile yola çıkabileceğini söylüyor.”</p>

  <p>Martin ona bir sandalye çekmesini işaret ettikten sonra, konuşmak için uzun bir an bekledi. “Bu nasıl olabilir, Fannon?”</p>

  <p>“Buna cevap veremem, Martin,” dedi Kılıçustası. Bir an düşünceli durduktan sonra, “Biliyorsun ki, acını paylaşıyorum,” dedi yumuşak bir sesle. “Hepimiz paylaşıyoruz. O ve Lyam benim öz evlatlarım gibiydiler.”</p>

  <p>“Biliyorum.”</p>

  <p>“Ama ertelenemeyecek başka konular da var.”</p>

  <p>“Ne gibi?”</p>

  <p>“Yaşlandım, Martin. Yılların yükünü bir anda omuzlarımda buldum. Arutha’nın ölümü... bana bir kez daha fani olduğumu hatırlattı. Emekli olmak istiyorum.”</p>

  <p>Martin çenesini sıvazlayarak düşündü. Fannon yetmiş yaşını geçmişti, zihinsel açıdan hiçbir sorunu olmasa da, Dük’ün ikinci adamı olmanın gerektirdiği fiziksel dayanıklılıktan yoksundu. “Anlıyorum, Fannon. Rillanon’dan döndüğüm zaman-”</p>

  <p>Fannon sözünü kesti. “Hayır, bu çok geç, Martin. Aylarca burada olmayacaksın. Benim şimdiden arkamdan gelecek bir adaya ihtiyacım var ki, makamımdan ayrıldığımda yeterli olacağını bileyim. Gardan burada olsa, sorunsuz bir görev teslimi olacağından hiç kuşkum olmazdı, ama Arutha onu da götürünce” -yaşlı adamın gözleri doldu- “onu Krondor Şövalye-Mareşali yapınca, şey...”</p>

  <p>“Anlıyorum,” dedi Martin. “Kimi düşünüyorsun?” Martin zihnini yatıştırmaya çalışırken bu soruyu düşünmeden sormuştu.</p>

  <p>“Çavuşların birçoğu iş görür, ama Gardan kadar iyi olan kirrise yok. Hayır, ben Charles’ı düşünüyordum.”</p>

  <p>Martin zorlukla gülümsedi. “Ona güvenmediğini sanıyordum. “</p>

  <p>Fannon iç geçirdi. “O uzun zaman önceydi, savaş dönemiydi. O zamandan beri değerini yüz kez ispatladı, şatoda onun kadar korkusuz biri daha olduğunu da sanmıyorum. Hem o eskiden, bizim şövalye-teğmenimize denk sayılan bir Tsurani subayıydı. Savaş sanatını ve taktikleri biliyor. Tsurani savaşları ve bizim savaşlarımız hakkında oturup saatlerce konuştuğumuz çok oldu. Şunu biliyorum: Bir şeyi öğrendiği zaman, bir daha unutmuyor. Zeki bir adam ve daha basit bir düzine adama bedel. Hem askerler ona saygı duyuyorlar, onu izlerler de.”</p>

  <p>Martin, “Bunu düşünüp bu gece karar vereceğim,” dedi. “Başka?”</p>

  <p>Fannon bir süre suskun kaldı, konuşmak zor geliyor gibiydi. “Martin, seninle ikimiz hiçbir zaman yakın olmadık. Baban seni göreve çağırdığında, diğerleri gibi ben de sende bir tuhaflık olduğunu hissetmiştim. Her zaman uzaktın, bir de şu elf tavırların. Artık biliyorum ki, o esrarın bir kısmı Borric’e olan akrabalığın yüzündendi. Bazı yönlerden senden emin değildim, Martin. Bunu söylemek zorunda kaldığım için üzgünüm... Ama söylemeye çalıştığım şu ki...babanı onurlandırıyorsun.”</p>

  <p>Martin derin bir nefes aldı. “Teşekkür ederim, Fannon.”</p>

  <p>“Bunu, birazdan söyleyeceklerimi anlayacağından emin olmak için söyledim. Dük Miguel’in ziyareti başlangıçta sadece basit bir meseleydi; şimdi ise önemli bir konu oldu. Rillanon’a vardığında Rahip Tully ile konuşmalı ve sana bir eş bulmasını sağlamalısın.”</p>

  <p>Martin başını geriye savurarak acı, kızgın bir kahkaha attı. “Nasıl bir şaka bu, Fannon? Kardeşim öldü ve sen benden bir eş bulmamı mı istiyorsun?”</p>

  <p>Fannon Martin’in kabaran öfkesi karşısında geri adım atmıyordu. “Artık Crydee Avcıustası değilsin, Martin. O zaman evlenmen ya da oğulların olması kimsenin umurunda değildi. Artık Kral’ın tek erkek kardeşisin. Doğu hâlâ kargaşa içinde. Bas-Tyra, Rillanon ve Krondor’da bir dük yok. Krondor’da artık bir Prens de yok.” Fannon’un sesi bitkinlik ve üzüntüyle kısıldı. “Bas-Tyra sürgünden dönüp Krallık’a girerse, Lyam’ın tahtı tehlikede, demektir. Lyam’ın Arutha’nın iki bebeğinden daha fazla müttefike ihtiyacı var. Söylemek istediğim de bu. Hangi asil soyların evlilik yoluyla Kral’a bağlanarak güvence altına alınması gerektiğini Tully bilir. Miguel’in küçük Inez cadısı da olsa, hatta Tarloff'un fingirdek kızı da olsa, Lyam için ve Krallık için evlen artık Martin.”</p>

  <p>Martin öfkesini bastırdı. Yaşlı Kılıçustası haklı olmakla birlikte hassas bir noktaya parmak basmıştı. Martin yalnız bir adamdı, kardeşleri dışında kimseyle fazla bir şey paylaşmamıştı. Kadınların yanında ise hiçbir zaman rahat değildi. Şimdi ise kardeşinin politik geleceği için bir yabancıyla evlenmesi isteniyordu. Ama Fannon’un sözlerinde bilgelik olduğunu da biliyordu. Bas-Tyralı hain Guy hâlâ bir işler çeviriyorsa, Lyam’ın tacı güvende değildi. Arutha’nın ölümü, hükümdarların da ölümlü olduklarını açıkça göstermişti. Nihayet Martin, “Bunu da düşüneceğim, Fannon,” dedi.</p>

  <p>Yaşlı Kılıçustası ağır ağır doğruldu. Kapıya geldiğinde döndü. “İyi saklıyorsun, Martin, ama acın ortada. Onu artırdıysam özür dilerim, ama söylediklerimin söylenmesi gerekiyordu.” Martin ancak başıyla onaylayabildi.</p>

  <p>Fannon çıktı ve Martin odasında tek başına kaldı, duvarlardaki kıpır kıpır meşalelerin düşürdükleri gölgeler, odada hareket eden tek şeydi.</p>

  <p>Martin kendisinin ve Rodez Dükü’nün yolculuk hazırlıkları için yapılan koşuşturmacayı sabırsızlıkla izliyordu. Dük Martini kendi gemisine davet etmiş, Martin işe pek de uygun olmayan bir dille teklifi geri çevirmişti. Dük’ün ciddi bir şekilde terslenmesine rağmen kendini ciddi bir hakaret maruz kalmış saymamasının tek nedeni, Arutha’nın ölümünün neden olduğu bariz gerilimdi.</p>

  <p>Dük Miguel ve kızları, yolculuk için giyinmiş olarak kaleden çıktılar. Kızlar gezilerinin bu kadar çabuk sona ermesi karşısında duydukları rahatsızlığı saklayamıyorlardı. Krondor’a dönmeleri tam iki hafta sürecekti. O zaman da babalan bir soylu olarak Arutha’nın gömülmesi ve resmi cenaze töreni için Rillanon’a koşturuyor olacaktı.</p>

  <p>İnce yapılı, zarif tavırları ve giysileri olan bir adam olan Dük Miguel, “Harika evinizden böylesine acı şartlar altında ayrılmak zorunda olmamız çok acı, Majesteleri,” dedi. “Kardeşinizin cenazesinden sonra Majesteleri dinlenmek isterlerse, evimin konukseverliğinin emrinize amade olduğunu bildirmek isterim. Rodez başkentten kısa bir mesafe uzakta.”</p>

  <p>Martin’in ilk tepkisi bir mazeret uydurmak olacaktı, ama Fannon’un bir gece önce söylediklerini dikkate alarak, “Zaman ve şartlar uygun olursa sizi ziyaret etmekten mutluluk duyarım, Majesteleri,” dedi. “Teşekkürler.” İki kıza baktı ve o anda, Tully Crydee ile Rodez arasında bir ittifak önerecek olursa, sessiz Miranda’yı seçmeye karar verdi. Inez ise tam bir dert yumağıydı.</p>

  <p>Dük ve kızları bir araba ile limana doğru yola çıktılar. Martin babasının Dük olduğu zamanları düşündü. O zamanlar Crydee’de kimsenin, Dukalığın sahil yağmurlarıyla sık sık çamur deryasına dönen tozlu yollarında pek de kullanışlı olmayan bir arabaya ihtiyacı olmazdı. Ama Batıya yapılan ziyaretlerin sayısı artınca, Martin bir tane yapılmasını emretmişti. Görünüşe bakılırsa doğulu hanımlar saray giysileri içinde ata binmeyi beceremiyorlardı. Gediksavaşı sırasında üzerinde sımsıkı pantolonu ve tuniğiyle Toprak Beyi Roland ile at yarıştırıp, mürebbiyesinin yüreğini ağzına getiren Carline’i düşündü. Martin iç çekti. Miguel’in iki kızı da asla öyle ata binemezlerdi. Dünyada bir yerlerde, özgür yaşam tutkusunu paylaşacak bir kadın olup olmadığını düşündü. Belki de umabileceğinin en iyisi, içindeki bu gereksinimi kabullenecek ve avlanırken ya da Elvandar’daki dostlarını ziyaret ederken uzun süreler ortadan kaybolduğunda şikayet etmeyecek bir kadındı.</p>

  <p>Elinde bir başka küçük parşömen taşıyan Şahinustası ve ona eşlik eden bir asker Martin’i düşüncelerinden kopardı. “Bu az önce geldi, Majesteleri.”</p>

  <p>Martin parşömeni aldı. Üzerinde Salador tacı vardı. Martin açmak için Şahinustası’nın gitmesini bekledi. Büyük olasılıkla Carline’den şahsi bir mesajdı. Açıp okudu. Bir kez daha okuduktan sonra düşünceli bir ifadeyle parşömeni belindeki kesesine yerleştirdi. Bir an derin derin düşündükten sonra kalenin önünde nöbet tutan bir askere, “Kılıçustası Fannon’u çağır,” dedi.</p>

  <p>Kılıçustası birkaç dakika sonra Dük’ün huzurundaydı. Martin, “İyice düşündüm ve seninle aynı fikirdeyim,” dedi. “Kılıçustalığı makamını Charles’a önereceğim.”</p>

  <p>“Güzel,” dedi Fannon. “Bence kabul edecek.”</p>

  <p>“Öyleyse Fannon, ben yola çıktıktan sonra derhal Charles’a işini anlatmaya başla.”</p>

  <p>Fannon, “Evet, Majesteleri,” dedi. Dönmüş, gitmek üzereydi ki, geri dönüp Martin’e baktı. “Majesteleri?”</p>

  <p>Kaleye doğru yürümeye başlamış olan Martin durdu. “Evet?”</p>

  <p>“İyi misiniz?”</p>

  <p>“İyiyim, Fannon,” dedi Martin. “Az önce Laurie’den bir not aldım, Carline ve Anita’nın iyi olduklarını söylüyor. Sen söylediğim gibi yap.” Başka bir şey söylemeden kaleye dönüp, geniş kapılardan içeri girdi.</p>

  <p>Fannon gitmekte tereddüt etti. Martin’in ses tonu ve tavrı onu şaşırtmıştı. Giderken garip bir hali vardı.</p>

  <p>Baru Charles’ın karşısında sessizce duruyordu. İki adam da yerde bağdaş kurmuş, oturuyorlardı. Charles’ın solunda küçük bir gong vardı ve aralarında bir buhurdan yanıyor, havaya tatlı bir koku yayıyordu. Odayı dört mum aydınlatıyordu. Eşya olarak yalnızca Charles’ın yatağa tercih ettiği yerde duran bir halı, küçük, ahşap bir sandık ve birkaç minder vardı. İki adam da basit cüppeler giymişlerdi. İkisinin de dizlerinin önünde birer kılıç duruyordu. Charles gözlerini ikisinin arasındaki görünmeyen bir noktaya odaklamış dururken Baru bekliyordu. Sonra Tsurani, “Yol nedir?” dedi.</p>

  <p>Baru cevap verdi. “Yol, kişinin efendisine sadakatle hizmet etmesinden ve yoldaşlarıyla arasındaki derin bağlılıktan ibarettir. Yol, kişinin Çark’taki yerini de göz önüne alarak, görevi her şeyden üstün tutar.”</p>

  <p>Charles başının tek bir hareketiyle onayladı. “Görev konusunda, savaşçı yasası mutlaktır. Her şeyden önce görev. Ölene dek.”</p>

  <p>“Bu anlaşıldı.”</p>

  <p>“O halde, görevin doğası nedir?”</p>

  <p>Baru alçak sesle konuştu. “Kişinin lorduna karşı görevi vardır. Kişinin klanına ve ailesine karşı görevi vardır. Kişinin işine karşı görevi vardır ki bu kişinin kendisine karşı görevini anlamasını sağlar. Sonuçta hepsi birden, bir ömür boyu çalışmakla bile asla tam olarak yerine getirilemeyen görevi, kusursuz bir varlığa ulaşma, Çark’ta daha yüksek bir yer edinme görevini oluştururlar.”</p>

  <p>Charles başını bir kez indirerek onayladı. “Doğru.” Küçük bir çekiç alıp gonga hafifçe vurdu. “Dinle.” Baru gözlerini kapatıp düşüncelere dalarak giderek alçalan, zayıflayan sesi dinledi. Ses tamamen kesilince Charles, “Sesin bitip sessizliğin başladığı yeri bul,” dedi. “Sonra o anda var ol, orada benliğinin gizli merkezini, kendi içinde mutlak huzuru bulacaksın. Ve Tsuranilerin en kadim dersini hatırla: Görev her şeyin esasıdır, çok ağır bir yük de olabilir, ölüm ise hiçbir şeydir, havadan bile daha hafiftir.”</p>

  <p>Kapı açıldı ve Martin sessizce içeri girdi. Baru da, Charles da ayağa kalkacak gibi oldular, ama Martin kalkmamalarını işaret etti. Aralarında diz çöktü, gözlerini yerdeki buhurdanlığa dikmişti. “Böldüğüm için bağışlayın.”</p>

  <p>“Bölmediniz, Majesteleri,” diye cevap verdi Charles.</p>

  <p>Baru, “Tsuranilerle yıllarca savaştım ve şerefli düşmanlar olduklarını gördüm,” dedi. “Şimdi ise haklarında daha çok şey öğreniyorum. Charles kendi insanları gibi Savaşçı Yasası öğretisini almama izin verdi.”</p>

  <p>Martin şaşırmış gibi görünmüyordu. “Çok şey öğrendin mi?”</p>

  <p>“Bize benzediklerini öğrendim,” dedi Baru belli belirsiz bir gülümsemeyle. “Bu konulardan pek anlamam, ama bana kalırsa aynı kökten çıkmış iki fidan gibiyiz. Onlar da tıpkı biz Hadatiler gibi Yol’u takip ediyor ve Çark’ı anlıyorlar. Onur ve görev anlayışları da Hadatiler gibi. Biz Yabon halkı, tanrılarımızın isimlerini ve dilimizin büyük bir kısmını, birçok şeyi Krallıktan aldık, ama Hadatiler olarak geçmişten gelen birçok şeyi de koruduk. Tsuranilerin Yol inancı bizimkine çok benziyor. Bu garip, çünkü Tsuranilerle karşılaşıncaya dek inançlarımızı paylaşan kimse yoktu.”</p>

  <p>Martin Charles’a baktı. Tsurani hafifçe omuzlarını silkti. “Belki iki dünyada da aynı gerçeğe ulaşmışızdır. Kim bilir?”</p>

  <p>“Bu, Tully ve Kulgan ile görüşülecek türden bir şey,” dedi Martin. Bir an sessiz kaldıktan sonra, “Charles,” dedi, “Kılıçustalığı makamını kabul eder misin?”</p>

  <p>Tsurani’nin tek şaşırma belirtisi gözünü bir an kırpıştırmasıydı. “Beni onurlandırıyorsunuz, Majesteleri. Evet.”</p>

  <p>“Güzel, memnun oldum. Ben gittikten sonra Fannon sana yol gösterecek.” Martin başını kaldırıp kapıya baktı, sonra sesini alçalttı. “İkinizden bana bir hizmette bulunmanızı istiyorum.”</p>

  <p>Charles hiç tereddüt etmeden hizmet etmeyi kabul etti. Baru Martin’i dikkatle süzdü. Arutha ile Moraelin’e gittikleri sırada aralarında bir bağ oluşmuştu. Baru orada neredeyse ölecekti, ama kaderin bir cilvesiyle kurtulmuştu. Baru geleceğinin Gümüşdiken’i arayanlarla bir şekilde kesiştiğini biliyordu. Dük’ün gözlerinde bir şey gizliydi, ama Baru onu sorguya çekecek değildi. Ne olduğunu zamanla anlayacaktı. Sonunda, “Ben de kabul ediyorum,” dedi.</p>

  <p>Martin adamların arasına oturdu. Anlatmaya başladı.</p>

  <p>Martin pelerinine sarındı. Kuzeyden esen ikindi meltemi serindi. Crydee Denizcinin Kederi’nin burunlarının gerisinde gözden yiterken kıç tarafına doğru baktı. Geminin kaptanına başıyla işaret vererek kıç güvertesinden indi. Kaptanın kamarasına girip kapıyı arkasından kilitledi. Orada Fannon’un askerlerinden, boyu ve genel yapısı Dük ile aynı olan Stefan adındaki biri bekliyordu, adam Martin’inkilerle aynı renkte bir tunik ve pantolon giymişti. Gemiye şafaktan önceki erken saatlerde, sıradan bir denizciymiş gibi sokulmuştu. Martin pelerinini çıkarıp adama uzattı. “Queg’i iyice geride bırakana dek, güverteye ancak geceleri çık. Bir şey olur da gemi Carse, Tulan ya da Özgür Şehirler’de karaya çıkmak zorunda kalırsa, denizcilerin ortadan kaybolduğumdan söz etmelerini istemiyorum.”</p>

  <p>“Evet, Majesteleri.”</p>

  <p>“Krondor’a vardığınızda sizi bekleyen bir araba olacağını sanıyorum. Bu numarayı ne kadar sürdürebileceğini bilmiyorum. Beni tanıyan soyluların birçoğu Rillanon’a doğru çoktan yola çıkmış olacaklar, sıradan uşakların da ilk bakışta fark edemeyecekleri kadar birbirimize benziyoruz.” Martin sahte ikizini inceledi. “Ağzını sıkı tutarsan, Rillanon’a kadar benmişsin gibi gidebilirsin.”</p>

  <p>Stefan uzun bir süre soylu rolü yapma düşüncesinden huzursuz olmuş gibiydi, yine de, “Deneyeceğim, Majesteleri,” dedi.</p>

  <p>Kaptan bir rota değişikliği emredince gemi sarsıldı. “Bu ilk işaret,” dedi Martin. Çabucak çizmelerini, tuniğini ve pantolonunu çıkarıp, iç çamaşırlarıyla kaldı.</p>

  <p>Kaptan kamarasının menteşeli olan tek penceresi zorlanarak açıldı. Martin bacaklarını aşağı sarkıttı. Yukarıdan kaptanın öfkeli sesi duyuluyordu. “Kıyıya çok yaklaşıyorsun! Sancağa kır!”</p>

  <p>Sesinden aklının karıştığı belli olan dümenci, “Tamam, kaptan, sancağa,” diye cevap verdi.</p>

  <p>“Şansın açık olsun, Stefan,” dedi Martin.</p>

  <p>“Sizin de, Majesteleri.”</p>

  <p>Martin kendini kaptan kamarasından aşağı bıraktı. Kaptan onu geniş dümen yekesine çarpma tehlikesine karşı uyarmıştı, Martin de ondan rahatlıkla kaçındı. Kaptan onu kıyıya tehlikeye girmeden mümkün olduğunca yaklaştırmıştı, şimdi de daha derin sulara dönüyordu. Martin kıyıya bir milden az bir mesafe olduğunu gördü. Vasat bir yüzücüydü, ama güçlü bir adamdı ve birkaç rahat kulaçla kıyıya doğru yola koyuldu. Dalgaların köpükleri, gemidekilerin gitgide geride kalan adamı görmelerine engel oluyordu.</p>

  <p>Kısa bir süre sonra Martin nefes nefese kalmış bir halde sendeleyerek kumsala çıktı. Etrafına bakınıp tanıdık bir kerteriz aradı. Akıntılar onu istediğinden daha güneye taşımıştı. Derin bir nefes alıp döndü ve koşmaya başladı.</p>

  <p>On dakikaya kalmadan alçak bir tepeden kumsala doğru hızla inen üç atlı göründü. Martin onları görünce durdu. Atından ilk inen Garret idi, Charles ise fazladan bir atı tutuyordu. Baru gözünü dört açmış, civarda kimse olup olmadığını kontrol ediyordu. Garret Martin’e giyecek bir şeyler uzattı. Kumsaldaki koşu Martin’i kurutmuştu, hemen giyindi. Yedek atın eyerinin arkasında bir muşambaya sarılmış, uzun bir yay duruyordu.</p>

  <p>Martin giyinirken, “Yola çıktığınızı gören oldu mu?” dedi.</p>

  <p>“Garret atınızla birlikte şafak sökmeden şatodan ayrılmıştı zaten,” diye cevap verdi Charles, “ben de nöbetçilere Yabon’a dönen Baru’ya kısa bir süre eşlik edeceğimi söyledim. Kimse bir şey söylemedi.”</p>

  <p>“Güzel. Murmandamus’un adamlarıyla geçen karşılaşmamızda da öğrendiğimiz gibi, gizlilik her şeyden önemli.” Martin atına binip, “Yardımlarınız için teşekkürler. Charles, kimse kuşkulanmaya başlamadan Garret ile ikiniz bir an önce dönseniz iyi olacak,” dedi.</p>

  <p>“Kaderin getireceği ne olursa olsun, sizi onurlandırsın, Majesteleri,” dedi Charles.</p>

  <p>Garret yalnızca, “Bol şans, Majesteleri,” dedi.</p>

  <p>Dört atlı yola çıktılar, ikisi sahil yolundan Crydee’ye dönerken, ikisi ele denizden içeriye, ormandan kuzeydoğuya doğru gidiyorlardı.</p>

  <p>Orman sessizdi, ama kuşların ve küçük hayvanların sesleri yer yer sessizliği bölüyor, her şeyin yolunda olduğunu gösteriyorlardı. Martin ve Baru günlerdir aralıksız yol almış, atlarının dayanıklılığını sonuna kadar zorlamışlardı. Birkaç saat önce Crydee nehrini geçmişlerdi.</p>

  <p>Bir ağacın arkasından yeşil bir tunik ve kahverengi deri pantolon giymiş biri belirdi. Selam vererek, “Hoş geldin, Martin Longbow, Baru YılAnitatili.”</p>

  <p>Martin elfi hatırlamıştı, ama onu pek yakından tanımıyordu. “Hoş bulduk, Tarlen. Kraliçe ile görüşmek için geldik.”</p>

  <p>“Öyleyse yolunuza devam edin, sen ve Baru onun sarayında her zaman kabul görürsünüz. Ben burada nöbet tutmalıyım. Son geldiğinizden beri durum biraz kötüleşti.”</p>

  <p>Martin elfin ses tonunu tanıyordu. Bir şey elfleri rahatsız ediyordu, ama Tarlen ne olduğunu söylemiyordu. Ne olduğunu anlamak için Martin’in Kraliçe ve Tomas ile görüşmesi gerekecekti. Meraklanmıştı. Elfler bir şeyden son defa bu kadar rahatsız olduklarında Tomas deliliğinin zirvesindeydi. Martin atını mahmuzladı.</p>

  <p>Bir süre sonra iki atlı elf ormanlarının kalbi, kadim elf şehri olan Elvandar’a yaklaşıyorlardı. Ağaçların üzerinde pırıl pırıl bir taç gibi duran güneş tam tepedeydi ve ağaç şehir bir ışık yağmuruyla yıkanıyordu. Yeşil ve altın, kırmızı ve beyaz, gümüş ve bronz renkli yapraklar Elvandar’ı sayvanında ışıl ısıldı.</p>

  <p>Atlarından inerlerken bir elf yaklaştı. “Bineklerinizle biz ilgileniriz, Lord Martin. Majesteleri hemen gelmenizi istiyor.”</p>

  <p>Martin ve Baru, bir ağacın gövdesinden elf şehrine doğru oyulmuş olan merdivenleri aceleyle çıktılar. Ağaçların dallarına kurulmuş yüksek kemerlerden geçerek yukarı tırmandılar. Nihayet Elvandar’ın merkezi olan Kraliçe’nin sarayına ulaştılar.</p>

  <p>Aglaranna tahtında suskun bir halde oturuyordu, baş danışmanı Tathar hemen yanındaydı. Kraliçe’nin meclisini oluşturan, yaşlı Efsunörücüler salonun çevresinde oturuyorlardı. Yanındaki taht ise boştu. Kraliçe’nin yüzündeki ifade çoğu kişi için anlaşılmazdı, ama Martin elfleri yakından tanıyordu ve gözlerindeki endişeyi görebiliyordu. Yine de, “Hoş geldin, Lord Martin. Hoş geldin, Hadatilerden Baru,” derken güzel ve soyluydu ve gülümsemesi sıcak bir ışık gibiydi.</p>

  <p>Adamlar eğilerek selam verdiler; sonra Kraliçe, “Gelin, konuşalım,” dedi. Doğrulup onları bir odaya götürdü, Tathar da yanındaydı. İçeri girince dönüp oturmalarını işaret etti. Getirilen şarap ve yiyeceğe kimse dokunmazken Martin, “Bir sorun var,” dedi. Bir soru değildi bu.</p>

  <p>Aglaranna’nın ifadesi iyice endişeli bir hal aldı. Martin onu Gediksavaşı’ndan beri bu kadar ciddi görmemişti. “Tomas gitti.”</p>

  <p>Martin gözlerini kırpıştırdı. “Nereye?”</p>

  <p>Cevabı Tathar verdi. “Bilmiyoruz. Yazortası Bayramı’ndan birkaç gün sonra, bir gece oltadan kayboluverdi. Zaman zaman düşünceleriyle baş başa kalmak için uzaklaştığı olurdu, ama bir günden fazla sürmezdi. İki gün sonunda ortaya çıkmayınca iz sürücüler gönderildi. Elvandar’da hiç iz yoktu, ama bu şaşırtıcı bir şey değil. Onun yolculuk etmek için başka yöntemleri var. Ama kuzeydeki bir açıklıkta onun çizmelerinin izlerini bulduk. Toprakta sandalet izleri de vardı, bu da orada başka, birinin daha olduğunu gösteriyor.”</p>

  <p>“Tomas biriyle buluşmaya gitti, ama dönmedi,” dedi Martin.</p>

  <p>Elf Kraliçesi, “Üçüncü bir iz daha vardı,” dedi. “Bir ejderhanın izleri. Valheru bir kez daha bir ejderhanın sırtında uçuyor.”</p>

  <p>Martin arkasına yaslandı, anlamıştı. “Deliliğinin geri dönmüş olmasından mı korkuyorsunuz?”</p>

  <p>“Hayır,” dedi Tathar hemen. “Tomas bundan kurtuldu ve her halükarda, tahmin edemeyeceği kadar güçlü. Hayır, biz Tomas’ın haber vermeden bu şekilde ortadan kaybolmasını gerektiren şeyden korkuyoruz. Bir başkasının varlığından korkuyoruz.”</p>

  <p>Martin’in gözleri büyüdü. “Sandaletler mi?”</p>

  <p>“Ormanlarımıza fark edilmeden girmek için nasıl güçler gerektiğini biliyorsun. Bugüne dek bunu yapabilen tek bir adam oldu: Kara Macros.”</p>

  <p>Martin iyice düşündü. “Belki de yalnızca o değildir. Anladığım kadarıyla Pug Murmandamus meselesini ve Düşman dediği şeyi incelemek için Tsurani dünyasında kalıyordu. Belki de o dönmüştür.”</p>

  <p>“Hangi büyü ustası olduğunun bir önemi yok,” dedi Tathar.</p>

  <p>Bu defa konuşan Baru oldu. “Önemli olan, muazzam güçleri olan iki adamın, kuzeydeki sorunların tekrar başladığı bir dönemde esrarengiz bir göreve çıkmış olmaları.”</p>

  <p>“Evet,” dedi Aglaranna. Martin’e dönerek, “Sana yakın olan birinin ölüm haberini aldık,” dedi. Elflerde gelenek olduğu üzere, ölenin adını anmaktan kaçınmıştı.</p>

  <p>“Sizin kadar yüce birine bile anlatamayacağım şeyler var, Kraliçem. Bir görevim var.”</p>

  <p>“Öyleyse,” dedi Tathar, “nereye gittiğinizi ve sizi buraya neyin getirdiğini sorabilir miyim?”</p>

  <p>“Tekrar kuzeye gidip, geçen yıl başlanan işi bitirmenin zamanı geldi,” dedi Martin.</p>

  <p>“Buraya gelmeniz iyi olmuş,” dedi Tathar. “Sahilden doğuya kadar, kuzey yönüne doğru büyük çaplı goblin göçleri olduğuna dair belirtiler gördük. Moredheller de ormanlarımızın yakınlarındaki keşiflerini iyice arttırdılar. Savaşçılarımızdan normal sınırlarımızı aşan olup olmadığını mutlaka bilmek istiyor gibiler. Taş Dağ sınırı yakınlarından kuzeye doğru yol alan başıboş çeteler de görüldü. Gwaliler korkunç bir şeyin yaklaştığını sezmişçesine güneye, Yeşil Yürek’e doğru kaçtılar. Bir de aylardır esen uğursuz, kötücül bir rüzgar var, kuzeye doğru güçler toplanıyormuş gibi mistik bir hava taşıyor. Bizi endişelendiren çok şey var. “</p>

  <p>Baru ve Martin bakıştılar. Hadati, “Her şey çok hızlı gelişiyor,” dedi.</p>

  <p>Aşağıdan bir bağırışın duyulup, Kraliçe’nin yanında bir elfin belirmesiyle konuşmaları bölündü. “Gelin Majesteleri, bir Dönmüş var,”</p>

  <p>Aglaranna, “Martin, Baru, gelin de mucizevi bir şeye tanık olun,” dedi.</p>

  <p>Tathar Kraliçe’yi izlerken dönüp, “Tabii numara değil de gerçek bir Dönmüş ise,” dedi.</p>

  <p>Diğer danışmanlar da Kraliçe ile Tathar’ın ardından aceleyle merdivenlerden indiler. Zemin kata ulaştıklarında bir moredhelin çevresini sarmış olan çok sayıda savaşçıyla karşılaştılar. Kara elfler için normal sayılamayacak kadar sakin duran kara elf Martin’e bir garip görünmüştü.</p>

  <p>Moredhel Kraliçe’yi görünce karşısında başını eğip selam verdi. Yumuşak bir sesle, “Döndüm, Leydim,” dedi.</p>

  <p>Kraliçe başıyla Tathar’a işaret verdi, O ve diğer Efsunörücüler moredhelin çevresini sardılar. Martin tuhaf, doğaüstü bir hisse kapıldı, sanki hava birden elektriklenmiş, adeta bir müzik duyulur olmuştu. Efsunörücülerin büyü yapmakta olduklarını anladı.</p>

  <p>Sonra Tathar, “Gerçekten dönmüş!” dedi.</p>

  <p>“Adın nedir?” dedi Aglaranna.</p>

  <p>“Morandis, Majesteleri.”</p>

  <p>“Artık değil. Sen Lorren’sin.”</p>

  <p>Martin önceki yıl elfsoyunun boyları arasında aslında gerçek bir farklılık olmadığını, onları ayıranın sadece, moredhelleri kendi türleri dışındaki herkese karşı ölümcül bir nefretle dolduran Kara Yol’un gücü olduğunu öğrenmişti. Ama aralarında davranış, duruş ve tavır bakımından ince farklılıklar da vardı.</p>

  <p>Moredhel doğruldu ve çevresini saran elfler, moredhel orman klanlarına özgü gri tuniğini çıkarmasına yardım ettiler. Martin tüm yaşamını elflerin arasında geçirmiş ve moredhellerle defalarca savaşmıştı, aralarındaki farkları tanırdı. Şimdi ise duyuları karmakarışık olmuştu. Moredhel bir an tuhaf, beklediğinden farklı görünmüş, bir an sonra ise moredhel olmaktan tamamen çıkmıştı. Ona kahverengi bir tunik verildi ve Martin mucizevi, bir şekilde karşısında bir elf buldu. Moredhellere özgü kara saçları ye gözleri vardı, ama bu birkaç elfte de rastlanan bir şeydi, tıpkı bazı moredhellerin sarışın ve mavi gözlü oldukları gibi. O bir elfti!</p>

  <p>Tathar Martin’in bu değişim karşısındaki tepkisini fark ederek, “Kimi zaman kayıp kardeşlerimizden biri Kara Yol’dan ayrılır,” dedi. “Arkadaşları ondaki değişikliği fark edip bize ulaşamadan onu öldürmeyi başaramazlarsa, biz onu yurduna tekrar kabul ederiz. Bu bir şenlik nedenidir.” Martin ve Baru civardaki tüm elflerin gelip Lorren’in evine dönüşünü kutlamalarını izlediler. “Geçmişte moredheller aramıza casus yollamayı denediler, ama gerçekleri ile sahtelerini her zaman ayırt edebiliriz. Bu gerçekten halkına dönmüş.”</p>

  <p>“Bu sık sık olur mu?” dedi Baru.</p>

  <p>“Elvandar’da yaşayanların en yaşlısı benim,” dedi Tathar. “Bundan önce yalnızca yedi Dönmüş geldiğini gördüm.” Bir süre sessiz kaldı. “Günün birinde Kara Yol’un gücü nihayet dağıldığında, tüm kardeşlerimizi bu şekilde kurtarmayı umuyoruz.”</p>

  <p>Aglaranna Martin’e döndü. “Gelin, kutlamalar yapılacak.”</p>

  <p>“Kalamayız, Majesteleri,” diye cevap verdi Martin. “Buluşmamız gereken kişiler var.”</p>

  <p>“Planlarınızı öğrenebilir miyiz?”</p>

  <p>“Çok basit bir plan,” diye cevap verdi Crydee Dükü. “Murmandamus’u bulacağız.”</p>

  <p>Baru da duygusuz bir sesle “Ve onu öldüreceğiz,” diye ekledi.</p>
</body>
</html>
