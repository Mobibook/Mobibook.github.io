<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="bölüm-ad" style="text-align: center;">ŞENLİK</h2>

  <p class="giriş"><big><big>J</big></big><small>İMMY SALONDA KOŞUYORDU.</small></p>

  <p>Son birkaç ayda çok serpilmişti. Bir sonraki Yazortası Günü’nde on altı yaşına basmış sayılacaktı, ama gerçek yaşını kimse bilmiyordu. On altı iyi bir tahmindi, ama on yedi, hatta on sekize yakın olması da mümkündü. Zaten atletik bir yapısı varken saraya geldiğinden beri de omuzları da genişlemiş, neredeyse bir baş boyu kadar da uzamıştı. Artık bir çocuktan çok erkek görünümündeydi.</p>

  <p>Ama bazı şeyler asla değişmiyordu, Jimmy’nin sorumluluk anlayışı da bunlardan biriydi. Önemli görevler için güvenilir olmakla birlikte, basit şeyler konusundaki umursamazlığı, Krondor Prensi’nin Sarayını bir kez daha karıştırmak üzereydi. Prensin sarayının baş toprak beyi olarak toplantıya ilk gidenin o olması gerekiyordu, ama her zamanki gibi sonuncu olmak üzereydi. Dakiklik denilen şeyden nedense hiç nasibini almamıştı. Ya erken ya da geç kalıyor, bir işi nadiren zamanında yapıyordu.</p>

  <p>Toprak Beyi Locklear, toprak beylerinin toplanma yeri olarak kullanılan küçük salonun kapısında durmuş, telaşla Jimmy’ye acele etmesini işaret ediyordu. Jimmy’nin Arutha ile birlikte Gümüşdiken seferinden dönmesinin ardından, tüm toprak beyleri arasında yalnızca Locklear, Prens’in toprak beyi ile arkadaş olmuştu. Jimmy’nin onun birçok bakımdan hâlâ bir çocuk olduğu yönündeki ilk ve doğru izlenimine rağmen, Karanın Bittiği Yer Baronunun en küçük oğlunun sergilediği pervasızlıklar arkadaşını hem şaşırtmış, hem de memnun etmişti. Jimmy’nin kurduğu planlar ne kadar riskli olursa olsun, Locklear çoğu zaman ona uyuyordu. Jimmy’nin saray görevlilerinin sabrını sınamasının sonucu olarak başı derde girdiğinde de Locklear cezalandırılmayı normal karşılıyor, bunu yakalanmanın haklı bir bedeli olarak görüyordu.</p>

  <p>Jimmy hızla odaya girdi, pürüzsüz mermer zeminde kayarken durmaya çalışıyordu. Yeşil ve kahverengi giysiler içindeki iki düzine toprak beyi, salonda iki düzgün sıra oluşturmuşlardı. Etrafına bakınınca, herkesin yerini almış olduğunu gördü. Kendisi de yerine geçtiği anda, Teşrifatçıbaşı Brian deLacy içeri girdi.</p>

  <p>Baş Toprak Beyi unvanı kendisine verildiğinde, Jimmy bunun yalnızca ayrıcalıkları olduğunu, hiçbir sorumluluğu olmayacağını sanmıştı. Bu kanısı kısa sürede değişmişti. Sarayın küçük de olsa önemli bir parçası olarak üzerine düşeni yerine getiremediği zaman, tüm ülke ve devirlerdeki bürokratların gayet iyi tanıdıkları o kesin gerçekle yüzleşmişti: Üstleri özür değil, sonuç istiyorlardı. Toprak beylerinin yaptığı tüm hataların sorumluluğunu Jimmy taşıyordu. Şu âna dek onun için bu pek de iyi bir yıl olmamıştı.</p>

  <p>Uzun boylu, Saray Teşrifatçısı, ölçülü adımlarla ve makamına özgü kırmızı ve siyahlı cüppesinin hışırtıları arasında ilerleyip, teknik olarak Saray Kahyasından sonra baş yardımcısı olması gereken, ama daha ziyade en büyük problemi olan Jimmy’nin arkasına geçti. Amir deLacy’nin iki yanında, mor ve sarı renkli üniformalar giymiş olan iki avam çocuğu vardı, günün birinde Batı Alemi’nin yöneticileri olacak olan toprak beylerinin aksine, büyüdüklerinde saray hizmetkarları olacaklardı. Amir deLacy demir ökçeli makam asasını dalgın dalgın yere vurarak, “Beni yine kıl payı geçtin, değil mi, Toprak Beyi James?”</p>

  <p>Jimmy, arka sıralardaki çocukların bazılarının bastırdıkları kahkahalarının seslerine rağmen ciddi ifadesini bozmadan, “Herkes yerinde, deLacy Usta. Toprak Beyi Jerome odasında, yaralı olduğu için mazeretli.”</p>

  <p>DeLacy sesinde bitkin bir yılgınlıkla, “Evet, dün oyun alanında yaşadığınız küçük anlaşmazlık kulağıma geldi,” dedi. “Jerome ile aranızdaki bitmek bilmez sıkıntılar üzerinde duracak değiliz. Babasından bir mesaj daha aldım. Herhalde bundan sonra bu mesajları doğruca sana gönderirim.” Jimmy masum görünmeye çalıştıysa da başaramadı. “Şimdi, gündeme geçmeden önce, bir gerçeğin vurgulanması gerektiğine inanıyorum: her an, genç birer centilmen gibi davranmak durumundasınız. İşte bu nedenle, yeni yeni oluşmaya başlayan bir modaya, tam olarak belirtmek gerekirse, Altıncıgün’de oynanan varil topu karşılaşmalarının sonuçları üzerine bahis yatırma işine son verilecektir. İyice anlaşıldı mı?” Soru tüm toprak beylerine sorulmuş olsa da, deLacy’in eli o anda Jimmy’nin omuzundaydı. “Bu günden itibaren bahis oynamak yok, tabii atlar gibi şerefli bir konuda olursa, o başka. Sakın ha yanlış anlamayın, bu bir emirdir.”</p>

  <p>Tüm toprak beyleri mırıldanarak onayladılar. Jimmy de vakur bir ifadeyle başını sallayarak onayladı, o öğleden sonra oynanacak karşılaşmaya önceden bahis yatırmış olduğu için içten içe seviniyordu. Askerler ve küçük soylular bu karşılaşmaya öylesine ilgi göstermişlerdi ki; Jimmy de ne yapıp edip bahislere katılmanın bir yolunu aramıştı. DeLacy Usta, Jimmy’nin karşılaşmaya zaten bahis yatırdığını öğrenecek, olursa, bunun bedeli ağır olabilirdi, ama Jimmy üzerine düşeni yerine getirdiğine inanıyordu. DeLacy, zaten oynanmış olan bahisler için bir şey söylememişti.</p>

  <p>DeLacy Usta, Jimmy’nin bir gece önce hazırlamış olduğu programın üzerinden alelacele geçti. Saray Teşrifatçısı Toprak Beyi’nden çok şikayetçi olsa da, çalışmalarıyla ilgili bir sorunu yoktu. Jimmy kendisine verilen her görevin üstesinden geliyordu; çoğu zaman mesele, o işi üstlenmesini sağlamaktı. Günün görevleri verilirken deLacy, “Öğleden sonra ikinci saatin vurmasına on beş dakika kala, sarayın merdivenlerinde toplanın,” dedi, “çünkü öğleden sonra ikinci saatte, Prens Arutha ve ailesi Doğum Şenliği için hazır bulunacaklar. Tören sona erdikten sonra, gün boyu başka bir göreviniz olmayacak, -yani ailesi burada olanlar gidip onlarla kalabilirler. Ancak aranızdan ikisi, Prens’in ailesi ve konuklarına eşlik edecekler. Bu görev için Toprak Beyleri Locklear ve James’i seçtim. İkiniz derhal Kont Volney’in makamına gidecek ve onun hizmetine gireceksiniz. Hepsi bu kadar.”</p>

  <p>DeLacy ayrılıp, diğer Toprak Beyleri de dağılırlarken, Jimmy öfkeli bir sessizlik içinde donakalmıştı. Locklear ağır ağır yaklaşıp önünde durdu ve omuzlarını silkerek, “Ne şanslıyız, değil mi?” dedi. “Herkes gezip tozacak, tıkınacak ve” -Jimmy’ye yan’ bakarak sırıttı- “kızları öpecek. Ama biz, Majesteleri’nin yanı başında olacağız,”</p>

  <p>Jimmy, “Onu öldüreceğim,” diyerek içini döktü.</p>

  <p>Locklear başını salladı. “Jerome’u mu?”</p>

  <p>“Başka kim olacaktı?” Jimmy salondan çıkarken, arkadaşına gelmesini işaret etti. “DeLacy’ye bahislerden söz etmiş. Dün gözünü morarttığım için benden intikam alıyor.”</p>

  <p>Locklear çaresizlikle iç çekti. “İkimiz de oynamadığımıza göre bugün Thom, Jason ve diğer çırakları yenmemiz mümkün değil.” Locklear ve Jimmy, toprak beyleri arasındaki en iyi iki sporcuydu. Neredeyse Jimmy kadar çevik olan Locklear, kılıç müsabakalarında da ondan sonra ikinciydi. Saraydaki en iyi iki top oyuncusu da onlardı, ikisi de oynamayınca, çıraklar için galibiyet kesin sayılırdı. “Bahse ne kadar yatırdın?”</p>

  <p>“Hepsini,” dedi Jimmy. Locklear irkildi. Toprak beyleri altın ve gümüşlerini aylardır bu maç için biriktiriyorlardı. “DeLacy’nin başımıza bu işi saracağını nereden bilebilirdim? Ayrıca onca mağlubiyetimiz sayesinde, çıraklar için beşe iki bahis bulmuştum.” Toprak beylerinin oyununda aylar boyunca kaybederek bir mağlubiyet serisi oluşturmuş, böylece bahisleri yükseltmişti. Düşündü. “Henüz her şey bitmiş sayılmaz. Bir şeyler düşüneceğim.”</p>

  <p>Locklear konuyu değiştirerek, “Bugün tam son anda yetiştin,” dedi. “Bu defa neden geciktin?”</p>

  <p>Jimmy sırıtınca, yüzündeki karamsar ifade kayboldu. “Marianna ile konuşuyordum.” Ardından yüzü sıkıntılı bir ifadeye büründü. “Karşılaşmadan sonra onunla buluşacaktık, ama şimdi Prens ve Prenses’in yanında olacağız.” Geçen yazdan beri gelişmesinin yanında Jimmy’deki bir başka değişiklik de, kızları keşfetmesiydi. Yanında bulunmaları ve hakkında iyi şeyler düşünmeleri, bir anda onun için önemli olmuştu. Yetişme tarzı ve bilgisi sayesinde, hele saraydaki diğer toprak beyleri ile kıyaslanacak olursa, Jimmy yaşına göre çok şey görmüş geçirmişti. Sabık hırsız son birkaç aydır saraydaki genç hizmetçi kızların arasına karışıyordu. Marianna ise onun ilgisini çeken ve zeki, kurnaz ve yakışıklı toprak beyi tarafından ayakları yerden kesilen son kızdı. Jimmy’nin kıvırcık kahverengi saçları, yüzünden eksik olmayan gülümsemesi ve ışık saçan koyu renk gözleri, saray çalışanları arasında birçok kızın ailesi için endişe kaynağı olmuştu bile.</p>

  <p>Locklear ilgilenmiyor gibi görünmeye çalışsa da, saraydaki kızların giderek artan ilgisi yüzünden bu numarası pek etkili olmuyordu. Neredeyse her geçen gün uzayan boyu Jimmy’ninkine yaklaşmıştı. Dalgalı, sarı meçli kahverengi saçları, adeta kadınsı denilebilecek kaşların süslediği peygamber çiçeği mavisi gözleri, çekici gülümsemesi ve dost canlısı, rahat tavırları sayesinde, saraydaki genç kızların gözdesi olmuştu. Yurdunda yalnızca erkek kardeşleri olduğu için, çevresinde kızlar olması fikrine henüz tam olarak alışamamış olsa da, Jimmy’nin yakınında olmak, kızlarda sandığından çok daha fazlasının olduğuna ikna etmişti onu. “Eh,” dedi Locklear, “deLacy bir bahaneyle seni görevden almazsa veya Jerome seni şehrin kabadayılarına dövdürtmezse bile, kıskanç bir aşçı yamağı ya da öfkeli bir baba çıkıp o saçlarını bir satırla tarayacak. Ama geç kalacak olursak, onlara gerek kalmaz -Kont Volney kellelerimizi birer mızrağın ucuna taktırır. Acele et.”</p>

  <p>Locklear bir kahkaha atıp, dirseğiyle arkadaşını dürttükten sonra koridorlarda koşmaya başladı, Jimmy de bir adım arkasındaydı. Yaşlı bir hizmetkar toz alma işinden başını kaldırıp koşuşturan çocuklara baktı ve bir an için gençliğin sihrini düşündü. Ardından, akıp giden zamanın etkilerine yenik düşerek, önündeki işe döndü.</p>

  <p>Haberciler saray merdivenlerinden inmeye başlayınca kalabalık coşkuyla tezahürat yaptı. Tezahürat yapıyorlardı çünkü biraz soğuk olmakla birlikte çok sayılan ve adı adaletle birlikte anılan Prensleri onlara hitap edecekti. Tezahürat yapıyorlardı çünkü sevgili Prenseslerini göreceklerdi. Eski bir neslin sembolü, geçmişten geleceğe uzanan bir bağdı o. Ama hepsinden önemlisi, soylu olmadıkları halde Prens’in mutfağından yiyecek ve onun mahzeninden şarap içecek olan şanslı vatandaşlar arasında oldukları için tezahürat yapıyorlardı.</p>

  <p>Doğum Şenliği, kraliyet ailesinin herhangi bir üyesinin doğumundan otuz gün sonra yapılırdı. Nasıl başladığı hâlâ bilinmiyordu, ama genel kanıya göre, Rillanon şehir devletinin kadim hükümdarlarının, her makam ve sınıftan halka, tahtın veliahtlarının kusursuz olarak doğduklarını göstermeleri gerekiyordu. Şimdi ise bu, halkın memnuniyetle karşıladığı bir şenliğe dönüşmüştü, ikinci bir Yazortası Günü gibi bir şeydi.</p>

  <p>Şenliğin ardından ufak tefek suçlar işlemiş olanlar affedilir, şeref meseleleri çözülmüş sayılır, bir hafta ve bir gün boyunca düello etmek yasaklanırdı; son Şenlik’ten -on dokuz yıl önce, Prenses Anita adına yapılan- bu yana olan tüm borçlar silinir, öğleden sonra ve akşam boyunca da makamlar bir kenara bırakılır ve avam ile soylular, bir masada yemek yerlerdi.</p>

  <p>Jimmy habercilerin arkasında yerini alırken, birilerinin daima çalışmak zorunda olduğunu fark etti. Birisi o gün sunulan yemekleri hazırlamak, birisi de gece temizlemek zorundaydı. Kendisi de, ihtiyaç duyacak olurlarsa Arutha ve Anita’ya hizmet etmek üzere hazır bulunmak zorundaydı. Kendi kendine iç geçirerek, nereye saklanırsa saklansın gelip kendisini bulan sorumlulukları bir kez daha düşündü.</p>

  <p>Haberciler, ardından da Arutha’nın Saray Muhafızları yerlerini alırlarken Locklear kendi kendine usulca homurdandı. Krondor Şövalye Mareşali Gardan ve Saray Şansölyeliğini yapan Kont Volney’in de gelmeleri, törenin başlamak üzere olduğunun habercisiydi.</p>

  <p>Esmer yüzünde neşeli bir ifade taşıyan kır saçlı asker, iri yarı Şansölyeye başıyla işaret ettikten sonra, deLacy Usta’ya başlaması için işaret verdi. Saray Teşrifatçısı’nın asasının yere vurmasıyla birlikte, borazancılar ve davulcular çalmaya başladılar. Saray Teşrifatçısı bir kez daha yere vurunca kalabalık sessizleşti ve bir haberci, “Duyduk duymadık demeyin!” diye bağırdı. “Majesteleri Arutha conDoin, Krondor Prensi, Batı Aleminin Lordu, Rillanon tahtının veliahtı.” Halk alkışlarla tezahürat yaptı, ama gerçek olmaktan çok, göstermelik bir tezahürattı bu. Arutha halkta sevgi değil, derin bir saygı ve takdir uyandıran türden biriydi.</p>

  <p>Uzun boylu, yapılı, siyah saçlı bir adam içeri girdi, zarif işlemeli açık kahverengi giysisinin omuzlarında, makamına özgü kırmızı pelerin asılıydı. Haberci Prenses’i takdim ederken durup kahverengi gözlerini kıstı. İnce yapılı, kızıl saçlı Krondor Prensesi kocasının yanına gelince, yeşil gözlerindeki mutlu pırıltı onu da gülümsetti ve kalabalık içtenlikle tezahürat yapmaya başladı. Karşılarındaki, Arutha’nın selefi olan Erland’ın kızı, sevgili Anita’larıydı.</p>

  <p>Tören çok kısa sürecek olmasına rağmen, soyluların takdimleri çok daha uzun zaman alıyordu. Saray soylularından ve konuklardan oluşan bir heyet halka tanıtılmak zorundaydı. İlk çift takdim edildi. “Majesteleri, Salador Dük ve Düşesi.”</p>

  <p>Sarışın, yakışıklı bir adam, siyah saçlı bir kadına kolunu uzattı. Eski ozan ve gezgin, şimdi ise Salador Dükü ve Prenses Carline’in kocası olan Laurie, güzel eşine erkek kardeşinin yanına kadar eşlik etti. Krondor’a bir hafta önce, yeğenlerini görmek için gelmişlerdi ve bir hafta daha kalacaklardı.</p>

  <p>Haberci ardı arkası gelmeyen soyluları takdim ettikten sonra nihayet sıra, aralarında Kesh Büyükelçisi’nin de bulunduğu konuk soylulara geldi. Lord Hazara Han geleneksel Kesh gösterişini bir kenara bırakıp, yalnızca dört muhafızla gelmişti. Büyükelçi, Jal Pur: çöl adamlarına özgü bir tarzda giyinmişti: yalnızca gözlerini açıkta bırakan bezden bir baş örtüsü, baldırlarına kadar çıkan siyah çizmelerin içine sokulmuş pantolon ve beyaz tunik üzerine lacivert, uzun bir cüppe. Muhafızlar ise tepeden tırnağa siyah giymişlerdi.</p>

  <p>Sonra deLacy öne çıkıp, “Halk yaklaşsın,” diye seslendi. En fakir dilencisinden en zengin halk adamına kadar kadınlı erkekli yüzlerce kişi, sarayın merdivenleri altında toplandı.</p>

  <p>Arutha, Doğum Şenliği’nin ayinsel sözlerini söyledi. “Bugün Lord Kralımız Birinci Lyam’ın hükümdarlığının ikinci yılının üç yüz onuncu günü. Bugün, oğullarımızı takdim ediyoruz.”</p>

  <p>DeLacy asasını yere vurdu ve haberci, “‘Soylu Majesteleri, Prensler Borric ve Erland.” Arutha ve Anita’nın bir aylık ikiz oğulları halka ilk kez gösterildiği anda, izleyiciler çılgınca bağırıp çağırarak tezahürata başladılar. Oğlanlara bakmak üzere seçilmiş olan dadı öne çıkıp, onları anne ve babalarına teslim elti. Arutha, adını kendi babasından alan Borric’i alırken, Anita da kendi babasının adaşını kucağına aldı. İki bebek de halka teşhir edilmeyi iyi karşılasalar da, Erland sıkıntı belirtileri gösteriyordu. Arutha ve Anita oğullarını dadıya teslim ettikten sonra bile tezahürat dinmedi. Arutha merdivenlerin aşağısında toplanmış olanlara, nadiren sergilediği bir gülümsemeyle karşılık verdi. “Oğullarım iyi ve güçlüler, bir kusurları yok. Hükümdarlık için uygunlar. Onları kraliyet ailesinin oğulları olarak kabul ediyor musunuz?” Halk coşkuyla onayladı. Anita da kocasının gülümsemesini paylaştı. Arutha halkı selamladı. “Teşekkürler, sevgili halkım. Şenlikler başlayana dek, hepinize iyi günler dilerim.”</p>

  <p>Tören sona ermişti. Jimmy, görevi olduğu üzere hemen Arutha’nın yanına geçerken, Locklear da Anita’nın yanına geçti. Locklear resmi olarak küçük bir toprak beyi idi, ama Prenses’in yanında o kadar sık görevlendiriliyordu ki, çoğu zaman onun şahsi toprak beyi olarak görülüyordu. Jimmy, deLacy’nin Locklear ile kendisini, ikisini de kolayca göz önünde bulundurabilmek için bir arada tutmak istediğinden şüpheleniyordu. Eşi ile kız kardeşi ikizlerin başına üşüşürlerken onları izleyen Prens, Jimmy’ye dönerek belli belirsiz gülümsedi. Kesh Büyükelçisi geleneksel yüz örtüsünü çıkarmış, önündeki sahne karşısında gülümsüyordu. Dört muhafızı yanından ayrılmıyorlardı.</p>

  <p>“Majesteleri,” dedi Keshli, “üç kez kutsanmışsınız. Sağlıklı bebekler, tanrıların bir armağanıdır. Üstelik de erkek çocukları. Hem de iki tane.”</p>

  <p>Dadının kollarındaki oğullarıyla ilgilenirken adeta ışık saçan eşi, Arutha’nın gözlerini kamaştırıyordu. “Teşekkürler, Lord Hazara Han. Bu yıl bize katılmanız, umulmadık bir lütuf.”</p>

  <p>Adam, “Bu yıl Durbin’de hava bir felaket,” derken, bir yandan da küçük Borric’e mimikler yapmaya başladı. Bir anda konumunu hatırlayıp ciddileşerek, “Ayrıca, Majesteleri,” dedi, “Batıdaki yeni sınır hakkında tartışıp sonuca bağlamamız gereken küçük bir mesele de var.”</p>

  <p>Arutha bir kahkaha atı. “Sevgili Abdur, küçük meseleler sizinle ciddi sorunlara dönüşür. Pazarlık masasında karşınıza oturmak fikri pek hoşuma gitmiyor. Yine de, yapacağınız her türlü öneriyi Majesteleri’ne iletirim.”</p>

  <p>Keshli eğilip selam vererek, “Majesteleri ne zaman uygun görürlerse,” dedi.</p>

  <p>Arutha dikkatini muhafızlara çevirdi. “Oğullarınızı ya da Lord Davud Han’ı yanınızda göremiyorum.”</p>

  <p>“Jal Pur’da, normalde benim yapmam gereken işlerle ilgileniyorlar.”</p>

  <p>Arutha dört muhafızı göstererek, “Ya bunlar?” dedi. Her biri, kılıçlarının kabzalarına kadar siyaha bürünmüşlerdi, giysileri de çöl adamlarınınkileri andırmakla beraber, Arutha’nın Keshlilerde gördüklerine hiç benzemiyordu.</p>

  <p>“Bunlar izmali, Majesteleri. Yalnızca şahsi muhafızlık yaparlar, hepsi bu.”</p>

  <p>Bebeklerin çevresini saran kalabalık dağılmaya başlarken, Arutha bir şey söylememeyi tercih etti. İzmaliler Yüce Kesh İmparatorluğu’nda bulunabilecek en iyi korumayı sağlayan muhafızlar olarak ün yapmışlardı, ama çok iyi eğitimli birer casus, hatta zaman zaman suikastçi oldukları yolunda da söylentiler vardı. Ustalıkları neredeyse bir efsane olmuştu. Bir yere hiç fark edilmeden girip çıkma becerilerine ancak hayaletler erişebilirdi. Arutha, kendi duvarlarının arasında suikastçi olması mümkün olan adamların bulunmasından hoşlanmıyordu, ama Abdur’un şahsi korumalarını getirmeye hakkı vardı ve Arutha, Kesh Büyükelçisi’nin Krallık için tehdit oluşturabilecek birilerini Krondor’a sokacağına inanmıyordu. Kendini tuttu ve bir şey söylemedi.</p>

  <p>“Ayrıca, Krallık limanlarındaki demirleme hakları konusunda Queg’in son taleplerini de konuşmamız gerek.”</p>

  <p>Arutha’nın şaşkınlığı yüzünden okunuyordu. Ardından ifadesi bariz bir kızgınlığa dönüştü. “Herhalde limanda karaya çıktığınızda, oradan geçen bir balıkçı ya da tayfadan duydunuz bunu?”</p>

  <p>Büyükelçi yapmacık bir gülümsemeyle, “Majesteleri, Kesh’in birçok yerde dostları vardır,” diye karşılık verdi.</p>

  <p>“Kesh’in İmparatorluk İstihbarat Birliği’nden söz etmenin bir faydası yok, çünkü ikimiz de biliyoruz ki” -Hazara Han da söze girdi ve aynı anda konuştular- “böyle bir grup yok.”</p>

  <p>Abdur Rachman Memo Hazara Han eğilip selam vererek, “Majestelerinin müsaadesiyle,” dedi.</p>

  <p>Keshli giderken Arutha hafifçe eğilerek selam verdi, ardından Jimmy’ye döndü. “Ne o? Siz iki haylaz bugün görevli misiniz?”</p>

  <p>Jimmy omuzlarını silkerek, bunu kendisinin istemediğini gösterdi. Arutha eşinin, ikizleri odalarına götürmesi için dadıya talimat verdiğini gördü. “Eh, deLacy’in gazabını üzerinize çekecek bir şey yapmışsınızdır. Duyduğuma göre, bugün öğleden sonra hayli güzel bir fıçı topu karşılaşması olacakmış.”</p>

  <p>Jimmy şaşırmış gibi yaparken, Locklear’ın yüzü kızardı. “Öyleymiş,” dedi Jimmy istifini bozmadan.</p>

  <p>Prens’in grubu içeri girmeye başlarken Arutha çocuklara da kendilerini takip etmelerini işaret ederek, “O zaman bir uğrayıp nasıl gittiğini görmeliyiz, değil mi?” dedi.</p>

  <p>Jimmy, Locklear’a göz kırptı. Arutha, “Ayrıca, o bahsi kaybedecek olursanız, diğer toprak beylerinin sizinle işi bittiğinde postlarınız artık beş para etmez,” dedi.</p>

  <p>Büyük salona geçerlerken ve avamlar, saray avlusundaki şenliğe katılmak üzere içeri alınırlarken, Jimmy tek kelime etmedi. Ardından Locklear’a, “Bu adamın ortalıkta dönen her şeyi bilmek gibi çok kötü bir huyu var,” diye fısıldadı.</p>

  <p>Kutlamalar tüm hızıyla sürüyor, soylular ile saray avlusuna alınan halktan insanlar kaynaşıyorlardı. Uzun masalar yiyecek ve içeceklerle donatılmıştı; katılanların birçoğu için bu, o yıl yiyecekleri en güzel yemekti. Resmiyet bir kenara bırakılmış olsa da, avamlar Arutha ve saraylılara hâlâ saygılı yaklaşıyor, hafifçe eğilerek selam veriyor ve çoğu zaman resmi olarak hitap ediyorlardı. Jimmy ve Locklear da, kendilerine ihtiyaç duyulabileceği için fazla uzaklaşmıyorlardı.</p>

  <p>Carline ile Laurie, Arutha ve Anita’nın arkasında kol kola yürüyorlardı. Salador’un yeni Dük ve Düşesi evlendiklerinden beri, Kralın sarayındaki meşhur ve fırtınalı aşkları biraz olsun yatışmış gibiydi. Anita baldızına dönerek, “Bu kadar uzun kalabilmenize sevindim,” dedi. “Krondor adeta erkekler dünyası. Şimdi iki de oğul olunca... “</p>

  <p>“Daha da kötüleşecek,” diye tamamladı Carline. “Bir baba ve iki erkek kardeşin yanında yetişen biri olarak, ne demek istediğini anlıyorum.”</p>

  <p>Arutha dönüp Laurie’ye bakarak, “Demek istediği, fena halde şımartılmış,” dedi.</p>

  <p>Laurie bir kahkaha attı, ama eşinin mavi gözleri kısılınca bir şey söylemedi. Anita, “Bir dahaki sefere bir kız çocuğu,” dedi.</p>

  <p>“O zaman da o fena halde şımartılır,” dedi Laurie.</p>

  <p>“Ne zaman çocuk sahibi olacaksınız?” diye sordu Anita.</p>

  <p>Arutha elinde bir bira maşrapası ile dönüp kendi kadehini ve Laurie’ninkini doldurdu. Bir uşak hanımlara şarap kadehleri getirmek üzere koşturdu. Carline Anita’ya, “Zamanı gelince,” diye cevap verdi. “İnanın ki denemediğimizden değil.”</p>

  <p>Anita ağzını eliyle kapatarak kahkahasını bastırırken, Arutha ile Laurie bakıştılar. Carline onların yüzlerine bakarak, “Yoksa utandınız mı?” dedi. Anita’ya dönerek, “Erkekler,” dedi.</p>

  <p>“Lyam’ın son mektubu, Kraliçe Magda’nın çocuk bekliyor olabileceğini söylüyordu. Herhalde bir sonraki mesajında kesin olarak öğreniriz.”</p>

  <p>“Zavallı Lyam,” dedi Carline, “kadınlar arasında gözde olmasına rağmen, devlet işleri yüzünden evlenmek zorunda kaldı. Ama Kraliçe biraz yavan olmakla birlikte iyi biri, Lyam da mutlu görünüyor.”</p>

  <p>“Kraliçe yavan değil,” dedi Arutha. “Senin yanında, bir filo dolusu Quegli korsan bile yavan kalır.” Laurie bir şey söylemedi, ama mavi gözleri Arutha’nın sözlerini onaylıyordu. “Umarım bir oğulları olur.”</p>

  <p>Anita gülümsedi. “Arutha başka birinin Krondor Prensi olmasını dört gözle bekliyor.”</p>

  <p>Carline bilgiç bir ifadeyle erkek kardeşine baktı. “Yine de devlet işlerinden kurtulamazsın. Caldric öldüğüne göre, Lyam sana ve Martin’e eskisinden daha çok ihtiyaç duyacak.” Rillanonlu Lord Caldric, Kral ile Roldem Prensesi Magda’nın evlenmesinden kısa bir süre sonra ölmüş ve Rillanon Dukalığı, Kraliyet Şansölyesi -Kral’ın Baş Danışmanı- makamı boş kalmıştı.</p>

  <p>Arutha tabağındaki yiyeceklerin tadına bakarak omuzlarını silkti. “Bence Caldric’in yerine sayısız aday çıkacaktır.”</p>

  <p>“Mesele de bu zaten,” dedi Laurie. “Komşuları üzerinde üstünlük kurmaya çalışan çok sayıda soylu var. Doğudaki baronlar arasında üç ciddi sınır çatışması oldu bile -bunlar Lyam’ın kendi ordusunu göndermesini gerektirecek kadar önemli değildi, ama Malac Geçidi’nin doğusundaki herkesi endişelendirmeye yetti. Bu dukalık, Lyam’ın alelade birine veremeyeceği kadar güçlü bir makam. Dikkatli ol, Magda bir erkek çocuk doğurursa, kendini Krondor ya da Bas-Tyra Dükü olarak bulabilirsin.”</p>

  <p>“Yeter,” dedi Carline. “Bugün şenlik günü. Bu gece daha fazla politika istemiyorum.”</p>

  <p>Anita, Arutha’nın koluna girdi. “Gelin. Güzel bir yemek yedik, şenlikler sürüyor, bebekler de mışıl mışıl uyuyorlar. Ayrıca,” diye ekledi gülerek, “yarın bu şenliğin ve önümüzdeki ay olacak Banapis şenliğinin masrafları için endişelenmeye başlayacağız. Bu gece elimizdekinin tadını çıkaralım.”</p>

  <p>Jimmy Prens’e sokulmayı becerip, “Majesteleri bir karşılaşma izlemek isterler mi?” dedi. Locklear ile endişeli ifadelerle bakıştılar, karşılaşmanın başlama saati geçmişti.</p>

  <p>Anita sorgulayan gözlerle kocasına baktı. “Jimmy’ye gidip, bugün oynamayı planladığı fıçı topu karşılaşmasını izleyeceğimize söz vermiştim,” dedi Arutha.</p>

  <p>“Yine bir hokkabaz ve aktör grubu daha görmekten daha ilginç olabilir,” dedi Laurie.</p>

  <p>“Hayatının büyük bir kısmı hokkabaz ve aktörler arasında geçtiği için böyle diyorsun,” dedi Carline. “Ben çocukken, her Altıncıgün gidip, oğlanların fıçı topu karşılaşmalarında birbirlerini öldüresiye dövmelerini izlememiz beklenirdi, tabii sadece izliyor gibi yapardık. Ben aktörlerle hokkabazları tercih ederim.”</p>

  <p>“Neden siz ikiniz çocuklarla gitmiyorsunuz?” dedi Anita. “Bugün resmiyeti bir kenara bıraktık. Daha sonra akşam eğlencesi için büyük salonda sizinle buluşuruz.”</p>

  <p>Laurie ile Arutha kabul edip, kalabalığın içinde çocukların peşine takıldılar. Sarayın merkez avlusundan çıkıp, merkez saray binasını dış binalara bağlayan bir dizi koridordan geçtiler. Sarayın arkasında, saray muhafızlarının eğitim yaptıkları geniş bir eğitim sahası vardı. Arutha, Laurie, Jimmy ve Locklear geldiklerinde büyük bir kalabalık toplanmış, coşkuyla tezahürat yapıyorlardı. İzleyicileri ite kaka ön taraflara ilerlediler. Birkaçı dönüp, kendilerini omuzlayıp geçenlere kızacak gibi oldu, ama Prens’i görünce bir şey söylemediler.</p>

  <p>Oyuna katılmayan toprak beylerinin arkasında onlara bir yer ayrılmıştı. Arutha sahanın diğer taralında, görevli olmayan bir takım askerin yanında duran Gardan’a el salladı. Laurie oyuna bir an göz attıktan sonra, “Bu, hatırladığımdan çok daha düzenli,” dedi.</p>

  <p>“DeLacy’nin işi bu,” dedi Arutha. “Bana karşılaşmalardan sonra bir iş yapamayacak kadar fena hırpalanmış olan çocukların sayısının çokluğundan şikayet ettikten sonra, oyun için yazılı kurallar hazırladı.” İşaret etti. “Kum saati taşıyan şu adamı görüyor musun? Karşılaşmaya zaman tutuyor. Oyun artık bir saat sürüyor. Her iki takımda da bir defada yalnızca bir düzine oyuncu oynuyor, yerdeki şu tebeşirle çizilmiş çizgilerin dahilinde oynamak zorundalar. Jimmy, diğer kurallar ne?”</p>

  <p>Jimmy kemeri ile hançerini üzerinden çıkararak hazırlanıyordu. “Her zamanki gibi, el kullanmak yok,” dedi. “Bir taraf sayı kazanınca, orta saha çizgisine geliyor ve top diğer tarafa geçiyor. Isırmak, rakibi tutmak yok, tabii silah da.”</p>

  <p>“Silah yok mu?” dedi Laurie. “Bana çok yavan geldi.”</p>

  <p>Tuniği ile kemerini çoktan çıkarmış olan Locklear, bir başka toprak beyinin omuzuna dokundu. “Skor nedir?”</p>

  <p>Toprak beyi gözlerini oyundan bir an olsun ayırmıyordu. Topu ayaklarıyla süren bir seyis, Jimmy’nin takım arkadaşlarından birinin çelmesiyle düştü, ama topu bir fırıncı çırağı kaptı ve ustaca bir vuruşla, sahanın her iki ucunda da birer tane bulunan fıçının içine soktu. Toprak beyi homurdandı. “Şimdi dörde iki öne geçtiler. Üstelik oyunun bitmesine çeyrek saatten az zaman kaldı.”</p>

  <p>Jimmy ve Locklear aynı anda Arutha’ya baktılar, o da başıyla onayladı. Hemen sahaya dalıp, üstü başı toz ve kan içinde kalmış iki toprak beyinin yerini aldılar.</p>

  <p>Jimmy, deLacy’nin bir başka buluşu olan iki hakemden birinin elinden topu alıp, bir vuruşta orta saha çizgisinin ötesine geçirdi. Orada yerini almış olan Locklear, üzerine çullanan çok sayıda toprak beyini şaşırtan bir hamleyle, topu Jimmy’ye geri yolladı. Jimmy toparlanmalarına fırsat vermeden, başına yönelik bir dirsek darbesini de savuşturarak onları yıldırım hızıyla geçti. Bir şutla topu fıçının ağzına doğru gönderdi. Top kenara çarpıp geri sekti, ama Locklear üzerindeki sürüden kurtulup seken topu tamamladı. Toprak beyleri ve çok sayıda küçük soylu ayağa fırlamış, tezahürat yapıyorlardı. Çıraklar artık yalnızca bir sayı öndeydi.</p>

  <p>Küçük çaplı bir kavga çıktı ve hakemler hemen araya girdiler. Kimse ciddi bir zarar görmediği için oyuna devam edildi. Çıraklar topla yaklaşıyorlardı; Locklear ve Jimmy gerilediler. İri yarı bir toprak beyi acımasız bir darbeyle bir mutfak yamağını devirip, topu taşıyana çarptırdı. Jimmy bir kedi gibi sıçrayıp topu Locklear’a doğru gönderdi. Locklear topu ustaca ileriye taşıyarak bir başka toprak beyine, o da üzerine sayısız çırağın çullanmasıyla birlikte hemen geriye, Locklear’a pas verdi. İri yarı bir seyis Locklear’ın üzerine atıldı. Topu almaya çalışmaktansa başını eğerek saldırıp Locklear’ı, kendisini ve topu saha çizgilerinin dışına çıkardı. Bir anda bir kavga patlak verdi, hakemler kavgaya karışanları ayırdıktan sonra, Locklear’ı ayağa kaldırdılar. Çocuk devam edemeyecek kadar sarsılmıştı, yerine başka bir toprak beyi oyuna girdi. İki oyuncu da saha dışına çıkmış oldukları için hakem topu ortada kabul edip, sahanın ortasına doğru fırlattı. Her iki taraf da topu kazanmaya çalışırken dirsekler, dizler ve yumruklar konuşuyordu.</p>

  <p>“İşte fıçı topu böyle oynanır,” dedi Laurie. Bir anda bir seyis boşta kaldı, toprak beylerinin variliyle arasında kimse yoktu. Jimmy peşine düştü ve topu alamayacağını anlayınca, Locklear’a karşı kullanılan teknikle çocuğun üzerine atıldı. Hakem bir kez daha topu ortada kabul etti ve sahanın ortasında bir başka kargaşa yaşandı.</p>

  <p>Ardından, Paul adlı bir toprak beyi topu alıp, beklenmedik bir ustalıkla çırakların kalesine doğru taşımaya başladı. Karşısına iki iri çırak çıktı, ama yere indirilmeden birkaç saniye önce pas vermeyi başardı. Top toprak beyi Friedric’e geldi, o da Jimmy’ye pas verdi. Jimmy çırakların yine üzerine atılmalarını bekliyordu, ama geri çekilerek onu şaşırttılar. Bu, Jimmy ve Locklear’ın oyuna getirdikleri yıldırım ataklara karşı yeni bir taktikti.</p>

  <p>Kenarda bekleyen toprak beyleri bağırarak arkadaşlarını cesaretlendirdiler. Bir tanesi, “Yalnızca birkaç dakika kaldı,” diye bağırdı.</p>

  <p>Jimmy Toprak Beyi Friedrick’in yanına gelmesini işaret etti ve bağırarak alelacele birkaç talimat verdikten sonra fırladı. Sol tarafa kaydıktan sonra topu Friedrick’e geri gönderdi, o da orta sahaya doğru ilerledi. Jimmy onun sağına geçti, ardından Friedric’ten kaleye doğru, iyi hesaplanmış bir pas aldı. Yandan kayarak gelen birinin darbesini savuşturdu ve topu fıçının içine gönderdi.</p>

  <p>İzleyiciler takdirle bağırıyorlardı, bu karşılaşma fıçı topu oyununa yeni bir yan kazandırıyordu: taktik ve beceri. Her zaman sert geçen bir oyuna, bir incelik katılmıştı.</p>

  <p>Ardından bir başka kavga çıktı. Hakemler ayırmak için atıldılar, ama çırakların kavgayı bırakmaya hiç niyetleri yoktu. Başının çınlaması geçmiş olan Locklear, Laurie ile Arutha ya, “Zaman bitene kadar oyalamaya çalışıyorlar,” dedi. “Top bir kez daha bize geçerse kazanacağımızı biliyorlar.”</p>

  <p>Sonunda düzen sağlandı. Locklear oyuna dönebilecek kadar toparlandığına karar verdi ve dövüşte yaralanan bir çocuğun yerini aldı. Jimmy toprak beylerine geri çekilmelerini işaret etti ve çıraklar ağır ağır topu getirirlerken Locklear’a aceleyle talimatlar verdi. Onlar da Jimmy, Friedric ve Locklear gibi paslaşmaya çalışıyorlar, ama pek hecelemiyorlardı. İki defa, hatalı paslar sonucu dışarı çıkmak üzere olan topu son anda kontrol ettiler. Ardından Jimmy ve Locklear atıldılar. Locklear topu getiren oyuncuya saldıracakmış gibi yapıp onu pas vermeye zorladı, hemen ardından da kaleye doğru fırladı. Jimmy diğerlerini bir perde gibi kullanarak arkadan hızla gelip, kötü pası kaptı ve topu Locklear’a geçirdi. Toprak beyi topu alıp fıçıya doğru fırladı. Savunmacılardan biri onu devirmeye çalıştı, ama kendisinden daha seri olan toprak beyine yetişemedi. Sonra çırak gömleğinin içinden bir şey çıkarıp Locklear’a doğru fırlattı.</p>

  <p>Şaşkın haldeki izleyiciler yalnızca çocuğun yüzüstü kapaklandığını ve topun sahanın dışına çıktığını görmüşlerdi. Jimmy takım arkadaşının yanına koştu, sonra bir anda kalkıp, topu sahaya gerinmeye giden çocuğa doğru koşmaya başladı. Jimmy oyunu bir kenara bırakıp, çırağın yüzüne bir yumruk indirerek onu yere devirdi. Bir kez daha bir kavga patlak verdi, ama bu defa her iki taraftan da çok sayıda çırak ve toprak beyi arbedeye katılmıştı.</p>

  <p>Arutha Laurie’ye dönerek, “Bunun sonu kötü olacak,” dedi. “Sence müdahale etmeli miyim?”</p>

  <p>Laurie giderek kızışan kavgayı izliyordu. “Eğer yarın iş görecek hali kalmış bir toprak beyin olmasını istiyorsan.”</p>

  <p>Arutha Gardan’a işaret verdi, o da sahaya birkaç asker gönderdi. Tecrübeli savaşçılar kısa sürede düzeni sağladılar. Arutha sahaya girip, Locklear’ın başını kucağına almış olan Jimmy’ye yaklaştı. “O piç bir nal parçası ile ensesinden vurdu onu. Kendinden geçmiş.”</p>

  <p>Arutha yerdeki çocuğa baktıktan sonra Gardan’a, “Onu odasına götürün, hekim onu muayene etsin,” dedi. Zaman tutucuya dönerek, “Oyun sona erdi,” dedi. Jimmy karşı çıkacak gibi oldu, ama düşününce vazgeçti.</p>

  <p>Zaman tutucu, “Skor dörde karşı dört,” diye duyurdu. “Kazanan yok.”</p>

  <p>Jimmy iç çekti. “En azından, kaybeden de.”</p>

  <p>İki muhafız Locklear’ı kaldırıp götürdüler. Arutha Laurie’ye, “Hâlâ çok sert bir oyun,” dedi.</p>

  <p>Eski şarkıcı onayladı. “Kafalar kırılmaya başlamadan, deLacy’nin birkaç kurala daha ihtiyacı olacak.”</p>

  <p>Kalabalık dağılırken Jimmy tuniği ile kemerinin durduğu yere gitti. Arutha ve Laurie de onu izlediler. Delikanlı, “Bir gün yine karşılaşacağız,” dedi.</p>

  <p>“İlginç olabilir,” dedi Arutha. “Paslaşma numaranızı artık öğrendiklerine göre, hazır olacaklardır.”</p>

  <p>“Biz de başka bir şey buluruz.”</p>

  <p>“Öyleyse bir gün belirlemek işe yarayabilir. Bir ya da iki hafta içinde, diyelim.” Arutha elini Jimmy’nin omuzuna koydu. “Gidip deLacy’nin şu kurallarına bir bakacağım. Laurie haklı. Sahada deli gibi bir oraya, bir buraya koşturacaksanız, birbirinize demir fırlatmanıza izin veremeyiz.”</p>

  <p>Jimmy oyunla ilgilenmiyordu. İzleyiciler arasında bir şey gözüne takılmıştı. “Şuradaki adamı gördünüz mü? Mavi tuniği ve gri başlığı olan?”</p>

  <p>Prens onun işaret ettiği tarafa baktı. “Hayır.”</p>

  <p>“Siz bakınca eğildi. Ama onu tanıyorum. Gidip araştırabilir miyim?”</p>

  <p>Jimmy’nin ses tonundaki bir şey, Arutha’yı bunun görevden kaçmak için bir numara olmadığına inandırmıştı. “Tamam. Ama uzun süre kaybolma. Laurie ve ben büyük salona döneceğiz.”</p>

  <p>Jimmy adamı son kez gördüğü yere doğru koştu. Durup etrafına bakınınca, yan girişlerden birinin yakınındaki bir merdivenin yanında duran tanıdık simayı gördü. Adam bir duvara yaslanmış, gölgelere saklanarak bir tabaktan yemek yiyordu. Jimmy yaklaşırken yalnızca bakışlarını kaldırdı. “Demek buradasın, Eliuzun Jimmy.”</p>

  <p>“Artık o değilim. Krondor Toprak Beyi James oldum, Hızlı Alvarny.”</p>

  <p>Yaşlı hırsız kıkırdadı. “Ben de o değilim. Ama zamanında hızlıydım hani.” Kimsenin duymaması için sesini alçaltarak, “Efendimin efendine bir mesajı var.” Jimmy önemli bir şeyler olduğunu hemen anlamıştı, Hızlı Alvarny, Hırsızlar Loncası, Şakacıların Günustası idi. Sıradan bir haberci değil, Dürüst Adam’ın en yakın ve güvenilir yardımcılarından biriydi. “Yalnızca sözlü bir mesaj. Efendim diyor ki, şehirden gittiği sanılan avcı kuşlar kuzeyden döndüler.”</p>

  <p>Jimmy içinde buz gibi bir ürperti hissetti. “Geceleri avlananlar mı?”</p>

  <p>Yaşlı hırsız hafif kızarmış bir çöreği ağzına atarken başıyla onayladı. Bir an gözlerini kapattı, çıkardığı seslerden tadını beğendiği belliydi. Sonra Jimmy’ye çevirdiği gözlerini kıstı. “Aramızdan ayrıldığını görmek beni üzdü, Eliuzun Jimmy. Çok şey vaat ediyordun. Kelleni gövdenin üstünde tutmayı başardığın sürece, Şakacılar içinde güçlenebilirdin. Ama dedikleri gibi, akan su geri gelmez. Mesajın özüne dönelim. Körfezde genç Tyburn Reems’in cesedi bulundu. Civarda kaçakçıların işlerini yaptıkları yerler var; bunların biri leş kokulu ve Şakacılar için pek önemli olmayan, dolayısıyla da önemsenmeyen bir yer. Bu kuşların saklandıkları yer orası olabilir. Artık bu konu kapanmıştır.” Şakacıların Günustası ve eski usta hırsız Hızlı Alvarny başka bir şey söylemeden kalabalığa karışıp, kutlama yapanların arasında gözden yitti.</p>

  <p>Jimmy hiç duraksamadı. Hemen Arutha’nın birkaç dakika önce durduğu yere gitti ve onu orada bulamayınca, büyük salona yöneldi. Saraydaki insanların sayısı, seri hareket etmesini güçleştiriyordu. Koridorlarda yüzlerce yabancı sima görmek, Jimmy’yi bir anda endişelendirmişti. Arutha ile birlikte, hasta Anita’yı tedavi etmek üzere Gümüşdiken ile Moraelin’den dönmelerinin üzerinden geçen aylar boyunca, saray yaşamının sıradan, günlük temposuna kapılıp gevşemişlerdi. Delikanlı bir anda her elde bir hançer, her şarap kadehinde zehir, her gölgede bir okçu görür olmuştu. Kutlama yapanları ite kaka ilerledi.</p>

  <p>Jimmy büyük salondaki soylular ve daha düşük dereceli konuklar arasında güçlükle ilerliyordu. Terasın yanında, bir grup salak derin bir konuşmaya dalmışlardı. Laurie ve Carline Kesh Büyükelçisi ile konuşuyorlar, Arutha ise tahtına uzanan basamakları çıkıyordu. Salonun ortasında bir grup akrobat hünerlerini sergiliyor, düzinelerce vatandaş da onları hayranlıkla izliyorlardı. Jimmy kalabalıkta ilerlerken başını kaldırıp salonun pencerelerine bakınca, her bir kubbeciğin içindeki gölgeler tatsız anıları canlandırdı. Herkese olduğu kadar kendine de kızıyordu. Bu tür yerlerde ne tür tehlikelerin kol gezebileceğini, herkesten önce kendisinin hatırlaması gerekirdi.</p>

  <p>Jimmy Laurie’nin yanından hızla geçip, tahtına oturmak üzere olan Arutha’nın yanına geldi. Anita görünürde yoktu. Jimmy onun boş tahtına bakıp başını eğdi. “Bebeklere bakmaya gitti,” dedi Arutha. “Ne oldu?”</p>

  <p>Jimmy Arutha’ya doğru eğildi. “Eski efendimden bir mesaj var. Geceşahinleri Krondor’a dönmüşler.”</p>

  <p>Arutha’nın yüzü ciddileşti. “Bu bir söylenti mi, yoksa kesin mi?”</p>

  <p>“Birincisi, Dürüst Adam konunun ciddi olduğunu ve bir an önce çözülmesi gerektiğini düşünmese, göndermiş olduğu kişiyi göndermezdi. Şakacılar arasında çok önemli olan birini halkın içine çıkardı. İkincisi, Tyburn Reems adında, şehirde sıklıkla görülen genç bir kumarbaz var -yani vardı. Şakacılar ona bazı özel iltimaslar yapardı. Loncamızın dışındakilerden pek azına tanınan haklar ona tanınmıştı. Artık bunun nedenini biliyorum. O, eski efendimin kişisel ajanıydı. Reems artık ölü. Tahminimce, Geceşahinleri’nin dönmüş olması olasılığı karşısında Dürüst Adam harekete geçti ve Reems’i yerlerini bulmak üzere gönderdi. Bir kez daha, şehirde bir yerlerde saklanıyorlar. Dürüst Adam nerede olduklarını bilmiyor, ama kaçakçıların eski ininde olduklarından kuşkulanıyor.”</p>

  <p>Jimmy Prens’le konuşurken, bir yandan da gözlerini salondakiler üzerinde gezdiriyordu. Arutha’ya döndüğü zaman ise, ne diyeceğini bilemedi. Arutha’nın yüzü, bastırılmış öfkesinin üzerine giyilmiş, taştan bir maskeydi adeta, neredeyse yüzünü buruşturacaktı. Yanındakilerin çoğu dönmüş, ona bakıyorlardı. Çatlak bir fısıltıyla Jimmy’ye, “Yani yeniden mi başlıyor?” dedi.</p>

  <p>“Öyle görünüyor,” dedi Jimmy.</p>

  <p>Arutha ayağa kalktı. “Kendi sarayımda esir olacak, her pencereye muhafız diktirecek değilim.”</p>

  <p>Jimmy’nin gözleri salonda dolaşırken, Kesh Büyükelçisi’ni büyüleyen Düşes Carline’in durduğu yere geldi. “Çok iyi, ama bugün sarayınız yabancılarla tıka basa dolu. Sağduyumuza kulak verecek olursak, odanıza erken çekilmeniz gerek, çünkü size yaklaşmak için altın bir fırsat olacaksa, bu şimdi olur.” Bakışları bir simadan diğerine geçiyor, gözden kaçmış bir şey arıyordu. “Geceşahinleri yeniden Krondor’a geldilerse ya bu salondalar ya da gece yaklaşırken geleceklerdir. Burası ile odanız arasında onlara rastlayabilirsiniz.”</p>

  <p>Bir anda Arutha’nın gözleri büyüdü. “Odam! Anita ve bebekler! “</p>

  <p>Prens çevresindeki şaşkın yüzleri umursamadan fırladı, Jimmy de peşindeydi. Carline ve Laurie de ters giden bir şeyler olduğunu anlayıp peşlerine düştüler.</p>

  <p>Koridorda aceleyle ilerleyen Prens’in peşine birkaç saniyeye kalmadan bir düzine insan takılmıştı. Gardan da telaşlı ayrılışı görmüş ve Jimmy’nin yanına gelmişti. “Ne oluyor?”</p>

  <p>“Geceşahinleri,” dedi Jimmy.</p>

  <p>Krondor Şövalye-Mareşalinin daha fazla uyarıya ihtiyacı yoktu. Koridorda karşısına çıkan ilk muhafızın koluna yapışıp, bir diğerine de kendisini izlemesini işaret etti. İlkine, “Yüzbaşı Valdis’i bulup bana katılmasını söyle,” dedi.</p>

  <p>“Nerede olacaksınız, komutanım?” dedi asker.</p>

  <p>Gardan adamı iteleyerek gönderdi. “Ona bizi bulmasını söyle.”</p>

  <p>Koştururlarken Gardan bir düzineye yakın asker toplamıştı. Arutha odasının kapısına ulaştığında bir an tereddüt etti, kapıyı açmaya korkuyordu adeta.</p>

  <p>Kapıyı iterek açınca Anita’yı oğullarının uyudukları beşiklerin başında buldu. Onları gören Anita’nın yüzü bir anda endişeli bir ifadeye büründü. Kocasının yanına gelerek, “Ne oldu?” dedi.</p>

  <p>Carline ve diğerlerine dışarıda beklemelerini işaret eden Arutha kapıyı kapattı. “Henüz hiçbir şey.” Bir an duraksadı. “Bebekleri alıp anneni ziyaret etmeni istiyorum.”</p>

  <p>Anita, “Bu onun da hoşuna gider,” dedi, ama her şeyin bu kadar basit olmadığını anladığı ses tonundan belliydi. “Hâlâ yolculuk edecek durumda olmasa da, hastalığı geçti. Bu onun için çok iyi olacak.” Sonra sorgulayan gözlerini Arutha’ya dikti. “Ve onun küçük malikanesinde, burada olacağımızdan daha iyi korunabileceğiz.”</p>

  <p>Arutha, Anita’dan hiçbir şey saklamaya kalkışmaması gerektiğini çok iyi biliyordu. “Evet. Başımızda yine Geceşahinleri belası var.”</p>

  <p>Anita kocasının yanına gelip, başını göğsüne yasladı. Son suikast girişimi neredeyse hayatına mâl olacaktı. “Kendim için korkmuyorum, ama bebekler... “</p>

  <p>“Yarın yola çıkacaksın.”</p>

  <p>“Hazırlanayım.”</p>

  <p>Arutha onu öpüp kapıya doğru yöneldi. “Birazdan dönerim. Jimmy yabancılar çıkana dek odamda kalmamı tavsiye ediyor. İyi bir tavsiye, ama bir süre daha göz önünde olmalıyım. Geceşahinleri, dönüşlerinden haberdar olduğumuzu bilmiyorlar. Şimdilik bunun aksini düşünmelerine izin veremeyiz.”</p>

  <p>Bu dehşetin içinde bile bir espri bulan Anita, “Jimmy hâlâ Prensin Baş Danışmanı olma peşinde, ha!” dedi.</p>

  <p>Arutha gülümsedi. “Neredeyse bir yıldır Krondor Dükü olma konusunu açmadı. Bazen onun, o makama gelmeye aday olanların çoğundan daha uygun olduğunu düşünüyorum.”</p>

  <p>Arutha kapıyı açınca Gardan, Jimmy, Laurie ve Carline’i kendisini bekler buldu. Diğerleri, bir bölük Kraliyet Muhafızı tarafından uzaklaştırılmışlardı. Gardan’ın yanında Yüzbaşı Valdis bekliyordu. Arutha ona, “Sabaha tam teçhizatlı bir bölük süvarinin yola çıkmaya hazır olmasını istiyorum Yüzbaşı,” dedi. Prenses ve Prensler, Prensesin annesinin malikanesine gidecekler. Onları iyi koruyun.”</p>

  <p>Yüzbaşı Valdis selam verip, emirler vermek üzere çekildi. Arutha Gardan’a, “Yavaş yavaş saraydaki her köşe başına adamlar yerleştirmeye başlayın ve saklanılabilecek her deliği aratın,” dedi. “Soru soran olursa, Prenses’in kendini iyi hissetmediğini, benim de bir süre onunla kalacağımı söyleyin. Birazdan büyük salona döneceğim.” Gardan başını evet anlamında salladıktan sonra gitti. Arutha Jimmy’ye dönerek, “Senin için bir görev var,” dedi.</p>

  <p>“Hemen yola çıkarım,” dedi Jimmy.</p>

  <p>“Ne yapacağını biliyor musun ki?” dedi Arutha.</p>

  <p>“Doklara gideceğim,” dedi çocuk acı bir gülümsemeyle.</p>

  <p>Arutha onayladı, çocuğun olayları kavrayışı karşısında bir kez daha hayrete düşmüş ve memnun olmuştu. “Evet. Gerekirse tüm gece ara. Ama en kısa sürede Trevor Hull’ı bul ve buraya getir.”</p>
</body>
</html>
