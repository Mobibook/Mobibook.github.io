<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="bölüm-ad" style="text-align: center;">YOLA ÇIKIŞ</h2>

  <p class="giriş"><big><big>J</big></big><small>İMMY SESSİZCE OTURUYORDU.</small></p>

  <p>Elindeki listeyi boş bakışlarla inceliyor, aklını önündeki konuya vermeye çalışıyordu. Ama işine bir türlü konsantre olamıyordu. Öğleden sonraki kortejde yer alacak toprak beylerinin görev listesi hazırdı, tabi ne kadar hazır olabilirse. Jimmy içinde bir boşluk hissediyordu ve hangi toprak beyinin nerede görev alacağı konusu ona son derece önemsiz görünüyordu.</p>

  <p>Jimmy iki haftadır, bir türlü uyanamadığı korkunç bir kabusta sıkışıp kaldığı hissinden kurtulmaya çalışıyordu. Yaşamında hiçbir şey onu Arutha’nın öldürülmesi kadar derinden etkilememişti ve duygularıyla hâlâ yüzleşemiyordu. Sanki uyku bir kaçışmış gibi her gece uzun uzun uyumuştu, uyandığında da gergin ve bir şeyler yapıyor olmak için çok istekli oluyordu, meşgul olmak onu acısıyla baş başa kalmaktan kurtaracaktı sanki. Acısını gizliyordu, onunla sonra yüzleşecekti.</p>

  <p>Jimmy içini çekti. Genç adamın bildiği bir şey varsa, o da bu cenazenin organizasyonunun bir türlü bitmek bilmediğiydi. Laurie ve Volney cenaze alayının yola çıkışını şimdiden iki kez ertelemişlerdi. Tabut Arutha’nın ölümünden iki gün sonra arabaya yerleştirilmiş, cesedin gelmesini bekliyordu. Geleneklere göre Prens’in korteji, ölümünü izleyen üç gün içinde Rillanon’a, atalarının mezarlığına doğru yola çıkmış olmalıydı, ama Anita’nın annesinin malikanesinden dönmesi günler sürmüş, yolculuğu kaldırabilecek kadar toparlanması ise birkaç gün daha almıştı, ardından da gelecek olan diğer soyluları beklemeleri gerekmişti, saray da karmakarışık bir haldeydi vesaire vesaire. Yine de Jimmy Arutha oradan götürülene dek bu trajedinin üstesinden gelmeye başlayamayacağını biliyordu. Nathan’ın hazırlattığı geçici mezarında, toprak beyinin şu anda oturduğu yerden pek de uzak olmayan bir yerde yatıyor olduğunu bilmek Jimmy’nin kaldırabileceği bir şey değildi. Gözyaşları bir kez daha dökülürken başını eğip gözlerini ovuşturdu. Jimmy kısa yaşamı boyunca kendisini derinden etkileyen tek bir adama rastlamıştı. Arutha dünyada hırsız bir çocuğun kaderini umursayacak en son kişi olmalıydı, ama bunu yapmıştı. Bir dost, hatta daha fazlası olmuştu. O ve Anita, Jimmy için bir aileye en yakın şey olmuşlardı.</p>

  <p>Kapı çalınınca başını kaldırdı ve Locklear’ın eşikte durduğunu gördü. Jimmy içeri girmesini işaret etti ve delikanlı yazı masasının diğer tarafına oturdu. Jimmy parşömeni ona doğru attı. “Al Locky, bunu sen hallet.”</p>

  <p>Locklear listeye çabucak bir göz attı ve kaptan bir tüy kalem aldı. “Neredeyse bitmiş, yalnız Paul soğuk almış ve hekim bütün gün yataktan çıkmamasını istiyor. Dinlenmesi gerek. Bu liste karmakarışık. Temize çeksem iyi olacak.”</p>

  <p>Jimmy dalgın dalgın başıyla onayladı. Düşüncelerini sarmalayan gri örtünün altından bir şey usulca tırmalıyordu. Bir şey tam üç gündür genç adamın aklının bir köşesine oturmuş, onu rahatsız ediyordu. Saraydaki herkes hâlâ Arutha’nın ölümünün sarsıntısını yaşıyordu, ama kah orada, kah burada tuhaf bir şey oluyordu; zaman zaman birisi bir şekilde yakışıksız olan bir şey yapıveriyordu. Jimmy neyin değiştiğini, hatta bunun önemli olup olmadığım çözemiyordu. Düşüncelerinden sıyrılarak endişelerini bir kenara bıraktı. Farklı kişiler trajediler karşısında farklı tepkiler veriyorlardı. Volney ve Gardan gibi bazıları kendilerini tamamen işlerine veriyorlardı. Carline gibileri ise açılarıyla kendilerince bir yöntemle baş ediyorlardı. Dük Laurie Jimmy’ye çok benziyordu. Acısını başka bir zaman yüzleşmek üzere rafa kaldırıyordu. Jimmy birdenbire sarayda bir tuhaflık olduğu yolundaki hislerinin nedenlerinden birini anladı. Arutha’nın yaralı olarak getirilmesinden itibaren üç gün öncesine dek sarayı adeta Laurie idare etmişti. Şimdi ise neredeyse hiç ortalarda görünmüyordu.</p>

  <p>Görev çizelgesini yazmaya devam eden Locklear’a bakarak, “Locky,” dedi, “son zamanlarda Dük Laurie’yi gördün mü hiç?”</p>

  <p>Locklear başını işinden kaldırmadan, “Bu sabah, çok erken saatlerde,” dedi. “Konuk soylulara kahvaltı dağıtımı işinin başındaydım ve onu atıyla kapıdan çıkarken gördüm.” Başını kaldırdı, yüzünde garip bir ifade vardı. “Arka kapıdan.”</p>

  <p>“Neden arka kapıdan çıksın ki?” diye meraklandı Jimmy.</p>

  <p>Locklear omuzlarını silkip çizelgeye döndü. “Herhalde gittiği yer o yönde olduğu içindir?”</p>

  <p>Jimmy düşündü. Salador Dükü’nün, Prens’in cenaze gününün sabahında Fakir Mahalle’de ne işi olabilirdi? Jimmy iç çekti. “Bu yaştan sonra kuşkucu olmaya başladım.”</p>

  <p>Locklear bir kahkaha attı, günlerdir sarayda duyulan ilk neşeli sesti. Sonra sanki bir günah işlemişçesine suçlu bir ifade takındı.</p>

  <p>Jimmy ayağa kalktı. “Tamam mı?”</p>

  <p>Locklear parşömeni uzattı. “Bitti.”</p>

  <p>“Güzel,” dedi Jimmy. “Gel, gecikirsek deLacy her zamanki kadar hoşgörülü olmayabilir.”</p>

  <p>Aceleyle toprak beylerinin toplanmakta oldukları yere gittiler. Acı bir nedenle toplandıkları için her zamanki şakalaşma ve kahkahalardan eser yoktu. Jimmy ve Locklear yerlerini aldıktan birkaç dakika sonra deLacy de geldi ve doğruca konuya girerek, “Çizelge,” dedi. Jimmy’nin uzattığı çizelgeye bir göz attı. “Güzel, belli ki, ya el yazın güzelleşiyor ya da bir yardımcı tutmuşsun. “Çocuklar arasında hafif bir kıpırdanma oldu, ama açık bir gülüş duyulmadı. DeLacy, “Yine de bir görevi değiştiriyorum,” dedi. “Prensesler Alicia ve Anita’nın arabalarına Harold ve Bryce eşlik edecekler. James ile Locklear da sarayda kalıp Saray Vekilharcı’na yardımcı olacaklar.”</p>

  <p>Jimmy neye uğradığını şaşırmıştı. O ve Locklear şehir dışına çıkacak olan kortejde yer almayacaklardı. Yalnızca vekilharcın, bir toprak beyinin varlığını gerektirdiğine karar verdiği küçük bir sorun çıkması olasılığına karşılık boş boş bekleyeceklerdi.</p>

  <p>DeLacy dalgın dalgın diğer görevleri de okuduktan sonra çocukları dağıttı. Locklear ile Jimmy bakıştılar ve Jimmy dışarı çıkan Saray Teşrifatçısı’na yetişti. “Efendim...” diye söze başladı Jimmy.</p>

  <p>DeLacy Jimmy’nin sözünü kesti. “Görev dağıtımıyla ilgiliyse, bunu tartışacak değilim.”</p>

  <p>Jimmy’nin yüzü öfkeyle kıpkırmızı oldu. “Ama ben Prens’in Toprak Beyi’ydim!” diye karşılık verdi sinirli bir sesle.</p>

  <p>Alışılmadık bir cesaret ânında Locklear da, “Ben de Majesteleri Prenses’in Toprak Beyi’ydim,” diye çıkıştı. DeLacy şaşkın bakışlarla genç toprak beyine baktı. Locklear, “Şey, yani bir nevi,” diye düzeltti.</p>

  <p>“Bunun bir önemi yok,” dedi deLacy. “Emir aldım. Siz de aldığınız emirlere uyacaksınız. Hepsi bu kadar.” Jimmy yine karşı çıkacak oldu ama yaşlı Teşrifatçı onu susturdu. “Hepsi bu kadar, dedim, toprak beyi.”</p>

  <p>Jimmy dönüp yürümeye başladı. Locklear da peşine düştü. “Burada neler döndüğünü bilmiyorum,” dedi Jimmy, “ama öğrenmek niyetindeyim. Gel haydi.”</p>

  <p>Jimmy ve Locklear etraflarına bakarak aceleyle ilerliyorlardı. Herhangi bir saray üyesinin vereceği bir emir bu beklenmedik ziyarete engel olabilirdi, onlar da kendilerine bir iş verebilecek olan kimseye görünmemek için ellerinden geleni yapıyorlardı. Cenaze korteji iki saate kalmadan saraydan ayrılacaktı, yani iki toprak beyi için de yapacak bir sürü iş vardı. Yola çıktıktan sonra şehirde ağır bir resmi geçit yapılacak, tapmak meydanında durulacak ve halk dualarını edecekti, ardından da Rillanon’a ve atalarının mezarlığına doğru olan uzun yolculuk başlayacaktı. Cenaze grubu şehrin dışına çıkınca toprak beyleri saraya döneceklerdi. Ama Jimmy ve Locklear’ın törendeki bu küçük rolleri bile ellerinden alınmıştı.</p>

  <p>Jimmy Prenses’in kapısına yaklaşıp dışarıda bekleyen muhafıza, “Majesteleri bir dakikasını ayırabilir mi?” dedi.</p>

  <p>Muhafız kaşlarını kaldırdı, ama toprak beyi gibi düşük dereceli bir saray üyesini bile sorgulayabilecek bir konumda değildi, yalnızca mesajı içeriye iletmesi gerekti. Muhafız kapıyı açtığı anda Jimmy tuhaf bir şey, ne olduğunu anlayamadan kesilen bir ses duydu. Jimmy duyduğunun ne olduğunu çözmeye çalışırken içeriden çıkan muhafız dikkatini dağıttı. Bir an sonra da o ve Locklear içeri alındılar.</p>

  <p>Carline Anita ile bir pencerenin önünde oturmuş, cenazeye katılacakların toplanmalarını bekliyordu. Kafa kafaya vermişler, usulca konuşuyorlardı. Prenses’in Annesi Alicia kızının omuzuna yaslanmıştı. Üçü de siyahlar giymişlerdi. Jimmy içeri girip selam verdi, Locklear da yanındaydı. “Rahatsız ettiğim için bağışlayın, Majesteleri,” dedi yumuşak bir sesle.</p>

  <p>Anita ona gülümsedi. “Asla rahatsız etmezsin, Jimmy. Ne vardı?”</p>

  <p>Birdenbire cenazeden alıkonulmasını önemsiz bulan Jimmy, “Aslında basit bir şey,” dedi. “Birisi bugün sarayda kalmamı emretmiş, ben de merak ettim... şey, burada kalmam için siz mi emir verdiniz?”</p>

  <p>Carline bir an Anita’ya baktı ve Krondor Prensesi, “Hayır Jimmy,” dedi. Ses tonu düşünceliydi. “Ama belki Kont Volney emretmiştir. Baş Toprak Beyi’sin ve makamında kalmalısın, en azından eminim Kont böyle karar vermiştir.”</p>

  <p>Jimmy Prenses’in yüz ifadesini inceledi. Sesinde sıra dışı bir ton vardı. Prenses Anita annesinin malikanesinden döndüğünde, beklendiği gibi acılı görünüyordu. Ama kısa bir süre sonra onda anlaşılmaz bir değişiklik olmuştu. Bir bebeğin, hemen ardından da diğerinin ağlaması konuşmalarını böldü. Anita ayağa kalktı. “Hiçbir zaman yalnızca bir tanesi olmuyor,” derken sesindeki şefkat hissediliyordu. Carline gülümsedi, sonra ifadesi birden ciddileşti.</p>

  <p>“Rahatsız ettik, Majesteleri,” dedi Jimmy. “Sizi bu kadar önemsiz bir şey yüzünden rahatsız ettiğimiz için özür dilerim.”</p>

  <p>Jimmy’nin peşinden Locklear da çıktı. Muhafızın duyamayacağı kadar uzaklaşınca Jimmy, “Orada bir şey mi kaçırdım, Locky?” dedi.</p>

  <p>Locklear dönüp bir an kapıya doğru baktı. “Bir şey... çok tuhaf. Sanki ayak altından çekiliyor gibiyiz.”</p>

  <p>Jimmy biraz düşündü. Kapının dışındayken, içeri alınmadan hemen önce dikkatini çeken şeyin ne olduğunu artık anlamıştı. Duyduğu ses Prenseslerin sesleri, daha doğrusu o seslerin tonuydu: Hafif, neşeli bir şakalaşma gibi. “Haklı olduğunu düşünmeye başlıyorum,” dedi Jimmy .”Gel. Fazla zamanımız yok.”</p>

  <p>“Ne için?”</p>

  <p>“Göreceksin.” Jimmy koridorda hızla yürümeye başladı, genç çocuğun ona yetişmek için koşturması gerekti.</p>

  <p>Gardan ve Volney yanlarında dört muhafız ile aceleci adımlarla saray avlusuna gidiyorlardı ki, delikanlılar yollarını kestiler. Kont onlara şöyle bir bakarak, “Siz ikinizin saray avlusunda bulunmanız gerekmiyor muydu?” dedi.</p>

  <p>“Hayır, efendim,” diye cevap verdi Jimmy. “Bize vekilharçlık görevi verildi.”</p>

  <p>Gardan bunu duyduğuna biraz şaşırmış gibiydi, ama Volney yalnızca, “Öyleyse acele etseniz iyi olur, size ihtiyaç duyulabilir,” dedi. “Törene başlamamız gerek.”</p>

  <p>“Efendim,” dedi Jimmy, “burada kalmamızı siz mi emrettiniz?”</p>

  <p>Volney soruyu geçiştirdi. “O ayrıntılarla Dük Laurie ve deLacy Usta ilgileniyor.” Gençleri bırakıp Gardan ile birlikte yoluna devam etti.</p>

  <p>Kont ve Mareşal bir köşeyi dönüp uzaklaşırlarken Jimmy ve Locklear oldukları yerde kaldılar, muhafızlarının topuklarının taşlardaki takırtısı duyuluyordu. “Galiba anlamaya başlıyorum,” dedi Jimmy. Locklear’ın koluna yapıştı. “Gel haydi.”</p>

  <p>Locklear yarı şaşkın bir ses tonuyla, “Nereye?” dedi.</p>

  <p>Jimmy koşar adımlarla uzaklaşırken, “Göreceksin,” diye cevapladı.</p>

  <p>Locklear da peşinden koştururken, “Göreceksin, “göreceksin,” diye taklidini yapıyordu. “Kahretsin, neyi göreceksem!”</p>

  <p>Kapıda iki nöbetçi duruyordu. Bir tanesi, “Siz iki centilmen nereye gidiyorsunuz? “dedi.</p>

  <p>Jimmy kızgın bir sesle, “Liman İşletmesi’ne,” diyerek aceleyle kaleme alınmış bir emri gösterdi. “Vekilharç bir geminin beyannamesini bulamamış ve hemen bir kopyasını alamazsa küplere binecek.” Jimmy bir şeyi araştırmak üzereyken çıkan bu görev canını sıkmıştı. Vekilharç bir beyannameyi kafaya takmak için tuhaf bir zaman seçmişti doğrusu.</p>

  <p>Kağıdı inceleyen nöbetçi, “Bir dakika,” dedi. Sarayın ana girişinin hemen yanındaki nöbetçi subayı odasının yanında duran bir askere işaret verdi. Nöbetçi hemen geldi ve ilk nöbetçi, “Biraz zaman ayırıp bu gençleri liman bürosuna kadar götürüp getirebilir misin?” dedi. “Vekilharç için oradan bir şey almaları gerekiyormuş.”</p>

  <p>Nöbetçi pek önemsememiş gibiydi. Oraya gidip gelmek bir saat bile sürmezdi. Başıyla onayladı ve üçü birlikte yola koyuldular.</p>

  <p>Yirmi dakika sonra, herkes kortejin şehirden çıkışını izlerken Jimmy Liman İşletmesi bürosunda durmuş, basit bir memurla uğraşıyordu. Adam homurdanarak bir yığın kağıdın arasından kraliyet doklarına yapılmış olan son teslimatın beyannamesini arıyordu. O uğraşırken Jimmy’nin bakışları herkesin görmesi için büronun duvarına asılmış bir başka kağıda kaydı. Bu, o hafta kalkacak olan gemilerin çizelgesiydi, Gözü bir şeye takıldı ve görmek için yaklaştı. Locklear da onu izledi. “Ne var?”</p>

  <p>Jimmy kağıdı gösterdi. “İlginç.”</p>

  <p>Locklear çizelgeye bakarak, “Neden?” dedi.</p>

  <p>“Emin değilim,” dedi Jimmy sesini alçaltarak, “ama sarayda olup bitenleri şöyle bir düşünsene. Törenden alıkonulduk, sonra Prenses’e bu konuyu sorduk. Onun dairesinden çıkalı daha on dakika olmadan bu lüzumsuz görev için gönderildik. Söylesene, sanki ayak altından uzaklaştırılıyormuşuz gibi görünmüyor mu? Bir şeyler... çok tuhaf.”</p>

  <p>“Bunu ben de söylemiştim,” dedi Locklear sabırsızca.</p>

  <p>Memur istedikleri kağıdı bulup uzattı ve nöbetçi delikanlıları saraya geri götürdü. Girişteki muhafızlara bakmadan işaret ederek yanlarından koşarak geçen Jimmy ve Locklear doğruca levazım memurunun bürosuna yöneldiler.</p>

  <p>Saraya girip büroya geldiklerinde levazım memuru Baron Giles’in çıkmakta olduğunu gördüler. “Demek buradasınız,” dedi suçlayıcı bir ses tonuyla. “Neredeyse gidip sizi aylaklık ettiğiniz yerden tutup getirmesi için nöbetçiler yollayacaktım.” Jimmy ile Locklear bakıştılar. Levazım memuru beyannameyi tamamen unutmuş gibiydi. Jimmy kağıdı ona uzattı.</p>

  <p>“Nedir bu?” Kağıdı inceledi. “Ha, evet,” diyerek kağıdı masasına doğru fırlattı. “Bununla sonra ilgilenirim. Gidip tören alayının saraydan çıkışını görmeliyim. Siz burada kalacaksınız. Bir tehlike baş gösterecek olursa biriniz bu büroda kalacak, diğerinizse gelip beni bulacak. Cenaze kapıdan çıktıktan sonra geri döneceğim.”</p>

  <p>“Sizce bir sorun çıkar mı, efendim?” diye sordu Jimmy. Levazım memuru çocukların yanından geçip çıkarken, “Tabii ki, hayır,” dedi, “ama hazırlıklı olmakta her zaman fayda vardır. Kısa bir süre sonra döneceğim.”</p>

  <p>O çıktıktan sonra Locklear Jimmy’ye döndü. “Pekala. Neler oluyor? Ve sakın, ‘Göreceksin,’ demeye kalkma.”</p>

  <p>“İşler göründüğü gibi değil. Gel haydi.”</p>

  <p>Jimmy ve Locklear merdivenleri hızla çıktılar. Avluya yukarıdan bakan bir pencereye gelince sessizce aşağıdaki hazırlıkları incelemeye başladılar. Cenaze alayı toplanıyor, cenaze arabası Arutha’nın Hane Muhafızları’ndan oluşan seçme bir birlik eşliğinde yerini alıyordu. Araba siyahlar giymiş bir seyis tarafından idare edilen ve her biri siyah tüylerle süslenmiş, birbirine uyumlu altı siyah at tarafından çekiliyordu. Arabanın her iki yanında askerler dizilmişti.</p>

  <p>Arutha’yı taşıyan tabutu getiren sekiz silahlı adam saraydan çıktılar. Tabutu arabaya kadar çıkarmalarını sağlayacak olan döner iskeleye doğru yaklaştılar. Ağır ağır, adeta tapınırcasına hareketlerle Krondor Prensi’ni siyah cenaze örtüsüyle kaplanmış yapıya doğru çıkardılar.</p>

  <p>Jimmy ile Locklear yukarıdan tabuta baktılar ve Prens’i ilk kez açıkça gördüler. Geleneklere göre tabut açık olarak dolaştırılır, böylece halk hükümdarlarına son kez bakabilirdi. Şehrin dışına çıkınca ise bir daha asla açılmamak üzere kapatılırdı, yalnızca Rillanon’da Kralın sarayının altındaki aile mezarlığında, ailesinin son kez veda etmesi için bir kez açılacaktı.</p>

  <p>Jimmy boğazında bir şey düğümlendiğini hissetti. Yutkunarak inatçı hissi geçirmeye çalıştı. Arutha’ya en sevdiği kahverengi kadife tunikle ve kızıla çalan pantolonunun giydirilmiş olduğunu gördü. Nadiren giymiş olmasına rağmen bir de yeşil, dar bir ceket eklenmişti. En sevdiği kılıcı ellerinin arasına yerleştirilmişti ve başı açıktı. Uyuyor gibiydi. Yavaş yavaş gözden kaybolurken Jimmy Prens’in ayaklarındaki zarif saten terlikleri fark etti.</p>

  <p>Ardından bir seyis, binicisiz olarak cenaze arabasının ardından gelecek olan Arutha’nın atını getirdi. Muhteşem, kır rengi bir aygırdı ve durmadan başını çekiştirip seyise direniyordu. Bir başka seyis koşarak geldi ve ikisi birlikte huysuz hayvanı sakinleştirmeyi başardılar.</p>

  <p>Jimmy’nin gözleri kısıldı. Locklear dönünce yüzündeki tuhaf ifadeyi gördü. “Ne var?”</p>

  <p>“Biliyorsam ne olayım, ama garip bir şeyler dönüyor. Gel, bir iki şeyi görmek istiyorum.”</p>

  <p>“Nereye?”</p>

  <p>Ama Jimmy, “Acele et, yalnızca birkaç dakikamız var!” diyerek merdivenlerden aşağı koşmaya başlamıştı bile. Locklear da içinden homurdanarak onu izledi.</p>

  <p>Jimmy ahırın yanındaki gölgelerde saklanıyordu. Locklear’ı iterek, “Bak,” dedi. Şeref muhafızlarının atlarının sonuncusu çıkarılırken Locklear gösterişli bir yuvarlanışla ahır girişinin diğer tarafına geçti. Neredeyse tüm garnizon Prens’in cenaze arabasının arkasında yürüyecekti, ama şehir dışına çıktıktan sonra ona Salador’a kadar tüm yol boyunca Kraliyet Mızraklı Alayı’ndan bir birlik eşlik edecekti.</p>

  <p>“Hey, delikanlı! Nerede durduğuna dikkat et!” İki atın arasında, atları dizginlerinden tutmuş bir seyis koşarak geçerken Locklear kenara sıçramak zorunda kaldı. Neredeyse ezilecekti. Locklear ağır adımlarla geri gelip köşeyi dönerek Jimmy’nin yanında diz çöktü.</p>

  <p>“Ne bulmayı umduğunu bilmiyorum, ama hayır, burada bir şey yok.”</p>

  <p>“Bulmayı umduğum da buydu zaten. Gel haydi,” diyen Jimmy gerisin geriye saraya doğru koşmaya başladı.</p>

  <p>“Nereye?”</p>

  <p>“Göreceksin.”</p>

  <p>Birlikte koşarak tören avlusunu geçerlerken Locklear Jimmy’nin sırtına hançerler sapladığını hayal ediyordu.</p>

  <p>Jimmy ve Locklear basamakları ikişer ikişer çıktılar. Saray avlusuna yukarıdan bakan pencereye ulaştıklarında durup soluklandılar. Ahıra koşarak gidip gelmeleri on dakikadan daha az sürmüştü ve kortej saraydan çıkmak üzereydi. Jimmy olan biteni dikkatle inceledi. Atlı arabalar saray merdivenlerine doğru yaklaşıyorlar ve uşaklar kapıları tutmak için koşturuyorlardı. Geleneklere göre yalnızca kan ve evlilik bağıyla soylu olanlar arabayla gideceklerdi. Diğer herkes bir saygı ifadesi olarak Arutha’nın cenazesinin arkasından yürüyecekti. Prenses Anita ve Alicia basamaklardan inip ilk arabaya, Carline ve Laurie de aceleyle ikincisine bindiler, Dük öyle hızlı yürüyordu ki, neredeyse kayıp düşecekti. Carline’in peşinden atlarcasına arabaya bindi ve kendi tarafındaki perdeleri hemen çekip kapattı.</p>

  <p>Jimmy, Laurie’nin hareketlerini apaçık bir merakla izleyen Locklear’a baktı. Ona bir şey söylemeye gerek duymayan Jimmy sessizliğini bozmadı.</p>

  <p>Omuzlarında ağır bir siyah pelerin taşıyan Gardan cenaze alayının başındaki yerini aldı. İşaret verdi ve tek bir davulcu, sarılarak sesi boğulmuş bir davulla ağır bir ritim çalmaya başladı. Davulun dördüncü kez vurmasıyla birlikte, sözlü bir emir olmadan hareket edildi. Askerler sessiz bir uygun adım yürüyüşle ilerliyor, arabalar ağır ağır hareket ediyordu. Birdenbire kır aygır huysuzlandı ve hayvanı sakinleştirmek için yine ikinci bir seyis gerekti. Jimmy başını salladı. Eski, tanıdık bir duyguydu bu: Tuhaf bir bulmacanın bütün parçaları yerine oturuyordu adeta. Sonra yüzüne yavaşa yavaş, anlayan bir gülümseme yayıldı.</p>

  <p>Locklear arkadaşının iradesindeki değişikliği fark etti. “Ne oldu?”</p>

  <p>“Laurie’nin neler çevirdiğini şimdi anladım. Neler döndüğünü biliyorum.” Locklear’ın omuzuna dostça bir şaplak atarak, “Gel,” dedi, “yapacak çok işimiz, ama çok az zamanımız var.” Jimmy Locklear’ı gizli tünelden geçirirken meşalenin titrek ışığı dört bir yana dans eden gölgeler düşürüyordu. İki toprak beyi de yolculuk için giyinmişlerdi ve silahları, çantaları ve kamp yatakları yanlarındaydı. Locklear beşinci kez, “Çıkışta birinin olmadığından emin misin?” diye sordu.</p>

  <p>Jimmy sabırsızca, “Söyledim ya,” dedi, “bu çıkışı kimseye göstermedim, Prens’e ya da Laurie’ye bile.” Bu kabahatine bir mazeret uydurmak istercesine, “Bazı eski alışkanlıklar çok zor geçiyor,” diye ekledi.</p>

  <p>Tüm öğleden sonra görevlerini yerine getirmişlerdi; tüm toprak beyleri çekildikten sonra da kimseye görünmeden, yolculuk malzemelerini alelacele sakladıkları yere gitmişlerdi. Şimdi ise vakit gece yarısına yaklaşıyordu.</p>

  <p>Taş bir kapıya ulaştıklarında Jimmy bir kolu çekti ve bir tıkırtı duydular. Jimmy meşaleyi söndürüp kapıyı omuzladı. Birkaç sert itişten sonra yılların paslandırdığı inatçı kapı kıpırdadı. Prens’in tören avlusunun arkasındaki duvarın temelindeki, taş görünümü verilmiş küçük kapıdan geçerek saraya en yakın olan sokağa çıktılar. Yolun yarım bloktan daha az yukarısında arka çıkış kapısı ve nöbetçiler vardı. Jimmy kapıyı itip kapatmaya çalıştı, ama kapı kıpırdamayı reddediyordu. Locklear’a işaret etti ve delikanlı da onunla birlikte itmeye başladı. Kapı direndi, sonra aniden kurtularak gürültüyle çarptı. Yukarıdaki girişten, “Hey, kim var orada?” diye bir ses geldi. “Kalk ve kendini göster.”</p>

  <p>Jimmy hiç tereddüt etmeden fırladı, Locklear da hemen arkasındaydı. İkisi de peşlerine düşülüp düşülmediğini görmek için dönüp bakmadan kaldırım taşlarının arasında dosdoğru koşmaya devam ettiler.</p>

  <p>Az sonra Fakir Mahalle ile dokların arasındaki karmakarışık sokaklarda kaybolmuşlardı. Jimmy kerteriz almak için durakladıktan sonra yolu gösterdi. “Bu taraftan. Acele etmemiz gerek. Kuzgun gece yarısı gelgiti ile yola çıkacak.”</p>

  <p>Delikanlılar gecenin içinde koşmaya devam ettiler. Az sonra, rıhtım yakınındaki kepenkleri kapalı binaların önünden geçiyorlardı. Doklardan, kalkmaya hazırlanan bir gemide bağırarak emirler yağdıran adamların sesleri geliyordu.</p>

  <p>“Hareket ediyorlar,” diye haykırdı Locklear.</p>

  <p>Jimmy cevap vermedi, yalnızca hızını arttırdı. Son halat çözülürken iki toprak beyi de dokun ucuna vardılar ve çaresiz sıçrayışlarla iskeleden ayrılmakta olan geminin kenarına ulaştılar. Kaba eller onları yukarı çekti ve bir anda kendilerini güvertede buldular.</p>

  <p>Bir ses, “Bu da nesi yahu?” diye sordu ve bir an sonra Aaron Cook karşılarında belirdi. “Eliuzun Jimmy, demek bir deniz yolculuğunu o kadar çok istiyorsun ki, güverteye çıkmak için boynunu bile kırmaya razısın, ha?”</p>

  <p>Jimmy sırıttı. “Merhaba, Aaron. Hull ile konuşmam gerek.”</p>

  <p>Çopur suratlı adam kaşlarını çatarak toprak beylerine baktı. “İster toprak beyi olun, ister olmayın, Kraliyet Kıızgunu’ndayken onun adı Kaptan Hull’dır. Kaptanın zamanı var mı bir bakayım.”</p>

  <p>Toprak beyleri az sonra kendilerini tek sağlam gözündeki acımasız bir bakışla süzen kaptanın karşısındaydılar. “Demek görev yerinizi terk ettiniz ha?”</p>

  <p>Jimmy, “Trevor,” diye başladı, ama Cook kaşlarını çatınca, “Kaptan,” diye düzeltti. “Sarth’a gitmemiz gerek. Liman İşletmesi’ndeki listede kuzeye doğru olan devriyenize bu gece başlayacağınızı gördük.”</p>

  <p>“Eh, senin sahilden yukarı gitmen gerekiyor olabilir, Eliuzun Jimmy, ama elinde bir izin belgesinden daha fazlası olmadan gemime çıkabilecek bir rütben yok, kaldı ki iznin bile yok. Ve ilan edilenin aksine -bilirsin, casuslar yüzünden- batıya doğru yol alıyorum, şanssız Krallık tacirleri için pusuya yatmış bekleyen Durbinli köle tacirleri olduğuna dair haberler aldım, Queg kalyonları da her zaman ortalıktalar zaten. Hayır, bedava yolculuk etmekten daha iyi bir nedeniniz yoksa, dış dalgakıranı geçer geçmez rehber tekneyle kıyıya döneceksiniz.” Eski kaçakçının ifadesinden, her ne kadar Jimmy’yi sevse de, gemisinde saçmalıklara katlanmayacağı anlaşılıyordu.</p>

  <p>Jimmy, “Seninle özel olarak konuşabilir miyiz acaba?” dedi.</p>

  <p>Hull Cook ile bakıştı, sonra omuzlarını silkti. Jimmy tam beş dakika boyunca kaptanla fısıldaşıp durdu. Sonra Hull bir kahkaha attı, gerçekten neşeli bir kahkahaydı bu. “Hay canına yandığım!”</p>

  <p>Bir an sonra Aaron Cook’a yaklaştı .”Bu gençleri aşağı indirin. Limandan çıkar çıkmaz tüm yelkenlerin fora edilmesini istiyorum. Rotayı Sarth’a çevirin.”</p>

  <p>Cook bir an tereddüt ettikten sonra bir denizciye dönüp delikanlıları aşağı götürmesini emretti. Onlar gittikten ve liman rehberi uzun teknesiyle uzaklaştıktan sonra ikinci kaptan direklerdeki denizcilere seslenip tüm yelkenleri açtırdı ve rotayı kuzeye çevirdi. Arkaya, dümencinin yanında duran Kaptan Hull’a bir bakış attı, ama kaptan yalnızca kendi kendine gülümsüyordu.</p>

  <p>Jimmy ve Locklear tırabzanlara yaslanmış, bekliyorlardı. Sandal hazırlanınca bindiler. Trevor Hull yanlarına geldi. “Sarth’a bizimle gelmek istemediğinize emin misiniz?”</p>

  <p>Jimmy başını iki yana salladı. “Bir Kraliyet Gümrük gemisi ile geldiğimin görülmesini istemem. Çok dikkat çeker. Hem zaten buraya yakın bir yerde, at satın alabileceğimiz bir köy var. Oraya atla en çok bir gün uzakta da geçen defa hep birlikte kamp yaptığımız iyi bir yer var. Gelip geçen herkesi görebiliriz. Orada onları bulmak daha kolay olur.”</p>

  <p>“Tabii çoktan geçip gitmedilerse.”</p>

  <p>Bizden yalnızca bir gün önce yola çıktılar, ayrıca onlar uyurken biz gece gündüz yol aldık. Onlardan öndeyiz.”</p>

  <p>“O halde, delikanlılar, iyi günündeyken denizcileri ve diğer başıbozukları koruyan Kilian ve aynısını hırsızlar, kumarbazlar ve budalalar için yapan Banath sizleri de korusun.” Daha ciddi bir ses tonuyla, “Kendinize dikkat edin çocuklar,” dedi. Sonra sandalın indirilmesini işaret etti.</p>

  <p>Sahildeki sis güneş ışığıyla henüz delinmediği için etraf hâlâ karanlıktı. Uzun sandal kumsala doğru yöneldi ve kürekçiler tüm güçleriyle asıldılar. Hızla yol almaya başladılar ve sandalın baş tarafı kumlara binince Jimmy ile Locklear kıyıya çıktılar.</p>

  <p>Hancı başlangıçta atlarını satmak istememişti, ama Jimmy’nin ciddi tavırları, otoriter duruşu ve kılıcını taşıyış şekli bir de bol altınla birleşince adamın fikri değişivermişti. Güneş Uzunyol köyünün doğusundaki ormanı aydınlattığında iki genç adam atlarına binmiş, malzemelerini almış ve Sarth ile Serüvencinin Bakışı arasındaki yolda ilerlemeye başlamışlardı.</p>

  <p>Gün ortasında yoldaki dar bir noktaya gelmiş ve yerlerini almışlardı. Doğu tarafında sık bir bitki örtüsüyle kaplı bir yükselti geçişi engelliyor, batıda ise arazi sarp bir inişle kumsala kadar alçalıyordu. Jimmy ve Locklear yoldan ya da kumsaldan gelen herkesi bulundukları noktadan görebiliyorlardı.</p>

  <p>Rutubete kaşı küçük bir ateş yakıp beklemeye koyuldular.</p>

  <p>Bunu izleyen üç günde iki kez tehlike atlattılar. İlk defasında karşılarına Serüvencinin Bakışı’ndan güneye doğru inen bir grup başıboş paralı asker çıkmıştı. Ama iki genç adamın azmi ve iki at dışında çalınacak bir şeyleri olmaması olasılığı o grubu yıldırmıştı. Bir adam atlardan birini almaya çalışmış, ama Jimmy’nin hızlı kılıcı onu vazgeçirmişti. Böylesine az ganimet karşılığında bir yağma için kan dökmektense yollarına devam etmişlerdi.</p>

  <p>İkinci karşılaşma ise daha tehlikeli geçmiş, iki delikanlı silahlarını çekip yan yana durarak atlarını berbat görünüşlü üç hayduttan korumak zorunda kalmışlardı. Yolkesenler sayıca daha üstün olsalar Jimmy ikisinin de ölmüş olacaklarından emindi, ama adamlar yaklaşan atlıların seslerini duyunca kaçmışlar, gelenlerin ise Serüvencinin Bakışı’ndaki garnizondan gelen küçük bir keşif kolu olduğu anlaşılmıştı.</p>

  <p>Askerler Jimmy ile Locklear’ı sorgulamış ve öykülerine inanmışlardı. Bir süre sonra o noktada kendileriyle buluşacak olan basit bir toprak beyinin oğullarıydılar. Daha sonra çocuklar babaları ile güneye, Krondor’a gidecek ve Prens’in cenazesine katılacaklardı. Keşif kolunun başındaki çavuş onlara güvenli bir yolculuk dilemişti.</p>

  <p>Gelişlerinin dördüncü gününde, öğleden sonra geç saatlerde Jimmy kumsaldan üç atlı geldiğini fark etti. Bir an onları izledikten sonra, “İşte oradalar!” dedi.</p>

  <p>Jimmy ile Locklear hemen atlarına binip yamaçtaki aralıktan kumsala doğru inmeye başladılar. Durup atlıların yaklaşmalarını beklerken atları kumu eşeliyordu.</p>

  <p>Üç atlı göründüler, yavaşladılar, ardından kuşkuyla ağır ağır yaklaştılar. Yorgun ve pis görünüyorlardı, silah ve zırhlarına bakılırsa büyük olasılıkla paralı askerlerdiler. Üçü de sakallıydı, ama iki esmer adamın sakalı kısaydı ve yeni yeni uzuyordu. İki genci görünce ilk atlı bir küfür savurdu. İkincisi ise inanamayarak başını salladı.</p>

  <p>Üçüncü atlı diğer ikisinin yanından geçip atını delikanlıların önünde durdurdu. “Siz buraya nasıl?”</p>

  <p>Locklear nutku tutulmuş bir halde, ağzı bir karış açık kalakalmıştı Jimmy ona anlattığı onca şey arasında bundan hiç söz etmemişti. Jimmy sırıttı. “Başlı başına bir hikaye bu. Dinlenmek isterseniz burunda küçük bir kampımız var, ama yola yakın.”</p>

  <p>Adam iki haftalık sakalını sıvazladı. “Neden olmasın? Bugün daha fazla yol almanın da bir anlamı yok zaten.”</p>

  <p>Jimmy’nin sırıtışı iyice yayıldı. “Şunu söylemeliyim ki, gördüğüm en canlı ceset sensin ki gördüklerimin sayısı hiç de az değil.”</p>

  <p>Arutha da ona sırıtarak karşılık verdi. Laurie ve Roald’a dönerek, “Gelin,” dedi, “atları dinlendirip şu genç haydutların bizi nasıl bulduklarını dinleyelim.”</p>

  <p>Güneş okyanusun ötesinde gözden kaybolurken ateş neşeyle yanıyordu. Ayakta durup yolu gözleyen Roald dışında hepsi kamp ateşinin etrafında uzanmışlardı. “Bir sürü küçük şey vardı,” dedi Jimmy. “İki Prenses de acılı olmaktan çok endişeli görünüyorlardı. İkimiz kortejden uzaklaştırılınca da kuşkulandım. “</p>

  <p>“Benim söylediğim bir şey yüzündendi,” diye ekledi Locklear.</p>

  <p>Jimmy Locklear’a bunun kendi öyküsü olduğunu anlatan sert bir bakış attı. “Evet, öyle. Ayak altından uzak tutulduğumuzu söyledi. Nedenini artık biliyorum. Arabadaki sahte Dükü hemen tanırdım. O zaman da kuzeye, Murmandamus’la olan hesabı bitirmeye gittiğini anlardım.”</p>

  <p>“Zaten bu yüzden uzaklaştırıldınız,” dedi Laurie.</p>

  <p>“Asıl plan da buydu,” diye ekledi Roald.</p>

  <p>Jimmy incinmiş görünüyordu. “Bana güvenebilirdiniz.”</p>

  <p>Arutha gülme ile kızma arasında gidip geliyordu. “Bu bir güven meselesi değildi, Jimmy. Bunu ben istemedim. Yanımda gelmeni istemedim.” Alaycı bir sırıtışla, “Şimdi ise ikiniz birden buradasınız,” dedi.</p>

  <p>Locklear endişeli bir ifadeyle Jimmy’ye baktı, ama Jimmy’nin ses tonu onu rahatlattı. “Eh, prensler bile zaman zaman yanlış kararlar verebilirler. Moraelin’deki o tuzağı fark etmeseydim başına neler geleceğini hatırlasana.”</p>

  <p>Arutha başıyla onaylayarak pes etti. “Demek tuhaf bir şeyler döndüğünü anladın ve Laurie ile Roald’ın kuzeye gittiklerini anladın, peki ama benim hâlâ hayatta olduğumu nereden bildin?”</p>

  <p>Jimmy bir kahkaha attı. “Her şeyden önce, törende kır aygır kullanılıyordu ve doru atın ahırda yoktu. Kır atını hiç sevmediğini söylediğini hatırlıyorum.”</p>

  <p>Arutha onayladı. “Çok huysuz. Başka ne peki?”</p>

  <p>“Ceset önümüzden giderken birden kafama dank etti. En sevdiğin giysilerinle gömüleceksen, ayaklarında da en sevdiğin çizmelerin olurdu.” Prens’in ayağındaki çizmeleri gösterdi. “Ama ayaklarında yalnızca terlikler vardı. Çünkü suikastçının sarayda giydikleri çamur ve kan içinde kalmıştı. Büyük bir olasılıkla, cesedi giydiren her kimse suikastçının giydiklerini temizlemektense temiz bir çift aramış ve bulamamıştır, bulduysa da uymamıştır, böylece o da yalnızca terliklerle yetinmiştir. Bunu görünce durumu anladım. Suikastçının yalnızca yüreğini yaktırdın, cesedini değil. Nathan da ona çürümemesi için bir büyü yapmış olmalı.”</p>

  <p>“Onunla ne yapacağımı bilemiyordum, ama işime yarayabileceğini düşündüm. Sonra tapınaktaki o saldırı oldu. O suikastçının hançeri hiç de küçümsenecek gibi değildi” -bilinçsizce hâlâ acıyan böğrünü ovuşturdu ama ciddi bir yara sayılmazdı.”</p>

  <p>“Ha!” dedi Laurie. “Bir parmak yukarı, iki parmak da sağa gelse, gerçek bir cenazesi olacaktı.”</p>

  <p>“İlk gece Nathan, Gardan, Volney, Laurie ve ben neler yapacağımıza karar verirken kimseye bir şey hissettirmedik,” dedi Arutha. “Ölü numarası yapmaya karar verdim. Volney yerel soylular gelene kadar cenaze merasimini geciktirdi, böylece ata binecek kadar iyileşmek için zamanım oldu. Şehirden kimseye görünmeden çıkmak istiyordum. Murmandamus öldüğüme inanırsa beni aramayı bırakır. Yanımda bu varken de” -Ishap Başrahibi’nin verdiği tılsımı gösterdi- “beni büyü yoluyla bulamaz. Erken davranmasını sağlamayı umuyorum.”</p>

  <p>“Buraya nasıl geldiniz peki?” dedi Laurie. “Bizi yolda geçmiş olamazsınız.”</p>

  <p>“Trevor Hull’dan bizi getirmesini istedim,” diye cevap verdi Jimmy.</p>

  <p>“Ona söyledin mi?” dedi Arutha.</p>

  <p>“Yalnızca ona. Yaşadığını Cook bile bilmiyor.”</p>

  <p>“Yine de bir sırrı bu kadar kişi bilmemeli,” dedi Roald.</p>

  <p>Locklear, “Ama yani şey, bilenlerin hepsi de güvenilir kişiler... efendim,” dedi.</p>

  <p>“Mesele bu değil,” dedi Laurie. “Carline ile Anita biliyorlar, Gardan, Volney ve Nathan da öyle. Ama deLacy ve Valdis’e bile söylenmedi. Kral da Carline Rillanon’a ulaşınca kendisine gizlice söyleyene dek bilmeyecek. Yalnızca bu saydıklarım biliyor.”</p>

  <p>“Ya Martin?” diye sordu Jimmy.</p>

  <p>“Laurie ona bir mesaj yolladı. Bizimle Ylith’de buluşacak,” dedi Arutha.</p>

  <p>“Bu tehlikeli bir hareket,” dedi Jimmy.</p>

  <p>Laurie, “Ancak birkaçımızın anlayabileceği bir mesajdı,” dedi. “Yalnızca, ‘Kuzeyli. Derhal gel,’ diyordu. İmza da ‘Arthur’ diye atılmıştı. Arutha’nın yaşadığını kimsenin bilmemesi gerektiğini anlayacaktır.”</p>

  <p>Jimmy hayranlığını açığa vurdu. “Kuzeyli’nin Ylith’de, Martin’in şu Longly tipiyle güreştiği han olduğunu yalnızca buradakiler biliyor.”</p>

  <p>“Arthur kim?” diye sordu Locklear.</p>

  <p>“Majesteleri,” dedi Roald. “Son kez yolculuk ettiğinde kullandığı isim bu.”</p>

  <p>“Martin ve Amos ile Krondor’a geldiğimde de kullanmıştım.”</p>

  <p>Jimmy düşünceli bir ifadeye büründü. “İkinci kez kuzeye gidiyoruz ve ikinci kez keşke Amos Trask da bizimle olsaydı diyorum.”</p>

  <p>“Ama değil,” dedi Arutha. “Biz işimize bakalım. Önümüzde uzun bir yol var ve siz iki genç haydutla ne yapacağıma karar vermem gerekiyor.”</p>

  <p>Jimmy de diğerleri gibi kamp yatağına sarınırken Roald ilk nöbeti aldı. Ardından Jimmy haftalardır ilk kez hüzün duymadan, çabucak uykuya daldı.</p>
</body>
</html>
