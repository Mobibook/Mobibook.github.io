<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <p style="text-align: center;"></p>

  <h2 class="bölüm-ad">ESRARLAR</h2>

  <p class="giriş"><big><big>R</big></big><small>YATH TANIDIK SEMALARDA FIRTINA GİBİ UÇURUYORDU.</small></p>

  <p>Krallık ormanlarının üzerinde yol alıyordu. Avlanmam gerekiyor, dedi düşünerek. Ejderha uçarken düşünceleriyle konuşmayı tercih ediyor, yerdeyken ise sesli konuşuyordu.</p>

  <p>Tomas dönüp Pug’a baktı, o da cevap verdi. “Macros’un adasına uzağız. Neredeyse bin mil kadar.”</p>

  <p>Tomas gülümsedi. “Oraya hayal bile edemeyeceğin kadar kısa bir sürede varabiliriz.”</p>

  <p>“Ryath uçarak ne kadar yol alabilir?”</p>

  <p>“Hiç inmeden bu dünyanın çevresinde dolaşabilir, ama onu bunu yapmaya ikna edecek iyi bir neden bulacağını sanmam. Üstelik hızının onda birini bile görmedin daha.”</p>

  <p>“Güzel,” dedi Pug. “O halde, Efsuncunun Adası’na vardığımızda.”</p>

  <p>Tomas ejderhadan biraz daha dayanmasını istedi, o da homurdanarak kabul etti. Ryath Pug’ın talimatlarına uyarak Midkemia’nın mavi göklerinde iyice yükselerek dağların dorukları üzerinden Acı Deniz’e yöneldi. Muazzam kanat çırpışlarla süzülebileceği bir yüksekliğe çıktı. Az sonra aşağıdaki manzara hızla geçmeye başladı ve Pug ejderhanın ne kadar hızlanabileceğim düşündü. Koşan bir attan daha hızlı ilerliyorlar ve giderek hızlanıyorlardı. Ryath’ın uçuş kabiliyetinde büyünün de payı vardı, ejderha süzülüyor gibi görünse de aslında kanatlarını hiç çırpmadan hızlanıyordu. Hızla, daha da hızla uçtular. Tomas’ın büyüsü sayesinde rahattılar; onları rüzgar ve soğuktan koruyordu; ama Pug’ın coşkudan neredeyse başı dönüyordu. Uzak Sahil’in ormanları, ardından Gri Kuleler ve sonra da Natal’in Özgür Şehirleri üzerinde süzülüyorlardı. Ardından koyu mavi üzerinde gümüş ve yeşil ışıltılarıyla Acı Denizin suları üzerinde uçtular, Queg’den Özgür Şehirler’e doğru yaz ticaret rotalarında gidip gelen gemiler bir çocuğun oyuncakları gibiydiler.</p>

  <p>Queg ada krallığının üzerinden hızla geçerken başkenti ve eteklerindeki köyleri görebiliyorlardı, bu yükseklikten onlar da oyuncak gibi görünüyorlardı. Aşağılarında, kanatlı bazı şekiller kara sınırlarında, belli bir düzen içinde uçuyorlardı, ejderha neşeyle kıkırdadı. Onları tanıyorsun, öyle değil mi, Kartal Bakışı ‘nın Hakimi!’</p>

  <p>Tomas, “Eskisi gibi değiller,” dedi.</p>

  <p>“Ne oldu?” dedi Pug.</p>

  <p>Tomas aşağıyı işaret etti. “Onlar çağlar önce benim avladığım ‘-Ashen-Shugar’ın avladığı- dev kartalların soyundan. Sıradan insanların şahinleri uçurdukları gibi ben de onları uçururdum. O kadim kuşlar biraz olsun zekiydiler.”</p>

  <p>Adalılar bunları eğitiyor ve başkalarının atlara bindikleri gibi biniyorlar onlara. Onlar mağlup olmuş bir tür.</p>

  <p>Tomas rahatsız olmuştu. “Birçok şey gibi onlar da geçmişteki hallerinin ancak bir gölgesi artık.”</p>

  <p>Ejderha alaycı bir ifadeyle, Bundan öte olanlarımız da var, Valheru, diye cevap verdi.</p>

  <p>Pug bir şey söylemedi. Arkadaşını ne kadar iyi anlasa da, onda kimsenin tasavvur bile edemeyeceği çok şey vardı. Tomas’ın tüm dünyada eşi yoktu ve omuzlarında hiçbir canlının kaldıramayacağı bir yük taşıyordu. Pug Ashen-Shugar’ın avladığı bu bir zamanların mağrur kartallarının Tomas’a nasıl bir acı verdiğini belli belirsiz bir şekilde anlayabiliyordu, ama bir şey söylememeyi tercih etti. Tomas’ın içindeki huzursuzluk ne olursa olsun, yalnızca ona aitti.</p>

  <p>Az sonra bir başka ada göründü, Queg’e göre küçüktü, ama yine de kalabalık bir nüfusu barındırabilecek kadar genişti. Ama Pug orada çok az kişinin yaşadığını biliyordu, orası Efsuncunun Adası, Kara Macros’un evi idi.</p>

  <p>Adanın kuzeybatı kanadının üzerinden hızla geçerlerken alçalıp bir dizi tepeyi aştılar ardından küçük bir vadinin üzerinde uçtular. “Bu olamaz!” dedi Pug.</p>

  <p>“Ne?” dedi Tomas.</p>

  <p>“Burada daha önce tuhaf... bir yer vardı. Dış binaları olan bir yapı. Macros’u orada görmüştüm. Kulgan, Gardan, Arutha ve Meecham da oradaydılar.”</p>

  <p>Yüksek ağaçların üzerinden geçtiler. Tomas, “Bu meşeler ve dikenli çamlar, efsuncuyla ilk karşılaşmanın üzerinden geçen neredeyse bir düzine yılda bile yetişmiş olamaz, Pug. Çok yaşlı görünüyorlar.”</p>

  <p>“Macros’un bir esrarı daha,” dedi Pug. “Öyleyse dua edelim de şato hâlâ yerinde olsun.”</p>

  <p>Ryath bir başka tepe sırasını aşıp onları adadaki gözle görünür tek yapıya, tek başına duran bir şatoya getirdi. Yıllar önce Pug ile arkadaşlarının çıktıkları kumsala yaklaştılar ve ejderha hızla alçalarak kumsalın yukarısındaki bir patikaya indi. Yolcularıyla vedalaşarak avlanmak üzere havalandı. Ryath mavi gökyüzünde gözden yiterken onu izleyen Tomas, “Bir ejderhaya binmenin nasıl bir şey olduğunu unutmuştum,” dedi. Pug’a dönerken yüzünde düşünceli bir ifade vardı. “Seninle gelmemi istediğinde, içimde uyuyan ruhları uyandıracağımdan korkmuştum.” Göğsüne vurdu. “Ashen-Shugar’ın burada beklediğini, tekrar kalkıp beni ele geçirmek için bir bahane aradığını sanıyordum.”, Pug Tomas’ın yüzüne dikkatle baktı. Arkadaşı duygularını saklamayı iyi beceriyordu, ama Pug o güçlü ve derin duyguları görebiliyordu. “Ama artık anladım ki, Ashen-Shugar ile Tomas arasında bir fark yok. Her ikisi de benim.” Bir an bakışlarını eğince Pug, bir zamanlar annesinin karşısında kabahati için mazeretler uyduran çocuğu hatırladı. “Hem kazandığımı, hem de kaybettiğimi hissediyorum.”</p>

  <p>Pug başıyla onayladı. “Bir daha asla o çocuklar olamayacağız, Tomas. Ama hayal edebileceğimizden çok daha fazlası olduk. Ama zaten değerli şeylerin çok azı basittir. Ya da kolaydır.”</p>

  <p>Tomas denize bakarak dalıp gitti. “Annemle babamı düşünüyordum. Savaş bittiğinden beri onları ziyaret etmedim. Eskiden tanıdıkları kişi değilim artık.”</p>

  <p>Pug anlıyordu. “Onlar için zor olacak, ama onlar iyi insanlar, sendeki değişikliği de kabul edeceklerdir. Torunlarını görmek isterler.”</p>

  <p>Tomas iç çekti, ardından yarı keyifli, yarı acılı bir kahkaha attı. “Calis onların bekleyeceklerinden daha farklı, ama ben de öyleyim. Hayır, onları tekrar görmekten korkmuyorum.” Dönüp Pug’a baktı. “Hayır, onları bir daha görememekten korkuyorum,” dedi usulca.</p>

  <p>Pug kendi eşi Katala’yı ve Yıldızlimanı’ndaki diğerlerini düşündü. Tek tapabildiği uzanıp uzun, düşünceli bir an boyunca Tomas’ın kolunu tutmak oldu. Güçlerine, yeteneklerine ve dünyada eşi bulunmayan ustalıklarına rağmen ölümlüydüler ve Pug, karşılarındaki şeyin ölümcül doğasını Tomas’dan bile daha iyi anlıyordu. Pug kendi içinde Tomas’ınkilerden daha derin şüpheler ve daha karanlık korkular taşıyordu. Eğitimi sırasında eldarların sessizliği, Kelewan’da bulunmaları ve onlarla çalışırken edindiği görüşler, Pug’ın yanlış çıkmasını boş yere umduğu olasılıklara işaret ediyordu. Karşısına çıkan sonuçtan, başka bir çaresi kalmayana kadar söz etmeyecekti. Suskunluğunu bir kenara bırakarak, ”Gel,” dedi, “Gathis’i aramamız gerekiyor.”</p>

  <p>Kumsalı yukarıdan gören, bir patikanın ikiye ayrıldığı bir noktada durdular. Pug yollardan birinin şatoya, diğerininse Macros ile ilk kez karşılaştığı ve efsuncunun Villa Beata dediği tuhaf ev ve dış yapıların bulunduğu küçük vadiye doğru gittiğini biliyordu. Pug Yıldızlimanı kütüphanesindeki Akademinin kalbi olan Macros’un mirasını almak üzere diğerleri ile birlikte geri döndüğünde yapıyı ziyaret etmiş olmayı diliyordu. O binaların ortadan kaybolmuş ve yerlerini kadim görünüşlü ağaçların almış olması... söylediği gibi, bu da Kara Macros’un esrarlarından biriydi. Şatoya giden patikayı izlediler.</p>

  <p>Şato, okyanusa kadar uzanan derin bir boğaz ile adanın geri kalanından ayrılan bir toprak parçasının üzerindeydi. Açık duran çekme köprüden geçerlerken aşağıdaki geçitten dalga seslerinin yankıları duyuluyordu. Şato bilinmeyen, kara bir taştan yapılmıştı, girişteki muazzam taş kemerin üzerindeki taştan oyulmuş, tuhaf görünüşlü yaratıklar da altlarından geçen Pug ile Tomas’ı donuk bakışlarla izliyorlardı. Şatonun dış görünüşü, Pug oraya son geldiği zaman olduğundan farklı değildi, ama içeri girince, diğer her şeyin değişmiş olduğunu gördü.</p>

  <p>Son ziyaretinde zemin de şato da bakımlı görünüyordu, şimdi ise binanın zeminindeki taşların arasında otlar büyümüş, yer kuş pisliğiyle kaplanmıştı. Hemen merkezdeki kalenin aralık duran büyük kapılarına doğru gittiler. Kapıları iterek iyice açlıklarında, menteşelerin gıcırtısı paslı görünüşlerini doğruladı. Pug arkadaşını uzun koridordan geçirip kulenin merdivenlerinden çıkararak Macros’un çalışma odasının kapısına getirdi. Buraya son gelişinde kapıyı açmak için hem bir büyü, hem de Tsurani dilinde bir soruyu cevaplaması gerekmişken, şimdi basit bir itiş yeterli olmuştu. Oda boştu. Pug döndü ve basamakları hızla inerek şatonun büyük salonuna geldiler. Pug kararsızlık içinde, “Merhaba şato!” diye bağırdı. Sesi taşlarda boş bir yankı yaptı.</p>

  <p>Tomas, “Görünüşe bakılırsa herkes gitmiş,” dedi.</p>

  <p>“Anlamıyorum. Son konuştuğumuzda Gathis burada kalıp Macros’un dönmesini bekleyeceğini ve evine bakacağını söylemişti. Onu fazla tanımıyordum, ama şatoyu son gördüğümüz haliyle tutacağına emindim...”</p>

  <p>“Artık bunu yapamayacak duruma gelene kadar,” dedi Tomas. “Belki de adayı ziyaret eden birileri olmuştur. Korsanlar ya da Quegli baskıncılar?”</p>

  <p>“Ya da Murmandamus’un adamları?” Pug gözle görünür biçimde çökmüştü. “Macros’u arayışımıza başlamak, için Gathis’ten bir ipucu alabileceğimizi ummuştum.” Pug etrafına bakındı ve duvarın önündeki taş bir bank gözüne çarptı. Oturup, “Macros’un hayatta olup olmadığını bile bilmiyoruz,” dedi. “Onu nasıl bulacağız?”</p>

  <p>Tomas devasa cüssesiyle arkadaşının önünde dikildi. Bir ayağını bAnita dayayıp öne eğilerek, kavuşturduğu kollarını dizine yasladı. “Şatonun Macros çoktan dönmüş ve tekrar gitmiş olduğu için terk edilmiş olması da mümkün.”</p>

  <p>Pug başını kaldırdı. “Belki. Bir büyü var... bir Küçük Yol büyüsü.”</p>

  <p>Tomas, “Bu tür şeylerden anladığım kadarıyla-” derken Pug sözünü kesti. “Elvardein’de çok şey öğrendim. Bunu ben deneyeyim.” Gözlerini kapatıp bir dua okudu, yumuşak ve kısık sesli sözcüklerle aklını kendisi için hâlâ zaman zaman yabancı olabilen bir yola doğru yöneltti. Gözleri bir anda açıldı. “Bu şatoda bir tür efsun var. Taşlar -normal değiller.”</p>

  <p>Tomas gözlerinde sessiz bir soruyla Pug’a baktı. Pug doğrulup taşlara dokundu. “Duvarların kendisinden bilgi alabilecek bir büyü kullandım. Bir cismin yanında olan her şey silik izler, onu etkileyen enerjiler bırakır. Gerekli ustalıkla, senin ve benim bir katibin el yazısını okuduğumuz gibi okunabilirler. Bu zordur, ama mümkündür. Ama bu duvarlar hiçbir şey göstermiyorlar. Bu salondan hiçbir canlı geçmemiş sanki.” Pug bir anda kapılara doğru döndü. “Gel!” diye emretti.</p>

  <p>Pug dışarı çıkıp avlunun ortasına gelirken Tomas da arkadaşının peşindeydi. Pug orada durup ellerini başının üzerine kaldırdı. O güçlerini toplarken Tomas çevrelerinde müthiş enerjiler oluştuğunu hissediyordu. Ardından Pug gözlerini kapatıp, Tomas’a hem yabancı, hem de tanıdık gelen bir dilde hızla konuştu. Sonra gözleri açıldı ve, “Gerçek ortaya çıksın!” dedi.</p>

  <p>Tomas görüşünün değişmeye başladığını fark etti, adeta bir dalgalanma oluyordu ve Pug da bunun merkezindeydi. Hava ışık saçarken terk edilmiş şato karşılarındaydı, ama dalgalanma yayılınca avlunun bakımlı olduğunu gördü. Daire büyüdükçe yanılsama dağıldı ve Tomas birdenbire kendilerini düzenli bir avluda buldu. Az ileride garip bir yaratık bir demet yakacak odun taşıyordu. İnsan dışı yüzünde bariz bir şaşkınlık ifadesiyle durup odunları düşürdü.</p>

  <p>Tomas kılıcını çekmeye başlamıştı, ama Pug kolunu tutup onu durdurarak, “Hayır,” dedi.</p>

  <p>“Ama bu bir dağ trolü!”</p>

  <p>“Gathis bize Macros’un çok sayıda hizmetkarı olduğunu ve onları yeteneklerine göre değerlendirdiğini söylemişti.”</p>

  <p>Geniş omuzlu, uzun suratlı ve ürkütücü görünüşlü yaratık şaşkın bir halde dönüp, dış duvardaki bir kapıya doğru iki büklüm, maymunsu bir şekilde koşmaya başladı. Ahırdan her iki adamın da bu dünyada hiç görmedikleri bir yaratık çıktı ve duraksadı. Yalnızca bir metre boyundaydı ve burnu bir ayınınkini andırıyordu, ama postu kızılsarı arasıydı. Kendisine bakan iki insanı görünce elindeki süpürgeyi bir kenara bırakıp ağır ağır ahır kapısına doğru geriledi. Pug onu gözden kaybolana dek izledi. Ellerini ağzının yanına kapatarak, “Gathis!” diye seslendi.</p>

  <p>Neredeyse aynı anda büyük salonun kapıları açıldı ve iyi giyimli, gobline benzer bir yaratık belirdi. Bir goblinden daha uzundu, gözlerinin üzerinde kalın çıkıntılar ve goblin kabilesine özgü iri bir burnu vardı, ama hatları sanki biraz daha soylu, hareketleri daha zarifti. Mavi bir yelek ve pantolon, sarı bir ceket ve siyah çizmeler giymiş olan yaratık hızla basamaklardan inerek iki adamın karşısına gelip eğilerek selam verdi. Tıslayan bir sesle, “Hoş geldiniz, efendi Pug,” dedi. Tomas’ı süzdü. “Herhalde biri da Efendi Tomas olsa gerek?”</p>

  <p>Tomas ile Pug bakıştılar. Ardından Pug, “Efendini arıyoruz,” dedi.</p>

  <p>Gathis sıkıntılı görünüyordu. “Bu biraz zor olabilir, Efendi Pug. Bildiğim kadarıyla Macros artık yok.”</p>

  <p>Pug şarabını yudumladı. Gathis onları bir odaya çıkarmış ve onlara içecek ikram edilmişti. Şatonun kahyası oturmayı reddetmişti ve hikayesini dinleyen iki adamın karşısında ayakta duruyordu.</p>

  <p>“Söylediğim gibi Efendi Pug, Kara Olan ile aramızda bir bağ var. Onun, nasıl desem... varlık durumunu sezebiliyorum. Bir şekilde her zaman oralarda bir yerde olduğunu biliyorum. Siz gittikten bir ay kadar sonra bir gece birdenbire uyandığımda o... bağlantı artık yoktu. Son derece rahatsız edici bir şeydi.”</p>

  <p>“Öyleyse Macros öldü,” dedi Tomas.</p>

  <p>Gathis tıpkı bir insan gibi iç çekti. “Korkarım ki, öyle. Değilse bile, öylesine yabancı ve uzak bir yerde ki, ölümden pek farklı değil.”</p>

  <p>Pug sessizce düşünürken Tomas, “Öyleyse o yanılsamayı kim yaptı?” dedi.</p>

  <p>“Efendim. Siz ve dostlarınız şatoya olan son ziyaretinizin ardından gider gitmez onu harekete geçirdim. Kara Macros yokluğunda güvenliğimizi sağlamak için, basit bir ifadeyle söylemek gerekirse bir ‘koruyucu renklendirme’ gerektiğine karar verdi. Şimdiden iki kez gözü kara korsanlar ganimet için adayı taradılar. Hiçbir şey bulamıyorlar.”</p>

  <p>Pug birden başını kaldırdı. “Yani villa hâlâ yerinde mi?”</p>

  <p>“Evet, Efendi Pug. Yanılsama onu da saklıyordu.” Gathis huzursuzlanmış gibiydi. “İtiraf etmeliyim ki, bu tür konularda uzman olmasam da o yanılsama büyüsünü kaldırmanın sizin yeteneğinizi aşacağını sanırdım.” Yine iç çekti. “Siz gittikten sonra ortada olmayacak oluşu beni düşündürüyor.”</p>

  <p>Pug bu sözü geçiştirdi, “Gitmeden önce yeniden yaparım.”</p>

  <p>Bir şey Pug’ın aklını kurcalayıp duruyordu. Macros ile villada konuşmalarına dair tuhaf bir imge. “Macros’a köşkte yaşayıp yaşamadığını sorduğumda. ‘Hayır, ama bir zamanlar yaşamıştım, çok uzun zaman önce, diye cevap vermişti.” Gathis’e baktı. “Köşkte de kuledeki gibi bir çalışma odası var mıydı’”?</p>

  <p>“Evet,” dedi Gathis, “çağlar önce, ben buraya gelmeden.”</p>

  <p>Pug ayağa kalktı. “Hemen oraya gitmeliyiz.”</p>

  <p>Gathis onları patikadan vadiye indirdi. Kızıl kiremitli çatı Pug’ın hatırladığı gibiydi. “Burası tuhaf bir yer,” dedi Tomas, “ama görünüşü fena değil. İyi bir havada rahat bir ev olur.”</p>

  <p>“Efendim de eskiden öyle düşünmüştü,” dedi Gathis. “Ama bana söylediğine göre, bir defasında uzun bir süre buradan ayrı kalmış. Döndüğünde ise köşkü terk edilmiş bir halde bulmuş, onunla birlikte yaşayanlar hiçbir açıklama yapmadan gitmişler. Başlangıçta arkadaşlarını aramış, ama bir süre sonra onlara ne olduğunu öğrenebilme umudunu yitirmiş. Sonra kitaplarının ve diğer çalışmalarının güvenliği, ayrıca buraya getirmeyi planladığı hizmetkarlarının hayatları için endişelenmiş ve bu yüzden şatoyu inşa etmiş.” Kıs kıs gülerek, “Başka tedbirler de almış,” diye ekledi.</p>

  <p>“Kara Macros efsanesi.”</p>

  <p>“Kötücül büyüden duyulan dehşet çoğu zaman kalın şato duvarlarından daha iyi iş görür, Efendi Pug. Zorluklar hafife alınacak türden değildi: nispeten güneşli olan bu adayı karanlık bulutlarla sarmak ve ne zaman bir gemi yaklaşacak olsa yüksek kulede o melun mavi ışığı yakmak. Oldukça rahatsız edici bir şeydi.”</p>

  <p>Köşkün yalnızca alçak bir duvarla çevrili olan avlusuna girdiler. Pug bir ayaklığın üzerinde üç yunusun durduğu iskelenin başında duraksayıp, “Ağırlama odamdaki deseni bundan almıştım,” dedi. Gathis onu ana binaya götürünce Pug birden anladı. Ne birleştirici yollar, ne de üzerlerini kaplayan çatılar yoktu, ama bu köşk kendisinin Kelewan’daki villasıyla boy ve konum olarak tıpatıp, eşti. Şekli de aynıydı. Pug durdu, sarsılmış gibiydi.</p>

  <p>“Ne oldu?” dedi Tomas.</p>

  <p>“Anlaşılan Macros’un düşündüğümüzden çok daha hassas birçok işte parmağı var. Kelewan’daki evimi farkında olmadan buranın tam bir kopyası olarak inşa ettim. Bunu yapmak için bir nedenim yoktu, yalnızca böyle yapmam gerekiyor, diye düşünmüştüm. Şimdi düşünüyorum da, başka seçeneğim yoktu. Gelin, size çalışma odasının yerini göstereyim.” Onları eliyle koymuş gibi kendi evinde çalışma odasının bulunduğu yere götürdü. Kelewan’daki kumaştan sürgülü kapıların yerine karşılarına tek bir ahşap kapı çıktı, ama Gathis başıyla onayladı.</p>

  <p>Pug kapıyı açıp içeri girdi. Odanın şekli ve boyutu da tıpatıp kendi odasına denkti. Pug’ın alçak yazı masası ve minderlerinin durduğu yerde tozla kaplı bir yazı masası ve bir sandalye duruyordu. Pug hayranlık ve hayretle başını sallayarak bir kahkaha attı. “Efsuncunun çok numarası var.” Küçük bir şömineye doğru yaklaştı. Bir taşı yerinden çekerek gizli bir oyuğu ortaya çıkardı. “Ben de kendi şöminemin içine böyle bir yer yaptırmıştım, ama nedenini hiç bilmedim. Onu kullanmam için bir neden yoktu.” Oyukta rulo yapılmış bir parşömen duruyordu. Pug onu çıkarıp inceledi. Rulo mühürsüz, tek bir kurdeleyle sarılmıştı.</p>

  <p>Açıp okudu, okudukça yüzünün şekli değişti. “Ah, seni akıllı adam!” dedi. Tomas ile Gathis’e bakarak açıkladı. “Bu Tsurani dilinde yazılmış. Yanılsama büyüsü bozulsa, birinin yolu bu odaya düşüp oyuğu ve parşömeni bulacak olsa bile, bunu okuma şansı neredeyse hiç olmazdı.” Parşömene dönüp sesli olarak okumaya başladı. “ ‘Pug, bunu okuyorsan büyük olasılıkla ölmüşüm, demektir. Değilsem, zaman ve mekanın normal sınırlarının ötesinde bir yerdeyim. Her iki halde de sana istediğin yardımı sağlayamayacağım. Düşman’ın doğası hakkında bir şey keşfettin ve hem Kelewan, hem de Midkemia’yı tehdit ettiğini biliyorsun. Beni önce Ölülerin Salonları’nda ara. Orada değilsem bil ki, yaşıyorumdur. Yaşıyorsam, bulması zor olan bir yerde esir olacağım. O zaman seçimi sen yapacaksın, ya Düşman hakkında daha fazla bilgiyi kendi başına arayacaksın ki bu son derece tehlikeli, ancak başarıya ulaşabileceğin bir yoldur ya da beni arayacaksın. Ne yaparsan yap, bil ki tanrıların seni kutsamasını diliyorum. Macros.’ “</p>

  <p>Pug ruloyu bıraktı. “Daha fazlasını ummuştum.”</p>

  <p>“Efendim çok kudretli biriydi, ama onun bile sınırları vardı,” dedi Gathis. “Size son mesajında da belirttiği gibi, sizinle gediğe girdikten sonra zaman örtüsünü delemedi. O noktadan itibaren zaman onun için de diğer insanlar için olduğu kadar belirsizdi. Artık ancak fikir yürütebilirdi.”</p>

  <p>“Öyleyse Ölülerin Salonları’na gitmeliyiz,” dedi Tomas.</p>

  <p>“Ama orası nerede?” dedi Pug.</p>

  <p>“Dinleyin,” dedi Gathis. “Sonu Olmayan Deniz’in ötesinde, insanların Novindus dedikleri güney kıtası uzanır. Kuzeyden güneye doğru, o insanların Ratn’gari, yani ‘Tanrıların Çadırı’ dedikleri bir dağ sırası uzanır. En yüksek iki doruk olan Cennetin Sütunları’nın üzerinde Semavi Şehir ya da insanların deyişiyle tanrıların evi vardır. O dorukların aşağısında, eteklerinde Ölü Tanrıların Şehri, yani Nekropol uzanır. Dağların temellerine yaslanmış olan en yüksek tapınak dört kayıp tanrının adlarınadır. Orada Semavi Dağların yüreğine çıkan bir tünel bulacaksınız. Orası Ölülerin Salonları’nın girişidir.”</p>

  <p>Pug düşündü. “Gece uyuyalım, sabah da Ryath’ı çağırıp Sonu Olmayan Deniz’i geçeriz.”</p>

  <p>Tomas bir şey söylemeden dönüp, Macros’un şatosuna doğru yürümeye başladı. Kimse bir şey tartışmadı. Seçenekleri yoktu. Efsuncunun söyledikleri çok açıktı.</p>

  <p>Ryath kıyıya yaklaştı. Saatlerdir Pug’ın mümkün olacağını düşündüğünden daha büyük bir hızla uçuyorlardı. Aşılamayacak gibi görünen muazzam bir okyanus olan Sonu Olmayan Deniz geride kalmıştı. Ejderha gidecekleri yer konusunda bir an olsun tereddüt etmemişti. Şimdi, saatler sonra ise dünyanın diğer yanındaki bir kıtanın üzerinde uçuyorlardı. Güney yarımküreye geçerken bir yandan da doğudan batıya doğru hareket etmişler, böylece biraz gün ışığı kazanmışlardı. Öğleden sonra geç saatlerde güney kıtası Novindus görünmüştü. İlk önce, sahil boyunca yüzlerce mil uzanan yüksek yamaçların sardığı muazzam bir kum çölünü aşmışlardı. O kuzey sahiline gemiyle gelecek olan birisinin içme suyu bulmak için günlerce yolculuk etmesi ve tehlikeli bir tırmanış yapması gerekirdi. Ardından ejderha çayırlara doğru yönelmişti. Aşağıda inek, koyun ve at sürülerinin arasında yüzlerce tuhaf araba kuzeyden güneye doğru hareket ediyordu. Göçmen bir halk, bir çoban halkı, yukarıdaki ejderhayı görmeden atalarının izlerinden gidiyorlardı.</p>

  <p>Ardından ilk şehri gördüler. Pug’a Kelewan’daki Gagajin’i anımsatan muazzam bir nehir çayırları bölüyordu. Güney kıyısında bir şehir yükseliyor, daha güneyde ise çiftlikler görülebiliyordu. Güneybatı ucunda ise akşam sisi içinde bir dizi sıradağ yükseliyordu: Tanrıların Çadırı.</p>

  <p>Ryath alçalmaya başladı ve az sonra sıradağların merkezine, çevresindekilerin arasında iyice yükselip bulutların içinde gözden kaybolan iki doruğa, Cennetin Sütunları’na yaklaştılar. Dağların eteklerindeki sık ormanlar orada olabilecek her şeyi gizliyordu. Ejderha ışığın son birkaç dakikasını inecek bir açıklık aramakla geçirdi.</p>

  <p>Ejderha indikten sonra, “Ben avlanmaya gidiyorum,” dedi. “Sonra da uyuyacağım. Bir süre dinlenmek istiyorum.”</p>

  <p>Tomas gülümsedi. “Yolculuğun geri kalanında sana ihtiyaç olmayacak. Gittiğimiz yerden dönemeyebiliriz, bizi bulman çok zor olur.”</p>

  <p>Ejderha bu son söze alaycı bir cevap verdi. “Bazı şeyleri yitirmişsin, Valheru. Yoksa sen de hatırlardın ki, istedikten sonra ulaşamayacağım hiçbir yer yoktur.”</p>

  <p>“Orası senin bile ulaşamayacağın bir yer, Ryath. Ölülerin Salonları’na gireceğiz.”</p>

  <p>“Öyleyse gerçekten benim ulaşamayacağım bir yerde olacaksınız, Tomas. Yine de, sen ve arkadaşın bu yolculuktan sağ çıkacak ve yaşam alemine dönecek olursanız, adımı söylemeniz yeterli, ben cevap veririm. Ava gidiyorum. Size de iyi avlar, Valheru.” Ejderha kanatlarını yayarak kalktı, ardından bir sıçrayışla kararan gökyüzüne doğru yükseldi.</p>

  <p>“Yoruldu,” dedi Tomas. “Ejderhalar genellikle vahşi hayvanları avlarlar, ama bana kalırsa yarın bir çiftçinin bir çift koyunu ya da bir ineği eksik çıkacak. Ryath günlerce tok bir karınla uyuyacaktır.”</p>

  <p>Pug giderek kesifleşen karanlıkta etrafına bakındı. “Koşturmaca içinde aynı şeyi kendimiz için düşünmeyi unuttuk.” ‘</p>

  <p>Tomas devrik bir ağaç gövdesine oturarak, “Gençliğimizdeki efsanelerde böyle şeyler hiç olmazdı,” dedi.</p>

  <p>Pug arkadaşına soru soran gözlerle bakınca Tomas, “Çocukluğumuzda Crydee yakınlarındaki ormanları hatırlıyor musun?” dedi. Yüzü neşeli bir ifadeye büründü. “Çocukluğumuzdaki tüm oyunlarda düşmanlarımızı yendikten sonra akşam yemeğine yetişecek zamanımız olurdu.”</p>

  <p>Pug da arkadaşının yanına oturdu. O da hafifçe kıkırdayarak, “Hatırlıyorum,” dedi. “Sen hep trajik bir savaştan sonra sadık adamlarına veda eden mağlup kahraman olurdun.”</p>

  <p>Tomas’ın sesi düşünceli bir tona büründü. “Ama bu defa öldürüldükten sonra kalkıp annemin mutfağına dönüp sıcak bir yemek yemeyeceğiz.”</p>

  <p>Uzun bir an geçti. Pug, “Yine de kendimizi elimizden geldiğince rahat ettirebiliriz,” dedi. “Burası şafağı beklemek için hiç de fena bir yer değil. Herhalde Nekropol bitki örtüsünün altında kalmış, yoksa havadan görürdük. Yerini yarın daha iyi belirleyebiliriz.” Hafif bir gülümsemeyle, “Hem yorgun olan yalnızca Ryath değil,” diye ekledi.</p>

  <p>“İhtiyacın varsa uyu.” Tomas’ın gözleri ağaçlıkların arasındaki bir şeye takılmıştı. “Ben dilediğimde uykuyu düşünmemeyi öğrendim.” İfadesini gören Pug da başını çevirip Tomas’ın bakışlarını izledi. Karanlıkta bir şey hareket ediyordu.</p>

  <p>Sonra arkalarındaki ormandan bir kükreyiş yükseldi. Açıklık bir an için sessizdi, sonra ormandan bir şey ya da birisi Tomas’ın sırtına doğru sıçradı.</p>

  <p>Yarı çığlık, yarı kükreme olan sese bir düzinesi cevap verdi. Tomas sırtına çarpan şeyin etkisiyle yere yuvarlanırken Pug ayağa fırladı. Ama bu yaratık ya da insanın boyu Tomas’a çok yakın da olsa, Midkemia’daki hiçbir ölümlünün gücü onunkine denk değildi. Tomas rahatça doğruldu, sırtındaki şeyi postundan yakaladı. Güçlü bir çekişle onu sanki bir çocukmuş gibi, kendisine doğru koşan bir başka yaratığın üzerine savurdu.</p>

  <p>Pug ellerini başının üzerinde birbirine vurdu ve açıklık ondan yayılan bir gök gürültüsüyle yankılandı. Sağır edici bir sesti, yakındakiler yere devrildiler. Pug’ın kaldırdığı ellerinden kör edici bir ışık fışkırdı ve Tomas ile Pug’ın çevresini saranlar donakaldılar.</p>

  <p>Kaplana benziyorlardı, ama bedenleri değiştirilip insana benzetilmişti. Kol ve bacakları gibi başları da siyah çizgilerle kaplı turuncu renkteydi. Her biri mavi metalden bir göğüs zırhı mavi siyah arası bir maddeden yapılmış, baldırlarının ortasına kadar inen pantolonlar giymişlerdi. Hepsinde birer kılıç ve avcı bıçağı vardı.</p>

  <p>Açıklıkta çömeldiler, Pug’ın büyüsünün ışığı onları kör etmişti. Pug hemen bir başka büyü oluşturdu ve kaplan-adamlar devrildiler. Pug hafifçe sendeledi, derin derin soluyarak yerdeki ağaç gövdesine oturdu. “Bu çok fazlaydı. Bu kadar çok kişiye uyku büyüsü yapmak... “</p>

  <p>Tomas onu tüm dikkatiyle dinlemiyordu. Kılıcını çekmişti, kalkanı da hazırdı. “Ormanda başkaları da var.”</p>

  <p>Pug sersemliğinden sıyrılıp ayağa kalktı. Çevrelerini saran ormanda, hafif bir esintiyle hışırdayan dalları andıran yumuşak bir hareketlilik duyuluyordu, ama o gece hiç rüzgar yoktu. Sonra karanlığın içinden bir düzine figür daha bir bütün halinde belirdiler, yerdekilerin birer benzeriydiler. Bir tanesi kalın bir sesle, sözcükleri yutarak, “Silahlarını bırak, insanoğlu,” dedi. “Çevreniz sarıldı.” Diğerleri diz çökmüşlerdi, benzedikleri dev kediler gibi atılmaya hazırdılar.</p>

  <p>Tomas Pug’a baktı, o da başıyla onayladı. Tomas kaplan-adamlardan birinin silahlarını almasına izin verdi. Kaplan-adamların lideri onları göstererek, “Bağlayın!” dedi.</p>

  <p>Tomas bağlanmaya karşı koymadı, Pug da öyle. Lider, “Savaşçılarımın çoğunu öldürdünüz,” dedi.</p>

  <p>“Yalnızca uyuyorlar,” dedi Pug.</p>

  <p>Kaplan-savaşçılardan biri eğilip uyuyanlardan birini kontrol etti. “Bu doğru, Tuan!”</p>

  <p>Adı Tuan olan Pug’ın yüzüne dikkatle baktı. “Anlaşılan sen bir efsuncusun, yine de kolayca teslim oldun. Neden?”</p>

  <p>“Merak,” dedi Pug. “Hem size zarar vermek niyetinde değiliz.”</p>

  <p>Etraflarını saran kaplan-adamlar kahkahalar atmaya ya da ona benzer bir şeye başladılar. O anda Tomas bileklerini birbirinden ayırdı. Bağlar hemen koptu. Elini altın kılıcını tutan savaşçıya doğru uzattı ve kılıç şaşkına dönen yaratığın elinden fırlayıp kendi eline oturdu. Kahkahalar susmuştu.</p>

  <p>Adı Tuan olan şaşkın bir öfkeyle kükreyerek, kıvrık parmaklı ve uzun pençeli elini Pug’ın yüzüne doğru savurdu. Pug anında elini kaldırdı ve avucundan küçük, altın renkli bir ışık çıktı. Yaratığın pençeleri sanki çeliğe çarpmışçasına o ışıktan geri sekti.</p>

  <p>Etraflarını saran yaratıklar bir kez daha yaklaşmaya başladılar ve iki tanesi Tomas’ı arkasından yakaladılar. Tomas onları rahatça bir kenara fırlatıp adı Tuan olanı ensesinden yakaladı. Tuan’ın boyu iki metreden fazlaydı, ama Tomas onu rahatça kaldırmıştı. Ensesinden yakalanan tüm kediler gibi çaresizce sallanıp duruyordu. “Durun, yoksa o ölür!” diye emretti Tomas.</p>

  <p>Yaratıklar tereddüt ettiler. Sonra kaplan-savaşçılardan biri diz çöktü. Diğerleri de onu izlediler. Tomas Tuan’ı bıraktı.</p>

  <p>Kaplan-adamların lideri yumuşak bir inişle düştü ve döndü. “Sizler nasıl yaratıklarsınız?”</p>

  <p>“Ben bir zamanlar Kartal Bakışı’nın Hakimi Ashen-Shugar olarak bilinen Tomas’ım. Valherulardanım.”</p>

  <p>Bunun üzerine kaplan-adamlar yarı kükreyip, yarı ağlayarak usulca miyavlamaya başladılar. Defalarca “Kadim Olan!” diye tekrarladılar. Dehşetten sinmiş bir halde birbirlerine sokulmuşlardı.</p>

  <p>“Nedir bu,” dedi Pug, “ve bu yaratıklar da nesi?”</p>

  <p>“Benden korkuyorlar, çünkü ben karşılarında canlı bir efsane olarak duruyorum,” dedi Tomas. “Bunlar Draken-Korin’in yaratıkları.” Pug’ın anlamayan bakışlarını görünce, “O da bir Valheru’ydu,” diye ekledi. “Kaplanların Lordu idi ve bunları sarayını korumaları için yetiştirirdi.” Etrafına bakındı. “Herhalde bu ormandaki mağaralardan birindedir.” Tuan’a dönerek, “İnsanlarla savaşıyor musunuz?” dedi.</p>

  <p>Hâlâ diz çökmüş olan Tuan kükredi. “Ormanımıza giren herkesle savaşırız, Kadim Olan. Sen de biliyorsun ki, burası bizim topraklarımız. Bizi özgür bırakan sendin.”</p>

  <p>Tomas’ın gözleri kısıldı, sonra iyice büyüdüler. “Ben... ben hatırlıyorum.” Yüzü biraz solmuştu. “O günlerin hepsini hatırladığımı sanıyordum... “ dedi Pug’a.</p>

  <p>“İnsan olmadığınızı sanmıştık,” dedi Tuan. “Maharta’lardan Rana, Lana’nın Papaz-Kralına savaş açtı. Düzlüklere onun savaş filleri hakim, ama ormanlar hâlâ bizim. Bu yıl Yılan Nehri Şehri’nin Derebeyi ile işbirliği yaptı, Derebeyi ona asker sağlıyor. Rana da onları üzerimize gönderiyor. Bu yüzden biz de buraya gelen herkesi öldürüyoruz, ister cüce, ister goblin, ister yılan adam olsunlar.”</p>

  <p>Pug, “Pantathialılar!” dedi.</p>

  <p>“İnsanlar onlara bu adı veriyor,” dedi Tuan. “Yılanlar ülkesi güneyde bir yerde, ama zaman zaman karışıklık çıkarmak için kuzeye de geliyorlar. Onlara karşı merhametimiz yoktur.” Tomas’a, “Bizi tekrar esir etmeye mi geldin, Kadim Olan?” dedi.</p>

  <p>Tomas daldığı düşüncelerinden sıyrıldı. “Hayır, o günler geçmişte kaldı. Biz Ölü Tanrıların Şehri’ndeki Ölülerin Salonu’nu arıyoruz. Bize yol gösterin.”</p>

  <p>Tuan savaşçılarına yerlerinde kalmalarını işaret etti. “Size ben yol gösteririm.” Gırtlaktan gelen, kükremeyle karışık bir dille diğerleriyle konuştu. Birkaç saniye sonra ormandaki ağaçlar arasında karanlıkta gözden yitmişlerdi. Hepsi gidince, “Gelin, yolumuz uzun,” dedi.</p>

  <p>Tuan onlara yol gösterdi ve gece boyunca yol alırlarken Pug durmadan sorular sordu. Kaplan-adam başlangıçta büyücüyle konuşmakta isteksizdi, ama Tomas yardımcı olmasını işaret etti ve kaplan-adamların lideri de dediğine uydu. Kaplan halkı, ejderhanın indiği yerin doğusundaki küçük bir şehirde yaşıyordu. Yetiştirdikleri sürüleri avladıkları için kaplan-adamlar uzun zamandır ejderhalardan nefret edegelmişlerdi. Bu yüzden, ejderhanın uzaklaştırılması gerekebilir diye tam bir devriye gönderilmişti.</p>

  <p>Şehirlerinin bir adı yoktu, yalnızca Kaplanlar Şehri olarak biliniyordu. Kaplan-adamlar dışarıdan gelen herkesi öldürdükleri için bu şehri görüp de hayatta kalan bir insan olmamıştı. Tuan insanlara karşı son derece güvensizdi ve nedeni sorulduğunda yalnızca, “Biz buraya insanlardan önce geldik,” demekle yetindi. “Onlar doğudaki ormanlarımızı aldılar. Biz de direndik. Aramızda hep savaş olmuştur.”</p>

  <p>Tuan Pantathialılar hakkında, gördükleri yerde öldürülecekleri dışında bir şey bilmiyordu. Pug kaplan-adamların nasıl doğdukları ya da Tomas’ın onları nasıl serbest bıraktığı hakkında sorular sorduğunda aldığı tek cevap sessizlik oldu. Tomas da aynı şekilde ketum kalınca, Pug üstelemedi.</p>

  <p>Cennetin Sütunları’nın aşağısındaki ormanlarla kaplı tepelere tırmandıktan sonra derin bir geçide ulaştılar. Tuan durdu. Doğuda gri bir şafak yaklaşıyordu. “Burada tanrılar yaşar,” dedi. Yukarı baktılar. Dağların dorukları güneşin ilk ışıklarını alıyorlardı. Beyaz bulutlar ışığı beyaz ve gümüş rengi pırıltılarla yansıtan parlak bir sisle Cennetin Sütunları’nın doruklarını sarıyordu.</p>

  <p>“Dorukların yüksekliği ne kadar?” diye sordu Pug.</p>

  <p>“Kimse bilmiyor. Hiçbir ölümlü onlara ulaşamadı. Sınırlarımızın güneyinde kalmaya söz vermeleri koşuluyla hacıların saldırıya uğramadan buraya gelmelerine izin veririz. Tırmananlar geri dönmezler. Tanrılar yalnız kalmayı tercih ediyorlar. Gelin.”</p>

  <p>Onları bir boğaza doğru inen geçide soktu. “Bu geçidin sonunda boğaz genişleyip dağların eteğindeki bir platoya çıkar. Ölü Tanrıların Şehri orada. Şimdi ağaç ve sarmaşıklarla kaplı bir yer. Kayıp tanrılar tapınağı şehrin içinde. Onun ötesinde de ölülerin yeri var. Ben daha ileri gitmeyeceğim, Kadim Olan. Sen ve efsuncu arkadaşın sağ çıkabilirsiniz, ama ölümlüler için bu dönüşü olmayan bir yolculuk. Ölülerin Salonları’na girmek, yaşam diyarını geride bırakmak demektir.”</p>

  <p>“Sana artık ihtiyacımız yok. Yolun açık olsun.”</p>

  <p>“İyi avlar, Kadim Olan,” dedi Tuan. Ardından koşar adımlarla sıçrayarak uzaklaştı.</p>

  <p>Tomas ve Pug bir şey söylemeden boğaza girdiler.</p>

  <p>Pug ve Tomas meydanda ağır adımlarla ilerliyorlardı. Pug her bir harikayı kafasına kaydediyordu. Tuhaf biçimli binalar -altıgen, beşgen, paralelkenar, piramit şekillerinde- görünüşte rastgele olan, ama bir yandan da mantıklı gelen ve bakan kişide bu dizilimi kavrayacak kadar zeki olmadığı hissini uyandıran bir şekilde düzenlenmişlerdi. Meydanın dört bir köşesinde imkansız şekillerdeki dikilitaşlar, üzerlerinde kadim bir alfabeyle yazılmış oymalar bulunan, siyah kehribar ve fildişinden devasa sütunlar vardı. Burası gerçekten bir şehir olmakla birlikte başka hiç bir şehire benzemiyordu, çünkü pazarları, ahırları, meyhaneleri, hatta insanın başını sokabileceği en basit bir kulübesi bile yoktu. Çünkü nereye giderlerse gitsinler karşılarına yalnızca mezarlar çıkıyordu. Her birinin girişinin üzerinde de, tek bir isim yazılıydı.</p>

  <p>“Burayı kim inşa etmiş?” diye sesli düşündü Pug.</p>

  <p>Tomas, “Tanrılar,” diye cevap verdi: Pug arkadaşının yüzüne bakınca sözlerinin şaka olmadığını anladı.</p>

  <p>“Bu gerçekten olabilir mi?”</p>

  <p>Tomas omuzlarını silkti. “Bizim gibiler için bile bazı şeyler birer sır olarak kalır. O mezarları kuran bir varlık vardı.” Meydanın kenarındaki büyük binalardan birini gösterdi. “Bu Isanda adını taşıyor.” Tomas anılarında kaybolmuş gibiydi. “Soydaşlarım tanrılara başkaldırdıklarında, ben onlara katılmadım.” Pug Tomas’ın onlardan soydaşlarım, diye söz ettiğini gözden kaçınmamıştı, geçmişte ise Ashen-Shugar’dan ayrı bir varlık olarak söz ediyordu. Tomas devam etti. “O zamanlar tanrılar yeniydiler, güçlerini yeni yeni kazanıyorlardı, Valherular ise kadimdiler. Eski bir düzen sona eriyor, bir yenisi doğuyordu. Ama tanrılar, en azından sağ kalanları güçlüydüler. Ishap’ın oluşturduğu yüz tanesinden on altısı sağ kaldı, on iki küçük ve dört büyük tanrı. Diğerleri ise burada yatıyorlar.” Bir kez daha binayı gösterdi. “Isanda Dans Tanrıçası idi.” Ağır ağır etrafına bakındı. “Kaos Savaşları’nın olduğu dönemdi.”</p>

  <p>Daha fazla konuşmak istemediği belli olan Tomas Pug’ın arkasına geçti. Bir başka binada OnAnita-Tith adı yazılıydı. “Bu sence ne demek?” dedi Pug.</p>

  <p>Tomas yürürken alçak sesle konuştu. “Neşeli Savaşçı da, Savaşların Plancısı da ölümcül yaralar almışlardı, ama kalan varlıklarını birleştirip kısmen hayatta kalmayı başardılar, Tith-OnAnita, yani İki Yüzlü Savaş Tanrısı olarak. Burada da kurtulamayan parçaları yatıyor.”</p>

  <p>Pug yumuşak bir sesle, “Ne zaman bir harika görüp de onun eşsiz olduğunu düşünsem... bu beni eziyor.” Pug’a yabancı gelen isimlerin yazılı olduğu bir düzine binanın yanından sessizce geçtikten sonra büyücü, “Ölümsüzler nasıl oluyor da ölüyorlar, Tomas?” diye sordu.</p>

  <p>Tomas arkadaşına bakmadan konuştu. “Hiçbir şey ebedi değildir, Pug.” Sonra arkadaşına baktığında Pug onun gözlerinde garip bir ışıltı gördü, Tomas savaşmaya hazır gibi duruyordu. “Hiçbir şey. Ölümsüzlük, güç, hakimiyet, bütün bunlar birer göz boyamaca. Anlamıyor musun? Bizler anlayamadığımız bir oyunda birer piyonuz.”</p>

  <p>Pug gözlerini tuhaf şekilde sıralanmış binalarının üzeri sarmaşıklarla yarı örtülmüş olan kadim şehirde gezdirdi. “Beni en çok ezen de bu.”</p>

  <p>“Şimdi, bu oyunu anlayabilecek birini aramalıyız. Macros’u.” Etrafındakileri yanında cüce gibi bırakan dev boyutlardaki bir binayı gösterdi. Üzerine dört isim kazınmıştı, Sarig, Drusala, Eortis ve Wodar-Hospur. Tomas, “Kayıp tanrıların anıtı,” dedi. Her ismi sırayla gösterdi. “Ortadan kaybolduğunda sırlarını da sakladığına inanılan kayıp Büyü Tanrısı. Belki de bu dünyada yalnızca Küçük Büyü’nün ilerlemesinin nedeni budur. Şifa Tanrıçası Drusala’nın düşürdüğü asasını Sung aldı ve kız kardeşinin döneceği gün için saklıyor. Yunus kuyruklu yaşlı Eortis, gerçek Deniz Tanrısı. Onun tahtında şimdi Kilian oturuyor. O artık tüm doğanın anası. Ve Wodar-Hospur, Ishap’tan daha aşağı olan tüm varlıklar arasında Gerçek’i bilen yegane varlık olan Alim.”</p>

  <p>“Tomas, bu kadar şeyi nereden biliyorsun?”</p>

  <p>Arkadaşına bakarak, “Hatırlıyorum,” diye cevap Verdi. “Ben tanrılara karşı koymaya kalkışmadım, Pug, ama oradaydım. Gördüm. Ve hatırlıyorum.” Sesinde, bir ömür boyudur dost olduğu arkadaşından gizleyemediği korkunç bir acı tınısı vardı.</p>

  <p>Yürümeye devam ederlerken, Pug Tomas’ın bu konuda en azından şimdilik başka bir şey söylemeyeceğini anlamıştı. Tomas Pug’ı dört kayıp tanrının muazzam anıtının içine doğru götürdü. Cılız bir ışık tapınağı aydınlatıyor, devasa odayı kehribar rengi bir parıltıyla dolduruyordu. Yüksek tonozlu tavana kadar tek bir gölge yoktu. Salonun her iki yanındaki taştan yapılmış devasa tahtlar boş bir halde bekliyorlardı. Girişin tam karşısında, karanlığa doğru uzanan büyük bir mağara vardı. Tomas o kara girişi işaret ederek, “Ölülerin Salonları,” dedi.</p>

  <p>Pug bir şey söylemeden yürümeye başladı, az sonra ikisi de karanlıkta gözden yitmişlerdi.</p>

  <p>Bir an yabancı da olsa gerçek bir dünyadaydılar, bir an sonra ise ruhlar alemine girmişlerdi. Sanki içlerinden dayanılmaz bir soğukluk geçmişçesine bir an ikisi de müthiş bir rahatsızlık duydular, ardından da bir an kendilerinden geçer gibi oldular. Artık gerçekten de Ölülerin Salonları’na girmişlerdi.</p>

  <p>Şekil ve mesafelerin bir anlamı yoktu, bir an dar bir tüneldeyken, bir an sonra kendilerini güneş altında sonsuza dek uzanan bir çayırda buluyorlardı. Ardından çağlayan ırmakları ve meyve veren ağaçları olan bir bahçeden geçtiler. Sonra bir buz akıntısının, neşeli bir müziğin duyulduğu dev bir salonun çevrelediği bir yamaçtan dökülen beyaz-mavi renkteki donuk bir şelalenin altından geçtiler. Ardından adeta bulutların üzerinde yürüdüler. Ama sonunda kendilerini hiçbir gözün göremeyeceği kadar kesif bir karanlığa doğru uzayıp giden kadim, ölü kayalardan, muazzam bir mağarada buldular. Pug elini kayalara sürdü ve yüzeyin sabuntaşı gibi kaygan olduğunu fark etti. Pug merakını bir kenara bıraktı. Önlerinde geniş bir nehir ağır ağır akıyordu ve kesif sisin içinde, uzaklarda bir kıyı daha olduğunu görebiliyorlardı. Derken sisin içinde bir kayık belirdi, kıç tarafındaki ağır bir cüppeye sarınmış tek bir figür, bir kıç küreği ile aracı idare ediyordu. Kayık yavaşça kıyıya otururken figür geniş küreği sudan çıkardı ve Tomas ile Pug’a binmelerini işaret etti.</p>

  <p>“Kayıkçı ha?” dedi Pug.</p>

  <p>“Bu bildik bir efsanedir. En azından burada gerçek. Haydi.”</p>

  <p>Bindiler ve figür çarpık elini uzattı. Pug kesesinden iki bakır para çıkarıp uzatılan ele bıraktı. Pug oturunca hayret içinde kayığın dönmüş olduğunu ve nehrin diğer tarafına doğru hareket ettiklerini gördü. Oysa hiçbir hareket hissetmemişti. Arkadan gelen bir ses üzerine döndü ve geride bıraktıkları kıyıda belli belirsiz şekillerin çabucak sise saklandıklarını gördü.</p>

  <p>Tomas, “Geçmeye korkanlar ya da kayıkçıya ödeme yapamayanlar,” dedi. Pug yalnızca başıyla onaylayabildi. Nehre bakınca altlarındaki suyun aşağıdan gelen sarı-yeşil bir ışıkla parladığını gördü ve şaşkınlığı iyice arttı. Suyun derinliklerinde birileri duruyor, yukarılarından geçen kayığa bakıyorlardı. Güçsüzce el sallıyor ya da uzanıyorlar, adeta tutunmaya çalışıyorlardı, ama kayık hızla geçip gitti. Tomas, “Kayıkçının izni olmadan geçmeye çalışanlar,” dedi. “Ebediyen hapsedilmişler.”‘</p>

  <p>Pug usulca, “Hangi tarafa geçmeye çalışıyorlardı?” diye sordu.</p>

  <p>“Yalnızca kendileri biliyorlar,” dedi Tomas.</p>

  <p>Kayık karşı kıyıya oturdu ve kayıkçı sessizce işaret etti. Kayıktan indiler ve Pug arkasına baktığında kayığın gözden kaybolduğunu gördü. Tomas, “Bu yalnızca tek yöne doğru yapılabilen bir yolculuk,” dedi. “Gel.”</p>

  <p>Pug tereddüt etti, ama az önce dönüşü olmayan noktayı geçtiklerini ve vazgeçmenin bir işe yaramayacağını fark etti. Uzayıp giden bir an boyunca son kez nehre baktı ve hemen Tomas’ın peşine düştü.</p>

  <p>Yol alırken duraksadılar. Pug ve Tomas bir an gri ve siyahlarla kaplı boş bir düzlükte yürürlerken, bir an sonra önlerine dev bir yapı çıkmıştı, tabii buna gerçekten bir yapı denebilirse. Dört bir yana doğru ufka kadar uzanıyordu, daha ziyade muazzam boyutlarda bir duvar gibiydi. Bu ıssız yerde gökyüzü yerine geçen griliğe doğru yükseliyor, bir yerden sonra gözden yitiyordu. Bu gerçeklikte bir duvardı bu; kapısı olan bir duvar.</p>

  <p>Pug geriye bakınca arkalarında boş bir düzlükten başka bir şey göremedi. Belirsiz bir zaman önce nehri geride bıraktıklarından beri nadiren konuşmuşlardı. Hakkında konuşulacak bir şey yoktu ve sessizliği bozmak uygunsuz görünüyordu. Pug önüne dönünce Tomas’ın bakışlarıyla karşılaştı.</p>

  <p>Tomas işaret etti, Pug da başıyla onayladı ve önlerindeki geniş, açık girişe uzanan basit taş basamakları tırmandılar. Eşikten geçince durdular, karşılaştıkları görüntü tüm duyularını alt üst etmişti. Üzerinde sıra sıra katafalkların dizildiği muazzam bir mermer zemin dört bir yana, hatta arkalarına doğru bile uzayıp gidiyordu. Her birinin üzerinde biri uzanmıştı. Pug en yakındakine yaklaşıp yüzünü inceledi. Hiçbir işaret yoktu ve uyuyor gibiydi, ama göğsü hareketsizdi. En fazla yedi yaşında olabilecek bir kızdı.</p>

  <p>Her yerde paçavralar içindeki dilencilerden kraliyet giysileri içinde olanlara dek her türden kadın ve erkekler yatıyordu. İşaretsiz cesetlerin yanında yaşlı ve çürümeye yüz tutmuş, parçalanmış ya da tanınmayacak kadar yanmış cesetler duruyordu. Buruşuk, kadim kocakarıların yanında doğum sırasında ölmüş bebekler duruyorlardı. Artık gerçekten Ölülerin Salonları’ndaydılar.</p>

  <p>Tomas usulca, “Görünüşe bakılırsa her yön aynı,” dedi.</p>

  <p>Pug başını iki yana salladı. “Sonsuzluğun sınırları içindeyiz. Bence bir yol bulmalıyız, yoksa çağlar boyunca dolanıp durabiliriz. Zaman burada bir şey ifade ediyor mu bilmiyorum, ama ediyorsa, onu boşa harcamayı göze alamayız.” Pug gözlerini kapatıp konsantre oldu. Başının üzerinde parlak sisler oluştu ve bir yürek gibi atarak hızla dönen bir küreye dönüştü. İçeride soluk, beyaz bir ışık görülebiliyordu; sonra sihir yok oldu. Pug’ın gözleri kapalı kaldı. Tomas sessizce izliyordu. Pug’ın yürüyerek yıllar sürecek bir arayışı birkaç saniyede yapmak için mistik bir bakış kullandığını biliyordu. Sonra Pug’ın gözleri açıldı ve işaret etti. “Bu taraftan.”</p>

  <p>Bir sonraki salonun girişinde figürler sessizce bekliyorlardı. Bu yere özgü bir tuhaflık olarak bir açıdan bakıldığında bir satranç tahtasını andırır şekilde yatarak her yana doğru uzayıp giden cesetler görülürken, bir başka açıdan bakıldığında ise kemerli girişi olan bir diğer duvar görülüyordu. Onun önünde binden fazla erkek, kadın ve çocuk sessizce duruyorlardı. Pug ile Tomas yaklaşırlarken yatan figürlerden biri katafalkından doğrulup önlerinden geçerek kapının önünde bekleyenlere katıldı. Pug arkasına bakınca, başka bir yönden bir diğerinin geldiğini gördü. Henüz boşalmış olan katafalka baktı ve az öncekinin yerinde yeni birisinin belirmiş olduğunu gördü. Pug ve Tomas kapının yanında bekleyenlerin önünden geçerlerken onların ziyaretçileri fark etmediklerini anladılar. Pug uzanıp bir çocuğun omuzuna dokundu ve çocuk, sanki oraya bir böcek konmuş gibi dalgın bir hareketle Pug’ın elini silkeledi. Ama çocuk büyücünün varlığından haberdar olduğuna dair başka hiçbir harekette bulunmadı. Tomas başıyla devam etmelerini işaret etti. Kapıdan geçince, içeride görüş sınırlarını aşan sıralar boyunca dizilmiş başkaları da olduğunu gördüler. Geçişlerine yine hiçbir tepki gelmiyordu. İki adam hemen sıranın başına doğru yürüdüler.</p>

  <p>Onlara saatler gibi gelen bir süredir önlerinde bir ışık yanıyordu. Binlerce figür o parlaklığa dönük sessiz sıralar oluşturmuş, sabırsızlanmadan bekliyorlardı. Işığa doğru dönmüş, yüzlerinde anlaşılması imkansız ifadelerle duranların yanlarından geçtiler. Pug zaman zaman sıralardan birinde duranların bir adım ilerlediğini fark etmişti, ama sıralar ancak bir salyangoz hızıyla ilerliyordu. Parlak ışığa yaklaşırlarken Pug arkasına baktı ve hiçbir gölge olmadığını gördü. Bu alemin bir başka tuhaflığı, diye düşündü. Sonra nihayet basamaklara ulaştılar.</p>

  <p>Bir düzine basamağın yukarısında, çevresi altın bir ışıkla sarılı bir taht duruyordu. Pug’ın kulakları müziği andıran bir şey duyuyordu, ama ne olduğu anlaşılacak kadar belirgin değildi. Bakışlarını kaldırarak tahtta oturan figüre baktı. Kadın çarpıcı güzellikte, ama ürkütücüydü. Hatları inanılmaz derecede kusursuz, ama her nasılsa korkunçtu. Önünde sıra sıra toplanmış insanları karşılıyor ve her sıranın başındakini bir süre inceliyordu. Sonra figürlerden birini gösterip bir hareket yapıyordu. Çoğu zaman figürler, tanrıçanın seçtiği kadere doğru gözden kayboluyorlardı, ama bazen içlerinden biri dönüp tekrar katafalklara doğru yürümeye başlıyordu. Kadın bir süre sonra dönüp iki adama baktı ve Pug’ın gözleri isli kömür gibi, içinde zerre kadar dahi sıcaklık ya da ışık olmayan, kapkara gözlerle buluştu, ölümün gözleriyle. Yine de o dehşet verici görünüşüne ve kireç gibi bembeyaz yüzüne rağmen kadının inanılmaz bir çekiciliği, sarılıp kucaklanmak için haykıran, sarhoş edici bir güzelliği vardı. Pug benliğinin onun beyaz kolları arasında olmak, göğsüne yaslanmak ihtiyacıyla yanıp tutuştuğunu hissetti. Pug güçlerini kullanıp bu arzulardan kurtularak yerinde kaldı. O zaman tahttaki kadın bir kahkaha attı, Pug’ın duyduğu en soğuk, en ölü seslerden biriydi bu. “Ülkeme hoş geldiniz, Pug ve Tomas. Geliş şekliniz hayli alışılmadık.” Pug’ın aklı uyuşup çalkalandı. Kadının her sözcüğü beynine saplanan bir buz parçası gibi ürpertici bir açı veriyordu, tanrıçanın varlığını kavramak bile yeteneğini aşan bir şeydi adeta. Kendisinin eğitimi, Tomas’ın da mirası olmasa kadının ağzından çıkan ilk sözcüğün gücüyle ezilip dağılacaklarını, büyük olasılıkla da ölmüş olacaklarını kesin olarak anlamıştı. Yine de kendine hakim oldu ve yerinde kaldı.</p>

  <p>Tomas konuştu. “Leydi, neye ihtiyacımız olduğunu biliyorsun. “</p>

  <p>Kadın başıyla onayladı. “Belki sizden bile daha iyi biliyorum.”</p>

  <p>“Öyleyse bize bilmemiz gereken şeyi söyler misin? Burada bulunmamız seni rahatsız ettiği gibi bizim de hoşumuza gitmiyor.”</p>

  <p>Yine o kemikleri donduran kahkaha. “Beni hiç de rahatsız etmiyorsunuz, Valheru. Hep soydaşlarından birini ağırlamayı istemişimdir. Ama zaman ve şartlar buna hiç izin vermedi. Pug da zamanı gelince buraya gelecek. Ama bu olduğunda şu karşımda duranlar, yargılanmak için sabırla sıralarını bekleyenler gibi olacak. Ben istediğim sürece herkes bekler; bazıları Çark’ta bir tur daha atmak için dönerler; bazıları en büyük cezayı görerek unutulurlar; pek azı da son hazla ödüllendirilir ve Mutlak ile bütünleşirler.</p>

  <p>“Yine de,” dedi düşünceli bir ifadeyle, “onun zamanı henüz gelmedi. Hayır, hepimiz önceden yazılmış olduğu şekilde hareket etmeliyiz. Aradığınız kişi henüz benim yanımda değil. Ölümlü alemlerde yaşayanlar içinde konukseverliğimi en fazla reddeden o oldu. Hayır, Kara Macros’u bulmak için başka bir yere bakmalısınız.”</p>

  <p>Tomas düşündü. “Nerede olduğunu öğrenebilir miyiz?”</p>

  <p>Tahttaki kadın öne doğru eğildi. “Benim yapabileceklerimin bile bir sınırı var, Valheru. Aklını bu göreve verirsen, kara efsuncunun nerede olduğunu anlarsın. Bunun tek bir cevabı olabilir.” Bakışlarını tekrar Pug’a çevirdi. “Sessizsin, büyücü. Hiçbir şey söylemedin.”</p>

  <p>Pug usulca, “Merak ediyorum, leydi,” dedi. “Sorabilir miyim” -eliyle etrafındakileri gösterdi- “bu alemde hiç mutluluk yok mudur?”</p>

  <p>Tahttaki kadın bir an için önünde sıralanmış sessiz insanlara baktı. Bu soruyla ilk kez karşılaşıyor gibiydi. Sonra, “Hayır,” dedi, “ölüler diyarında mutluluk yoktur.” Büyücüyü bir kez daha süzdü. “Ama şunu bil ki, keder de yoktur. Artık gitmelisiniz, canlılar burada ancak kısa bir süre kalabilirler. Ayrıca alemimde karşılaşacak olursanız ıstırap çekeceğiniz kişiler de var. Gitmelisiniz.”</p>

  <p>Tomas başıyla onayladı ve sert bir hareketle eğilip selam vererek Pug’la birlikte uzaklaştılar. Uzun sıraların yanından aceleyle geçerlerken tanrıçanın parıltısı geride giderek sönüyordu. Saatler gibi gelen bir süre boyunca yürüdüler. Birdenbire Pug durakladı, tanıdık bir yüz karşısında donakalmıştı. Dalgalı kahverengi saçları olan genç bir adam gözlerini sabit bir şekilde ileriye dikmiş, sessizce sırada duruyordu. Pug neredeyse duyulmayacak bir sesle, “Roland,” dedi.</p>

  <p>Tomas durup, yaklaşık üç yıl önce ölmüş olan Crydee’deki dostlarının yüzüne baktı. O ise iki eski arkadaşının farkında değildi. Pug, “Roland, benim, Pug!” dedi. Yine bir tepki yoktu. Pug Tulanlı toprak beyinin adını haykırınca gözlerinde varla yok arası bir kıpırtı oldu, sanki Roland çok uzaklardan birinin seslendiğini duymuştu. Pug acıyla bakarken, gençliğinde Carline’in ilgisini kazanmak için rekabet ettiği dostu yargılanacak olanlar sırasında bir adım daha ilerledi. Pug ona söyleyecek bir şey bulmak için aklını zorluyordu. Sonunda, “Carline iyi, Roland.” diye bağırdı. “O mutlu.”</p>

  <p>Bir an hiçbir tepki gelmedi, sonra Roland’ın dudaklarının köşeleri çok kısa bir an için kıpırdadılar. Boş bakışlarını ileriye dikmiş arkadaşı Pug’a biraz daha huzurlu görünmüştü. Sonra Pug birdenbire Tomas’ın elini omuzunda hissetti ve güçlü savaşçı dostunu Roland’ın yanından ayırdı. Pug bir an direndiyse de bir işe yaramadı ve Tomas’ın yanında yürümeye başladı. Bir an sonra Tomas onu bıraktı. Yumuşak bir sesle, “Hepsi buradalar, Pug,” dedi. “Lord Borric ve eşi Catherine. Yeşil Yürek’te ölenler, Mac Mordain Cadal’daki hayaletin aldıkları. Kral Rodric. Gediksavaşı’nda ölen herkes. Hepsi buradalar. Lims-Kragma karşılaşacak olursak bize keder verecek kişilerden söz ederken bunu kastediyordu.”</p>

  <p>Pug yalnızca başıyla onayladı. Bir kez daha kaderin kendisinden aldıkları için derin bir kayıp hissine kapılmıştı. Aklını tekrar bu garip yolculuğun nedenine vererek, “Şimdi nereye gidiyoruz?” dedi.</p>

  <p>“Ölüm Leydisi cevap vermemekle cevabı vermiş oldu. Onun erişemeyeceği tek bir yer var. Bildiğimiz evrenin dışında tuhaf bir yer. Zamanın sınırının ötesindeki yeri, Ebedi Şehir’i bulmalıyız.”</p>

  <p>Pug duraksadı. Etrafına bakınca yine düzenli sıralar halindeki cesetler arasında olduklarını gördü. “Öyleyse tek soru, orayı nasıl bulacağız?”</p>

  <p>Tomas uzanıp elini Pug’ın yüzüne koyarak gözlerini kapattı. Büyücü kemiklerini donduran bir ürperti hissetti ve birdenbire ciğerlerini havayla doldurmuşçasına göğsü sıcak bir ateşle patlayacak gibi oldu. Dişleri takırdıyor ve bedeni acıyla boğum boğum sıkılıp bırakılıyormuşçasına şiddetle, kontrol dışı bir şekilde titriyordu. Kıpırdanınca soğuk bir mermer zeminde yattığını fark etti. Tomas’ın eli gözlerinden çekilmişti, onları açtı. Dört Kayıp Tanrı Tapınağı’nda, karanlık mağaranın girişinin hemen önünde yatıyordu. Az ileride Tomas da titreyen dizlerinin üzerinde doğruluyor, o da kesik kesik soluyarak nefesini toplamaya çalışıyordu. Pug arkadaşının yüzünün solgun, dudaklarının morarmış olduğunu gördü. Büyücü kendi ellerine bakınca tırnaklarının diplerine kadar mosmor olduğunu gördü. Doğrulurken sızlayan ve titreyen bacaklarının yavaş yavaş ısındığını hissetti. Konuşurken sesi kum bir gıcırtı gibiydi. “Bu gerçek miydi?”</p>

  <p>Tomas etrafına bakınırken yabancı yüzünden bir şey anlaşılmıyordu. “Pug, bu dünyadaki tüm ölümlüler arasında bu sorunun ne kadar boş olduğunu en iyi sen biliyorsun. Ne gördüysek onu gördük. Gerçek bir yer miydi, yoksa akıllarımızdaki bir görüntü mü, bu önemli değil. Yaşadığımız bu deneyime göre hareket etmeliyiz, bu açıdan bakarsak da evet, gerçekti.”</p>

  <p>“Şimdi mi?”</p>

  <p>“Ryath’ı çağırmalıyım, çok derin uyumuyorsa tabii,” dedi Tomas. “Bir kez daha yıldızlar arasında yolculuk etmemiz gerek.”</p>

  <p>Pug yalnızca başını sallayabildi. Aklı uyuşmuştu ve sersemlemiş bir halde, geride bıraktıkları mucizenin ötesinde daha ne gibi mucizeler olabileceğini düşündü.</p>
</body>
</html>
