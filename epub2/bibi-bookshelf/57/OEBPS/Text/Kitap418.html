<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="bölüm-ad" style="text-align: center;">ÇEKİLME</h2>

  <p class="giriş"><big><big>A</big></big><small>RUTHA KANYONU İNCELİYORDU.</small></p>

  <p>Guy ve Yüksekşato Baronu ile birlikte, Murmandamus’un kuvvetlerinin yaklaşan unsurlarını gözlemek üzere ilk ışık görünmeden yola çıkmışlardı. Arkadaşları ile birlikte Yüksekşato’nun adamları tarafından durduruldukları noktadan, uzaktaki kamp ateşlerini görebiliyorlardı.</p>

  <p>Arutha işaret etti. “Görüyor musun, Brian? Orada bin ateş olmalı, bu de beş altı bin asker demek. Üstelik bunlar yalnızca ön unsurlar. Yarın bu saatte sayıları ikiye katlanmış olacak. Üç gün içinde Murmandamus üzerine otuz bin, belki daha da fazla kişiyle gelecek.”</p>

  <p>Arutha’nın ses tonunu umursamayan Yüksekşato, daha iyi görmeye çalışır gibi bir hareketle uzanıp, atının boynuna doğru eğildi. “Yalnızca ateşler görüyorum, Majesteleri. Siz de bilirsiniz, düşmanın gücünüzü ya da düzeninizi tahmin edememesi için fazladan ateşler yakmak eski bir hiledir.”</p>

  <p>Guy içinden küfür edip atını çevirdi. “Gözümüzün önündeki şeyi budalalara açıklamak için bekleyecek değilim.”</p>

  <p>“Ben de durup bir hainin hakaretlerini dinleyecek değilim!” diye bağırdı Yüksekşato.</p>

  <p>Arutha atını aralanan sürerek, “Guy, bana bağlılık yemini etmedin, ama sözünü kabul ettiğim için şu anda hayattasın,” dedi. “Bunu bir şeref meselesine dönüştürme. Şu anda düelloya ihtiyacım yok. Sana ihtiyacım var!”</p>

  <p>Guy’ın tek gözü kısıldı, başka ateşli sözler sıralayacak gibi görünüyordu, ama sonunda, “ Özür dilerim... lordum,” dedi. “Uzun bir yolculuğun sıkıntıları. Eminim anlıyorsunuz.” Sonra da atını garnizona doğru mahmuzladı.</p>

  <p>Brian Yüksekşato, “Adam Dük iken de iflah olmaz, kibirli domuzun tekiydi, anlaşılan Kuzey Elleri’nde iki yıl dolaşmak da onu hiç değiştirmemiş.”</p>

  <p>Arutha atını döndürüp Yüksekşato Lordu ile yüz yüze geldi. Sözlerinden sabrının sonuna geldiği belliydi. “O aynı zamanda da tanıdığım en iyi general Brian. Kısa bir süre önce ordusunun çiğnenişine, şehrinin tamamen yıkılışına tanık oldu. İnsanlarının binlercesi dağlara dağılmış halde ve kaç kişinin kurtulduğunu bile bilmiyor. Çabuk sinirlenmesini anlayışla karşılayacağından eminim.” Son sözündeki alaycılık, kendi kızgınlığını ortaya koyuyordu.</p>

  <p>Yüksekşato Lordu bir şey söylemedi. Döndü ve şafak sökerken düşman kampını izledi.</p>

  <p>Arutha, dağlardaki haydutlardan aldıkları atına bakıyordu. Doru kısrak dinleniyor ve verdiği kiloları geri alıyordu; Arutha sabahleyin Yüksekşato Baronu’nun ödünç verdiği bir ata binmişti. Bir gün daha geçince kısrak güneye gitmeye hazır hale gelecekti. Arutha Baronun en azından hayvanları değiştirmeyi teklif edeceğini ummuştu, ama Yüksekşato Lordu Brian Lyam’a bağlı olduğunu ve Arutha’ya karşı uygar davranmak dışında bir sorumluluğu olmadığını her fırsatta dile getirmekten zevk alıyor gibiydi. Arutha Brian’ın yanlarına koruma vermeyi teklif edeceğinden bile emin değildi. Adam iflah olmaz derecede bencildi, pek zeki sayılmazdı ve inatçıydı -düzensiz goblin çetelerini savuşturmak üzere sınıra sürülmüş bir adam için bu özellikler beklenmedik sayılmazdı, ama savaşta pişmiş, iyi idare edilen, istilacı bir orduya karşı koyacak bir komutan böyle olamazdı.</p>

  <p>Ahırın kapısı açıldı ve Locklear ile Jimmy içeri girdiler. Arutha’yı görünce durdular, sonra Jimmy yaklaştı. “Atlara bakmaya geliyorduk.”</p>

  <p>Arutha, “Yardımcılığına bir sözüm yok, Jimmy,” dedi. “Yalnızca zamanım oldukça bu işlerle ilgilenmek hoşuma gidiyor. Ayrıca düşünmek için de bir fırsatım oluyor.”</p>

  <p>Locklear Arutha’nın bineği ile duvarın arasındaki bir saman balyasına oturdu. Uzanıp kısrağın burnunu sıvazladı. “Majesteleri, bu neden oluyor?”</p>

  <p>“Yani savaş mı neden oluyor?”</p>

  <p>“Hayır, sanırım birinin fetih yapmak istemesini anlayabilirim, en azından tarihte bu türden yeterince savaşlar olduğunu duydum. Hayır, ben yerden söz ediyorum. Neden burası? Amos yukarıda bize haritaları gösteriyordu ve... hiç mantıklı değil.”</p>

  <p>Arutha bineğini tımarlamayı bıraktı. “Benim de en çok endişelendiğim noktaya parmak bastın. Guy ile bunu tartıştık. Bilemiyoruz. Ama emin olunacak bir şey varsa şudur ki, düşmanın beklenmedik bir şey yapıyorsa bunun bir nedeni vardır. Ve bu nedeni anlamakta acele etmelisin, Toprak Beyi, çünkü bunu yapmazsan, yenilgin bu yüzden olur.” Gözleri kısıldı. “Hayır, Murmandamus’un bu yöne geliyor olmasının bir nedeni var. Kış gelmeden önce yapabilecekleri için ne kadar zaman olduğuna bakılırsa, Sethanon’a doğru ilerliyor olmalı.</p>

  <p>Ama neden? Oraya gitmesi için görünürde bir neden yok, hem oraya gidince ancak bahara kadar kalabilir. Baharla birlikte Lyam ve ben onu ezeriz.”</p>

  <p>Jimmy tuniğinden bir elma çıkarıp kesti ve yarısını ata yedirdi. “Tabii bahardan önce bu işi bitirmiş olacağını hesaplamıyorsa:”</p>

  <p>Arutha Jimmy’ye baktı. “Ne demek istiyorsun?”</p>

  <p>Jimmy omuzlarını silkip ağzını sildi. “Tam olarak bilmiyorum, söyledikleriniz hariç. Düşmanın ne planladığını tahmin etmek gerek. Şehrin savunulamaz durumu göz önüne alınırsa, herkesin çıkacak olmasına güveniyor olabilir. Söylediğiniz gibi, bahar gelince onu ezebilirsiniz. Bence bunu o da biliyor. Şimdi, önümüzdeki bahar dümdüz edileceğim bir yere doğru gidiyor olsaydım, bunu ancak baharda orada olmayı planlamadığım için yapıyor olurdum. Ya da belki orada iştahımı kabartan bir şey olurdu -ya beni iki ordu arasında kalmaktan korkmamamı sağlayacak kadar güçlendirecek ya da orduların oraya hiç gelmemelerini sağlayacak bir şey. Bunun gibi bir şey işte.”</p>

  <p>Arutha çenesini atın sırtındaki koluna yaslayarak düşündü. “Ama ne?”</p>

  <p>“Büyülü bir şey?” dedi Locklear.</p>

  <p>Jimmy güldü. “Bütün bu kargaşa başladığından beri büyü hiç eksik olmadı ki.”</p>

  <p>Arutha parmağını Sarth’daki Ishap keşişlerinin verdikleri tılsımın zincirinde dolaştırdı. “Büyülü bir şey,” diye mırıldandı. “Ama ne?”</p>

  <p>Jimmy usulca, “Herhalde büyük bir şeydir,” dedi.</p>

  <p>Arutha öfkesinin kabardığını hissetti. Jimmy’nin haklı olduğunu için için biliyordu. Murmandamus’un delice istilasının ardındaki sırrı anlayamadıkça kızgınlığının hiddete dönüştüğünü hissediyordu.</p>

  <p>Birdenbire borazanlar çalındı ve aynı anda görev yerlerine koşan askerlerin çizmelerinin karşılığı taşlara vuran topuk sesleriyle geldi. Bir an sonra Arutha ahırdan çıkmıştı, delikanlılar da arkasındaydı.</p>

  <p>Galain işaret etti. “Orada.”</p>

  <p>Guy ve Arutha istihkam gözleme kulesini yukarıdan gören, kalenin en yüksek kulesinden aşağı bakılar. İleride, Bölen Geçidi denilen derin kanyonda, Murmandamus’un ordusunun ön unsurları görülebiliyordu. “Yüksekşato nerede?” diye sordu Arutha.</p>

  <p>“Adamlarıyla aşağıdaki surda,” diye cevap verdi Amos. “Atlıyla az önce içeri girdi, kan içinde ve harap bir haldeydi. Anlaşılan Kara Kardeşler tepelerde, onun ileri konumunun yukarısındalarmış ve üzerine hücum etmişler. Geri dönmek zorunda kalmış. Görünüşe bakılırsa orada birliğinin büyük bir kısmını kaybetmiş.”</p>

  <p>Guy bir küfür savurdu. “Budala herif. Tam da orada Murmandamus’un ordusunu birkaç gün tutabilirdi. Burada, surlarda ise ancak kahrolasıca bir soytarılık olacak.”</p>

  <p>Elf, “Kayalıklara çıktıktan sonra dağ moredhellerinin yapabileceklerini küçümsemek aptallıktı,” dedi. “Karşısındakiler sıradan goblinler değil.”</p>

  <p>Arutha, “Onunla konuşmaya çalışacağım,” dedi. Prens aceleyle kalenin içine doğru indi ve birkaç dakika sonra Yüksekşato Lordu’nun karşısına çıktı. Bir darbeyle miğferi başından düştüğünde aldığı yara yüzünden Baron kan içinde kalmıştı. Yeni bir miğfer takmamış, saçları kurumuş kanla yapışmıştı.</p>

  <p>Adam solmuş ve sarsılmıştı, ama yine de tereddütsüz emirler vererek komuta ediyordu. “Brian,” dedi Arutha, “neden söz ettiğimi anladın mı?”</p>

  <p>“Onları orada kıstıracağız,” diyerek surların karşısında dar kanyonun kapandığı yeri gösterdi. “İlerleyecekleri kadar yer yok, adamları surların önünde durdurulacaklar. Onları orak önündeki ekin gibi biçeceğiz.”</p>

  <p>“Brian, karşına otuz bin kişilik bir ordu çıkarıyor. Sende ne kadar var? İki mi? Kayıplar onun umurunda değil! Sana ulaşmak için askerlerini surlarının dibine yığıp, onların cesetlerinin üzerine tırmanır. Bir daha, bir daha, sonra bir daha gelecek ve seni yıpratacaklar. Bir, en çok iki gün dayanabilirsin.”</p>

  <p>Baron’un gözleri Arutha’nınkilere kilitlendi. “Benim görevim bu konumu savunmak. Kral’ın emri olmadan bundan vazgeçemem. Ne pahasına olursa olsun direnmek benim vazifem. Şimdi, siz orduma dahil değilsiniz; lütfen surları terk edin.”</p>

  <p>Arutha bir an hareketsiz kaldı, yüzü kıpkırmızı olmuştu. Surlardan ayrılıp hemen kuleye döndü. Kuledekilerin yanına gelince Jimmy’ye, “Gidip atları eyerleyin ve uzun bir yolculuk için ne gerekiyorsa alın,” dedi. “Mutfaktan da ne gerekliyse çalın. Çabuk çıkmamız gerekebilir.”</p>

  <p>Jimmy onaylayıp Locklear’ı kolundan çekerek uzaklaştı. Arutha, Guy, Galain ve Amos istilacı ordunun uçlarının ağır hareket eden bir sel gibi kanyondan yaklaşmasını izliyorlardı.</p>

  <p>Arutha’nın tahmin ettiği gibi, hücum dar geçitten saldıran bir asker dalgasıyla başladı. Kale garnizon için bir kademe noktası olacak şekilde inşa edilmiş, düzenli bir ordudan güçlü bir saldırıya karşı koymak zorunda kalabileceği hesaplanmamıştı. Şimdi ise tam da böyle bir ordu saldırıyordu.</p>

  <p>Arutha kulenin tepesinde, Yüksekşato’nun okçularının Murmandamus’un öncü birliklerini katletmeye başlamalarını izleyen arkadaşlarına katıldı. Sonra saldırganların ön kanatları aralandı ve ağır kalkanlar taşıyan goblinler çömelerek koşup bir kalkan duvarı oluşturdular. Moredhel okçuları koşup onların arkasına saklandılar, sonra doğrulup surlardaki okçulara karşılık vermeye başladılar. İlk ok yağmuru Yüksekşato’nun okçularından bir düzinesini yere indirdi ve saldırganlar ilerlediler. İki taraf karşılıklı olarak tekrar tekrar ok atışı yaparken savunmacılar direniyordu. Ama saldırganlar da surlara doğru ilerlemeyi sürdürüyorlardı.</p>

  <p>Cesetlerin yanından geçerek kanlı adımlarla yaklaştılar. Her dalga gelip ölüyor, ama surlara bir öncekinden daha çok yaklaşıyordu. Bir okçu ölünce hemen bir diğeri koşup onun yerini dolduruyordu. Güneş kanyonun yüksek duvarına vurduğunda, saldırganlar surlara kadar olan mesafeyi yarılamışlardı. Güneş iki duvar arasındaki dar geçişe ulaştığında ise mesafe elli metreden daha yakına inmişti. Bir sonraki dalga gönderildi.</p>

  <p>İstihkamlı merdivenler getirildi ve savunmacılar onları taşıyanlara ağır bir kayıp verdirdiler, fakat düşen her goblin ya da trolün yerine bir başkası geçip merdiveni taşıyordu. Sonunda surlara dayanmışlardı. Sırıklar kullanılarak devrildiler, ama yerlerine başkaları dikildi, hızla tırmanan goblinler ise çelik ve ateşle karşılandılar. Böylece Yüksekşato muharebesi gerçekten başlamış oldu.</p>

  <p>Arutha bozguna uğramış savunmacıların yeniden toparlanmalarını izledi. Son dalga gözetleme kulesinin güneyindeki surlara dayanmış, ama destek bölüğü boşluğu doldurup onları püskürtmüştü. Günbatımıyla birlikte geri çekilme borusu çalmış ve Murmandamus’un ordusu kanyona geri çekilmişti.</p>

  <p>Guy bir küfür savurdu. “Görev adına böylesi bir katliam ve ziyan görmemiştim.”</p>

  <p>Arutha ister istemez ona katılıyordu. Amos, “Vay canına!” dedi. “Bu sınır çocukları ordularının en döküntü herifleri olabilir, Arutha, ama çok sıkı ve zorlu tipler. Daha iyi dövüş çıkaran kimse görmedim.”</p>

  <p>Arutha ona katıldı. “Sınırda uzun süre görev yapıp da sert olmamak mümkün değil. Büyük savaşlar nadiren oluyor, ama sürekli çarpışma var. Yine de, Brian bu işe devam edecekse sonları geldi demektir.”</p>

  <p>Galain, “Kurtulmak istiyorsak şafaktan önce yola çıkmalıyız, Arutha,” dedi.</p>

  <p>Prens başıyla onayladı. “Brian ile son bir kez konuşacağım. Hâlâ sağduyunun sesine kulak vermiyorsa, garnizonu terk etmek için izin isteyeceğim.”</p>

  <p>“Ya izin vermezse?” diye sordu Amos.</p>

  <p>Arutha, “Jimmy bize erzak hazırlayıp bir çıkış yolu buldu bile,” dedi. “Gerekirse yaya olarak çıkarız.”</p>

  <p>Prens kuleden ayrılıp Yüksekşato’yu son gördüğü yere gitti. Etrafına bakınınca Baron’un izini göremedi. Bir muhafıza sorduğunda, “Baronu en son bir saat önce gördüm,” cevabını aldı. “Avluda, ölü ve yaralıların arasında olabilir, Majesteleri.”</p>

  <p>Askerin sözleri adeta bir kehanetti, zira Arutha Yüksekşato Lordu Brian’ı ölü ve yaralıların arasında bulmuştu. Hekim onun üzerine eğilmişti, Prens yaklaşınca yukarı bakıp başını sallayarak, “Öldü,” dedi.</p>

  <p>Arutha cesedin yanındaki bir subayla konuştu. “İkinci kim?”</p>

  <p>Adam, “ Gyldenholtlu Walter,” dedi, “ama sanırım o da ileri ucun düşmesi sırasında öldü.”</p>

  <p>“Sonraki kim?”</p>

  <p>“Walter’dan sonra Baldwin de la Troville ile ben geliyoruz, Majesteleri. Aynı gün gelmiştik, bu yüzden hangimizin daha kıdemli olduğunu bilemiyorum.”</p>

  <p>“Sen kimsin?”</p>

  <p>“Sabık Calry Baronu Anthony du Masigny, Majesteleri.”</p>

  <p>Arutha adını duyunca adamı Lyam’ın taç giyme töreninden hatırladı. Hâlâ bakımlı görünüyordu, ama sınırda geçen iki yıl, Rillanon’da sergilediği saray züppesi havasının çoğunu alıp götürmüştü.</p>

  <p>“Bir itirazın yoksa de la Troville ile Bas-Tyralı Guy’ı çağırt. Baron’un toplantı odasında buluşalım.”</p>

  <p>“İtirazım yok,” dedi du Masigny. Gözlerini surlardaki ve avludaki katliamda gezdirdi. “Aslına bakarsanız, şu anda biraz sağduyu ve düzeni seve seve kabul ederim.”</p>

  <p>Du Masigny’nin bakımlı, zarif görünümüne karşılık Baldwin de la Troville ince, savaşçı yapılı bir adamdı. İki subay da gelir gelmez Arutha, “İkinizden biri yalnızca Kral’a bağlı olup bu kaleyi ölene dek savunma saçmalığına inanıyorsa, bunu şimdi söylesin,” dedi.</p>

  <p>İki adam bakıştılar ve du Masigny bir kahkaha attı. “Majesteleri, buraya gönderilme nedenimiz” -Guy’a bir bakış attı-”bazı eski politik görüş ayrılıkları idi. Hayatlarımızı ümitsiz bir çaba uğruna harcamaya hevesli değiliz.”</p>

  <p>De la Troville, “Yüksekşato bir budalaydı,” dedi. “Cesurdu, hatta kahraman bile sayılabilirdi, ama yine de budalaydı.”</p>

  <p>“Emirlerimi kabul edecek misiniz?”</p>

  <p>“Memnuniyetle,” dediler ikisi birden.</p>

  <p>“Öyleyse şu andan itibaren, Bas-Tyralı benden sonra ikinci adamdır. Onu üstünüz olarak kabul ediyorsunuz.”</p>

  <p>Du Masigny sırıttı. “İkimiz de bu duruma yabancı sayılmayız, Majesteleri.”</p>

  <p>Guy başıyla onaylayıp gülümseyerek karşılık verdi. “Onlar iyi askerler, Arutha. Ne yapılması gerekiyorsa yapacaklardır.”</p>

  <p>Arutha duvardaki bir haritayı söküp masaya yaydı. “Bir saat içinde garnizonun yarısının eyerlerinin üzerinde olmasını istiyorum, ama tüm emirler fısıldayarak verilecek, borazanlar, davullar, bağrışmalar olmayacak. En kısa zamanda bir düzine adamdan oluşan takımların birer dakika arayla dış kapılardan çıkmalarını istiyorum. Sethanon’a gidecekler. Biz burada konuşurken Murmandamus geri çekilişe engel olmak için geçidin iki yanındaki kayalıklardan askerlerini sızdırıyordur. Birkaç saatten fazla zamanımız olduğunu sanmıyorum, şafağa kadar ise kesinlikle yok.”</p>

  <p>Guy parmağını haritaya koydu. “Bu noktaya, ardından da şu noktaya göstermelik, küçük bir keşif kolu gönderirsek, sızanları yavaşlatır ve koşuşturmayı gizlemiş olurlar.”</p>

  <p>Arutha başıyla onayladı. “De la Troville, o keşif kolunun başında sen ol, ama düşman kuvvetleriyle çatışmaya girme. Gerekirse tavşanlar gibi kaçın ve şafaktan iki saat önce mutlaka burada olun. Gün doğarken bu garnizon tahliye edilecek, tek bir adam bile kalmayacak.</p>

  <p>“Şimdi, çıkan ilk takımlar altı sağlam, altı yaralı adamdan oluşacak. Gerekirse yaralıları atlarına bağlayın. Bugünkü katliamdan sonra her takımın fazladan iki üç at almasına yetecek kadar binek kalmış olmalı, her birinin taşıyabildikleri kadar tahıl almalarını istiyorum. Sethanon’a tüm atlar ulaşamaz, ama tahılı kullanır ve at değiştirirsek bunu çoğu başarabilir.”</p>

  <p>“Yaralıların birçoğu kurtulamaz, Majesteleri,” dedi du Masigny.</p>

  <p>“Sethanon’a yolculuk çok zorlu olacak, ama herkesin buradan güvenli bir şekilde uzaklaşmasını istiyorum. Yaralarının ne kadar kötü olduğu umurumda değil, kasaplara tek adam bile bırakmayacağız. Du Masigny, tüm ölü askerlerin surlara çıkarılıp mazgallara yerleştirilmelerini istiyorum. Şafak söktüğünde Murmandamus karşısında eksiksiz bir garnizon olduğunu sansın.” Guy’a döndü. “Bu onu biraz yavaşlatabilir. Şimdi Kuzeyreisi’ne gönderilmek üzere, burada olup bitenleri anlatan mesajlar hazırlayın. Hatırladığım kadarıyla Kuzeyreisi Lordu Michael, merhum Yüksekşato Baronu’ndan çok daha zeki biriydi. Belki o Murmandamus’un kanatlarının ilerleyişini taciz etmek için birkaç asker göndermeyi kabul eder. Sethanon’a da mesaj gönderilmesini istiyorum”</p>

  <p>“Sethanon için kuşumuz yok, Majesteleri,” dedi de la Troville. “Bu ay bir kervanla birkaç tane gelmesini bekliyoruz.” Eski komutanı namına utanmış gibiydi. “Bir eksiklik.”</p>

  <p>“Kafeslerde kaç kuşunuz kaldı?”</p>

  <p>“Bir düzine. Üç tane Kuzeyreisi için. Tyr-Sog ve Loriel için ikişer, Romney için de beş tane.”</p>

  <p>Arutha, “Öyleyse en azından haberi duyurabiliriz,” dedi. “Romney Dükü Talwyn’e Rillanon’daki Lyam’a haber göndermesini söyleyin. Doğu Orduları’nın Sethanon’a yürümesini istiyorum. Martin Vandros’un ordusuyla birlikte zaten orada olacak. Armengar’dan kurtulanlar ile görüşüp Murmandamus’un rotasını öğrenir öğrenmez kuvvetlerini döndürüp Yabon’dan gelen orduyu Şahin Kovuğu’na gönderecektir, oradan dağların arasından geçip bu tarafa gelebilirler. Tyr-Sog’a da haber yollayacağız, hızlı haberciler gönderip ona tam yerimizi bildirsinler. Krondor’dan gelecek olan garnizon, Gardan’ın Martin’den haber almasıyla birlikte yola çıkacaktır. Yolda, Karaavlak’ta da yanına piyadeler katacaktır.” Az da olsa ümitlenmiş gibiydi. “Belki de Sethanon’da tutunabiliriz.”</p>

  <p>“Jimmy nerede?”</p>

  <p>Locklear, “Yapacak bir işi olduğunu, hemen döneceğini söyledi,” dedi.</p>

  <p>Arutha etrafa bakındı. “Bu defa ne saçmalık peşinde?” İlk ışık görünmek üzereydi ve son birlik de garnizondan çıkmaya hazırdı. Arutha’nın grubu, son elli asker ve iki düzine yedek at kapıda toplanmışlardı, Jimmy ise kim bilir neredeydi.</p>

  <p>Sonra delikanlı koşarak göründü, hareket etmelerini işaret ediyordu. Eyerine atladı ve Arutha kale kapılarının açılması için işaret verdi. Kapılar ardına kadar açıldılar ve Arutha’nın önderliğindeki kol dışarı çıktı. Jimmy yanma yetişince Arutha, “Seni oyalayan neydi?” dedi.</p>

  <p>“Murmandamus için bir sürpriz.”</p>

  <p>“Ne?”</p>

  <p>“Bulduğum küçük bir yağ fıçısının üzerine bir mum koydum. Altında da saman çöpleri, paçavralar ve bu gibi şeyler var. Herhalde yarım saat kadar sonra patlar. Bol bol duman çıkarmak dışında pek bir etkisi olmaz, ama birkaç saat boyunca yanar.”</p>

  <p>Amos takdir dolu bir kahkaha attı. “Armengar’dan sonra bir yangının üstüne gitmeye pek hevesli olmayacaklardır.”</p>

  <p>Guy, “Parlak bir çocuk, Arutha,” dedi.</p>

  <p>Övgü Jimmy’nin hoşuna gitmişti. Arutha kayıtsız bir sesle, “Bazen fazla parlak oluyor,” dedi.</p>

  <p>Jimmy somurturken Locklear sırıttı.</p>

  <p>Bir gün kazanmışlardı. İlk sabah yola çıkışlarından günbatımına kadar peşlerindekilerden hiçbir işaret görmemişlerdi. Arutha Murmandamus’un boş kalenin iyice aranmasını emrettiğine, ardından da Yüksek Yayla’daki yürüyüş için ordusunu yeniden düzenlemek zorunda kaldığına karar vermişti. Hayır, istilacılara karşı bir avantaj kazanmışlardı ve en hızlı atlıları dışında hepsinden önde olacaklardı.</p>

  <p>Atları zorluyor, yedeklerle değiştiriyor ve günde otuz beş ila kırk mil kat ediyordu. Bazı atların topallayacağı kesindi, ama biraz şansla uçsuz bucaksız, tepelerle kaplı Yüksek Yayla’yı bir hafta içinde aşmış olurlardı. Kuytuorman’a gelince yavaşlamak zorunda kalacaklardı, ama o zaman peşlerindekiler de ağaçların arasındaki tuzaklara düşmemek için tedbirli hareket etmek zorunda kalacağından, yakalanma olasılıkları da azalmış olacaktı.</p>

  <p>İkinci gün, zorlu yolculuğun bedeline katlanamayan yaralıların cesetlerinin yanlarından geçmeye başladılar. Yoldaşları emirlere uyarak bağlarını kesip cesetleri eyerlerden ayırmışlardı, onları gömmekle zaman yitirmemiş, hatta silah ve zırhlarını bile çıkarmamışlardı.</p>

  <p>Üçüncü gün, güneşin batmasına doğru peşlerindekilerin ilk izlerini, ufuktaki muğlak şekilleri gördüler. Arutha fazladan bir saat daha at sürmelerini emretti, şafakta arkalarındakilerden hiç iz yoktu.</p>

  <p>Dördüncü gün ilk köyü gördüler. Önlerinden giden askerler herkesi tehlikeye karşı uyarmışlardı ve köy terk edilmişti. Bir bacadan duman geliyordu, Arutha bir askere gidip araştırmasını emretti. İyice küllenmiş bir ateş hâlâ tütüyordu, ama kimse yoktu. Biraz tahıl tohumu bulunup getirildi, ama diğer tüm yiyecek gitmişti. Düşmanın işine yarayacak pek bir şey kalmamıştı, Arutha da köyün olduğu gibi bırakılmasını emretti. Köylüler her şeyi boşaltmış olmasalar, yakılmasını emredecekti. Bunu Murmandamus’un askerlerinin yapmasını bekliyordu, yine de orayı bulduğu gibi bırakmakla kendini daha iyi hissedecekti.</p>

  <p>Beşinci günün sonuna doğru, arkalarından bir atlı bölüğünün yaklaştığını gördüler ve Arutha kendi bölüğüne durup hazır olmalarını emretti. Atlılar, bir düzine moredhel iz sürücüsü oldukları anlaşılacak kadar yaklaştılar, ama daha büyük kuvvetle çarpışmaktansa atlarını döndürüp ana ordularına döndüler.</p>

  <p>Altıncı günde güneye doğru yol alan, garnizondan ilk çıkan birimler tarafından önceden uyarılmış olan bir kervana yetiştiler. Kervan sürücüleri ağır, sabit bir hızla ilerliyorlardı, ama bir, en fazla iki gün içinde Murmandamus’un ileri birimlerine yakalanacaklarına kuşku yoktu. Arutha arabaların sahibi olan tüccarın oturduğu yere doğru atını sürdü ve adamın yanında at koşturarak, “Atlarınızı çözün ve onlara binin,” diye bağırdı. “Yoksa peşinizdeki Kara Kardeşler’den kaçamazsınız!”</p>

  <p>“Ama ya tahıllarım!” diye söylendi tüccar. “Her şeyi kaybederim!”</p>

  <p>Arutha durmalarını işaret etti. Arabalar da durunca emrindekilere bağırdı. “Her adam bu tüccarın tahılından bir çuval alsın. Kuytuorman’da ihtiyacımız olacak. Gerisini yakın!”</p>

  <p>İtiraz eden tüccar fedailerine yükünü korumalarını emretti, ama paralı askerler Yüksekşatolu elli askere şöyle bir baktıktan sonra gerileyerek tahılı almalarına izin verdiler.</p>

  <p>“Atları çözün!” diye emretti Guy.</p>

  <p>Askerler atların kayışlarını kesip onları uzaklaştırdılar. Birkaç dakikaya kalmadan tahıl çuvalları ilk arabadan çıkarılmış, tüccarın atları için birer çuval daha eklenerek askerler arasında dağıtılmıştı. Diğer araba ve tahıllar ise yakıldı.</p>

  <p>Arutha tüccara, “Bu tarafa doğru gelen otuz bin goblin, Kara Kardeş ve trol var, tüccar efendi,” dedi. “Sana haksızlık ettiğimi düşünüyorsan, bir de bu arabaları Kuytuorman patikalarında, onların arasından geçirirken başına neler geleceğini düşün. Şimdi binekleriniz için tahılınızı alın ve güneye doğru at sürün. Biz Sethanon’da kalacağız, ama postunuza değer veriyorsanız, yerinizde olsam şehri geçip Malac Geçidi’ne giderdim. Yok, eğer bu tahılın bedelini almak istiyorsan, Sethanon’da kal, ikimiz de istiladan bir şekilde sağ kurtulursak, bunu telafi ederim. Bu risk sana kalmış. Seninle yitirecek daha fazla zamanım yok.”</p>

  <p>Arutha bölüğünün hareket etmesini emretti, birkaç dakika sonra tüccar ile paralı askerlerinin de peşlerinden at sürdüklerini ve onlara yorgun binekleri elverdiğince yakın kalmaya çalıştıklarını görünce ise şaşırmadı. Bir süre sonra Amos’a, “Durduğumuzda onlara yedeklerden taze atlar verin,” diye bağırdı. “Onları geride bırakmak istemiyorum.”</p>

  <p>Amos sırıttı. “Yola gelecek kadar korktular sayılır. Birazcık daha geride kalmalarına izin verelim, o zaman bu gece bize yetiştiklerinde akıllı, işbirliği yapan çocuklar oluverirler.”</p>

  <p>Arutha başını salladı. Amos canlarını çıkaran bu yolculukta bile gülünç olanı yakalayabiliyordu.</p>

  <p>Yedinci gün Kuytuorman’a girdiler.</p>

  <p>Çarpışma sesleri üzerine Arutha durmalarını emretti. Galain ile bir askere sesin kaynağına doğru gitmelerini işaret etti.</p>

  <p>Birkaç dakika sonra döndüler ve elf, “Bitti,” dedi.</p>

  <p>Doğuya doğru at sürünce, bir açıklıkta duran Yüksekşatolu askerleri gördüler. Etrafta bir düzine moredhel cesedi yatıyordu, Başlarındaki çavuş Arutha’nın yaklaştığını görünce selam verdi. “Atlarımızı dinlendiriyorduk ki, bize saldırdılar, Majesteleri. Neyse ki, biraz batımızda bir takım daha vardı ve koşarak geldiler.”</p>

  <p>Arutha Guy ile Galain’e baktı. “Nasıl oldu da önümüze geçebildiler?”</p>

  <p>“Önümüze geçmediler,” dedi Galain. “Bunlar bütün yaz burada bekliyorlarmış.” Etrafına bakındı. “Sanırım şurada.” Arutha’yı çalılarla zekice gizlenmiş, basık bir kulübenin girişini kapatan devrik bir ağaca bir doğru götürdü. Kulübenin içi erzak doluydu: tahıl, silahlar, kurutulmuş et, eyerler ve başka malzemeler.</p>

  <p>Arutha her şeyi çabucak gözden geçirdikten sonra, “Bu sefer uzun süredir planlanıyormuş,” dedi. “Artık Murmandamus’un hedefinin başından beri Sethanon olduğundan emin olabiliriz.”</p>

  <p>“Ama neden olduğunu hâlâ bilmiyoruz,” diye gözlemledi Guy.</p>

  <p>“Eh, neden olduğuna bakmadan devam etmek zorundayız. İşimize yarayabilecek her şeyi alın, gerisini yok edin.”</p>

  <p>Çavuşa, “Başka bölükler de gördünüz mü?” dedi.</p>

  <p>“Evet, Majesteleri. De la Troville dün gece, bir mil kadar kuzeydoğuda kamp kurmuştu. Onun ileri gözcülerinden birine rastladık ve bir yerde çok sayıda adam toplanmaması için devam etmemiz emredildi.”</p>

  <p>“Kara Kardeşler mi?” dedi Guy.</p>

  <p>Çavuş başıyla onayladı. “Orman onlarla kaynıyor, Lordum.”</p>

  <p>Geçip gidersek bize fazla sorun çıkarmıyorlar. Durursak pusularla baş etmek zorunda kalıyoruz. Bereket versin ki çoğu zaman bunun kadar geniş gruplar halinde olmuyorlar. Yine de hareket halinde kalmak daha iyi olabilir.”</p>

  <p>Arutha, “Benim kolumdan beş adam alıp doğuya doğru yola çıkın,” dedi. “Herkese duyurun, Murmandamus’un şu depoları için gözlerini dört açsınlar. Onların korunacağını tahmin ediyorum, bu yüzden Kara Kardeşler’in geçişinize karşı koymaya başladıkları yerleri arayın. Onun işine yarayabilecek her şey yok edilecek. Artık yola çıksanız iyi olur.”</p>

  <p>Ardından Arutha haberi duyurmak için bir düzine adamı daha batıya doğru yarım günlük yola, oradan da güneye yolladı. Guy’a, “Biz de yola çıkalım,” dedi. “İleri kollarının nefesini neredeyse ensemde hissedeceğim.”</p>

  <p>Bas-Tyralı başıyla onaylayarak, “Yine de yolda onu biraz yavaşlatabiliriz,” dedi.</p>

  <p>Arutha etrafına bakındı. “Tuzak kuracak bir yer çıkmasını bekliyorum. Ya da arkamızdan yakacağımız bir köprü. Ya da bir geçitte, bir ağaç devirebileceğimiz bir darboğaz. Ama tek bir yer bile çıkmadı.”</p>

  <p>Amos katıldı. “Bu kahrolasıca yer gördüğüm en konuksever orman. Buradan bir tören alayı geçirsen, yirmi adamdan birinin bile ağaçlara çarpmamak için yönünü değiştirmesi gerekmez.”</p>

  <p>Guy, “Eh, elimize ne geçerse onu kullanırız,” dedi. “Artık gidelim.”</p>

  <p>Edder ya da Yeşilyürek’in aksine Kuytuorman tek bir orman değildi, birbirine bağlanan bir dizi ağaçlıktan oluşuyordu. İlk üç günlük yolculuğun ardından bir dizi çayırdan geçip, karanlık ve meşum ağaçlıklara girdiler. Birkaç defa durdular ve Galain moredheller için yanıltıcı izler bıraktı. Elf, moredhel iz sürücülerinin yanıltıldıklarını anlayana kadar bir süre dolaşacaklarını düşünüyordu. Üç kez daha Murmandamus’un depolarına rastladılar. Yerleri ölü moredhel ve askerlerden belliydi. Kılıçlar tavlarını bozmak için ateşlere sokulmuşlar, ok ve mızraklar da yakılmışlardı. Eyer ve dizginler kesilmiş, tahıllar da yere saçılmış ya da yakılmıştı. Battaniyeler, giysiler, hatta yiyecekler bile ateşleri beslemişti.</p>

  <p>Ormandaki ikinci haftanın sonlarına doğru bir duman kokusu aldılar ve bir orman yangınından kaçmak zorunda kaldılar. Murmandamus’un stoklarından birinin biraz aşırı şevkle yakılıp yıkılması sonucu ateş, yaz nedeniyle kurumuş olan ağaçlara sıçramıştı. İlerleyen alevlerden uzaklaşırlarken Amos, “İşte yapmamız gereken bu,” dedi. “Muhteşem piç hazretleri ormana girene kadar bekleyip, etrafını çevirerek yakmak. Ha!”</p>

  <p>Kuytuorman’dan çıkıp ekili topraklara girerlerken Arutha altı at yitirmiş, ama tüccar ve paralı askerleri de dahil olmak üzere tek adam bile kaybetmemişti. Yirmi millik tarım arazisini geçtikten sonra kamp kurdular. Günbatımının ardından güney ufkunda soluk bir parıltı belirdi.</p>

  <p>Amos delikanlılara işaret etti. “Sethanon.”</p>

  <p>Şehre ulaştılar ve girişte yerel garnizonun askerleri tarafından durduruldular. Başlarındaki çavuş, “Komuta kimdeyse onu arıyoruz!” diye bağırdı, zarif kesimli, yeşil-beyaz Sethanon Baronluğu yeleğindeki altın rengi rütbeleri göze çarpıyordu..</p>

  <p>Arutha işaret etti ve çavuş, “Yarım gündür Yüksekşato’dan askerler akın ediyor,” dedi. “Tören avlusuna yerleştiriliyorlar, Baron bu kalabalığın başında kimin olduğunu görmek istiyor.”</p>

  <p>“Ona adamlarım yerleşir yerleşmez geleceğimi söyle.”</p>

  <p>“Peki, kim geliyor, diyeyim?”</p>

  <p>“Krondor’dan Arutha.”</p>

  <p>Adamın ağzı açık kaldı. “Ama...”</p>

  <p>“Biliyorum, ben ölmüştüm. Sen yine de Baron Humphry’ye bir saat içinde kalesinde olacağımı söyle. Yanımda Bas-Tyralı Guy’ın olduğunu da. Sonra tören avlusuna bir haberci gönderip Baldwin de la Troville ile Anthony du Masigny buraya sağ salim gelmişler mi, öğren. Gelmişlerse onlar da bana katılsınlar.”</p>

  <p>Çavuş bir an hareketsiz kaldı, sonra selam verdi. “Emredersiniz, Majesteleri!”</p>

  <p>Arutha kolun şehre girmesini işaret etti ve aylar sonra ilk kez Krallık’tan normal manzaralar gördü, iyiliksever bir hükümdar sayesinde tehlikeden korunduklarını sanan, işlerine koşturan vatandaşlarla cıvıl cıvıl bir şehir. Sokaklar pazarla, ticaretle ve kutlamalarla meşgul insanlarla dolup taşıyordu. Arutha nereye baksa sıradanı, bekleneni, normali görüyordu. Bu ne kadar da çabuk değişecekti.</p>

  <p>Arutha kapıların kapatılmasını emretti. Son bir haftadır, şansını deneyip güneye kaçmak isteyenlerin gitmelerine izin veriliyordu. Diğer mesajların komutanlara ulaşmamış olması olasılığına karşılık güvercinler ve atlılarla Malac Geçidi, Silden ve Karaavlak’taki garnizonlara yeni mesajlar gönderilmişti. Yapılabilecek her şey yapılmış, artık beklemekten başka yapacak şey kalmamıştı.</p>

  <p>Kuzeye gönderilen gözcüler Murmandamus’un ordusunun Kuytuorman’ı tamamen kontrolüne aldığını bildirmişlerdi. Ağaçlıklarla şehir arasındaki her çiftlik tahliye edilmiş ve oturanlar şehre getirilmişlerdi. Prens katı bir programa uyulması için herkese talimat vermişti: Tüm yiyecek Sethanon’a getirilmiş, zaman sona erdiğinde ise Arutha tüm çiftliklerin ateşe verilmesini emretmişti. Henüz hasat edilmemiş olan sonbahar ekinleri yakılmış, ürünü toplanmamış bahçeler bozulmuş ya da zehirlenmiş, şehre getirilemeyecek kadar uzakta bulunan tüm sürülerin güneye ve doğuya doğru dağıtılması emredilmişti. Geride yaklaşan ordunun işine yarayabilecek hiçbir şey bırakılmamıştı. Sethanon’a önceden ulaşan askerlerin raporlarına göre Murmandamus’un depolarından en az otuzu bulunup yağmalanmış ya da yok edilmişti. Arutha hayalpereset düşünmüyordu. İstilacıların en iyi ihtimalle biraz canlarını yakmış, ama rahatsız etmek dışında onlara gerçek bir zarar verememişti.</p>

  <p>Arutha Amos, Guy, Yüksekşatolu subaylar ve Baron Humphry ile toplanmıştı. Humphry altın tüylü miğferini önüne koymuş, üzerinde zırhıyla oturuyordu -savaş değil gösteriş için yapılmış, oymalı işlemelerle fazlasıyla süslenmiş bir zırh olduğu için rahatsızdı. Arutha’nın komutayı ele alışını peşin kabul etmişti, zira konumu nedeniyle Sethanon’da gerçek bir savaş komutanı yoktu. Arutha kilit noktalara Guy, Amos, de la Troville ve du Masigny’yi yerleştirmişti. Oturmuş, askerlerle erzakların düzenlenmesini gözden geçiriyorlardı. Arutha listeyi okumayı bitirince söze girdi. “Murmandamus’unki ölçeğinde bir ordu karşısında normal şartlar altında iki ay dayanabiliriz. Armengar ve Yüksekşato’da gördüklerimizden sonra ise şartların normal olmayacağından eminim. Murmandamus’un iki, en fazla üç hafta içinde şehre girmesi gerek, aksi halde erken bir don olasılığıyla karşı karşıya kalır. Yağmurlu sonbahar havası başlıyor, bu da saldırıları yavaşlatacak, kış geldiğinde ise emrinde açlık çeken bir ordu olacak. Hayır, Sethanon’a hemen girip erzaklarımızı tüketmemize ya da yok etmemize engel olması gerek.</p>

  <p>“En iyi olasılık gerçekleşecek olursa, Martin şu anda altı bin kişiden daha kalabalık Yabon Ordusu ile birlikte Şahin Kovuğu’nun aşağısındaki Calastius Dağları’nın eteklerinden çıkıyor olmalı. Ama en az iki haftalık yolda. Aynı sıralarda Kuzeyreisi ya da Silden’den gelecek askerleri de görebiliriz, ama en iyi olasılıkla bile en az iki hafta, belki de tam dört hafta dayanmamız gerekecek. Daha fazla uzarsa, yardım çok gecikmiş olacak.”</p>

  <p>Doğruldu. “Baylar, artık yapabileceğimiz tek şey düşmanın gelmesini beklemek. Dinlenip dua etmemizi öneriyorum.”</p>

  <p>Arutha toplantı odasından çıktı. Guy ile Amos da onu izlediler. Hepsi o âna dek başlarından geçenleri düşünürcesine duraksadılar, sonra saldırganları beklemek üzere kendi yollarına gittiler.</p>
</body>
</html>
