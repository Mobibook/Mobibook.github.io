<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title></title>
</head>
<body>
<p class="p2"></p>
<h2><a id="ncx88"></a><a id="a15"></a>YAPAY VE DOĞAL</h2>
<p>Yazınımızın kırsal yaşama ilişkin bunca anlatı yapıtı arasında en ilginçlerinin hangileri olduğu sorulsa, ben hiç duralamadan: &ldquo;Mahmut Makal&rsquo;ın <span class="t9">Bizim Köy</span>&rsquo;ü ile Ferit Edgü&rsquo;nün <span class="t9">Kimse</span>&rsquo;si&rdquo; derim. Bu yanıt çoklarına aykırı gelebilir; çünkü, söylemek bile fazla, Makal&rsquo;m yapıtı da, Edgü&rsquo;nün yapıtı da anlatının en uç sınırlarında yer alır: birincisi alışılmış anlatı türlerinin berisinde, ikincisi nerdeyse ötesindedir. Bu bakımdan, birbirlerine karşıt düştükleri kuşku götürmez, ama gene aynı olgunun sonucu olan özgünlükleriyle yaklaşırlar birbirlerine. Bu da kendilerine tanınan üstünlüğü doğrulamaya yeter de artar bile; çünkü, ister biçim açısından bakalım, ister içerik açısından, kırsal yaşamı ele alan anlatılarımızda kolay kolay bulamayacağımız bir niteliktir özgünlük. Hep aynı türden zorluklara hep aynı biçimde göğüs geren öğretmenler, önlerine çıkanları hep aynı yöntemlerle ezip geçen ağalar, hep aynı yoksul delikanlılarla hep aynı biçimde kaçan köy dilberleri yeterince kanıtlar bunu bize, baskıların, savaşımların, sevilerin, uyutma ve uyandırma çabalarının bütün anlatılarda üç aşağı beş yukarı aynı kurgu ve aynı biçemle birbirlerini izlemesi de ikinci bir kanıt olarak belirir.</p>
<p>Bununla birlikte, küçücük bir açı değişimi, bu özgünlük yokluğunu bir kusurdan çok bir erdem, bir kalıplaşmadan çok bir gerçeklik ve içtenlik belirtisi gibi göstermeye yeter: Yazarlarımızın dönüp dolaşıp aynı şeyleri yinelemeleri, ayrı ayrı köşelerde de yaşasalar &ldquo;aynı&rdquo; gerçeği bulmalarının, aynı kalıpları kullanmaları da algıladıkları gerçeği &ldquo;konuştukları gibi&rdquo; yazmalarının sayısal ve mantıksal kanıtı olarak sunulabilir. Ne olursa olsun, daha derin bir gerçeğe, daha özgün ve daha tutarlı bir biçeme ulaşmaya çalışan yazarlarımızı öykünmecilikle, kökü dışardalıkla suçlarken, bıkıp usanmak bilmeden aynı biçimlere aynı içerikleri yükleyenleri hiçbir yabancı etkiye kapılmadan, yaşanmış gerçekleri dile getiren &quot;katışıksız&rdquo; sanatçılar olarak tanımlayan, böylece bu yazarların kendilerini olmasa bile, bağlanır göründükleri yazınsal akımı &ldquo;yeni&rdquo; ve &ldquo;özgün&rdquo; olarak niteleyen yazar ve eleştirmenlerle sık sık karşılaşıyoruz. Birkaç yıl önce Attilâ İlhan&rsquo;ın başlattığı bir tartışmada, bu yazara karşı çıkanların savları geniş ölçüde bu görüşten kaynaklanıyordu; gene bir iki yıl önce, çağdaş yazınımız konusunda Paris&rsquo;te yapılan bir açık oturumda da konuşmacılardan biri yüzde yüz bu görüşü savunuyor, köy kökenli yazarlarımızın yazınsal bilgi ve deneyim eksikliklerini bile &ldquo;köktenlik&rdquo;lerinin açık ve olumlu belirtileri olarak gösteriyordu.</p>
<p>Ne var ki, böyle bir savı bir ölçüde geçerli saysak bile, Türkiye gibi bölgesel görenekleri böylesine birbirinden farklı, böylesine geniş ve kalabalık bir ülkede, kendi çevrelerinde görüp yaşadıklarını dile getirdikleri söylenen bunca yazarın hep aynı öğretmenleri aynı muhtarlarla, aynı yanaşmaları aynı ağalarla kapıştırmasını oldukça şaşırtıcı bir rastlantı gibi görmemek de elde değil. Bu rastlantının şaşırtıcılığının kaçınılmaz sonucu olarak, &ldquo;yaşanmış gerçek&rdquo; diye nitelenen şeyin kaynağını gerçeğin kendisinden çok, yapıtlar - arası düzlemde bulan, dolayısıyla gerçeğin berisinde kalan bir kalıplar toplamı olup olmadığını, olayların sunuluşundaki çarpıcı benzerliklerin bundan ileri gelip gelmediğini sormamak da elde değil. Hiç kuşkusuz, algılarımızda okuyup öğrendiklerimizin, düşünüp düşlediklerimizin payını kolay kolay saptayamadığımız gibi, yazdıklarımızı daha çok yazınsal deneyimlerimizin mi, yoksa yaşamsal deneyimlerimizin mi koşullandırdığını kesinlikle bilemeyiz; bir yazın yapıtını okuyan kişi de, Todorov&rsquo;un söylediği gibi, &ldquo;betimlenen olayları dolaysız olarak algılayamaz; olaylarla birlikte, farklı bir biçimde de olsa, bunları anlatanın algılarını algılar&rdquo;. Bu nedenle, kafamızda beliren soruların yanıtını söz konusu yapıtlar arasında yapılacak, uzun karşılaştırmalar sağlayabilir bize. Ama bu soruların belirmesi bile, yinelemelerinin gerçekliğine de, özgünlüğüne de gölge düşürür.</p>
<p>Buna karşılık, bu özgünlüğü kuşkulu yapıtların yaratıcılarının her türlü dış etkiden uzak kaldıklarını söylemek, onları bir yönden yüceltmeye çalışırken, bir başka yönden alçaltmak olur. Gerçekten de, özellikle köy kökenli yazarlarımızın nerdeyse &ldquo;doğal&rdquo; bir dürtü sonucu, kendi &ldquo;doğal&rdquo; dilleriyle, kendi &ldquo;doğal&rdquo; çevrelerini anlatmaya başladıklarını, bunu da bir &ldquo;doğa&rdquo; mucizesiyle, çok iyi başardıklarını söyleyerek okurlarımızı ya da dinleyicilerimizi duygulandırabiliriz, ama böylesine bir doğallık, böylesine bir kendiliğindenlik savının onların düşünsel yanını yok saymak olacağı da kuşku götürmez. Hepimizin bildiği gibi, gerçek diye bellediklerini belki bıktırıcı bir biçimde, ama bıkıp usanmadan anlatan, bu arada değişik yurt sorunlarına da çözümler getirmeye çalışan bu iyi niyetli yazarların emeğine değer veriyorsak, her şeyden önce onların kendi dar çevreleri ve kendi dar kişilikleriyle sınırlı birer &ldquo;hak âşığı&rdquo; değil, birer &ldquo;aydın&rdquo; olduklarını kesinlememiz gerekir. Hiç kuşkusuz, hepsi de aydındır bu yazarlarımızın, çağdaş birer aydın, çağdaş birer sanatçı olarak çevrelerine açılmış, okumuş, yazmış, düşünmüş, yollarını seçmiş insanlardır. Yazın alanında seçtikleri yolsa, gökten zembille inmiş bir şey değil, kendilerinin de sık sık ve açık açık söyledikleri gibi, &ldquo;gerçekçilik&rdquo; akımıdır.</p>
<p>Birer çağdaş aydın, birer çağdaş sanatçı olarak başlarına kakabileceğimiz bir şey varsa, o da bir yerden sonra durarak daha ötesini araştırmamaları, &ldquo;güncel&rdquo;in içine saplanarak gereğinden fazla çağdaş kalmalarıdır. Bu nedenle, 1950&rsquo;lerden bu yana yayımlanmış &ldquo;gerçekçi&rdquo; öykü ve romanları şöyle bir gözden geçirdiğimiz zaman, düşünsel açıdan olsun, gözlemsel açıdan olsun, Makal&rsquo;ın daha on yedi, on sekiz yaşlarında, üstelik kendine özgü bir deyiş ve kurgu içinde söylediklerinden öte bir şey bulmamız oldukça zordur bunlarda. Buna karşılık, hem biçim, hem de içerik açısından, gene 1950&rsquo;lerden sonra yayımlanıp ilgi görmüş birtakım çeviri anlatıların belirgin izlerine rastlarız bu yapıtlarda: kimileri Panait Istrati'nin duygulu anlatımını ve ilginç kişilerini yeniden karşımıza çıkarır, kimileri de Steinbeck&rsquo;in çarpıcı anlatımından ve etkileyici göçlerinden yola çıkarak yeni serüvenler başlatır; ama başlıca ortak yanları yabancı yazınların bu türlü ikincil yazarlarını izlenecek birer örnek diye benimseyerek bağlandıklarını söyledikleri akımın kuramsal temelleri, yani varoluş nedenleri üzerinde fazla durmamalarıdır, örneğin gerçekçilik büyük ölçüde özdekçilikle birleşir, dolayısıyla anlatıcının her düzlemde özdekçiliği benimsemiş bir anlatıcı olmasını gerektirir: yapıtlarını başlıca iki gerçeğin: katoliklikle krallığın ışığında yazdığını söyleyen Balzac bile, ayakları hiçbir zaman yerden kesilmeyen, somut bir insan olarak sunar olaylarını. Bizim özdekçiliği kimseye bırakmayan gerçekçi yazarlarımızsa, birer doğaötesel varlık, her şeyi gören, her şeyi bilen birer yarı - tanrı niteliğiyle çıkarlar karşımıza. Gerçekçi anlatının bir ilkesi de işlevselliktir: Balzac olsun, Flaubert olsun, Zola olsun, söz konusu ettikleri her ayrıntı, yaptıkları her betimleme anlatının başka öğelerine göndersin, onlarla ve anlatının tümüyle bütünlensin isterler. Bizim gerçekçi yazarlarımızsa, okurlarını turistler gibi dolaştırırlar yapıtlarında, uzun doğa ve insan betimlemeleriyle, araya soktukları toplumbilimsel, tinbilimsel, felsefel görüşleriyle anlatılarını değil, bizleri aydınlatmayı amaçlarlar.</p>
<p>Konuya böyle yaklaşılınca da birtakım uyanık eleştirmenler romanı yazılmamış bölge ve kentlerin, romancının daha girmediği, ama artık girmesi gereken çevrelerin ve uğraşların dizelgesini çıkarırlar. Gerçekçi romancılar da en çarpıcıyı, en sarsıcıyı, en acıklıyı ya da en güldürücüyü anlatma yarışına girişerek sonunda gerçekçilikle bağdaştırılması en zor olana, &ldquo;mélodrame&rdquo;a gelip dayanırlar. Üstelik, başlıca biçimsel kaygıları bağlandıkları akımla pek de bağdaşmayan bir &ldquo;güzel söyleme&quot; kaygısı olduğu için, yapıtlarında, bir Yakup Kadri&rsquo;nin, bir Reşat Nuri&rsquo;nin anlatılarında bulduğumuz kurgusal bütünlük ve dengeyi de bulamayız. Ama bu özellikleri bile, yapıtlarının özgünlüğünden önce, beslendikleri ikincil kaynakları, örneğin Panait Istrati&rsquo;nin anlatılarını sezdirir bize. Buna karşılık, bir Mahmut Makal ya da bir Ferit Edgü söz konusu olduğu zaman, dolaysız yabancı etkiler göstermek hiç de kolay değil.</p>
<p>Ne var ki, beyliğin özgün, yapayın doğal, gerçek özgünlüğün öykünmecilik olarak nitelendiğini çok gördük.</p>
<p class="p4">(<span class="t9">Yaz</span><span class="t9">ı</span> - 6, 1979)</p>
<p>&nbsp;</p>
</body>
</html>