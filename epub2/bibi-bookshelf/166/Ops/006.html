<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="tr">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.9"/>
<link rel="stylesheet" type="text/css" href="style.css"/>
<title></title>
</head>
<body>
<p class="p2"></p>
<h2><a id="ncx63"></a><a id="a8"></a>DİL VE ANLATI</h2>
<p>Roland Barthes&rsquo;a bakılırsa, yazmak geçişsiz bir eylem, yazarsa dünyanın <span class="t9">niçin</span>&rsquo;ini bir <span class="t9">nas</span><span class="t9">ı</span><span class="t9">l</span> yazmalı sorusunda eriten kişidir. Bunun için, ne denli kesin konuşursa konuşsun, yazın hiçbir zaman dünyayı açıklamaz, yalnızca sorular yöneltir ona. Balzac evrenin tanrıbilimsel bir açıklamasından yola çıkmış, ama sonunda onu sorguya çekmekten başka bir şey yapmamıştır.</p>
<p>Bu sözlerle yazının anlatmayla, açıklamayla hiçbir ilgisi bulunmadığını mı söylemek ister Roland Barthes? Hayır, bizim için olduğu gibi onun için de her şeyden önce bir anlama ve anlamlandırma çabasıdır yazın, &ldquo;Yaşamın anlamının ne olduğunu öğrenmediğim sürece yaşamaya başlamayacağım&rdquo; diyen bir sözdür. Ne var ki, yalnızca bir dildir, varlığı dildedir, dilin varlığıyla özdeşleşir; dilse, kesinlikle geçişli olmadığı, yani belirgin göndergelere bağlanmadığı zaman, Sofistlerden beri bildiğimiz gibi, doğruyu da, yanlışı da etkisizleştiren, dolayısıyla aralarındaki ayrımı sıfıra indiren bir yapı olarak belirir. Böylece, varlığını sözün varlığıyla Özdeşleştiren yazar, gerçeği elinde tutma hakkını kendiliğinden yitirir. Üstelik, dilin daha yazın olmadan önce, kendi başına bir dizge oluşturması, gerçeği kendi özgül mantığına göre değerlendirip bölümlemesi bir yana, bir yazın yapıtını, Örneğin bir romanı okurken, ilkin tükettiğimiz şey yapıtın kendisi değil, onu temellendiren ilk dizgenin, yani dilin birimleri ve bağıntıları, bu birim ve bağıntıların dile getirdikleri olay ya da öyküdür; roman, genel olarak da yazın, fazladan bir nesnedir burada, dilin dışında değilse de kıyısında yer alan &lsquo;&lsquo;asalak&rdquo; bir öğedir; bu sınırda, sözcüklerin, tümcelerin belirttikleri nesnelerle değil de birbirleriyle bağıntı kurdukları bir ara - yerde aranması gerekir.</p>
<p>Bu özelliği nedeniyle, anlattığı şeyde değil, anlatma biçimindedir yazının varlığı, anlamın kendisinde değil, &ldquo;anlamı üreten süreç&quot;tedir. Böylece, ister istemez, en somut olguları anlatırken bile, gerçeğin yanında bir başka gerçek oluşturur. Bu gerçek, bir nesne olmaktan çok bir dizge, bir içerik olmaktan çok bir biçimdir; hep kendi kendini belirtir, hep kendi kendisinin göndergesidir. Bu bakımdan, yazında bir gerçekçilikten söz edilebilirse, gerçekçilik nesnelerin oldukları gibi yansıtılmaları değil, olsa olsa dilin bilinmesi olabilir: en &quot;gerçekçi&rdquo; yapıt, gerçeği &quot;çizen&rdquo; yapıt değil, dünyayı bir içerik olarak kullanarak dilin gerçekdışı gerçekliğini derinlemesine araştıran yapıttır. Bakışlar değişebilir, yöntemler değişebilir, ama ilkel toplumların öykülerinden Homeros&rsquo;un destanlarına, Homeros&rsquo;un destanlarından çağdaş yazının en karmaşık ürünlerine değin, yazının bu niteliği hiç değişmemiştir: ister roman, ister şiir, ister oyun, isterse deneme söz konusu olsun, yazın her şeyden önce bir &quot;dil sorunsalı&rdquo;dır.</p>
<p>Bununla birlikte, Roland Barthes yazının bu niteliğinin ortaya çıkmasının, hiç değilse yazın adamının temel sorunlarından biri durumuna gelmesinin oldukça yeni bir olgu olduğu kanısındadır. Ona göre, özellikle Fransa&rsquo;da, aydınlar ve yazarlar, kenter sınıfının değerlerini evrensel değerler gibi görerek dili toplumsal bir &quot;araç&rdquo; olarak değerlendiregelmişler, böylece dilin genel bir niteliği olmayan açıklığı evrensel bir değer durumuna getirmiş. Düzyazıyı düşüncenin dolaysız bir anlatımı, şiiri de &ldquo;değişik bir dil&rdquo; ya da özel bir duyarlığın ürünü olarak değil, düzyazının süslü bir çeşitlemesi, bir sanatın (yani bir tekniğin) meyvesi olarak algılamışlardır. Bunun sonucu olarak, yazın yüzyıllar boyunca yalnızca konuşmuş, kendini konuşmaya yönelmemiştir. Yazının çiftil niteliğinin bilincine varması, yani hem nesne, hem de nesneye bakış, hem söz, hem de sözün sözü, hem nesne - yazın, hem de üst - yazın olduğunu sezmesi için, 1850 yıllarını, yani, çağdaş anamalcılığın doğmasıyla toplumun düşman sınıflara ayrılmasının sonucu olarak, evrensellik inancının yaralanmasını, &ldquo;rahat kenter bilinci&rdquo;nin derinden derine sarsılmasını beklemek gerekmiştir. Kenter yazar toplumsal durumuyla düşünsel yönelimi arasındaki uçurumu sezinlemeye, o güne değin salt değer olarak benimsenen evrenselliği birçok değerler arasında bir değer olarak görmeye başlayınca, yazına da kuşkulu bir gözle bakmaya başlamış, böylece, belki de ilk olarak Mallarme, &ldquo;yazın ile yazın düşüncesini aynı yazılı tözde kaynaştırmaya&rdquo; yönelmiştir. Yazının aynı zamanda yazın düşüncesini de kapsaması, her yazarın, her ozanın yazını yeni baştan sorguya çekmesi, varlığını, değerini, erimini tartışma konusu yapmasıyla sonuçlanmış; bunun sonucu olarak, her sanatçı kendi bulduğu yanıta göre kendi dilini, kendi yazınını kurma yolunu tutmuş, bu durumda, bir yazın yapıtı oluşturmak aynı zamanda hem bir yadsıma (başka anlayışların yadsınması), hem bir kesinleme (öznel bir anlayışın kesinlenmesi) olarak belirdiği için de çağdaşlık &ldquo;olanaksız bir yazın&rdquo;, dolayısıyla olanaksız bir dil araştırması, bir tür &ldquo;ütopya&rdquo; olmuştur.</p>
<p>Biraz yakından bakılacak olursa, Roland Barthes'ın yazının dilsel özü ve yazın dilinin özgül niteliği konusundaki görüşlerine karşı çıkmak kolay değildir. Bununla birlikte, sözünü ettiği köklü anlayış değişiminin birkaç yıllık bir zaman dilimi içinde, toplumsal ve ekonomik olaylarla eşsürel ve koşut bir biçimde gerçekleştiğini kesinlemesi, üstelik bunu değişik yazılarında yinelemesi oldukça şaşırtıcıdır. Toplumsal ve ekonomik olaylarla yazın arasında bir koşutluk kurulamayacağı için mi? Hayır, ama toplumsal değişimin etkilerinin böylesine kısa bir sürede, böylesine kesin bir biçimde gerçekleşebileceğini savunmak zordur. Bu bakımdan, anlayış değişikliğinin kökenlerini daha derinlerde ve daha eskilerde aramak gerekir. Roland Barthes, <span class="t9">Le Degré zéro de l&rsquo;écriture</span>&rsquo;de, bir Gerard de Nerval&rsquo;in sözünü bile etmezken, Balzac&rsquo;la Flaubert arasında &ldquo;koca bir dünya&rdquo; bulunduğunu söyler. Ne var ki, Balzac son yapıtlarını 1847 - 1848 yıllarında verir, Flaubert&rsquo;se ünlü <span class="t9">Madame Bovary</span>'sini 1851 - 1856 yıllan arasında yazar; üstelik, ünlü denemecinin S/Z adlı yapıtının da tanıklık ettiği gibi, Balzac&rsquo;ta dil sorunsalı Flaubert&rsquo;de olduğundan çok daha ayrıntılıdır, çok daha derinlere iner. Bu da bizi Roland Barthes'ın sürel ve toplumsal ölçütleri konusunda kuşkuya düşürür. Üstelik, sözünü ettiği dönüşümleri yalnızca Fransız yazınıyla örneklendirmesi de, bundan genel sonuçlar çıkarmaya yöneldiği ölçüde, sakıncalı bir tutumdur.</p>
<p>Hiç kuşkusuz, yazını öncelikle bir dil sorunu olarak ele almak, son dönemlerde yaygınlaşmış, ağırlığını adına yaraşır bütün yazın yapıtlarında duyurur olmuş bir tutumdur, ama ne ilk kez söz konusu dönemlerde belirmiş bir tutum olduğu kesinlenebilir, ne de birtakım toplumsal değişimlerin zorunlu sonucu olduğu. Çünkü dili düşüncenin uslu ve edilgen aracı gibi görenlerin bugün de büyük bir çoğunluk oluşturmalarına karşılık, kimi sözlü yazınların bile dil sorunsalına ayrıcalıklı bir yer verdiklerini, kimi zaman kurgularını da, konularını da bu sorunsalla temellendirdiklerini biliyoruz, örneğin Türk halk masallarının kurgusunu içkin bir biçimde bir dil sorunsalı temellendirir, Karagöz&rsquo;ün ana konusu dildir, ortaoyununun kurgusu da, konusu da öncelikle dil sorunsalından kaynaklanır.</p>
<p>Gerçekten de bütün Türk masallarının ilk tümcesini oluşturan &ldquo;Bir varmış, bir yokmuş&rdquo; sözcesi, kesinlediğini daha kesinler kesinlemez yadsımakla, Roland Barthes&rsquo;ın vurguladığı iki temel gerçeği: dilin doğruyla yanlışı etkisizleştirici özelliğini ve gerçekle kurduğu bağıntının niteliğini ortaya koyar. Halk masallarının girişini oluşturan &ldquo;tekerleme&rdquo; bölümü de &ldquo;hayvan&rdquo;ı &ldquo;insan&rdquo;a (&ldquo;pire tellal iken&rdquo;), &ldquo;olmayan&rdquo;ı &ldquo;olan&rdquo;a, &ldquo;yarm&rdquo;ı &ldquo;dün&rdquo;e (&ldquo;daha bitmemiş koruda, daha doğmamış tavşan avına gittik&rdquo;) &ldquo;baba&rsquo;yı &ldquo;oğul&rdquo;a, &ldquo;oğul&rdquo;u &ldquo;baba&rdquo;ya (&ldquo;ben babamın beşiğini sallar iken&rdquo;) dönüştürerek bize tersine çevrilmiş bir dünya görüntüsünü sunmakla gerçekle dil arasındaki aşılmaz uzaklığı ve yazının gerçek karşısındaki durumunu daha bir kesinlikle vurgular. Bilindiği gibi, ortaoyunlarında uzun bölümler oluşturan, söyleşim biçimindeki tekerlemeler de aynı işlevi gerçekleştirir. Üstelik, Karagöz oyunlarında olduğu gibi bu oyunlarda da gözler önüne serilen serüven her şeyden önce dilsel bir serüvendir: kişiler her şeyden önce dilleriyle belirlenirler, çatışmaları dillerinin çatışması, karşılaştıkları sorunlar, sürüklendikleri çıkmazlar, sağladıkları başarılar, dillerinin, dil yetilerinin, dili algılama ve çözümleme biçimlerinin sonuçlarıdır, en büyük önemi de dile verirler, en geçerli ölçüt dildir onlar için: &ldquo;Şimdi bu senin söylediklerin benim dilim mi, senin dilin mi? Bir iyice anlayalım da ona göre konuşalım,&rdquo; der Kavuklu, bir hamamın havalanmasından söz ettiği sırada, Pişekâr&rsquo;ın, &ldquo;Fennen mi, sözlen mi?&rdquo; diye sorması üzerine de, dünyanın en doğal sözünü söyler gibi: &ldquo;Fenerlen değil, sözlen ispat ettiler, hepimiz inandık,&rdquo; yanıtını verir.</p>
<p>Kısacası, her şey sözle başlayıp sözle biter bu oyunlarda, nesneler dış gerçeğe göre değil, söze göre belirlenir. Bu da, bir kez daha, yazınsal söylemin hep gerçeğin sınırlarında dolaştığını, gerçeğin sınırlarında dolaştığı için de, gene Roland Barthes&rsquo;in söylediği gibi, gerçekliğine göre değil, geçerliğine göre değerlendirilmesi gerektiğini gösterir. Kendi başına ele alındığı zaman, &ldquo;bir dil doğru ya da yanlış değildir, geçerli ya da geçersizdir&rdquo;; geçerlilikse, &ldquo;tutarlı bir göstergeler dizgesi&rdquo; oluşturabilmeye bağlıdır. Denilebilir ki, aradığının bilincinde olsun olmasın, adına yaraşır her yazar, mantıksal olmaktan çok, dilsel olan bu tutarlılığı arar, her yazar bir başka biçimde yeniden başlatır bu arayışı, yeniden sonuçlandırmaya çalışır.</p>
<p>Ama, çoğunlukla, dilbilimsel gerçeklerle pek de çakışmayan, söylensel bir dil anlayışı vardır bu arayışın ardında: deney bize yazınsal dilin gerçeğin berisinde ya da ötesinde bir ikinci gerçek oluşturduğunu kesinlerken, yazar sözcüklerin nesneleri, olayları, devinileri, et üstünde deri gibi, sardığı bir dili, dilin en arı, en olanaksız biçimini bulmaya çabalar, örneğin Bernanos, bütün yazarlık çabasının çoktan unutulmuş bir dili, &ldquo;çocukluğun dili&rdquo;ni yeniden bulmak olduğunu söyler. Çocukluğun dilini yeniden bulmak, hiç kuşkusuz, belki de ilk sözcüklerini kekeleyen bir çocuğun düşlediği gibi, nesneleri &ldquo;gösteren ve duyuran sözcükler&rdquo;le, ilk ve tek anlamlarıyla gözlerimizin önüne seren bir dil yaratmak, böylece, özlerinden boşalarak soyut göstergelere dönüşmüş, &ldquo;rakamlardan daha satılmış&rdquo;, daha yalancı bir duruma düşmüş, orta malı sözcüklerin egemenliğine son vererek gerçek bildirişimi yeniden kurmak gerçeğe gerçekliğini geri vermek olacaktır. Proust da, yazma edimini gerçek bir araştırmaya dönüştüren, uzun çabasının sonunda, yazını &ldquo;gerçek yaşam, en sonunda bulgulanan ve aydınlatılan yaşam, dolayısıyla gerçekten yaşanan biricik yaşam&rdquo; diye tanımladığına göre, yazının temel yöneliminin bu olduğu söylenebilir.</p>
<p>Ne var ki, hiçbir zaman gerçekleşmemiş bir düştür bu. Gerard Genette&rsquo;in söylediği gibi, &ldquo;özleri bulmak için yola çıkan&rdquo; Proust yazısı, ancak &ldquo;seraplar&rdquo; oluşturup &ldquo;seraplar&rdquo; kurabilmiş, &ldquo;satırların tözel derinliğinden nesnelerin tözüne ulaşmak isterken, derinliklerin birbirlerini yedikleri, şaşırtıcı bir üst üste yığılma görüntüsüne varmıştır&rdquo;. Malraux da: &ldquo;Balzac bir yüzü ne kadar çok betimlerse ben onun betimlediği bu yüzü o kadar az görürüm,&rdquo; der. Ona göre, bundan daha doğal bir şey de olamaz, çünkü Balzac&rsquo;ın üstünlüğü, &ldquo;gerçeği dönüştürme gücünden, bu dönüştürümün eriştiği nitelikten&rdquo; gelir. Henri Monnier de, Emile Zola da aşağı yukarı Balzac&rsquo;ın işlediği konuları işlemişler, ama, onun dönüştürücü dilinden yoksun oldukları için, onun büyüklüğüne erişememişlerdir. Aynı biçimde, Margaret Mitchell&rsquo;in anlatı yordamları Dosto- yevski'ninkilerden daha aşağı değildir; ama <span class="t9">Budala</span>'nın evreniyle <span class="t9">Rüzgâr Gibi Geçti</span>&rsquo;nin karşımıza çıkardığı imgesel dünya arasında hiçbir benzerlik yoktur.</p>
<p>Hiç kuşkusuz, gerçeğin yanında bir başka gerçek oluşturan bu &ldquo;imgesel dünya&rdquo;nın benzersizliği, onu taşıyan dilin de benzersizliğini içerir. Bununla birlikte, bir Kafka&rsquo;nın, bir Canetti&rsquo;nin, bir Butor&rsquo;un yarattığı dil ve evren, bir Balzac'ın, bir Camus&rsquo;nün, bir Yaşar Kemal in yarattığı dil ve evrenle aynı özdendir. Bu özün temelinde de yazının soru niteliği vardır: hepsi de dünyayı sorguya çeker, hepsi de, önümüze serdiği görüntülerle, özgün ve yeri doldurulmaz evren örnekçeleriyle, Sokrates soruları gibi, yanıtı bize verdirir. Sordukları bütün sorular içinde yanıta en çok benzeyen soru da dil konusunda kendi kendilerine yönelttikleridir. Çünkü, daha önce de belirttiğimiz gibi, dil yazının aracı değil, ereğidir, temel sorunsalıdır. &ldquo;Anlatmaya&rdquo; başlamak, aynı zamanda bu sorunsala çözüm aramaya başlamaktır.</p>
<p>Bunun en yeni ve en ilginç tanıklarından biri Handke&rsquo;yse, en eski ve en ilginç tanıklarından biri de Türk halk masallarıdır.</p>
<p class="p4">(<span class="t9">Ba</span><span class="t9">ğ</span><span class="t9">lam III</span>, 1981)</p>
</body>
</html>