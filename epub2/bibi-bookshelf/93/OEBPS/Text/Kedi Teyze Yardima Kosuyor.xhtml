<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <style type="text/css">
/*<![CDATA[*/
  span.sgc-3 {font-variant:small-caps;}
  span.sgc-2 {font-style:italic;}
  span.sgc-1 {font-weight:bold;}

  p.sgc-4 {text-align: justify;}

  span.sgc-5 {font-weight: bold;}
  /*]]>*/
  </style>
</head>

<body>
  <p class="sgc-4"></p>

  <h3 id="heading_id_2"><a id="bookmark2"></a>21. Kedi Teyze Yardıma Koşuyor</h3>

  <div>
    <span class="sgc-5">C</span><br />
  </div>

  <p class="sgc-4"><span class="sgc-1">A</span></p>

  <p class="sgc-4"><span class="sgc-1">R</span></p>

  <p class="sgc-4"><span class="sgc-1">T</span></p>

  <p class="sgc-4"><span class="sgc-1">E</span></p>

  <p class="sgc-4"><span class="sgc-1">R</span></p>

  <p class="sgc-4">Bu yaratığın resimlerini daha önce de görmüştüm ama onunla gerçek hayatta karşılaşmak cidden dehşet vericiydi.</p>

  <p class="sgc-4">Bastet ne düşündüğümü anlamış gibi "Set hayvanı," dedi.</p>

  <p class="sgc-4">Ta aşağıdaki yaratık anıta tırmanmaya başlamıştı. Yeni yağan karda ayak izleri bırakarak ilerliyordu. Cüssesini yukarıdan tam olarak göremiyordum ama en azından bir at kadar iriydi, bacakları da bir atınkiler kadar uzundu. Bedeni tuhaf bir biçimde ince, uzun ve kaslıydı. Postu da parlak kırmızı ve gri arasında bir renkti. Aslında ona şöyle bir bakıp bir tazı olduğunu sanabilirdiniz. Ama kuyruğu ve başı daha farklıydı. Kuyruğu bir sürüngeninkini andırıyordu. Çatallıydı ve ucu ahtapot kolları gibi üç sivri kola ayrılıyordu. Sanki ondan bağımsızmış gibi bir oraya, bir buraya sallanıyordu.</p>

  <p class="sgc-4">Yaratığın başıysa en tuhaf yeriydi. Kocaman kulakları tavşan kulakları gibi dimdikti ama daha ziyade dondurma külahını andırıyordu. İçeri doğru kıvrılıyordu ve üst kısmı daha genişti. Kulakları neredeyse üç yüz altmış derece döndüğü için hemen hemen her şeyi rahatlıkla duyabilirdi. Burnu bir karıncayiyen gibi uzun ve kıvrıktı. Ama tabii karıncayiyenlerin sipsivri dişleri yoktur.</p>

  <p class="sgc-4">"Gözleri parlıyor," dedim. "Bu iyiye işaret değil."</p>

  <p class="sgc-4">"Bu kadar yüksekten gözlerini nasıl gördün?" dedi Sadie. Sadie yanımda durmuş, gözlerini kısarak yaratığı görmeye çalışıyordu. Haklı olduğunu düşündüm. Yaratık neredeyse yüz elli metre aşağıdaydı. Nasıl olmuştu da yaratığın gözlerini görmüştüm?</p>

  <p class="sgc-4">"Hala bir şahin kadar keskin görüyorsun," dedi Bastet.</p>

  <p class="sgc-4">"Ve haklısın. Yaratığın gözlerinin parlaması, kokumuzu aldığının işareti."</p>

  <p class="sgc-4">Ona bakınca o kadar irkildim ki havaya sıçradım. Bastet'in saçları sanki parmağını elektrik prizine sokmuş da çarpılmış gibi dimdikti.</p>

  <p class="sgc-4">"Şey, Bastet?" dedim.</p>

  <p class="sgc-4">"Ne?"</p>

  <p class="sgc-4">Sadie'yle birbirimize baktık. Sadie dudaklarını oynatarak 'korktu' dedi. Sonra Çörek korktuğunda kuyruğunun nasıl dikleştiğini hatırladım.</p>

  <p class="sgc-4">"Bir şey yok," dedim. Ama Set hayvanı tanrıçamızı bu kadar korkuttuysa bu gerçekten de kötüye işaretti. "Buradan nasıl çıkacağız?"</p>

  <p class="sgc-4">"Anlamıyorsun," dedi Bastet. "Set hayvanı mükemmel bir avcıdır. Bir kere kokumuzu aldıysa onu asla durduranıyız."</p>

  <p class="sgc-4">Sadie endişeyle "Ona neden 'Set hayvanı' diyorlar?" dedi. "İsmi falan yok mu?"</p>

  <p class="sgc-4">“Eskiden vardı," dedi Bastet. "Ama bu ismi ağzına almak istemezsin. O yüzden Set hayvanı olarak bilinir. Kırmızı Lord'un sembolik hayvanıdır. Onun gücünü, kurnazlığını ve kötülüğünü paylaşır."</p>

  <p class="sgc-4">"Aman ne hoş," dedi Sadie.</p>

  <p class="sgc-4">Yaratık bir süre anıtı kokladı, sonra hırlayarak geri çekildi.</p>

  <p class="sgc-4">"Dikilitaştan pek hoşlanmadı galiba," dedim.</p>

  <p class="sgc-4">“Evet," dedi Bastet. "Burada yoğun bir Ma'at enerjisi var. Ama onu uzun süre buradan uzak tutamaz."</p>

  <p class="sgc-4">Set hayvanı bunu duymuş gibi anıtın kenarına atladı.</p>

  <p class="sgc-4">Sonra tıpkı bir ağaca tırmanan bir aslan gibi pençelerini anıta geçire geçire tırmanmaya başladı.</p>

  <p class="sgc-4">"İşte, bu kötü," dedim. "Burada asansör ya da merdiven var mıydı?"</p>

  <p class="sgc-4">“Her ikisi de çok yavaş," dedi Bastet. "Pencereden uzaklaşın."</p>

  <p class="sgc-4">Bileklerindeki bıçaklar aniden ortaya çıkıp camı kırdı. Bastet camı kırınca alarm çalmaya başladı. Gözetleme odasını buz gibi bir rüzgar kapladı.</p>

  <p class="sgc-4">Bastet sesini rüzgarda duyurmaya çalışarak "Uçmalısınız" diye bağırdı. "Tek şansımız bu."</p>

  <p class="sgc-4">Sadie'nin beti benzi attı. "Hayır!" dedi. "Çaylak olmak istemiyorum."</p>

  <p class="sgc-4">"Sadie, merak etme," dedim.</p>

  <p class="sgc-4">Ama Sadie dehşet içinde başını salladı.</p>

  <p class="sgc-4">Elini tuttum. "Yanında olacağım," dedim. "İnsan haline dönmene yardım edeceğim."</p>

  <p class="sgc-4">"Set hayvanı yolu yarıladı," dedi Bastet. "Vaktimiz daralıyor."</p>

  <p class="sgc-4">Sadie ona bakıp "Sen ne yapacaksın? Uçamazsın," dedi.</p>

  <p class="sgc-4">“Aşağı atlarım," dedi Bastet. "Kediler hep dört ayak üstüne düşerler."</p>

  <p class="sgc-4">“Ama burası çok yüksek!" dedi Sadie. "Yüz metreden fazla!"</p>

  <p class="sgc-4">"Yüz yetmiş metre," dedi Bastet. "Set hayvanını oyalayıp size vakit kazandıracağım."</p>

  <p class="sgc-4">"Öleceksin." Sadie ağladı ağlayacak vaziyetteydi. "Lütfen yapma, seni de kaybetmeyi göze alamam."</p>

  <p class="sgc-4">Bastet şaşırmış gibiydi. Sonra gülümseyip elini Sadie'nin omzuna koydu. "Beni merak etme canım," dedi,</p>

  <p class="sgc-4">"Reagan Havaalanı'nda, A Terminali'nde buluşalım. Artık uçmaya hazırlansanız iyi olacak."</p>

  <p class="sgc-4">Ben daha bir şey söyleyemeden Bastet aşağı atladı. Kalbim neredeyse duracaktı. Dosdoğru kaldırıma doğru düşüyordu. Öleceğinden emindim ama düşerken ellerini ve bacaklarını açtı. Son derece kendinden emin görünüyordu.</p>

  <p class="sgc-4">Set hayvanının yanından geçti. Yaratık onu görünce savaş alanında yaralanan bir asker gibi canhıraş bir biçimde bağırdı.</p>

  <p class="sgc-4">Sonra tırmanmaktan vazgeçip Bastet'in peşine düştü.</p>

  <p class="sgc-4">Bastet iki ayağının üstüne düştü ve hemen koşmaya haşladı. O an en azından saatte altmış kilometre hızla koşuyor olmalıydı. Set hayvanı onun kadar çevik değildi. O kadar şiddetli bir biçimde yere düştü ki kaldırım çatladı. Birkaç adım boyunca topalladı ama ciddi bir biçimde yaralanmış görünmüyordu. Sonra topallaya topallaya Bastet'in peşinden koşmaya başladı. Çok geçmeden mesafeyi kapattı.</p>

  <p class="sgc-4">"Bastet başaramayacak," dedi Sadie.</p>

  <p class="sgc-4">"Kedilerin ne yapacağı belli olmaz," dedim. "Biz de kendi üzerimize düşeni yapalım. Hazır mısın?"</p>

  <p class="sgc-4">Sadie derin bir nefes aldı. "Tamam. Fikrimi değiştirmeden yapalım şu işi."</p>

  <p class="sgc-4">Aniden karşımda siyah kanatlı bir çaylak belirdi. Sert rüzgara karşı kanatlarını çırpıyordu. İçimden bir şahine dönüşmeyi geçirdim. Bu sefer bunu daha rahat bir biçimde yapmıştım.</p>

  <p class="sgc-4">Birkaç saniye sonra Washington, D.C. semalarında, sabah serinliğinde uçuyorduk.</p>

  <p class="sgc-4">Havaalanını bulmak zor olmadı. Reagan Havaalanı dikilitaşa o kadar yakındı ki uçakların Potomak Nehri'nin üstünden piste indiklerini görebiliyordum.</p>

  <p class="sgc-4">İşin en zor kısmı aklımı planımızdan ayırmamaktı. Ne vakit bir fare ya da sincap görsem, içgüdüsel bir hareketle o yöne gitmeye başlıyordum. Birkaç sefer pike yapmamak için kendimi zor tuttum. Geriye bakınca Sadie'den 1,5 kilometre ileride olduğumu fark ettim. O da benim gibi av peşindeydi. Yanına dönüp dikkatini çekmeye çalıştım.</p>

  <p class="sgc-4"><span class="sgc-2">İnsan olarak kalmak güçlü bir irade gerektirir,</span> dedi. Horus içimden. <span class="sgc-2">Bir yırtıcı kuş olarak ne kadar vakit geçirirsen o kadar onun gibi düşünmeye başlarsın.</span></p>

  <p class="sgc-4"><span class="sgc-2">Şunu önceden söyleseydin ya,</span> dedim.</p>

  <p class="sgc-4"><span class="sgc-2">Sana yardım edebilirim,</span> dedi. <span class="sgc-2">Kontrolü bana ver.</span></p>

  <p class="sgc-4"><span class="sgc-2">Bugün olmaz, kuş kafalı.</span></p>

  <p class="sgc-4">Nihayet, Sadie'yi havaalanı yönüne doğru çevirmeyi başardım. Birlikte insan halimize dönüşebileceğimiz bir yer aramaya başladık. Bir otoparkın üstüne konduk.</p>

  <p class="sgc-4">İnsana dönüşmeyi düşündüm ama hiçbir şey olmadı.</p>

  <p class="sgc-4">Paniklemeye başladım. Gözlerimi kapayıp babamın suratını hayal ettim. Onu ne kadar özlediğimi ve ona ne kadar ihtiyaç duyduğumu düşündüm.</p>

  <p class="sgc-4">Gözlerimi açtığımda normale dönmüştüm. Ne yazık ki Sadie hala bir çaylaktı. Etrafımda kanat çırpıp çılgınlar gibi "Ha, ha, ha!" diye bağırıyordu. Gözlerindeki ifadeyi görünce onun ne kadar korktuğunu fark ettim. Zaten ilk seferinde gerisin geri insana dönüşmekte zorlanmıştı İkinci kez bunu yapması için daha da çok enerji harcaması gerekecekti. Başı fena halde dertte olabilirdi.</p>

  <p class="sgc-4">Yanına çömelip "Merak etme," dedim. "Sakın kendini zorlama. Rahatlamaksın."</p>

  <p class="sgc-4">"Ha!" Sadie kanat çırpmaya devam etti. Göğsü inip kalkıyordu.</p>

  <p class="sgc-4">"Bak, babamı düşünmenin bana faydası oldu. Onun senin için ne kadar önemli olduğunu düşün. Gözlerini yumup insan hayatına odaklan."</p>

  <p class="sgc-4">Ama Sadie gözlerini yumar yummaz öfkeyle cıyaklayıp kanat çırptı.</p>

  <p class="sgc-4">"Dur," dedim. "Sakın uçma!"</p>

  <p class="sgc-4">Sadie başını kaldırıp yalvarır gibi sesler çıkarmaya başladı. Onunla ürkmüş bir hayvanla konuşur gibi konuşmaya başladım. Ne dediğimin farkında bile değildim. Sadece ses tonumun sakin çıkmasına gayret ediyordum. Ama bir-iki dakika sonra ona babamla birlikte çıktığımız seyahatlerden ve insan biçimine dönmek için düşündüğüm anılardan söz ettiğimi fark ettim. Babamla Viyana Havaalanında mahsur kaldığımızda aşırı miktarda börek yiyip hasta olduğum günü anlattım. Mısır'da bir gün çorabımın içinde bir akrep bulduğumdan, babamın onu televizyonun uzaktan kumandasıyla öldürdüğünden söz ettim. Bir keresinde Londra metrosunda babamı kaybettiğim gün babam beni bulana dek ne kadar korktuğumu anlattım. Daha önce kimseye anlatmadığım utanç verici öyküler anlattım. Bunları başka kime anlatabilirdim ki? Sadie beni dinliyor gibiydi. En azından kanat çırpmayı kesmişti. Nefes alıp verişide daha düzenli gibiydi. Hareketsiz duruyordu. Bakışlarından artık panik içinde olmadığı belliydi.</p>

  <p class="sgc-4">Nihayet "Tamam, Sadie," dedim. "Aklıma bir fikir geldi. Bak şimdi şöyle yapalım."</p>

  <p class="sgc-4">Deri çantadan babamın büyülü kutusunu çıkardım.</p>

  <p class="sgc-4">Çantayı kolumun ön tarafına bağlayıp kayışları da sıkıca koluma sardım. "Atla bakalım."</p>

  <p class="sgc-4">Sadie havalanıp bileğime tünedi. Uyduruk kolluk yüzünden sivri tırnakları derime batıyordu.</p>

  <p class="sgc-4">"Seni kurtaracağız," dedim. "Bu arada sen denemeye devam et. Rahatlayıp insan hayatına odaklan. Ne yapman gerektiğini anlayacaksın. Bunu başaracağından eminim. O zamana dek seni ben taşıyacağım."</p>

  <p class="sgc-4">"Ha!"</p>

  <p class="sgc-4">"Haydi gel, Bastet'i bulalım."</p>

  <p class="sgc-4">Böylece, kız kardeşim koluma tünemiş vaziyette asansöre yöneldim. Asansörün başında tekerlekli bir valizi olan bir iş adamı bekliyordu. Beni görünce adamın gözleri fal taşı gibi açıldı. Epey tuhaf görünüyor olmalıydım. Uzun boylu, üstünde lime lime olmuş Mısır giysileri bulunan, siyahi bir çocuktum ne de olsa. Kolumun altında tuhaf görünümlü bir kutu, diğer kolumun üstündeyse bir yırtıcı kuş vardı.</p>

  <p class="sgc-4">"N'aber?" dedim.</p>

  <p class="sgc-4">Adam "İyisi mi merdivenlerden çıkayım," deyip telaşla yanımdan ayrıldı.</p>

  <p class="sgc-4">Asansör beni zemin kata götürdü. Sadie'yle birlikte gidiş terminaline geçtik. Çaresizlik içinde etrafıma bakınıp Bastet'i aramaya başladım. Bu arada bir polis memurunun dikkatini çektim. Adam suratını ekşitip bize doğru yürümeye başladı.</p>

  <p class="sgc-4">Sadie'ye "Sakin ol," dedim. Koşmamak için kendimi zor tutuyordum. Yavaş yavaş döner kapılara doğru yürümeye başladım.</p>

  <p class="sgc-4">Şimdi şöyle bir durum var: Nedense polis görünce biraz paniklerim. Yedi-sekiz yaşlarında şirin bir çocukken bu tür bir sorunum yoktu ama on bir yaşına basar basmaz her şey değişti. Nedense herkes bana <span class="sgc-2">Bu çocuğun burada ne işi var?, Acaba bir şey mi çalacak?</span> der gibi bakmaya başladı. Bunun çok saçma olduğunu biliyorum ama aynen böyle olmaya başladı. Yani, bunun karşılaştığım her polis memuruyla başıma geldiğini söyleyemeyeceğim ama bu tarz bir şey yaşamadığım zaman artık bunu güzel bir sürpriz olarak görmeye başladım.</p>

  <p class="sgc-4">Ne yazık ki o gün güzel bir sürpriz falan olacağı yoktu. Polisin peşimden geleceğinden adım gibi emindim. Sakin olmam ve nereye gideceğimi biliyormuşum gibi yürümem gerektiğini de biliyordum. Ama insanın koluna tünemiş bir çaylak varken bunu yapmak pek de kolay olmuyor doğrusu.</p>

  <p class="sgc-4">Noel tatiline denk geldiğimiz için havaalanı epey kalabalıktı. Bilet gişelerinin önünde aileler bekleşiyor, çocuklar kendi aralarında itişip kakışıyor, anneleriyle babaları da valizlerinin üstüne isim etiketleri yapıştırıyorlardı. Normal bir ailede büyümenin nasıl bir şey olduğunu düşündüm. İnsanlar ailece seyahate çıkıyordu, büyücülerle ya da canavarlarla da karşılaşmıyorlardı.</p>

  <p class="sgc-4">Kendi kendime, <span class="sgc-2">Yeter,</span> dedim. <span class="sgc-2">Yapacak işlerin var.</span></p>

  <p class="sgc-4">Ama nereye gideceğimi bilemiyordum. Acaba Bastet güvenlik görevlilerini aşabilecek miydi? Yoksa hala dışarıda mıydı? Terminalde yürürken insanların kenara çekilip bana yol verdiklerini fark ettim. Herkes kuş halindeki Sadie'ye bakıyordu. Etrafta ne yapacağımı bilemez halde dolanıp durmamalıydım. Polislerin enseme yapışması an mesele-</p>

  <p class="sgc-4">"Delikanlı!"</p>

  <p class="sgc-4">Arkamı döndüm. Dışarıda gördüğüm polis memuru karşımda duruyordu. Sadie cıyaklayınca adam geri çekildi ve elini copuna götürdü.</p>

  <p class="sgc-4">"Buraya evcil hayvan sokmak yasak," dedi.</p>

  <p class="sgc-4">"Ama biletim var..." Elimi cebime sokmaya çalıştım. Sonra biletlerin Bastet'te olduğunu hatırladım.</p>

  <p class="sgc-4">Adam "Benimle gelsen iyi olacak," dedi ters ters.</p>

  <p class="sgc-4">Derken bir kadın "Carter, nihayet buldum seni!" diye bağırdı.</p>

  <p class="sgc-4">Bastet kalabalığı yara yara yanımıza geliyordu. Bir Mısır tanrıçasını gördüğüme hiç bu kadar sevinmemiştim.</p>

  <p class="sgc-4">Nasıl becerdiyse giysilerini değiştirmişti. Üstünde gül pembesi renginde bir pantolon-ceket takım, bir sürü altın mücevher ve kaşmir bir manto vardı. Tıpkı varlıklı bir iş kadınını andırıyordu. Bastet polisi görmezden gelip beni süzdü. Sonra gördüklerinden hiç hoşnut kalmamış gibi suratını ekşitti. "Carter, sana şu korkunç şahin eğitimi giysilerini giymemeni söylemiştim," dedi. "Bu ne ya, günlerdir dışarıda yatıp kalkmış gibisin!"</p>

  <p class="sgc-4">Cebinden bir mendil çıkarıp abartılı bir hareketle suratımısilmeye girişti. Polis memuru bize öylece bakakalmıştı.</p>

  <p class="sgc-4">Nihayet "Şey, hanımefendi," dedi, "bu sizin-"</p>

  <p class="sgc-4">"Yeğenim," dedi Bastet. "Çok özür dilerim memur bey. Bir şahin eğitimi yarışması için Memphis'e gideceğiz de. Umarım yeğenim sorun çıkarmamıştır. Uçağımızı kaçırmak üzereyiz!"</p>

  <p class="sgc-4">"Şey ama bu kuş uçamaz-"</p>

  <p class="sgc-4">Bastet kıkırdadı. "Tabii ki uçabilir memur bey, bu bir kuş," dedi.</p>

  <p class="sgc-4">Polis kıpkırmızı kesildi. "Hayır, yani uçakta uçamaz demek istedim."</p>

  <p class="sgc-4">"A, ama yanımızda onu da uçağa bindirebileceğimize dair bir izin belgesi var." Hayretle Bastet'in çantasından bir zarf çıkarıp biletlerimizle birlikte adama uzattığını gördüm.</p>

  <p class="sgc-4">"Hmm," dedi polis. Biletlerimize baktı. "Şahin için de birinci sınıftan bir bilet almışsınız."</p>

  <p class="sgc-4">"Aslında o bir kara çaylak," dedi Bastet. "Ama evet, çok asabi bir kuştur. Bugüne dek bir sürü ödül kazandı. Onu sıradan bir yere oturtursanız her yeri paramparça eder. Sonra bunun hesabını benden sorarlar. Yok, biz her zaman birinci sınıftan bilet alırız, değil mi Carter?"</p>

  <p class="sgc-4">"Şey, evet... Teyze."</p>

  <p class="sgc-4">Bastet ona teyze diye hitap ettiğim için bana 'seninle sonra hesaplaşırız' der gibi baktı. Sonra adama dönüp gülümsedi. Polis biletlerimizi ve Sadie'nin 'izin belgesini'</p>

  <p class="sgc-4">geri uzattı.</p>

  <p class="sgc-4">"Şimdi bize müsaade ederseniz memur bey... Bu arada, üniformanız ne kadar yakışmış. Yoksa ağırlık falan mı çalışıyorsunuz?" Adam daha yanıt veremeden Bastet kolumdan tutup beni güvenlik kontrol noktasına doğru götürmeye başladı. Fısıldayarak "Sakın arkana bakma," dedi.</p>

  <p class="sgc-4">Köşeyi döner dönmez beni otomatik yiyecek makinelerinin yanına çekti.</p>

  <p class="sgc-4">"Set hayvanı yaklaştı," dedi. "Sadece birkaç dakikamız var. Sadie'ye ne oldu?"</p>

  <p class="sgc-4">"O, o şey ya-yapamıyor," diye kekeledim. "Bilmiyorum."</p>

  <p class="sgc-4">"Neyse, bu sorunu uçakta çözmek zorundayız."</p>

  <p class="sgc-4">"Giysilerini ne zaman değiştirdin?" diye sordum. "Ya o belgeyi nereden buldun?"</p>

  <p class="sgc-4">Bastet kayıtsızca elini salladı. "Ah şu ölümlüler, ne kadar da şapşalsınız," dedi. "Belge dediğim şey boş bir bilet koçanı. Üstelik giysilerimi değiştirmedim bile. Bu bir yanılsama."</p>

  <p class="sgc-4">Ona daha dikkatli bakınca haklı olduğunu gördüm. Yeni giysileri bir serap gibi her zaman giydiği leopar desenli tulumun üstünde parıldıyordu. Bunun bir yanılsama olduğunu söylediği anda büyünün etkisi azalmıştı.</p>

  <p class="sgc-4">"Set hayvanı buraya varmadan önce terminalin çıkış kapısına varmalıyız," dedi. "Duat'a vardığımızda elindeki çantayı bir yere bırakabilirsin."</p>

  <p class="sgc-4">"Ne?"</p>

  <p class="sgc-4">"Sürekli elinde o kutuyla dolaşmak istemiyorsun değil mi? Duat'ı bir dolap olarak kullanabilirsin."</p>

  <p class="sgc-4">"Nasıl yani?"</p>

  <p class="sgc-4">Bastet gözlerini devirdi. "Bugünlerde büyücülere bir şey öğretiyorlar mı acaba?!"</p>

  <p class="sgc-4">"Bize sadece yirmi saniyelik bir eğitim verildi!" dedim.</p>

  <p class="sgc-4">"Bak, havada bir hazine sandığı gibi bir boşluk olduğunu farz et."</p>

  <p class="sgc-4">"Şu okullardaki dolaplar gibi mi? Ama ben hiç okula gitmedim ki!"</p>

  <p class="sgc-4">"Neyse. Dolabına bir şifre koy. İstediğin herhangi bir şeyi şifre olarak seçebilirsin. Sonra dolabını bu şifreyle açtığını düşün. Kutuyu dolaba koy. Ona tekrar ihtiyacın olduğunda sadece düşünmen yeter. Yanında belirecektir."</p>

  <p class="sgc-4">Doğrusu duyduklarıma inanamıyordum ama yine de bir dolap hayal ettim. Sonra da 13/32/33 diye bir şifre koydum. Bunlar Lakers takımında oynayan eski oyuncuların, yani Chamberlain, Johnson ve Abdül-Cabbar'ın numaralarıydı. Babamın büyülü kutusunu öne uzatıp dolabın içine koyuyormuş gibi yaptım. Kutuyu bıraktığım anda yere düşüreceğimden emindim. Ama kutu bir anda gözden kayboldu.</p>

  <p class="sgc-4">"Harika," dedim. "Onu geri alabileceğimden emin misin?"</p>

  <p class="sgc-4">"Hayır," dedi Bastet. "Haydi, gidelim!"</p>
</body>
</html>
