<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <style type="text/css">
/*<![CDATA[*/
  span.sgc-2 {font-style:italic;}
  span.sgc-1 {font-weight:bold;}

  p.sgc-3 {text-align: justify;}
  /*]]>*/
  </style>
</head>

<body>
  <p class="sgc-3"></p>

  <p class="sgc-3"><a id="bookmark1"></a></p>

  <h3 id="heading_id_2">15. İlahi Bir Doğum Günü Kutlaması</h3>

  <p class="sgc-3"><span class="sgc-1">S</span></p>

  <p class="sgc-3"><span class="sgc-1">A</span></p>

  <p class="sgc-3"><span class="sgc-1">D</span></p>

  <p class="sgc-3"><a id="bookmark2"></a><span class="sgc-1">Î</span></p>

  <p class="sgc-3"><span class="sgc-1">E</span></p>

  <p class="sgc-3">Carter’ı ayrı bir odaya götürdükleri için onun gece nasıl uyuduğunu bilmiyorum. Ama benim gözüme tek damla uyku girmediğini söyleyebilirim.</p>

  <p class="sgc-3">Zia’nın ya sınavı geçersiniz ya da ölürsünüz demesi yeterince kötü değilmiş gibi bir de kızlar yatakhanesinin Amos’un malikanesi kadar şık bir yer olmadığını gördüm. Taş duvarlar nem kapmıştı. Meşalelerin aydınlattığı tavandan Mısır canavarlarının ürkütücü resimleri vardı. Bana havada yüzen bir yatak verdiler. Zia'nın yeni üyeler dediği diğer kızlarsa benden yaşça küçüktü. Bu yüzden de yatakhane müdiresi onlara uyumalarını söylediğinde hepsi hemen yattılar. Kadın elini sallayınca meşaleler söndü. Yatakhane müdiresi kapıyı ardından kapatıp bir güzel de kilitledi.</p>

  <p class="sgc-3">Harika. Anaokulu zindanında tutsak kalmıştım.</p>

  <p class="sgc-3">Diğer kızların horlama seslerini duyana dek karanlığa baktım. Ama aklımdan sürekli olarak tek bir şey geçiyordu. Bunu bir türlü içimden atamıyordum. Nihayet, sessizce yataktan inip postallarımı giydim.</p>

  <p class="sgc-3">Usulca kapıya yöneldim. Kapı kolunu yokladım. Tahmin ettiğim gibi kapı kilitliydi. Zia'nın Kahire Havaalanında yaptığı şey aklıma gelene dek kapıyı tekmeleyip açmamak için kendimi zor tuttum.</p>

  <p class="sgc-3">Avucumu kapıya dayayıp "Sahad," dedim.</p>

  <p class="sgc-3">Kilitler teker teker açıldı. Kapı artık açıktı. Bu büyü cidden işe yarıyordu.</p>

  <p class="sgc-3">Dışarıda, koridorlar ıssız ve karanlıktı. Belli ki İlk Nom'un gece hayatı pek parlak değildi. Sessizce geldiğimiz yoldan şehre geri gittim. Yolda yerde sürünen birkaç kobradan başka hiçbir şeyle karşılaşmadım. Son birkaç gündür gördüklerimden sonra kobralar bile beni korkutmuyordu. Önce Carter'ı bulmayı düşündüm ama onu nereye götürdüklerini bilmiyordum. Bir de bu işi gerçekten de tek başıma yapmak istiyordum.</p>

  <p class="sgc-3">New York'taki son tartışmamızdan beri ağabeyim için neler hissettiğimi tam olarak bilemiyordum. Babamla dünyayı dolaşırken benim hayatımı kıskandığını söylemişti. Yok artık, daha neler! Bir de hayatıma normal demişti, artık ne diyeceğimi bilemiyorum. Tamam, yani Liz ve Emma gibi arkadaşlarım var ama hayatım hiç de kolay geçmedi. Carter uygunsuz bir davranışta bulunsa ya da hoşlanmadığı kişilerle tanışacak olsa, hayatına başka bir yerde devam edebiliyordu. Ama ben hiçbir yere gidemiyordum. <span class="sgc-2">Annenle baban nerede?, Ailen ne iş yapıyor?</span> ya <span class="sgc-2">da Nerelisin?</span> gibi sorulara bile işleri berbat etmeden yanıt veremiyordum. Her zaman farklı kız oldum. Melez kız, Amerikalı olan ama tam olarak Amerikalı olmayan, annesi ölmüş, babası ortalarda olmayan, sınıfta başını derde sokan ve derslerine yoğunlaşamayan kız bendim. Bir süre sonra insan toplum içine karışmanın da bir işe yaramadığını öğreniyor. Çünkü ne yaparsam yapayım, insanlar mutlaka farklı olduğumu anlıyorlar. Bu durumda normalmiş gibi davranmanın faydası yok. Saçımı kırmızıya boyamak mı? Neden olmasın? Okul üniformasının altına asker postalları giymek mi? Aynen.</p>

  <p class="sgc-3">Okul müdürü "Küçük hanım, okula annenizle babanızı çağırmak zorundayım," derdi. Ben de "İyi şanslar," diye yanıt verirdim. Carter hayatım hakkında hiçbir şey bilmiyordu. Bildiği kadarı yeterdi. Asıl önemli olan, buradaki keşif gezisini tek başıma yapmak istememdi. Birkaç kez yanlış yöne gittikten sonra Arşiv Odası'na geri dönmeyi başardım.</p>

  <p class="sgc-3">Ne yapmayı planladığımı merak ediyor olmalısınız. Kesinlikle Kötü Yürekli Mösyö'yle ya da yaşlı Efendi Salamander'le karşılaşmak istemiyordum. Ama o görüntüleri bir kez daha kesinlikle görmek istiyordum. Zia bunlara anı demişti.</p>

  <p class="sgc-3">Bronz kapıları açtım. İçerisi boştu. Ne ateş topları uçuşuyor ne de parıldayan hiyeroglifler yüzüyordu havada.</p>

  <p class="sgc-3">Ancak görüntüler hala sütunların arasında duruyor, odayı tuhaf, rengarenk bir görünüme büründürüyordu.</p>

  <p class="sgc-3">Ürkerek içeri adım attım.</p>

  <p class="sgc-3">Tanrılar Çağı'na bir kez daha bakmak istiyordum. Odadan ilk kez geçtiğimizde bu görüntüler nedense beni alt üst etmişti. Carter'ın da tuhaf bir transa girdiğini fark etmiştim. Zia bu görüntülerin beynimi eriteceğini söylemişti ama onun beni sadece korkutmak istediğini varsaymıştım. Bu görüntülerin önemli olduğunu düşünüyordum. Sanki bu görüntülerde çok önemli bir bilgi bulacakmışım gibi bir his vardı içimde.</p>

  <p class="sgc-3">Halının dışına çıkıp altın renkli perdeye yöneldim. Rüzgarda yer değiştiren kum tepeciklerini, fırtına bulutlarının toplandığını ve Nil'de yüzen timsahları görebiliyordum. Çılgınlar gibi eğlenen bir grup gördüm. Görüntüye dokundum.</p>

  <p class="sgc-3">Kendimi birden tanrıların sarayında buldum.</p>

  <p class="sgc-3">Kocaman varlıklar etrafımda dönüyor, bir insan, bir hayvan, bir saf enerji oluyorlardı. Odanın tam ortasındaki bir tahtta Afrikalı, kaslı bir adam oturuyordu. Üstünde görkemli bir cüppe vardı. Yakışıklı sayılırdı, kahverengi gözlerine sevecen bir bakış hakimdi. Elleri kayaları un ufak edebilecek kadar güçlü görünüyordu.</p>

  <p class="sgc-3">Diğer tanrılar etrafında kutlama yapıyorlardı. Müzik çalıyordu. Bu, o kadar güçlü bir sesti ki her yeri inim inim inletiyor, havayı kasıp kavuruyordu. Adamın yanında, beyazlar içinde güzel bir kadın duruyordu. Karnı sanki birkaç aylık hamileymiş gibi şişkindi. Görüntüsü titriyordu. Bazen sanki rengarenk kanatları varmış gibiydi. Kadın bana bakınca nefesimin kesildiğini hissettim. Yüzü tıpkı anneminki gibiydi.</p>

  <p class="sgc-3">Kadın beni tanımamıştı. İşin aslı, tanrıların hiçbiri beni tanımıyordu. Derken, arkamdan bir ses "Bir hayalet misin?" diye sordu.</p>

  <p class="sgc-3">Arkamı dönünce on altı yaşlarında görünen, kapkara bir cüppe giymiş, hoş bir delikanlıyla burun buruna geldim. çocuğun suratı solgundu ama tahttaki adam gibi insanın içini ısıtan kahverengi gözleri vardı. Siyah saçları uzun ve karmakarışıktı. Ama olsun, yine de hoş görünüyordu. Başını biraz daha kaldırınca onun bana bir soru sorduğunu fark ettim.</p>

  <p class="sgc-3">Ona ne yanıt vereceğimi düşünmeye başladım. <span class="sgc-2">Efendim?, Merhaba?, Evlen benimle?</span> Bunların hepsini söyleyebilirdim. Ama başımı iki yana sallamakla yetindim.</p>

  <p class="sgc-3">"Demek bir hayalet değilsin," dedi. "Bir ba mısın?" Tahtı işaret etti. "İzle ama sakın hiçbir şeye karışma," dedi. Nedense, tahtı izlemek falan istemiyordum ama siyah cüppeli çocuk bir anda gözden kayboldu. Artık dikkatimi dağıtan hiçbir şey kalmamıştı.</p>

  <p class="sgc-3">Tahttaki adam "İsis," dedi.</p>

  <p class="sgc-3">Hamile kadının yüzü aydınlandı.</p>

  <p class="sgc-3">"Lord Osiris, doğum günün kutlu olsun," dedi.</p>

  <p class="sgc-3">Teşekkür ederim aşkım. Yakında oğlumuz yüce Horus’un doğumunu kutlayacağız! Onun yeniden hayata gelmesimuhteşem olacak. Dünyaya barış ve bereket getirecek."</p>

  <p class="sgc-3">İsis kocasının elini tuttu. Müzik çalıyor, tanrılar kutlama yapıyor, hava bile dans ediyormuş gibi dönüp duruyordu. Derken sarayın kapıları ardına kadar açıldı. İçeri sızan sıcacık bir hava akımı meşalelerin alevini titretti.</p>

  <p class="sgc-3">İçeri bir adam girdi. Uzun boylu ve güçlü biriydi. Osiris'e ikizi kadar benziyordu ama teni daha koyu renkliydi. Üstünde kan kırmızısı bir cüppe vardı. Sakalıysa sipsivriydi. Gülümsediği zamanlar hariç tıpkı bir insan gibi görünüyordu. Gülümsediğinde dişleri sipsivri bir hal alıyordu. Suratı titriyordu. Bazen insan, bazen de kurt gibi görünüyordu. Çığlık atmamak için kendimi zor tuttum çünkü kurdu andıran bu suratı daha önce de görmüştüm.</p>

  <p class="sgc-3">Dans edenler durdu. Müzik kesildi.</p>

  <p class="sgc-3">Osiris tahttan indi. Tehditkar bir sesle "Set," dedi. "Neden geldin?"</p>

  <p class="sgc-3">Set gülünce odadaki gerilim bir anda sona erdi. Gaddar bakışlarına rağmen gülüşü bir harikaydı. Sesi British Museum'daki gibi tuhaf değildi. Dostane ve kayıtsız bir tavrı vardı. Sanki kimseye zarar vermek niyetinde değildi.</p>

  <p class="sgc-3">"Erkek kardeşimin doğum gününü kutlamaya geldim tabii ki!" dedi. "Size eğlence de getirdim!"</p>

  <p class="sgc-3">Arkasını işaret etti. Kurt kafalı dört adam içeri girdi. Mücevherlerle bezeli altın bir tabut taşıyorlardı.</p>

  <p class="sgc-3">Kalbim gümbür gümbür atmaya başladı. Bu, Set'in babamı British Museum'da tutsak ettiği tabutun aynısıydı!</p>

  <p class="sgc-3">İçimden, <span class="sgc-2">Hayır!</span> diye bağırmak geçti. <span class="sgc-2">Sakın ona güvenme!</span></p>

  <p class="sgc-3">Ama odadaki diğer tanrılar tabuttan çok etkilenmişlerdi. Hayran hayran tabutun üstündeki altın ve kırmızı renkli hiyerogliflere, yeşim taşlarına bakıyorlardı. Kurt adamlar tabutu yere koyduklarında tabutun kapağının olmadığını gördüm. Tabutun içi siyah renkli keten kumaşla kaplıydı.</p>

  <p class="sgc-3">"Bu uyuma tabutu," dedi Set. "En usta sanatkarlar tarafından yapıldı, en pahalı malzemeler kullanıldı. Paha biçilemeyecek kadar değerli. Bir geceliğine bile içine girip uyuyacak tanrının güçleri ona katlanacak! Bilgeliği asla eksilmeyecek. Gücü asla eksilmeyecek. Bu, bir hediye." Sinsi sinsi Osiris'e gülümsedi. "Bu, <span class="sgc-2">içine sığacak kişi için</span> bir hediye."</p>

  <p class="sgc-3">Ben hayatta bunu deneyecek ilk kişi olmazdım ama tanrıların hepsi birden tabuta hücum etti. Altın tabuta girebilmek için birbirlerini itip kakmaya başladılar. Bazıları içine girdi ama boyları tabuta göre kısa kaldı. Diğerleriyse tabuta sığamadılar. Biçim değiştirmeye kalkışan tanrılar bile tabuta sığamadı. Sanki tabutun büyüsü onları engelliyordu. Kimse tabuta birebir sığamadı. Tanrılar öfkeyle homurdanmaya başladılar. Bazıları diğerlerini itip bir kez daha denemeye kalkıştı.</p>

  <p class="sgc-3">Set, Osiris'e dönüp içten bir kahkaha patlattı. "Eee, kardeşim," dedi, "baksana, henüz tabuta kimse sığamadı. Deneyecek misin? Ancak en iyi tanrı layıkıyla bu tabuta sığabilir."</p>

  <p class="sgc-3">Osiris'in gözleri parıldadı. Belli ki pek zeki bir tanrı değildi çünkü kendini tabutun görkemine kaptırmıştı. Diğer tanrılar beklentiyle ona bakıyorlardı. Osiris'in aklından neler geçtiğini tahmin edebiliyordum: Eğer tabuta sığarsam, ne kadar güzel bir doğum günü hediyesi almış olacağım. Set, yani onun kötü yürekli erkek kardeşi bile hakkıyla tanrıların kralı olduğunu kabullenebilirdi. Yalnız İsis endişeliydi. Kocasın elini tutup "Lordum, bunu yapmayın," dedi. "Set kimseye hediye vermez."</p>

  <p class="sgc-3">"Çok gücendim!" dedi Set samimi bir tavırla. "Ağabeyimin doğum gününü kutlayamaz mıyım yani? Ondan, yani kralımızdan özür dileyemeyecek kadar yabancı mıyız birbirimize?"</p>

  <p class="sgc-3">Osiris, İsis'e bakıp gülümsedi. "Hayatım," dedi. "Bu sadece bir oyun. Sakın korkma."</p>

  <p class="sgc-3">Tahttan kalktı. Tabuta doğru yürürken tanrılar alkış tuttular.</p>

  <p class="sgc-3">"Herkes Osiris'i selamlasın!" diye bağırdı Set.</p>

  <p class="sgc-3">Tanrıların kralı tabuta girdi. Tam o sırada, bana baktığında, yüzü babamın suratına dönüştü.</p>

  <p class="sgc-3"><span class="sgc-2">Hayır!</span> dedim içimden bir kez daha. <span class="sgc-2">Sakın yapma!</span></p>

  <p class="sgc-3">Ama Osiris tabuta uzandı. Tabut sanki kendisi için yapılmış gibi rahatça içine sığdı.</p>

  <p class="sgc-3">Tanrılar tezahürat etmeye koyuldular ama Osiris doğrulamadan Set ellerini çırptı. Tabutun üstünde altın bir kapak belirdi ve bir anda tabutun üstüne iniverdi.</p>

  <p class="sgc-3">Osiris öfkeyle bağırdı ama tabutun içinde kalmıştı. Sesi derinden geliyordu. Kapağın etrafına altın kilitler indi. Diğer tanrılar müdahale etmek için öne atıldılar. Daha önce gördüğüm siyahlı çocuk bile yeniden belirmişti ama Set herkesten atikti. Ayağını zemine öylesine sert bir biçimde indirdi ki her yer zangırdadı. Tanrılar birer domino taşı gibi birbirlerinin üstüne yığıldılar. Kurt adamlar mızraklarını havaya kaldırınca dehşet içinde kaçıştılar.</p>

  <p class="sgc-3">Set büyülü bir sözcük söyledi. Aniden ortada fokur fokur kaynayan bir kazan belirdi. Set kazanın içindekileri tabutun üstüne döktü. Bu, erimiş kurşundu. Kurşun tabutun her yerini kaplayıp içini belki bin derece kadar ısıttı.</p>

  <p class="sgc-3">"Hain!" diye bağırdı İsis. Set'e doğru yürüdü ve bir büyü mırıldanmaya başladı. Ama Set elini havaya kaldırınca İsis yerden havalandı. Elini ağzına götürdü. Sanki görünmez bir güç konuşmasını ve büyü yapmasını engelliyordu.</p>

  <p class="sgc-3">"Bugün değil, tatlı İsis," dedi Set. "Bugün kral benim. Çocuğun asla doğmayacak!"</p>

  <p class="sgc-3">Mavi elbiseli, ince, uzun bir başka tanrıça kalabalığın arasından öne çıktı. "Sevgili kocam, yapma!" diye bağırdı.</p>

  <p class="sgc-3">Kadın bir an boş bulunan Set'i yere devirdi. İsis nefes nefese yere düştü. Diğer tanrıça "Kaç!" diye bağırınca da İsis kaçmaya başladı.</p>

  <p class="sgc-3">Set ayağa kalktı. Bir an için mavi elbiseli tanrıçaya vuracağını sandım ama homurdanmakla yetindi. "Aptal kadın!" dedi. "Kimin tarafını tutuyorsun?"</p>

  <p class="sgc-3">Ayağını tekrar yere vurdu. Altın tabut zemine gömüldü.</p>

  <p class="sgc-3">Set, İsis'in peşinden gitti. Sarayın girişinde, İsis minik bir yırtıcı kuşa dönüştü ve göğe yükseldi. Set'in sırtından iblis kanatları çıktı. Hemen îsis'in peşine takıldı.</p>

  <p class="sgc-3">Birden Set'in peşine düştüğü kuş ben oldum. İsis olmuş, çaresizlik içinde Nil Nehri'nin üstünde uçmaya başlamıştım. Set'in arkamda olduğunu hissedebiliyordum. Yaklaştıkça yaklaşıyordu. İsis'in sesi zihnimde, <span class="sgc-2">Kaçmalısın,</span> diye yankılanıyordu. <span class="sgc-2">Osiris'in öcünü al. Horus 'u kral yap!</span></p>

  <p class="sgc-3">Yüreğim ağzıma geldi. Birisi omzuma dokunmuştu. Görüntüler bir anda yok oldu.</p>

  <p class="sgc-3">Yaşlı arşivci İskender yanımda duruyordu. Endişeli görünüyordu. Parıldayan hiyeroglifler etrafında uçuşuyordu.</p>

  <p class="sgc-3">"Böldüğüm için özür dilerim," dedi mükemmel bir aksanla. "Ama neredeyse ölecektin."</p>

  <p class="sgc-3">İşte o anda dizlerim boşaldı. Kendimden geçtim.</p>

  <p class="sgc-3">Kendime geldiğimde, boş tahtın dibinde, İskender'in ayaklarının ucunda yatıyordum. Odada yalnızdık. İçerisi onun etrafında parıldayan hiyeroglifler haricinde karanlıktı.</p>

  <p class="sgc-3">"Hoş geldin," dedi. "Hayatta kaldığın için şanslısın."</p>

  <p class="sgc-3">Ben şanslı olduğumdan o kadar da emin değildim. "Şey yapmak istemedim," dedim.</p>

  <p class="sgc-3">"Görüntülere bakmaktan mı söz ediyorsun?" dedi. "Ama baktın. Ba'n bedeninden ayrılıp geçmişe gitti. Bu konuda seni uyaran olmadı mı hiç?"</p>

  <p class="sgc-3">"Oldu," dedim. "Ama... Nedense görüntüleri tekrar görmek istedim."</p>

  <p class="sgc-3">"Hmm." İskender sanki çok uzun süre önce olan bir şeyi hatırlamış gibi gözlerini boşluğa dikti. "Görüntülerekarşı koymak zordur, bilirim."</p>

  <p class="sgc-3">"Mükemmel bir aksanınız var," dedim.</p>

  <p class="sgc-3">İskender gülümsedi. "Aynı dili konuştuğumuzu nereden biliyorsun?" dedi. "Belki de sen Yunanca konuşuyorsundur şu anda?"</p>

  <p class="sgc-3">Dalga geçtiğine inanmak istiyordum ama emin değildim. O kadar narin ve tatlıydı ki... Yine de kendimi bir nükleer reaktörün yanında oturuyormuşum gibi hissediyordum. Onun bilmek istediğimden çok daha tehlikeli olduğunu düşünüyordum.</p>

  <p class="sgc-3">"Düşündüğüm kadar <span class="sgc-2">yaşlı</span> değilsiniz, değil mi?" dedim. "Yani Ptolemaios döneminden kalmış olamazsınız!"</p>

  <p class="sgc-3">"Aynen, tahmin ettiğin <span class="sgc-2">kadar</span> yaşlıyım canım," dedi. "Yedinci Kleopatra döneminde doğmuşum."</p>

  <p class="sgc-3">"Yok artık!"</p>

  <p class="sgc-3">"İnan ki doğruyu söylüyorum. Mısır'ın son günlerine şahit olmak beni çok üzdü. O aptal kraliçe krallığımızı Romalılara kaybetti. Hayat Evi yeraltına göçmeden önce eğitim alan son büyücü bendim. Aralarında efendimin hayatımı uzatmak için kullandığı birçok güçlü sırrımız ne yazık ki kayboldu. O zamanlar büyücüler uzun yaşarlardı. Hatta asırlarca hayatta kalabilirlerdi. Ama ben iki bin yıldır hayattayım."</p>

  <p class="sgc-3">"Ölümsüz müsünüz?"</p>

  <p class="sgc-3">Yaşlı adamın cık cıkları feci bir öksürüğe dönüştü. İki büklüm olup elleriyle ağzını örttü. Ona yardım etmek istiyordum ama ne yapacağımı bilemiyordum. Parıldayan hiyerogliflertitreyip söndü.</p>

  <p class="sgc-3">Nihayet, öksürüğü kesildi.</p>

  <p class="sgc-3">Güçlükle nefes aldı. "Bana pek de ölümsüz denemez canım," dedi. "Aslında..." Duraksadı, konuşmakta zorlanıyordu. "Neyse, boş ver. Görüntülerde ne gördün?"</p>

  <p class="sgc-3">Aslında ona bir şey söylememem gerektiğini biliyordum. Kuralları çiğnediğim için böceğe dönüşmek de istemiyordum. Özellikle de yırtıcı bir kuşa dönüştüğümü gördüğüm için bunu istemiyordum. Ama İskender'in suratındaki sevecen ifadeye daha fazla dayanamadım. Ona her şeyi anlattım. Daha doğrusu, neredeyse her şeyi. Ona bir tek o yakışıklı delikanlıdan söz etmedim ama ne yapayım, <span class="sgc-2">utanıyordum.</span> Yakışıklı delikanlının hayal ürünü olabileceğini düşünüyordum. Antik Mısır tanrıları <span class="sgc-2">o kadar da</span> yakışıklı olamazdı, değil mi?</p>

  <p class="sgc-3">İskender bir süre bir şey demedi. Asasını basamaklara vurup duruyordu. "Çok eski bir zamanı görmüşsün, Sadie," dedi. "Set'in zorla tahtı ele geçirişine şahit olmuşsun. Osiris'in tabutunu yapan kişi oydu. İsis onu bulmak için tüm dünyayı dolaştı."</p>

  <p class="sgc-3">"Onu bulabildi mi?"</p>

  <p class="sgc-3">"Tam olarak değil. Osiris dirildi ama sadece Yeraltı Dünyası'nda. Ölüler kralı oldu. Oğulları Horus büyüdüğünde, tahtı ele geçirmek için Set'in karşısına çıktı ve bir çok zorlu savaştan sonra başarılı oldu. Bu yüzden Horus'a 'İntikamcı' denir. Dediğim gibi, bu çok eski bir öykü ama tanrılar aynı şeyi defalarca yaptılar."</p>

  <p class="sgc-3">"Defalarca mı?"</p>

  <p class="sgc-3">"Tanrılar genellikle aynı şeyleri yaparlar. Bazen ne yapacaklarını önceden kestirmek mümkün olur. Çünkü aynı konuları tartışır, aynı kıskançlıkları yaşarlar. Değişen tek şey zaman, mekan ve geçici bedenlerdir."</p>

  <p class="sgc-3">İşte, yine <span class="sgc-2">geçici beden</span> lafı karşıma çıkmıştı. New York müzesinde Serket'e dönüşen zavallı kadın geldi aklıma.</p>

  <p class="sgc-3">"İsis ve Osiris'in evli olduklarını gördüm," dedim. "Oğulları Horus doğmak üzereydi. Ama Carter'ın bana anlattığı bir başka öyküde üçü de kardeşti. Hepsi de gökyüzü tanrıçasının çocuklarıydı."</p>

  <p class="sgc-3">"Evet," dedi İskender. "Tanrılar hakkında pek bilgi sahibi olmayanlar için bu durum kafa karıştırıcı olabilir. Tanrılar dünyada saf halleriyle bulunamazlar. En azından, bunu ancak birkaç saniye kadar başarabilirler. O yüzden de geçici birer beden bulmaları gerekir."</p>

  <p class="sgc-3">"İnsanlar yani, değil mi?" dedim.</p>

  <p class="sgc-3">"İnsanlar ya da heykeller, tılsımlar, anıtlar, bazı araba modelleri gibi güçlü nesneler. Ama en çok <span class="sgc-2">tercih ettikleri,</span> insan bedenidir. Tanrılar çok fazla güce sahip olabilir ama yaratıcı olan insanlardır. O yüzden tarihi tekrarlamak yerine değiştirme gücüne sahiptirler. İnsanlar, siz modern insanların deyimiyle, ortaya sıra dışı fikirler fırlatırlar."</p>

  <p class="sgc-3">"Sıra dışı fikirler <span class="sgc-2">atarlar,</span> demek istediniz herhalde," dedim.</p>

  <p class="sgc-3">"Evet. İnsanların yaratıcılığıyla tanrıların güçleri birleşiminde ortaya yenilmez bir güç çıkabilir. Her neyse, Osiris ve İsis dünyaya ilk geldiklerinde bedenleri kardeşti. Ancak ölümlü bedenler kalıcı değildir. Ölürler ya da yıpranırlar. Sonraları Osiris ve İsis yeni bedenlere kavuştular. Bunlar karı koca olan bedenlerdi. Hayatlarından birinde erkek kardeşleri Horus, oğulları olarak dünyaya geldi."</p>

  <p class="sgc-3">"Çok kafa karıştırıcı," dedim. "Biraz da iğrenç."</p>

  <p class="sgc-3">İskender omuzlarını silkti, "Tanrılar ilişkileri hakkında insanlar gibi düşünmezler. Geçici bedenlerini tıpkı giysi değiştirir gibi değiştirirler. O yüzden de bu eski öyküler bazen kafa karıştırıcı hale gelir. Tanrılar bazen evli, bazen de kardeş ya da ebeveyn ve çocuk gibi tasvir edilirler. Bunun nedeni geçici bedenleridir. Bildiğin gibi, firavuna 'yaşayan tanrı' denirdi. Mısır tarihçileri bunun sırf propagandadan ibaret olduğunu düşünürler ama bu aslında çoğu zaman gerçektir. En muhteşem firavunlar tanrıların bedenleri haline gelirdi, bunun en büyük örneği de Horus'tu. Horus onlara güç ve bilgelik verdi ve Mısır'ı büyük bir imparatorluğa dönüştürmelerinde yardımcı oldu."</p>

  <p class="sgc-3">"Ama bu iyi bir şey, değil mi?" diye sordum. "Neden insanların bir tanrıya beden vermeleri yasak peki?"</p>

  <p class="sgc-3">İskender'in yüzü karardı. "Tanrıların insanlardan farklı işleri vardır, Sadie," dedi. "Kullandıkları geçici bedenleri yakıp küle çevirebilirler. O yüzden de geçici bedenlerin birçoğu erken yaşta ölür. Zavallı Tutankamon on dokuz yaşında öldü. Yedinci Kleopatra'nın sonuysa daha da kötü oldu. Ne yaptığını bilmeden İsis'in ruhunu bedenindi barındırmaya çalıştı. Sonuç olarak zihni yerle bir oldu.</p>

  <p class="sgc-3">Eskiden Hayat Evi, ilahi büyünün nasıl kullanılacağını öğretirdi. Üyeler Horus'un, İsis'in, Sekmet'in ya da diğer tanrıların izinden gidebilir, onların güçlerini nasıl kullanacaklarını öğrenebilirlerdi. Bir zamanlar çok sayıda üyemiz vardı."</p>

  <p class="sgc-3">İskender boş odaya göz gezdirdi. Sanki odanın büyücülerle dolu olduğu günleri o an görebiliyordu. "Bazı usta büyücüler ruhlarını başka bedenlere yerleştirmeye çalıştılar. Bazıları başarılı oldu, bazıları olamadı. Ancak hepsinin de amacı tanrının 'gözü' olmaktı. Biri ölümlü, diğeri ölümsüz iki ruhun mükemmel bir biçimde birleşmesini gerçekleştirmek istediler. Çok azı bunu başarabildi. Hatta bu iş için doğmuş firavunlardan bile ancak bazıları bunda başarılı oldu. Birçoğu bunu denerken hayatını kaybetti." İskender avucunu bana doğru çevirince derin mi derin bir hayat çizgisi gördüm. "Mısır, Romalıların eline geçince ben de dahil olmak üzere bizler, krallarımızın ve en güçlü büyücülerimizin artık bir tanrının gücüne erişemeyeceğini anladık. Bunu tek yapabilenler..." İskender konuşmayı kesti.</p>

  <p class="sgc-3">"Ne?"</p>

  <p class="sgc-3">"Hiçbir şey canım. Çok konuştum. İnsan yaşlanınca böyle oluyor işte."</p>

  <p class="sgc-3">“Firavun soyundan gelenler diyecektiniz, değil mi?"</p>

  <p class="sgc-3">İskender dikkatle bana baktı. Gözleri artık buğulu değildi. Beni delip geçiyordu. "Sen olağanüstü bir kızsın," dedi. "Bana anneni anımsatıyorsun."</p>

  <p class="sgc-3">Şaşkınlıktan ağzım açık kaldı. "Onu tanıyor muydunuz?" diye sordum.</p>

  <p class="sgc-3">"Tabii ki tanıyordum. Annen de baban da burada eğitim aldılar. Annen... Harika bir bilim insanı olmanın yanı sıra kehanet gücüne sahipti. Bu, en zor büyü dallarından biridir. Annen asırlardır bu beceriye sahip olan tek kişiydi."</p>

  <p class="sgc-3">"Kehanet mi?"</p>

  <p class="sgc-3">"Evet, geleceği görmek. Zor iştir, mükemmel bir biçimde yapmak asla mümkün değildir. Ama annen öyle şeyler gördü ki... Alışılmadık yerlerden, hatta benim gibi yaşlı bir adamın bile uzun süredir inandığı şeyleri sorgulamasına neden olacak yerlerden tavsiye istedi."</p>

  <p class="sgc-3">İskender yine anılar alemine daldı. Yani, bunu anneannemle dedem yaptığında da sinir oluyordum ama bunu İskender gibi eşsiz bilgilere sahip güçlü bir büyücü yapınca,insanın cidden çıldırası geliyor.</p>

  <p class="sgc-3">"İskender?"</p>

  <p class="sgc-3">Yaşı adam orada olduğumu unutmuş gibi hayretle bana baktı. "Özür dilerim Sadie," dedi. "Sadede geleyim. Önünde zorlu bir yol var ama hepimizin iyiliği için bu yolu izlemen gerektiğini düşünüyorum. Ağabeyinin de senin rehberliğine ihtiyacı olacak."</p>

  <p class="sgc-3">İçimden gülmek geldi. "Carter'ın benim rehberliğime mi ihtiyacı var?" diye sordum. "Ne için? Hangi yoldan söz ediyorsunuz?"</p>

  <p class="sgc-3">"Bunların hepsini vakti gelince öğreneceksin. Her şey zamanla yerli yerine oturacak."</p>

  <p class="sgc-3">Yetişkinler hep böyle yanıt verirlerdi. Sinirlenmemeye çalıştım. "Ya benim birisinin rehberliğine ihtiyacım olursa ne olacak?" dedim.</p>

  <p class="sgc-3">İskender tereddüt etmeden "Zia en iyi ve en akıllı öğrencimdir," dedi. "Zamanı geldiğinde sana o yardımcı olacak."</p>

  <p class="sgc-3">Hayal kırıklığıyla "Peki," dedim. "Zia."</p>

  <p class="sgc-3">"Şimdi dinlenmelisin canım. Belki ben de nihayet biraz dinlenebilirim." İskender hem hüzünlenmiş hem de rahatlamış gibiydi. Neden bahsettiğini anlamamıştım ama soru sormama fırsat vermedi.</p>

  <p class="sgc-3">"Birlikte bu kadar kısa vakit geçirdiğimiz için üzgünüm," dedi. "İyi uykular, Sadie Kane."</p>

  <p class="sgc-3">"Ama... "</p>

  <p class="sgc-3">İskender alnıma dokundu. Derin ve rüyasız bir uykuya daldım.</p>
</body>
</html>
