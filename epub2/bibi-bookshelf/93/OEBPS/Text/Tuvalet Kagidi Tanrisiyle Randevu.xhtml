<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <style type="text/css">
/*<![CDATA[*/
  span.sgc-3 {text-decoration:underline;}
  span.sgc-2 {font-style:italic;}
  span.sgc-1 {font-weight:bold;}

  p.sgc-4 {text-align: justify;}

  span.sgc-5 {text-decoration: underline}
  /*]]>*/
  </style>
</head>

<body>
  <p class="sgc-4"></p>

  <h3 id="heading_id_2"><a id="bookmark2" xmlns="http://www.w3.org/1999/xhtml"></a>28. Tuvalet Kağıdı Tanrısıyla Randevu</h3>

  <p class="sgc-4"><span class="sgc-1">S</span></p>

  <p class="sgc-4"><span class="sgc-1">A</span></p>

  <p class="sgc-4"><span class="sgc-1">D</span></p>

  <p class="sgc-4"><span class="sgc-1">I</span></p>

  <p class="sgc-4"><span class="sgc-1">E</span></p>

  <p class="sgc-4">Yatağımın üstüne hop diye atlayıp "İşte geldik," dedim telefona. Bastet'in 'ilginç' tanımı da ilginçti doğrusu: Birkaç kilometre çapında, fokur fokur kaynayan, buram buram petrol ve çürümüş et kokan bir gölden söz ediyordu! Buharlı gemimiz nehrin gölle birleştiği noktada durdu. Çünkü kocaman, metal bir nesne yolumuzu tıkıyordu. Bu nesne kalkanı andıran, bronz bir diskti. Hemen hemen gemi kadar da büyüktü. Yarısı da nehrin içindeydi. Diskin sıcaktan erimediğine hayret ettim ama ilerlememiz mümkün değildi. Nehrin her iki yanında da diske doğru dönmüş devasa boyutlarda bronz babun heykelleri vardı. Heykeller kollarını havaya kaldırmıştı.</p>

  <p class="sgc-4">"Bu da ne?" dedim.</p>

  <p class="sgc-4">"Doğu'nun Kapıları," dedi Bastet. "Ra'nın güneş gemisiburadan geçip gölün alevleri arasında yenilenirdi. Sonra diğer tarafa geçer ve yeni bir günde Doğu'nun Kapıları'nda belirirdi."</p>

  <p class="sgc-4">Kocaman babunlara bakarken acaba Khufu bizi içeri sokacak gizli bir parola falan biliyor mudur diye merak ettim. Ama Khufu heykellere bakıp böğürdü, sonra da kahramanca bacaklarımın arkasına saklandı.</p>

  <p class="sgc-4">"Buradan nasıl geçeceğiz?" diye sordum.</p>

  <p class="sgc-4">Bir ses "Belki de bunu bana sormalısın," dedi.</p>

  <p class="sgc-4">Hava parıldadı. Carter hemen geri çekildi, Bastet de tısladı.</p>

  <p class="sgc-4">Tam önümde parıldayan bir kuş ruhu belirdi: bu, bir ba'ydı. İnsan kafası ve komik bir hindi gövdesi vardı. Kanatlarını geriye doğru katlamıştı. Her yanı parıldıyordu ama nedense bu ba bir tuhaftı. Sonra bu ruhu bir yerlerden tanıdığımı hissettim. Kel, yaşlı, kağıt gibi ince kahverengi tenli, buğulu gözleri ve sevecen bir gülümsemesi olan bir adamdı.</p>

  <p class="sgc-4">"İskender?" dedim.</p>

  <p class="sgc-4">"Merhaba canım," dedi. Yaşlı büyücünün sesi, bir kuyunun dibinden geliyormuş gibiydi.</p>

  <p class="sgc-4">"Ama..." Birden yıkıldığı hissettim. "Gerçekten öldün demek," dedim.</p>

  <p class="sgc-4">Yaşlı adam cık cık etti. "Son kontrol ettiğimde ölüydüm."</p>

  <p class="sgc-4">"Ama neden? Seni ben..."</p>

  <p class="sgc-4">"Hayır, canım," dedi. "Senin hatan değildi. Sadece zamanıgelmişti."</p>

  <p class="sgc-4">"Ne kötü bir zamanlama!" dedim. Şaşkınlığım ve üzüntüm birden öfkeye dönüştü. "Bize eğitim veremeden ölüp gittin. Şimdi Desjardins peşimizde..."</p>

  <p class="sgc-4">"Canım, bak buralara kadar gelmişsin. Ne kadar büyük işler başarmışsın. Bana ihtiyacın yok ki. Eğitimin de sana hiçbir faydası dokunmazdı. Kardeşlerim senin hakkmdaki gerçekleri öğrendiler. Onlar küçük tanrıların kokusunu almakta ustadırlar. Ne yazık ki olanları anlamayacaklardı."</p>

  <p class="sgc-4">"Her şeyi biliyordun, değil mi?" dedim. "Tanrıların bedenlerimizi kullandığını biliyordun!"</p>

  <p class="sgc-4">"Sizler tanrıların geçici bedenlerisiniz."</p>

  <p class="sgc-4">"Neyse ne! Biliyordun işte!"</p>

  <p class="sgc-4">"İkinci görüşmemizden sonra biliyordum, evet. Pişmanlık duyduğum tek şey, bu durumu daha önceden fark etmemiş olmam. Seni ve ağabeyini koruyamadım, onun kadar yani..."</p>

  <p class="sgc-4">"Kim?"</p>

  <p class="sgc-4">İskender'in gözlerine bir hüzün çöktü. "Birtakım seçimler yaptım, Sadie. Zamanında bu seçimlerin bazılarının akıllıca olduğunu sanmıştım. Ama maziyi düşününce..."</p>

  <p class="sgc-4">"Tanrıların gücünü yasaklamaktan söz ediyorsun," dedim. "Annem seni bunun kötü bir fikir olduğuna ikna etmişti, öyle değil mi?"</p>

  <p class="sgc-4">İskender şeffaf kanatlarını çırptı. "Beni anlamalısın, Sadie. Mısır, Romalıların eline geçince ruhum mahvoldu.</p>

  <p class="sgc-4">Mısır'ın binlerce yıllık gücü ve gelenekleri aptal Kraliçe Kleopatra tarafından yerle bir edildi. Kleopatra bir tanrıçayı bedeninde barındırabileceğim sandı. Firavun soyundan gelenlerin kanı bir anda güçsüz ve etkisiz hale geldi. Sonsuza dek de kayboldu. O zaman herkesi suçlamıştım. Saçma sapan anlaşmazlıkları için insanları kullanan tanrıları, Mısır'ı çökerten Ptolemaios hükümdarlarını ve Hayat Evi'ndeki kendi kardeşlerimi iradesiz, açgözlü ve yoz davrandıkları için suçladım. Tot'la görüşüp bir karara vardık. Tanrıların uzaklaştırılması ve sürgüne yollanması gerekiyordu. Büyücüler tanrılar olmadan büyü yapmanın yolunu keşfetmeliydiler. Bu yeni kurallar Hayat Evi'nin iki bin sene daha ayakta kalmasını sağladı. O zamanlar, bu doğru bir karardı."</p>

  <p class="sgc-4">"Ya şimdi?" diye sordum.</p>

  <p class="sgc-4">İskender'in parıltısı söner gibi oldu. "Annen dünyada müthiş bir dengesizlik olacağını gördü. Ma'at'ın yok olacağı günü gördü ki o gün çok yakın. Kaosun tüm yaradılışı yerle bir edeceği vakti gördü. Bana sadece tanrılarla Hayat Evi'nin üstün geleceğini söyledi. Eski usulün, yani tanrıların yolunun yeniden düzenlemesi gerekiyordu. O zamanlar, yaşlı ve aptal bir adamdım. Annenin haklı olduğunu biliyordum ama ona inanmamak için direndim. Annenle baban da bu işi kendi başlarına yapmak istediler. Her şeyi yoluna koymak için kendilerini feda ettiler. Çünkü ben değişmemek için inat ediyordum. Bu yüzden, gerçekten de çok üzgünüm."</p>

  <p class="sgc-4">Ne kadar istesem de yaşlı adama kızamıyordum. Yetişkinlerin bir çocuğa bir hata yaptıklarını itiraf etmeleri nadir görülen bir şeydir. Özellikle de bilge, iki bin yaşındaki bir yetişkinin bunu yapması olacak şey değil. Bu gibi anları insanın sonsuza dek saygıyla anması gerekir.</p>

  <p class="sgc-4">"Seni affediyorum İskender," dedim. "Gerçekten. Ama Set, Kuzey Amerika'yı kırmızı piramitle yok etmek üzere. Bu konuda ne yapabilirim?"</p>

  <p class="sgc-4">"İşte, bu sorunun yanıtını ben veremem canım. Kararı sen vereceksin..." İskender sanki bir şey dinliyormuş gibi başını göle doğru çevirdi. "Vaktimiz dolmak üzere. Buranın bekçisi olarak görevimi yapmalı ve sizi Ateş Gölü'ne sokup sokmayacağıma karar vermeliyim."</p>

  <p class="sgc-4">"Ama daha soracak çok şeyim var!"</p>

  <p class="sgc-4">"Keşke daha çok vaktimiz olsaydı. Sen güçlü bir ruhsun, Sadie Kane. Bir gün mükemmel bir muhafız ba olacaksın."</p>

  <p class="sgc-4">"Teşekkürler," diye mırıldandım. "Sonsuza dek tavuk olmayı dört gözle bekliyorum."</p>

  <p class="sgc-4">"Sana sadece şunu söyleyebilirim: Karar vereceğin an yaklaşıyor. Sakın benim gibi hislerinin en iyi seçeneğin önüne geçmesine izin verme."</p>

  <p class="sgc-4">"Hangi seçenek? Bu seçenek kimin için daha iyi?"</p>

  <p class="sgc-4">"İşte, asıl mesele de bu, öyle değil mi? Baban, ailen, tanrılar ve dünya. Ma'at ve İsfet, yani düzen ve kaos binlerce yıldır hiç olmadığı kadar şiddetli bir biçimde karşı karşıya gelmek üzere. Sen ve ağabeyin bu güçleri dengelemekte ya da her şeyi mahvetmekte önemli bir rol oynayacaksınız. Annen bunların olacağını da görmüştü."</p>

  <p class="sgc-4">"Bir dakika. Ne demek is-"</p>

  <p class="sgc-4">"Tekrar görüşmek üzere Sadie. Belki bir gün uzun uzun konuşma fırsatı buluruz. Ama şimdilik hemen şu kapından geçin! Görevim cesaretinizi ölçmekti. Görünen o ki son derece cesursunuz."</p>

  <p class="sgc-4">Ona hayır demek istiyordum. Cesur falan değiliz diye bağırmak istiyordum. İskender'in bizimle kalmasını ve annemin gelecekte ne gördüğünü anlatmasını istiyordum. Ama İskender'in ruhu silikleşti ve güverte birden derin bir sessizliğe gömüldü. İşte, o anda güvertede kimseden çıt çıkmadığını fark ettim.</p>

  <p class="sgc-4">Carter'a bakıp "Her şeyi bana bırakıyorsun, öyle mi?" dedim.</p>

  <p class="sgc-4">Carter gözlerini bile kırpmadan boşluğa bakıyordu. Khufu'ysa hala dehşet içinde bacaklarımın ardında duruyordu. Bastet de tıslarken donup kalmıştı.</p>

  <p class="sgc-4">Parmaklarımı şaklatıp "Hey millet, neler oluyor?" diye sorunca hepsi kendine geldi.</p>

  <p class="sgc-4">Bastet "Ba!" diye tısladı. Sonra etrafına bakınıp suratını ekşitti. "Bir dakika. Az önce bir ba gördüğümü sandım. Neler oluyor?"</p>

  <p class="sgc-4">Bir büyücünün bir tanrıçayı bile donduracak kadar güçlü olabileceğini düşünmeden edemedim. İskender ölü ya da diri, bana bu numarayı nasıl yaptığını öğretecekti.</p>

  <p class="sgc-4">"Evet," dedim. "Az önce burada bir ba vardı ama gitti."</p>

  <p class="sgc-4">Babun heykeller kollarını indirirken gıcır gıcır sesler çıkardılar. Nehrin ortasındaki bronz disk suyun dibine batıp bize yol açtı. Gemi dosdoğru alevlere ve kaynayan kıpkırmızı dalgalara doğru yol almaya başladı. Dayanılmaz sıcak görüşümü etkiliyordu. Tek gördüğüm, gölün tam ortasındaki adaydı. Adanın üstünde epey tekinsiz görünen, kapkara parıltılar saçan bir tapınak vardı.</p>

  <p class="sgc-4">"Burası Yargılanma Odası olmalı," dedim.</p>

  <p class="sgc-4">Bastet başını evet anlamında salladı. "İşte böyle zamanlarda ölümlü bir ruhum olmadığı için seviniyorum."</p>

  <p class="sgc-4">Adaya varıp demir attıktan sonra Kanlekeli Balta bize veda etmeye geldi.</p>

  <p class="sgc-4">"Umarım tekrar görüşürüz Lord ve Leydi Kane," dedi boğuk bir sesle. <span class="sgc-2">"Mısır Kraliçesi'ndeki</span> kamaralarımız sizi her daim bekliyor olacak. Tabii, beni bu görevden almak isterseniz bilemem."</p>

  <p class="sgc-4">Bastet kaptanın arkasında durmuş, kesinlikle hayır der gibi başını sallıyordu.</p>

  <p class="sgc-4">"Şey, görevinizin başında olun kaptan," dedim. "Her şey için teşekkürler."</p>

  <p class="sgc-4">Kaptan "Nasıl isterseniz," dedi. Baltalar gülümseyebilseydi eminim ki kaptanımız da o anda gülümsüyor olurdu.</p>

  <p class="sgc-4">Carter ona "Bilenmeyi unutma," dedi. Sonra Bastet ve Khufu'yla birlikte iskeleden karaya çıktık. Gemi tekrar göle açılmak yerine kaynayan lavların arasına dalıp gözden kayboldu.</p>

  <p class="sgc-4">Carter'a bakıp sırıttım. "Bilenmeyi unutma mı?"</p>

  <p class="sgc-4">"Komikti bence."</p>

  <p class="sgc-4">"Umutsuz vakasın Carter."</p>

  <p class="sgc-4">Kara tapmağın merdivenlerinden çıkmaya başladık. Tapınağın tavanını sayısız taş sütun taşıyordu. Sütunların her birinin üstünde hiyeroglifler ve resimler vardı ama bunlar renkli değildi. Sütunların üstündeki her şey simsiyahtı. Gölün yüzeyini kaplayan pus, tapınağa doğru ilerledi. Sütunların üstünde yanan meşalelere rağmen pusun arasında bir şey görmek imkansız hale geldi.</p>

  <p class="sgc-4">Bastet havayı koklayarak "Tetikte olun," dedi. "O, yakınımızda."</p>

  <p class="sgc-4">"Kim?" diye sordum.</p>

  <p class="sgc-4">"Köpek," dedi Bastet tiksintiyle.</p>

  <p class="sgc-4">O sırada bir hırlama duyuldu. Pusun arasından kocaman, kapkara bir şey fırladı ve Bastet'i bir hamlede yere devirdi. Bastet kenara yuvarlanıp bir kedi gibi cıyak cıyak bağırdı. Sonra arkasına bile bakmadan kaçtı ve bizi canavarla yalnız bıraktı. Sanırım daha önce de pek cesur olmadığı konusunda bizi uyarmıştı.</p>

  <p class="sgc-4">Yaratık ince, uzun ve kapkaraydı. Tıpkı Washington Anıtı'nda gördüğümüz Set hayvanına benziyordu ama köpek olduğu daha barizdi. Hem ondan daha zarif ve şirindi. Aslında bir çakalı andırıyordu. <span class="sgc-2">Bu bir çakal,</span> diye düşündüm. <span class="sgc-2">Boynunda da altın bir tasma var.</span></p>

  <p class="sgc-4">Köpek aniden genç bir adama dönüştü. Kalbim neredeyse duracaktı. Bu, hayallerimi süsleyen delikanlı, ba seyahatlerimde iki kez karşılaştığım siyahlı çocuktu.</p>

  <p class="sgc-4">Anubis gerçek hayatta insana kalp krizi geçirtecek kadar yakışıklıydı. [Ha, ha... Bir an için espriyi fark etmedim. Ölüler Tanrısı tabii ki insana kalp krizi geçirtir! Evet, cidden çok komik. Of, tamam ya, devam ediyorum.]</p>

  <p class="sgc-4">Yüzü solgun, siyah saçlarıysa karmakarışıktı. Koyu kahverengi gözleri erimiş çikolatayı andırıyordu. Üstünde siyah renkli bir kot pantolon, tıpkı benimkiler gibi asker postalları, yırtık pırtık bir tişört ve ona çok yakışan siyah, deri bir ceket vardı. Kulakları bir çakalınki gibi sivriydi ama onun bu haliyle çok şirin olduğunu düşündüm. Boynunda da altın bir zincir vardı.</p>

  <p class="sgc-4">Şimdi, lütfen şunu anlamaya çalışın: Ben erkek delisi bir kız falan değilim! Okul hayatımın büyük kısmı Liz ya da Emma'yla oğlanların peşinde koştukları için alay etmekle geçti. Bu yüzden o an kızlar yanımda olmadıkları için çok memnun oldum. Yoksa benimle hayatımın sonuna dek dalga geçerlerdi.</p>

  <p class="sgc-4">Siyahlı çocuk ayağa kalkıp üstünü başını silkeledi. "Ben bir köpek değilim," diye homurdandı.</p>

  <p class="sgc-4">"Evet," dedim." Sen..."</p>

  <p class="sgc-4">Aslında içimden 'Sen enfes bir yaratıksın' falan gibi son derece utanç verici bir şey söylemek geçiyordu ama Carter araya girip hayatımı kurtardı.</p>

  <p class="sgc-4">"Sen Anubis misin?" diye sordu. "Gerçeklik tüyü için gelmiştik."</p>

  <p class="sgc-4">Anubis suratını ekşitti. Göz göze geldik. Bana bakıp "Ölü değilsin," dedi.</p>

  <p class="sgc-4">"Hayır, değilim," dedim. "Ama ölmek için elimizden geleni yaptık doğrusu."</p>

  <p class="sgc-4">Anubis sert bir ses tonuyla "Ölü olmayanlarla işim olmaz," dedi. Sonra Khufu'yla Carter'a baktı. "Ama yanınızda bir babun var," dedi. "Bu zevkli olduğunuzu gösterir. Bana bir açıklama yaparsanız sizi öldürmem. Bastet sizi buraya neden getirdi?"</p>

  <p class="sgc-4">"Aslında bizi buraya Tot yolladı," dedi Carter.</p>

  <p class="sgc-4">Ağabeyim tam Anubis'e olanları anlatacaktı ki Khufu telaşla "Uh! Uh!" diye bağırmaya başladı.</p>

  <p class="sgc-4">Babun dili yeterince basit olmalıydı ki Anubis olanları anlamış gibi başını salladı. "Anlıyorum," dedi.</p>

  <p class="sgc-4">Carter'a bakıp sırıttı. "Demek sen Horus'sun," dedi. "Sen de..." Parmağını bana doğrulttu.</p>

  <p class="sgc-4">"Ben... Ben... Ben..." Kekelemekten konuşamadım. Aslında öyle sık sık dilim tutulmaz. Ama itiraf etmeliyim ki Anubis'e bakarken her yanım uyuşmuş gibiydi. Carter sanki çıldırmışım gibi bana baktı.</p>

  <p class="sgc-4">"Ben İsis değilim," dedim nihayet. "Yani, İsis içimde bir yerlerde ama ben o değilim. O sadece beni ziyaret ediyor."</p>

  <p class="sgc-4">Anubis başını kaldırdı. "Peki, ikiniz Set'e meydan mı okuyacaksınız?" diye sordu.</p>

  <p class="sgc-4">"Öyle sayılır," dedi Carter. "Bize yardım edecek misin?"</p>

  <p class="sgc-4">Anubis bize dik dik baktı. Tot'un Anubis'in ancak bin senede bir keyfinin yerinde olduğunu söylediği geldi aklıma. Ama bugün keyifli olduğu günlerden değildi.</p>

  <p class="sgc-4">"Hayır," dedi. "Nedenini de size göstereceğim."</p>

  <p class="sgc-4">Bir çakala dönüşüp geldiği yere doğru koşmaya başladı. Carter'la birbirimize baktık. Ne yapacağımızı bilemeden Anubis'in arkasından karanlığa doğru koştuk.</p>

  <p class="sgc-4">Tapınağın tam ortasında daire biçiminde büyükçe bir oda vardı. Ama oda sanki iki yerde birden duruyormuş gibi görünüyordu. Öte yandan, burası harıl harıl yanan mangalların ve diğer ucunda boş bir tahtın bulunduğu, kocaman bir yerdi. Odanın ortasındaysa bir terazi duruyordu. T harfi biçimindeki siyah renkli demir bir sopadan ibaret bu terazinin üstünde, halatlarla bağlanmış iki tane altın renkli kase duruyordu. Her biri içine bir insanın sığabileceği kadar büyüktü. Ama terazi kırıktı. Altın kaselerden biri eğilmiş, V harfi gibi duruyordu. Sanki çok ağır bir şey içinde zıplamıştı. Diğer kaseyse halattan sarkıyordu.</p>

  <p class="sgc-4">Kaselerin dibinde hayatımda gördüğüm en tuhaf canavar uyuyordu. Kafası timsah gibiydi ama aslan gibi yelesi vardı. Gövdesinin ön yarısı bir aslan gibiydi ama diğer yarısı ince, kahverengi ve tombuldu. Tıpkı bir hipopotam, yani suaygırı gibiydi. İşin asıl tuhaf yanı, yaratığın ufak tefek olmasıydı. Yani, sıradan bir fino köpeği kadardı. Ona bakarken, Hipofino adının ona çok yakışacağını düşündüm.</p>

  <p class="sgc-4">Oda böyle bir yerdi. Daha doğrusu, bir katmanı böyleydi. Aynı zamanda hayaller aleminden fırlamış bir mezarlığa bakıyor gibiydim. Sanki odanın üstüne üç boyutlu bir görüntü yansıtılmıştı. Odanın bazı yerlerinde mermer zeminin üstünde çamur lekeleri ve yosunla kaplı bölümler vardı. Toprak üstündeki mezarları andıran minyatür evler odanın ortasına bir tekerlek gibi dizilmiş, ışıl ışıl ışıldıyordu. Mezarların çoğu çatlayıp açılmıştı. Bazıları tuğlalarla örülmüş, bazıları da demir parmaklıklarla çevrilmişti. Odanın kenarlarındaki kara sütunlar biçim değiştiriyor, arada sırada yaşlı servi ağaçlarına dönüşüyorlardı. Kendimi iki farklı dünyaya adım atmış gibi hissettim. Neyin gerçek, neyin hayal olduğunu ayırt edemiyordum.</p>

  <p class="sgc-4">Khufu dosdoğru kırık terazinin yanına gitti ve üstüne tünedi. Hipofino'ya aldırış etmedi bile.</p>

  <p class="sgc-4">Çakal, tahtın basamaklarından çıkıp tekrar Anubis'e dönüştü.</p>

  <p class="sgc-4">"Hoş geldiniz," dedi. "Burası göreceğiniz son oda olacak."</p>

  <p class="sgc-4">Carter şaşkınlıkla etrafına bakmıyordu. "Demek Yargılanma Odası burası," dedi. Sonra Hipofino'ya bakıp suratını ekşitti.</p>

  <p class="sgc-4">"O, Kalp Yiyici Amemet," dedi Anubis. "Ona bakıp korkudan titremeniz gerek."</p>

  <p class="sgc-4">Amemet uykusunda adının söylendiğini duymuş olmalıydı. Viyaklayıp sırt üst uzandı. Aslan ve hipopotam bacakları seğirdi. Acaba Ölüler Diyarı'ndaki canavarlar da</p>

  <p class="sgc-4">rüyalarında tavşanların peşinden koştuklarını görüyorlar mıydı?</p>

  <p class="sgc-4">"Nedense onu daha iri bekliyordum," dedi Carter.</p>

  <p class="sgc-4">Anubis ters ters Carter'a baktı. "Amemet'in kötülerin kalbini yiyecek kadar büyük olması yeterli," dedi. "İnan bana, işini iyi yapıyor. Daha doğrusu, yapıyordu."</p>

  <p class="sgc-4">Terazinin üstünde oturan Khufu homurdandı. İki kaseyi tutan sopanın üstünde neredeyse dengesini kaybedecekti ki eğri kase büyük bir gümbürtüyle yere düştü.</p>

  <p class="sgc-4">"Terazi neden kırık?" diye sordum.</p>

  <p class="sgc-4">Anubis yüzünü ekşitti. "Ma'at güç kaybediyor," dedi. Teraziyi tamir etmeye çalıştım ama..." Çaresizlik içinde ellerini iki yana açtı.</p>

  <p class="sgc-4">Sıra sıra dizilmiş şeffaf mezar taşlarını işaret ettim. "O yüzden mi mezarlık burada görünüyor?" dedim.</p>

  <p class="sgc-4">Carter tuhaf tuhaf bana bakıp "Ne mezarlığı?" diye sordu.</p>

  <p class="sgc-4">"Mezar taşları, ağaçlar..."</p>

  <p class="sgc-4">"Neden bahsediyorsun sen?"</p>

  <p class="sgc-4">"O, onları göremez," dedi Anubis. "Ama senin algıların güçlü, Sadie. Ne duyuyorsun?"</p>

  <p class="sgc-4">İlk önce ne demek istediğini anlayamadım. Duyduğum tek ses, damarlarımda dolaşan kanın sesiydi. Bir de uzaklardan bir uğultuyla Ateş Gölü'nün çıtırtısı geliyordu (Khufu da kendini kaşıyıp homurdanıyordu ama bu her zamanki haliydi).</p>

  <p class="sgc-4">Gözlerimi yumunca uzaklardan gelen başka bir ses duydum. Zihnimde, ta küçüklüğümden kalma birtakım</p>

  <p class="sgc-4">anılar canlandı. Babam Los Angeles'taki evimizde bir müzik eşliğinde benimle dans ederken gülümsüyordu.</p>

  <p class="sgc-4">"Caz müziği," dedim.</p>

  <p class="sgc-4">Gözlerimi açtığımda Yargılanma Odası kaybolmuştu. Daha doğrusu tam olarak kaybolmamıştı ama silikleşmişti. Hala kırık teraziyi ve boş tahtı görebiliyordum ama etrafta kapkara sütunlar, harıl harıl yanan meşaleler yoktu. Carter, Khufu ve Amemet de görünürde değildi.</p>

  <p class="sgc-4">Bu sefer, mezarlık gerçekti. Yıkık dökük mezar taşları ayaklarımın altında ufalanıyordu. Nemli hava çeşitli baharatlar, balık güveci ve küf kokuyordu. Kendimi bir an İngiltere'de gibi hissettim. Londra'nın bir köşesindeki eski bir mezarlığa gitmiştim adeta. Ama mezar taşlarının üstündeki yazılar Fransızcaydı ve hava İngiltere'de olamayacak kadar ılıktı. Sık yapraklı ağaçlar kara yosunla kaplıydı ve dalları neredeyse yerlere kadar eğilmişti.</p>

  <p class="sgc-4">Bir yerden müzik sesi geliyordu. Mezarlığın parmaklıklarının ardında, siyah giysiler giymiş, rengarenk şapkalar takmış bir caz grubu sokaktan aşağı yürüyordu. Saksafoncular kafalarını aşağı yukarı sallıyor, kornetçiler ve klarnetçiler acıklı nağmeler döktürüyorlardı. Davulcular sırıta sırıta yürüyor, bagetlerini sallıyorlardı. Onların hemen arkasında da çiçekler ve meşaleler taşıyan, cenaze giysileri giymiş bir grup, yavaş yavaş ilerleyen eski tip bir cenaze arabasının etrafında dans ediyordu.</p>

  <p class="sgc-4">Hayretle "Neredeyiz?" diye sordum.</p>

  <p class="sgc-4">Anubis bir mezarın üstünden aşağı atlayıp yanıma geldi.</p>

  <p class="sgc-4">Mezarlığın havasını içine çekti. Bir anda rahatlamıştı. Kendimi aval aval dudaklarının biçimine bakarken buldum.</p>

  <p class="sgc-4">"New Orleans'tayız," dedi.</p>

  <p class="sgc-4">"Efendim?"</p>

  <p class="sgc-4">"Batık Şehir'deyiz. Nehrin batı yakasındaki Fransız Bölgesi'nde, ölüler kıyısındayız. Buraya bayılırım. Zaten bu yüzden Yargılanma Odası ölümlüler dünyasının bu bölgesine açılır."</p>

  <p class="sgc-4">Caz grubu ve kalabalık, sokaktan aşağı ilerlerken etraftaki insanların da dikkatini çekmişti.</p>

  <p class="sgc-4">"Neyi kutluyorlar?"</p>

  <p class="sgc-4">"Bir cenazeyi," dedi Anubis. "Ölüyü daha yeni toprağa vermişler. Şimdi de 'ölünün bedenini serbest bırakıyorlar.' Yas tutanlar ölen kişinin hayatını şarkılar ve danslarla kutlar, boşalan cenaze arabasına eşlik ederler. Bu aslında Antik Mısır'a ait bir gelenektir."</p>

  <p class="sgc-4">"Bunları nereden biliyorsun?" diye sordum.</p>

  <p class="sgc-4">"Ben 'cenaze' tanrısıyım. Dünyanın her yanındaki cenaze merasimlerinin nasıl yapıldığını, nasıl uygun bir biçimde ölüneceğini, ölen kişinin bedeninin ve ruhunun diğer taraf için nasıl hazırlanacağını iyi bilirim. Ölüm için yaşarım."</p>

  <p class="sgc-4">"Hah, bahse girerim partilerin de göz bebeğisindir," dedim. "Beni neden buraya getirdin?"</p>

  <p class="sgc-4">"Konuşmak için." Anubis ellerini iki yana açınca en yakındaki mezar sarsıldı. Mezarın duvarından beyaz renkli, uzunca bir kurdele çıktı. Kurdele mezardan çıkmaya devam etti ve Anubis'in yanında biçimlenmeye başladı. Aklıma ilk gelen şey Anubis'in büyülü bir tuvalet kağıdı rulosuna sahip olduğuydu.</p>

  <p class="sgc-4">Sonra bunun kumaş olduğunu fark ettim. Bu, beyaz renkli, şerit gibi kesilmiş, keten bir kumaştı. Yani, mumya sargısıydı. Kumaş bir sıra haline geldi, Anubis de üstüne oturdu.</p>

  <p class="sgc-4">"Horus'tan hoşlanmam," dedi. Yanına oturmamı işaret etti. "Kaba saba, küstah bir tanrı. Benden çok daha iyi olduğunu sanıyor. Ama İsis bana hep öz oğlu gibi davranmıştır."</p>

  <p class="sgc-4">Kollarımı göğsümde kavuşturdum. "Benim oğlum falan değilsin," dedim. "Sana İsis olmadığımı da söylemiştim."</p>

  <p class="sgc-4">Anubis başını yana eğdi. "Hayır. Küçük bir tanrı gibi davranmıyorsun," dedi. "Bana anneni hatırlatıyorsun."</p>

  <p class="sgc-4">O anda, başımdan aşağı bir kova buzlu su dökülmüş gibi irkildim (Zia sağ olsun, bunun nasıl bir his olduğunu gayet iyi biliyorum). "Annemle tanışmış miydin?"</p>

  <p class="sgc-4">Anubis sanki yanlış bir şey söylediğini fark etmiş gibi gözlerini kırpıştırdı. "Ben tüm ölüleri tanırım," dedi. "Ama her ruhun ilerlediği yol bir diğerinden farklıdır. Bir şey söylemesem daha iyiydi."</p>

  <p class="sgc-4">"Böyle bir şey söyleyip sonra da konuyu değiştiremezsin!" dedim. "Annem Antik Mısır'ın Ölüler Diyarı'nda mı?" dedim. "Senin şu muhteşem Yargılanma Odası'ndan da geçti mi peki?"</p>

  <p class="sgc-4">Anubis huzursuzca altın teraziye baktı. Terazi, mezarlığın ortasında bir serap gibi parıldıyordu. "Orası bana ait değil. Lord Osiris dönene dek oradan ben sorumluyum. Seni üzdüysem özür dilerim ama başka bir şey söyleyemem. Sana bunları neden anlattığımı da inan ki bilmiyorum. Ruhun onunki gibi parıldıyor. Çok güçlü bir biçimde parıldıyor."</p>

  <p class="sgc-4">"Aman ne güzel," diye homurdandım. "Ruhum ışıldıyor demek."</p>

  <p class="sgc-4">Anubis tekrar "Özür dilerim," dedi. "Lütfen otur."</p>

  <p class="sgc-4">Ne konuyu değiştirmesine izin verecektim ne de onunla bir yığın mumya sargısının üstünde oturacaktım. Ama ağzından aleni bir biçimde laf almaya çalışmak işe yaramıyordu. Sıraya oturup elimden geldiğince öfkeli görünmeye çalıştım.</p>

  <p class="sgc-4">Ona ters ters bakıp "Eee," dedim. "Senin biçimine ne demeli? Sen de küçük bir tanrı mısın?"</p>

  <p class="sgc-4">Anubis suratını buruşturup elini göğsüne götürdü. "Bir insanın bedenini ödünç alıp almadığımı soruyorsan, hayır," dedi. "Bir mezarlıkta, ölümün kol gezdiği ya da bir ölenin ardından yas tutulan bir yerde bulunabilirim. Bu, benim doğal halim."</p>

  <p class="sgc-4">"Anladım." İçimden yanımda oturanın normal bir çocuk olmasını ummuştum. O da benim gibi bir tanrıyı misafir eden birisi olabilirdi. Ama bunun gerçek olamayacak kadar güzel bir hayal olduğunun farkındaydım. Hayal kırıklığına uğramıştım. Bu yüzden de kendime kızmıştım.</p>

  <p class="sgc-4"><span class="sgc-2">Sanki o sıradan bir çocuk olabilirdi, Sadie,</span> dedim kendi kendime. <span class="sgc-2">O kahrolası bir cenaze tanrısı. Dahası, beş bin yaşında falan!</span></p>

  <p class="sgc-4">"Peki, bana yardım etmek için faydalı bir şeyler söyleyemez misin?" diye sordum. "Şu gerçeklik tüyüne ihtiyacımız var."</p>

  <p class="sgc-4">Anubis başını salladı. "Benden ne istediğinin farkında değilsin. Gerçeklik tüyü çok tehlikelidir. Onu bir ölümlüye verirsem Osiris'in kurallarına karşı gelmiş olurum."</p>

  <p class="sgc-4">"Ama Osiris burada değil," dedim boş tahtı işaret ederek. "Bu onun tahtı değil mi? Osiris burada mı?"</p>

  <p class="sgc-4">Anubis gözünün ucuyla tahta baktı. Sanki boynundaki altın zincir boğazını sıkmaya başlamış gibi parmaklarını zincirin üstünde gezdirdi. "Asırlardır burada nöbet tuttuğum doğru," dedi. "Ben diğerleri gibi tutsak edilmedim. Nedenini bilmiyorum ama elimden gelenin en iyisini yaptım. Beş tanrının serbest kaldığını duyunca Lord Osiris'in geri döneceğini umdum ama..." Hayal kırıklığıyla başını salladı. "Neden görevini ihmal etsin ki?"</p>

  <p class="sgc-4">"Belki de babamın içinde hapsolduğu içindir," dedim.</p>

  <p class="sgc-4">Anubis dik dik bana baktı. "Babun bana bundan bahsetmemişti."</p>

  <p class="sgc-4">"Şey, aslında bu konuyu onun kadar iyi açıklayamam," dedim. "Ama kısaca anlatmak gerekirse, babam bilmediğim bir nedenden tanrıları serbest bırakmak istedi. Belki de sadece British Museum'a gidip Rosetta Taşı'nı havaya uçurmak istemiştir, kim bilir? Sonra Osiris'i serbest bırakmıştırama bu arada Set ve diğerleri de serbest kalmıştır."</p>

  <p class="sgc-4">"Demek baban bedenini Osiris'e ödünç verdikten sonra Set onu ele geçirdi, öyle mi?" dedi Anubis. "Osiris'i tutsak alan benim..." Duraksadı. "Set'ti yani?" dedi.</p>

  <p class="sgc-4"><span class="sgc-2">İlginç,</span> diye düşündüm.</p>

  <p class="sgc-4">"Artık olanları biliyorsun," dedim. "Bize yardım etmelisin."</p>

  <p class="sgc-4">Anubis tereddütle başını salladı. "Yapamam," dedi. "Başım derde girer."</p>

  <p class="sgc-4">Ona bakıp gülmeye başladım. Elimde değildi. Saçma sapan konuşuyordu. "Başın derde mi girer?" dedim. "Kaç yaşındasın, on altı falan mı? Sen bir tanrısın yahu!"</p>

  <p class="sgc-4">Karanlıkta suratını pek göremiyordum ama kıpkırmızı kesildiğinden emindim. "Anlamıyorsun," dedi. "Tüy en ufak bir yalana dahi boyun eğmez. Onu sana verecek olursam ve tüy üstündeyken tek bir yalan söylersen ya da dürüst davranmazsan küle dönüşürsün."</p>

  <p class="sgc-4">"Yalancı olduğumu düşünüyorsun," dedim.</p>

  <p class="sgc-4">Gözlerini kırpıştırdı. "Hayır, sadece-"</p>

  <p class="sgc-4">"Hayatında hiç yalan söylemedin mi? Az önce Set'le ilgili olarak ne diyecektin? O senin baban, öyle değil mi? Mesele bu mu?"</p>

  <p class="sgc-4">Anubis önce ağzını açtı, sonra hemen kapattı. Sanki öfkelenmek istiyor da bunu nasıl yapacağını hatırlayamıyor gibiydi. "Hep bu kadar sinir bozucu musundur?" diye sordu.</p>

  <p class="sgc-4">"Genellikle çok daha gıcığımdır," dedim.</p>

  <p class="sgc-4">"Neden ailen seni şöyle çok uzak diyarlarda yaşayan birisiyle evlendirmedi ki?"</p>

  <p class="sgc-4">Bunu masum bir tavırla sormuştu ama afallama sırası bendeydi. "Kusura bakma ölüler çocuğu!" dedim. "Daha on iki yaşındayım! Şey, neredeyse on üç sayılırım, üstelik de yaşıma göre çok olgunum ama sorun bu değil. Ailemizde aileler kızlarını bu yaşta evlendirmez. Cenazeler hakkında her şeyi biliyor olabilirsin ama belli ki evlilikle ilgili bir halt bildiğin yok!"</p>

  <p class="sgc-4">Anubis hayretle bana bakıyordu. "Galiba öyle," dedi.</p>

  <p class="sgc-4">"Evet! Tamam, neyse, biz neden bahsediyorduk? Dikkatimi dağıtmaya çalışıyorsun, değil mi?" dedim. "Set baban, öyle değil mi? Doğruyu söyle."</p>

  <p class="sgc-4">Anubis mezarlığa göz attı. Caz grubunun sesi Fransız Bölgesi'nde yavaş yavaş diniyordu.</p>

  <p class="sgc-4">Nihayet "Evet," dedi. "En azından, efsanelere göre öyle. Ama onunla hiç karşılaşmadım. Annem Neftis, beni küçükken Osiris'e vermiş."</p>

  <p class="sgc-4">"Seni başkasına mı vermiş yani?"</p>

  <p class="sgc-4">"Babamı tanımamı istemediğini söyledi. Açıkçası benimle ne yapacağını bildiğinden de emin değilim. Kuzenim Horus gibi değildim. Bir savaşçı değildim. Biraz farklı bir çocuktum sanırım."</p>

  <p class="sgc-4">Anubis annesine gücenmiş gibi konuşuyordu. Ne diyeceğimi bilemedim. Yani, ondan doğruyu söylemesini istemiştim ki genellikle birisinden doğruyu söylemesini istediğinizde söylemez. Özellikle de erkekler böyledir. Ama farklı bir çocuk olmanın nasıl bir şey olduğunu biliyordum. Ben de tıpkı Anubis gibi annemle babamın beni başkalarına verdiğini düşünüyordum.</p>

  <p class="sgc-4">"Belki de annen seni korumaya çalışıyordu," dedim. "Ne de olsa baban Kötülük Lordu."</p>

  <p class="sgc-4">Anubis gönülsüzce "Haklı olabilirsin," dedi. "Osiris beni kanatları altına aldı. Beni Cenazeler Lordu ve Ölümün Bekçisi yaptı. Bu iyi bir iş ama... Az önce bana kaç yaşında olduğumu sormuştun ya? İşin aslı, bunun yanıtını bilmiyorum. Ölüler Diyarı'nda vakit geçmez. Kendimi hala genç hissediyorum ama dünya yaşlanıyor. Osiris o kadar uzun süredir burada değildi ki... O, sahip olduğum tek aileydi."</p>

  <p class="sgc-4">Mezarlığın loş ışığında Anubis'e bakarken karşımda yapayalnız bir ergen gördüm. Onun bir tanrı olduğunu, üstelik binlerce senedir var olduğunu, büyülü tuvalet kağıdı dışında pek çok güçlü büyü yaptığını kendime hatırlatmaya çalıştım ama yine de onun için üzülmeden edemedim.</p>

  <p class="sgc-4">"Babamı kurtarmamıza yardım et," dedim. "Set'i Duat'a geri yollayalım, Osiris de serbest kalsın. Böylece hepimiz için işler yoluna girer."</p>

  <p class="sgc-4">Anubis tekrar başını iki yana salladı. "Ama dedim ya..."</p>

  <p class="sgc-4">"Terazin kırık," dedim. "Bunun nedeni 'Osiris'in burada olmaması. Yargılanmak için gelen ruhlara ne oluyor?"</p>

  <p class="sgc-4">Onu en hassas noktasından vurduğumu biliyordum. Huzursuz olmuştu. "Bu durum kaosu tetikliyor," dedi. "Ruhların kafası karışıyor. Bazıları diğer tarafa geçemiyor. Bazıları da bunu başarıyor ama farklı yöntemlere başvuruyorlar. Onlara yardım etmeye çalışıyorum ama... Yargılanma Odası'na Ma'at Odası da denir. Buranın düzeni ve istikrarı temsil etmesi gerekir. Osiris olmadan buranın yıprandığını ve çökmeye başladığını görüyorum."</p>

  <p class="sgc-4">"O halde ne bekliyorsun? Bize şu tüyü ver. Ama babanın sana ceza falan vereceğinden çekiniyorsan boş ver tabii."</p>

  <p class="sgc-4">Anubis'in gözleri öfkeyle parıldadı. Bir an için benim cenazemi planlayıp planlamadığından emin olamadım. Ama sonra çaresizlik içinde içini çekti. "Ağzın açılması olarak bilinen bir ayin yaparım," dedi. "Bu ayinde ölü kişinin ruhu yanıma gelir. Senin için farklı bir ayin düzenleyeceğim Sadie Kane. Ağzını kapatacağım."</p>

  <p class="sgc-4">"Ha, ha. Bana tüyü verecek misin vermeyecek misin, sen onu söyle."</p>

  <p class="sgc-4">Anubis avucunu açtı. Elinde önce parlak bir ışık, sonra da ışıltılı bir tüy belirdi. Tüy tıpkı bir tüy kalemi andırıyordu. "Bunu sırf Osiris'in hatırına yapıyorum... Ama birkaç şartım var. İlk şartım, tüyü bir tek sen üstünde taşıyacaksın."</p>

  <p class="sgc-4">"Tamam, tabii," dedim. "Onu Carter'a vereceğimi-"</p>

  <p class="sgc-4">"Bir de annem Neftis'e kulak vermelisin. Khufu bana onu aradığını söyledi. Onu bulursan mutlaka söyleyeceklerinidinle."</p>

  <p class="sgc-4">"Kolaymış," dedim. Ama nedense Anubis'in bu isteği beni huzursuz etmişti. Benden neden böyle bir şey istiyor olabilirdi ki?</p>

  <p class="sgc-4">"Gitmeden önce," dedi, "soracağım üç soruya elinde gerçeklik tüyüyle yanıt vermeni isteyeceğim. Dürüst olduğunu ispatlamalısın."</p>

  <p class="sgc-4">Aniden ağzımın kuruduğunu hissettim. "Şey... Ne tür sorular soracaksın?"</p>

  <p class="sgc-4">"Ne istersem. Unutma, en ufak bir yalan bile küle dönüşmene neden olabilir."</p>

  <p class="sgc-4">"Ver şu kahrolası tüyü."</p>

  <p class="sgc-4">Anubis tüyü bana uzattı. Tüyün ışıltısı kayboldu ama nedense sıradan bir tüye kıyasla daha ılık ve ağırdı.</p>

  <p class="sgc-4">"Bu, bir bennunun kuyruk tüyüdür," dedi Anubis. "Bir başka adıyla anka kuşu yani. Tüyün ağırlığı bir insan ruhunun ağırlığına eşittir. Hazır mısın?"</p>

  <p class="sgc-4">"Hayır," dedim. Doğruyu söylemiş olmalıydım. Küle dönüşmemiştim. "Bu sorulardan biri miydi?"</p>

  <p class="sgc-4">Anubis'in gülümsediğini görünce onun ne kadar etkileyici olduğunu düşünmeden edemedim. "Evet, sanırım öyle," dedi. "Tıpkı Fenikeli tüccarlar gibi pazarlık ediyorsun Sadie Kane. O halde ikinci soruyu soruyorum: Ağabeyin için hayatını feda eder miydin?"</p>

  <p class="sgc-4">Hiç düşünmeden "Evet," dedim.</p>

  <p class="sgc-4">(Buna ben de şaşırmıştım. Elimde tüy olduğu için doğruyu söylemeliydim. Tüyün beni daha bilge kılmadığı belliydi.)</p>

  <p class="sgc-4">Anubis hiç şaşırmamış gibi başını salladı. "Son soru," dedi. "Dünyayı kurtarman gerekseydi, babanı feda eder miydin?"</p>

  <p class="sgc-4">"Bu haksızlık!" diye bağırdım.</p>

  <p class="sgc-4">"Dürüstçe yanıt ver."</p>

  <p class="sgc-4">Böyle bir soruya nasıl yanıt verebilirdim? Evet ya da hayır demek çok zordu.</p>

  <p class="sgc-4">Tabii, 'doğru' yanıtı biliyordum. Bir roman kahramanı gibi yanıt vermeli ve babamı asla feda etmeyeceğimi söylemeliydim. Sonra büyük bir cesaretle dünyayı kurtarmaya çalışmalıydım. Peki, ya gerçekten de bu durumda kalsaydım ne yapardım? Dünya çok büyük bir yerdi: anneannemle dedem, Amos Amca, Bastet, Khufu, Liz'le Emma, tanıdığım herkes buradaydı. Neden babamı feda etmek zorunda kalıyordum?</p>

  <p class="sgc-4">"Eğer... dünyayı kurtarmanın başka bir yolu yoksa... Ay, saçmalama," dedim. "Bu aptalca bir soru."</p>

  <p class="sgc-4">Tüy parıldamaya başladı.</p>

  <p class="sgc-4">"Tamam," dedim. "Bunu yapmak zorunda kalsaydım... Herhalde dünyayı kurtarmayı seçerdim."</p>

  <p class="sgc-4">İçimi bir anda büyük bir pişmanlık hissi kapladı. Nasıl bir evlattım ben? Boynumdaki kolyeye dokundum. Kolye babamdan geriye kalan tek şeydi. Şimdi, birçoğunuz şöyle düşünüyor olmalı: <span class="sgc-2">Bugüne dek babanı çok az gördün. Onu çok az tanıyorsun. Neden onu bu kadar çok umursuyorsun?</span></p>

  <p class="sgc-4">Ama o yine de babam, öyle değil mi? Yani, onun yanında olmamam, onu umursamamam manasına gelmiyor. Onu kaybetmek düşüncesi dehşet vericiydi. Dünyayı kurtarmak için bile olsa onu feda etmek... Ben nasıl biriydim yahu?</p>

  <p class="sgc-4">Anubis'in gözlerine bakamadım. Nihayet cesaretimi toplayıp başımı kaldırdım. Yüzünde beklediğim gibi sert bir ifade yoktu.</p>

  <p class="sgc-4">"Sana inanıyorum Sadie," dedi.</p>

  <p class="sgc-4">"Hadi ya? Elimde bu lanet olası tüy var ve sen bana inandığını mı söylüyorsun? Sağ ol be!"</p>

  <p class="sgc-4">"Gerçekler acıdır," dedi Anubis. "Yargılanma Odası'na sürekli olarak ruhlar gelir gider. Hatalarını inkar eder, gerçek hislerini söylemekten sakınırlar. Ta ki Amemet kalplerini ve ruhlarını sonsuza kadar yiyene dek... Gerçeği söylemek güç ve cesaret ister."</p>

  <p class="sgc-4">"Anladım, ben de kendimi nasıl güçlü ve cesur hissediyorum bir bilsen!" dedim. "Teşekkürler."</p>

  <p class="sgc-4">Anubis ayağa kalktı. "Artık gitmeliyim," dedi. "Vaktin daralıyor. Yirmi dört saat sonra güneş Set'in doğum gününde doğduğunda piramit tamamlanmış olacak. Tabii bu arada onu durdurmayı başarırsan işler değişir. Belki de bir daha karşılaştığımızda.</p>

  <p class="sgc-4">"Yine böyle gıcık mı olacaksın?"</p>

  <p class="sgc-4">O tatlı kahverengi gözlerini bana dikti. "Belki bana evlilikle ilgili çağdaş gelenekleri anlatırsın."</p>

  <p class="sgc-4">Hafifçe gülümsedi. Kalakalmıştım. Benimle dalga geçiyodu!</p>

  <p class="sgc-4">Sonra gözden kayboldu.</p>

  <p class="sgc-4">"Aman ne komik!" diye bağırdım arkasından. Terazi ve taht ortadan kayboldu. Mumya sargılarından oluşmuş sıra da çözüldü ve küt diye mezarlığın ortasında yere düştüm. Carter ve Khufu yanımda beliriverdiler ama ben hala Anubis'in az önce durduğu yere bakıp bakıp bağırıp çağırıyordum.</p>

  <p class="sgc-4">"Neler oluyor?" dedi Carter. "Neredeyiz?"</p>

  <p class="sgc-4">"O korkunç birisi!" dedim hiddetle. "Kendini beğenmiş, ukala, inanılmaz derecede yakışıklı, sinir bozucu... "</p>

  <p class="sgc-4">"Uh!" dedi Khufu.</p>

  <p class="sgc-4">"Eee, tüyü alabildin mi?" diye sordu Carter.</p>

  <p class="sgc-4">Elimi uzattım. Tüy avucumdaydı. Işıldayan bembeyaz tüy parmaklarımın üstünde, havada duruyordu. Avucumu kapayınca ortadan kayboldu.</p>

  <p class="sgc-4">"Vay be!" dedi Carter. "Anubis nerede? Sen tüyü nasıl-"</p>

  <p class="sgc-4">"Bastet'i bulup derhal buradan gidelim," dedim. "Yapacak çok işimiz var."</p>

  <p class="sgc-4">Carter bana daha fazla soru soramadan mezarlıktan çıktım çünkü bana sorduğu her soruya doğru yanıt vermeliydim.</p>
</body>
</html>
