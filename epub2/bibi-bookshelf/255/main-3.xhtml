<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title>
</head>
<body><h3>BASIN HAKKINDA</h3>
<p>Sayın senatörler,</p>
<p>Size sunacağım kısa bildiri, İtalyan basınının durumu, özellikle siyaset dünyasıyla ilişkileri üzerine bir tür “şikâyetname”dir. Bu yakınmayı basının arkasından&#160;değil, onun temsilcilerinin önünde yapabiliyorum, çünkü söyleyeceklerimi 1960’lı yıllardan beri yazdım, üstelik çoğunlukla İtalyan gazetelerinde ve dergilerinde.&#160;Bu, özgür ve önyargısız bir basının kendini yargılama&#160;yetisine sahip olduğu bir ülkede yaşadığımız anlamına&#160;gelir.</p>
<p>Dördüncü erk basının işlevi, elbette öteki geleneksel üç erki denetlemek ve eleştirmektir (ekonomik güç ve partilerle sendikaların temsil ettiği güçle birlikte),&#160;ama basın bunu özgür bir ülkede yapabilir, çünkü eleştirisinin bastırmaya yönelik işlevleri yoktur; kitle iletişim araçları ülkenin siyasal yaşamını yalnızca kamuoyu&#160;oluşturarak etkileyebilir.</p>
<p>Buna karşılık, geleneksel erkler, medyayı yalnızca medya aracılığıyla denetleyip eleştirebilirler; aksi takdirde, müdahaleleri, ister yürütme ister yasama ister&#160;yargı yoluyla olsun, bir yaptırıma dönüşür - bu da yalnızca medyanın suç işlemesi veya siyasal ve kurumsal&#160;dengesizlik durumları yaratıyor görünmesi durumunda&#160;olabilir [par corıdicio<a id="footnote1"></a><sup><a href="#bookmark0">1</a></sup><sup></sup> tartışmasını düşünün]. Ama medya, bizim örneğimizde basın, eleştirilerden bağışık kalamayacağına göre, basının kendisini sorgulaması demokratik bir ülkede sağlıklılık koşuludur.</p>
<p>Bununla birlikte, çoğu zaman basının özeleştiri yapması yeterli değildir; hatta, bu özeleştiri sağlam bir suçsuzluk kanıtı ya da, daha katı bir yaklaşımla söylersek, Marcuse’un “bastına hoşgörü&quot; adını verdiği şeyin bir örneği olabilir: Bir kez kendini eleştirmeye yönelik yansızlığını ortaya koyduktan sonra basın artık kendini ıslah&#160;etmekle ilgilenmez. Yaklaşık yirmi yıl önce Livio Zanetti&#160;benden Espresso dergisi üzerine uzun bir eleştiri yazısı&#160;istemiş ve bu yazıyı Espresso’da yayımlamıştı. Belki aşırı&#160;bir alçakgönüllülük olarak görünecek, ama Espresso daha&#160;sonra daha iyi hale geldiyse, benim yazım sayesinde olmadı bu, olayların doğal gelişimi sayesinde oldu. Hatırladığım kadarıyla, eleştirimin hiçbir yararı olmamıştı.</p>
<p>Bu şikâyetnamemi dile getirirken, basını siyaset dünyasıyla ilişkileri açısından eleştirmek amacında değilim, sanki siyaset dünyası basının istismarlarının masum&#160;kurbanıymış gibi. Siyaset dünyasının ana çizgileriyle vermeye çalışacağım durumdan yüzde yüz sorumlu olduğunu düşünüyorum.</p>
<p>Şunu da belirtmeliyim ki, kötülüğün yalnızca İtalya’da olanlar olduğunu düşünen dar kafalılardan biri de olmayacağım. Çoğunlukla ecnebi hayranı basınımızın&#160;hatasına da düşmeyeceğim; İtalyan basını bir ecnebi gazetenin adını verdiğinde, gazete adının önüne her zaman&#160;“güvenilir” sıfatını yerleştirir, böylece New York Post'ta&#160;yazılmış bir sözü kullanmak istediğinde bu gazeteden&#160;“güvenilir New York Post&quot; diye söz eder ve bir noktayı göz&#160;ardı eder: New York Post insanların Omaha, Nebraska’da&#160;okumaktan utanç duyacakları dördüncü sınıf bir gazetedir. İtalyan basınının yaşadığı dertlerin büyük bir bölümü&#160;hemen hemen her ülkede ortaktır. Ama öteki ülkelerden&#160;ancak kesinlikle gerekli olduğunda olumsuz olarak söz&#160;edeceğim, çünkü “iki haksızlık asla bir haklılık etmez.”&#160;Ve öteki ülkeleri, yalnızca bizim için de olumlu bir ders&#160;olduğunu gördüğüm durumlarda örnek vereceğim.</p>
<p>Son bir açıklama: Dürüst bir eleştiri adına gönderme metinleri olarak Repubblica, Corriere della Sera ve Espresso yu kullanacağım; bunlar yıllardır yazı yazdığım&#160;veya hâlâ yazmakta olduğum yayınlar, bu yüzden eleştirilerim önyargılı veya kötü niyetli olarak değerlendirilemez. Ama ortaya koyacağım sorunlar, bütün İtalyan basınıyla ilişkili olacak.</p>
<p> </p>
<h4>1960’lı ve 1970’li yılların polemikleri</h4>
<p>1960’lı ve 1970’li yıllarda basının doğası ve işlevine ilişkin polemik iki konu üzerinde yoğunlaşıyordu: (i) haber ile yorum arasındaki fark, dolayısıyla nesnellik gereksinimi; (ii] gazeteler, partilerin veya ekonomik grupların yönettiği siyasi araçlardır, kasıtlı olarak anlaşılmaz&#160;bir dil kullanırlar, çünkü gerçek işlevleri yurttaşlara haber vermek değil, okurların bilgisi ötesinde bir başka iktidar grubuna şifreli mesajlar göndermektir. Siyasal dil&#160;aynı ilkelere öykünüyordu ve “paralel doğruların birleşmesi” sözü<a id="footnote2"></a><sup><a href="#bookmark1">2</a></sup><sup></sup> kitle iletişim araçları literatüründe bu dilin</p>
<p>simgesi olarak kaldı: İtalyan parlamentosunun koridorlarında zar zor anlaşılabilen, sıradan ev kadınının ise nüfuz edemediği bir dildi bu.</p>
<p>Göreceğimiz üzere, bu iki konu büyük ölçüde eskimiştir. Bir yandan, nesnellik üzerine çok geniş kapsamlı bir tartışma yapılmıştır; birçoğumuz hiçbir zaman gerçekten nesnel haberin var olmadığını [hava durumu bültenleri dışında) savunuyorduk. Yorum ile haberi kesin&#160;olarak birbirinden ayırabilsek bile, haberin seçimi ve sayfadaki düzenlenişi örtük bir yargı öğesi oluşturur. Son&#160;yirmi-otuz yıldır “temalaştırma&quot; (aynı sayfa üzerinde bir&#160;biçimde birbirleriyle bağlantılı haberlerin verilmesi) adı&#160;verilen üslup iyice yerleşti. Temalaştırmaya bir örnek&#160;olarak 22 Ocak tarihli Repubblica nın 17. sayfasını vereceğim. Dört yazının başlıkları şöyle: “Brescia, Doğurduğu Kızını Öldürten Anne”; “Roma, Babası Hapse Giren&#160;Dört Yaşındaki Çocuk Evde Tek Başına Pencere Korkuluğunda Oynuyor”; “Roma, Çocuklarına Bakmak İstemeyen Anneler de Hastanede Doğum Yapabilir”; “Trevi-so, Boşanan Bir Anne, Annelik Görevini Bir Yana Bırakıyor”. Gördüğünüz gibi, terk edilmiş çocuk tehlikesi te-malaştırılmaktadır. Sormamız gereken soru şudur: Bu&#160;dönemde tipik güncelliği olan bir sorun mu bu? Bu olaylarla ilgili her haber veriliyor mu? Yalnızca dört olay söz&#160;konusuysa, istatistiksel açıdan önemsiz bir olay olurdu&#160;bu; ama temalaştırma, haberi, klasik yargı-karar retoriğinin exemplum adını verdiği (bir kuralın çıkarıldığı veya&#160;dolaylı olarak çıkarılmasının önerildiği tek bir olay) bir&#160;konuma yükseltmektedir. Yalnızca dört olay söz konusu&#160;ise, gazete bize olay sayısının çok daha fazla olduğunu&#160;düşündürmektedir; olay sayısı çok daha fazla olsa, gazete bize bunu söylememiş olacaktı. Temalaştırma, dört&#160;haber vermekle kalmaz, çocukluk durumu üzerine güçlü bir görüşü dile getirir - gece yarısı 17. sayfayı nasıl&#160;dolduracağını bilemeyen redaktör ne düşünmüş olursa&#160;olsun. Bununla, temalaştırma tekniğinin yanlış veya tehlikeli olduğunu söylüyor değilim; yalnızca temalaştırma-nın bize, tamamıyla nesnel haberler vererek de görüş&#160;bildirilebileceğini gösterdiğini söylemek istiyorum.</p>
<p>Şifreli dil sorununa gelince, basınımızın bu dilden vazgeçtiğini söyleyeceğim, çünkü siyasetçilerin dili de&#160;değişti; artık mikrofonlar karşısında bir kâğıda yazılmış&#160;anlaşılmaz ve karmaşık cümleleri okumuyorlar, kimi&#160;açıkça dava arkadaşlarının hainin teki olduğunu söylüyor, kimi bas bas bağırıp erkeklik organının dikleşebilme&#160;niteliklerinden söz ediyor. Hatta basın günümüzde “halk”&#160;adı verilen o magmamsı varlığın kolaylıkla anlayabildiği&#160;bir dile yöneliyor, ama halkın yalnızca kalıp tümcelerle&#160;konuştuğunu varsayıyor. C orriere della Seranın 11 Ocak&#160;1995 tarihli sayısından bazı kalıp tümceleri örnek vermek istiyorum (öğrencilerimin İtalyan basınındaki kalıp&#160;tümceleri bir araya getirdikleri bir aylık çalışmadan parça parça veriler kullanmaktayım): &quot;Çıkmadık candan&#160;umut çıkmaz”, “Tam bir çıkmazla karşı karşıyayız”, “Dini&#160;gözyaşı ve kan vaat ediyor”, “Quirinale savaşa hazır”, “İş&#160;işten geçtikten sonra akılları başlarına geldi”, “Pannella&#160;verip veriştirdi”, &quot;Yumurta kapıya dayandı, ahlanıp vah-lanacak vakit yok”, “Hükümetin daha epey yol alması&#160;gerekiyor”, &quot;Kendi savaşımızı yitirecektik”, “Boğazımıza&#160;kadar battık.” Repubblica’nın 28 Aralık 1994 tarihli sayısında şu tümceleri buluyoruz: &quot;Ne yârdan vazgeçmeli ne&#160;serden”, “Çoğa tamah eden azla yetinir”, “Allah dostlarımdan korusun beni”, “Kötünün de kötüsü ittifak arayışları”, “Fininvest yeniden sahaya çıkıyor”, &quot;Gafın böyle-si görülmemiştir”, “Olan oldu”, “Tedavisi güç bir hastalık”, “Rüzgâr ters yönden esiyor”, “Televizyon aslan payını alıp, bize yalnızca kırıntıları bırakıyor”, “Normale dönelim artık”, “Ratinglerde büyük bir düşüş yaşandı”, “İpin&#160;ucunu kaçırmak”, “Gözlerini açmak”, &quot;Piyasaya kulak&#160;vermek”, “Fena hırpalandı”, “Dayanılmaz yürek acısı”,&#160;“Savaşın hakkını vermek”... Gazete değil, bir tür Saatli&#160;Maarif Takvimi! Şunu sormak gerek: Sonuçta bu klişeler&#160;“paralel doğruların birleşmesi” sözünden daha mı açık,&#160;daha mı anlaşılmaz; hiç olmazsa Kızıl Tugaylar o sözün&#160;ne anlama geldiğini anlamışlar, gerçekten de ona göre&#160;davranmışlardı.</p>
<p>“Halk”a yönelik bu kalıp sözlerin yüzde elli oranında köşe yazarlarınca uydurulduğuna, yüzde elli oranında ise parlamenterlerin beyanlarından aktarıldığına dikkat&#160;ediniz. Görüldüğü gibi, gene bir kalıp söz kullanarak&#160;söylemek gerekirse, “çember daralıyor” ve gözler önüne&#160;serdiğimiz şeytani ittifakta kimin aldatan kimin aldatılan&#160;olduğu belli değil.</p>
<p>Demek ki, nesnelliğe ve şifreli dile ilişkin eski tartışma sona ermiş durumda. Yeni sorunlar söz konusu. Nedir bu sorunlar ve nasıl doğarlar?</p>
<p> </p>
<h4>Gazetenin dergi haline gelmesi</h4>
<p>1960’lı yıllarda gazeteler henüz televizyonun rekabetinden olumsuz yönde etkilenmemişlerdi. Yalnızca Achille Campanile, 1962 yılının Eylül ayında Grosseto’da&#160;yapılan televizyon konulu bir konferansta parlak bir sezgisini dile getirmişti: Bir zamanlar gazeteler önce bir haber verir, sonra başka yayınlar devreye girerek konuyu&#160;derinleştirirlerdi; gazete, “Mektup geliyor” sözüyle biten&#160;bir telgraftı. Artık 1962’de telgraf haberi akşam saat sekizde televizyon veriyordu. Ertesi gün gazete aynı haberleri veriyordu; dolayısıyla, gazete “Telgraf geliyor,&#160;daha doğrusu geldi,” sözüyle biten bir mektuptu.</p>
<p>Neden yalnızca Campanile gibi bir mizah dehası bu çelişkili durumu fark etmişti? Çünkü o zamanlar televizyon, rejim yanlısı olarak değerlendirilen bir veya iki&#160;kanalla sınırlıydı, dolayısıyla kaynak olarak güvenilir kabul edilmiyordu (büyük ölçüde değildi de); gazeteler&#160;daha fazla şey söylüyor, üstelik bunları daha belirgin bir&#160;dille yansıtıyorlardı; güldürü ustaları ya sinemada ya da&#160;kabarede kendilerini gösteriyor, televizyona pek çıkmıyorlardı; siyasal iletişim meydanlarda, yüz yüze veya duvarlardaki ilanlar aracılığıyla gerçekleşiyordu. 1960’lı&#160;yıllarda televizyondaki siyasi konuşmalar üzerine bir&#160;araştırma, birçok siyasi açık oturum programının analizi&#160;yoluyla şunu ortaya koyuyordu: Komünist Parti’nin temsilcisi kendi önerilerini ortalama televizyon izleyicisinin&#160;beklentilerine uydurmak amacıyla, sonunda Hıristiyan&#160;Demokrat temsilcinin söylediklerine çok benzer şeyler&#160;söylüyor, farklılıklar ortadan kalkıyor ve her biri olabildiğince yansız ve güven verici görünmeye çalışıyordu. Şu&#160;halde, polemik, siyasal mücadele, bir başka yerde -geniş&#160;ölçüde gazetelerde- gerçekleşiyordu.</p>
<p>Sonra nicel (kanail sayısı giderek arttı) ve nitel bir sıçrama oldu; devlet televizyonunun içinde bile siyasal&#160;açıdan farklı eğilimleri olan üç kanal ortaya çıktı; hiciv,&#160;hararetli tartışma, atlatma haber mekanizması televizyona geçti; hatta cinselliğin önündeki engeller de ortadan&#160;kalktı, o derece kalktı ki, akşam on birdeki bazı programlar Espresso veya Panorama'nın kaba et kaslarını sınır&#160;olarak gören tutucu kapaklarından çok daha gözü pekti.&#160;Gene 1970’li yılların başlarında, Amerikan talk-showları&#160;üzerine ayrıntılı bir inceleme yazdığımı anımsıyorum;&#160;bu yazıda uygar, esprili, seyircileri gece geç saatlere kadar ekran başında tutabilecek sohbet programları olarak&#160;talk-showları övüyor, İtalyan televizyonunun bu tür&#160;programlar yapmasını hararetle öneriyordum. Sonra,&#160;talk-show İtalyan ekranlarında giderek daha büyük bir&#160;utkuyla beliriyor, ama yavaş yavaş şiddete dayalı -kimi&#160;zaman fiziksel şiddet- bir buluşma yeri haline geliyor,&#160;bir tür dobra dobra konuşma okuluna dönüşüyordu&#160;(doğruyu söylemek gerekirse, böyle bir gelişme kısmen&#160;öteki ülkelerin talk-show programlarında da yaşandı).</p>
<p>Böylece televizyon haberlerin yayılmasında birincil kaynak haline geliyor ve gazetenin önünde iki seçenek&#160;kalıyordu: Şimdilik “kapsamlı irdeleme” şeklinde tanımlayacağım ilk seçenekten daha sonra söz edeceğim; ama&#160;kanımca basının büyük ölçüde ikinci yolu izlediği -“duy-gusallaştığı’’- söylenebilir. Gazete, şovlara, magazine, siyasetle ilgili dedikodulara, gösteri dünyasına ayırdığı geniş yerle giderek dergilere benzemeye başladı. Bu, üst&#160;düzey dergileri (Panorama, Epoca, Europeo, Espresso gibi)&#160;zora sokmaktadır; dergilerin seçebilecekleri iki yol kalmaktadır: Ya aylık hale gelecekler (ama artık sadık bir&#160;okur kitlesi ve oturmuş bir satışı olan, çeşitli konularda&#160;-yelkencilik, saatler, yemek, bilgisayarlar- uzman dergiler vardır); ya da orta düzey (Gente ve Oggi gibi) ve alt&#160;düzey (Novella 2000, Stop, Eva Express gibi) dergilere ait&#160;dedikodu alanını işgal etmek zorunda kalacaklardır, bir&#160;başka deyişle, orta düzey dergilerin kraliyet düğünleri&#160;düşkünü okurlarını, ya da alt düzey dergilerin zina haberi meraklısı ve mahrem yerlerde sergilenmiş göğüs fotoğrafları tutkunu okur kitlesini hedef alacaklardır.</p>
<p>Ama üst düzey dergiler yalnızca son sayfalarında alt veya orta düzey dergilerin seviyesine inebilirler ve bunu&#160;yapmaktadırlar da - gerçekten de, göğüsleri, aşk ilişkilerini ve evlilik haberlerini aramanız gereken sayfalar bunlardır. Kaldı ki, dergiler bunu yapmakla kendi okur profilini yitirmektedirler; bir üst düzey dergi ne denli orta&#160;veya alt düzeye yaklaşırsa, o denli kendi geleneksel okurundan farklı bir okur kitlesi edinmekte ve artık kime&#160;yönelik yayın yaptığını bilemeyerek bunalıma girmektedir; tiraj artmakta ve kimlik kaybolmaktadır. Öte yandan,&#160;gazetelerin haftalık dergileri, dergilere öldürücü bir darbe indirmektedir. Bir tek çözümü olabilir bunun:&#160;Amerika’da üst düzey okurlara yönelik yayın yapan New&#160;Yorker gibi yayınların izlediği yolu izlemek; New Yorker,&#160;aynı zamanda tiyatro gösterilerinin listesini yayımlamakta, nitelikli çizgi filmlerden söz etmekte, kısa şiir antolojileri vermektedir, hatta Helen Wolf gibi önemli bir öncü&#160;yayımcı kadın üzerine kırk sayfa uzunluğunda bir yazı&#160;yayımlayabilmektedir. İtalyan dergileri, Times’ın veya&#160;Newsweek'in yolunu da izleyebilir; bunlar, gazetelerin ve&#160;televizyonun sözünü ettiği olaylardan söz eden, ama bu&#160;olaylar üzerine önemli bilgiler veren veya farklı kalemlerin yazdığı kapsamlı dosyaları yayımlayan dergilerdir; sözünü ettiğimiz dosyalardan her biri aylarca süren planlama ve çalışmayı ve en ince noktasına kadar gözden geçirilmiş bir belgeler bütününü gerektirmektedir, bu yüzden&#160;de bu dergilerin olgusal verilere ilişkin tekzip mektupları&#160;yayımlamaları çok seyrek olan bir şeydir. Öte yandan,&#160;New Yorker da yayımlanacak bir makale bile aylarca önceden ısmarlanmakta ve yazı yetersiz bulunsa bile yazarına (yüksek bir) ücret ödenip yazı çöpe atılmaktadır.&#160;Son derece pahalı bu tür dergiler yalnızca İngilizce konuşan bir dünya pazarında varlığını sürdürebilir; okuma&#160;göstergelerinin henüz çok yüksek olmadığı İtalyanca konuşan sınırlı pazarda varlıklarını sürdürebilmeleri ise olanaksızdır.</p>
<p>Buna bağlı olarak, dergi gazeteyle aynı yoldan giderek onu izlemeye çaba göstermekte ve her biri aynı okurları ele geçirmek için ötekini aşmaya çalışmaktadır.&#160;Parlak Europeo dergisinin kapanmasının, Epoca nın televizyon atılmalarından destek alarak umutsuzca alternatif&#160;bir yol aramasının, Espresso ve Panorama dergilerinin&#160;farklılaşmak için mücadele vermelerinin nedeni budur;&#160;böyle bir mücadele verilmekte, ama okur kitlesi bunu&#160;giderek daha az fark etmektedir. Sık sık, Panoramada&#160;yazdığım haftalık yazılarım için bana iltifatta bulunup,&#160;yalnızca yazılarımı okumak için her hafta Panorama dergisi aldıklarından övgüyle söz eden, aralarında aydınların&#160;da bulunduğu tanıdıklarımla karşılaşıyorum.<a id="footnote3"></a><sup><a href="#bookmark2">3</a></sup><sup></sup></p>

<p> </p>
<h4>Gösteri ideolojisi</h4>
<p>Peki ya gazeteler? Haftalık dergilere dönüşmek için sayfa sayılarını artırmakta, sayfa sayılarını artırabilmek&#160;için reklam pastasından daha fazla pay almaya çalışmakta, daha fazla reklam almak için gene sayfa sayılarını artırmakta ve ekler icat etmektedirler, bütün bu sayfaları&#160;doldurmak için bir şeyler anlatmaları gerekmekte, bunları anlatmak için kuru haberin (üstelik televizyonun&#160;daha önceden vermiş olduğu) ötesine geçmek zorunda&#160;kalmaktadırlar; dolayısıyla, giderek daha çok haftalık&#160;dergilere benzemektedirler ve haber uydurmak, haber&#160;olmayan şeyi habere dönüştürmek zorundadırlar.</p>
<p>Bir örnek vereyim. Aylarca önce, Grinzane’de aldığım bir ödül dolayısıyla, törene katılanlara beni meslektaşım ve dostum Gianni Vattimo takdim etti. Felsefeyle uğraşanlar benim görüşlerimin Vattimo’nunkilerden farklı olduğunu, bununla birlikte karşılıklı olarak birbirimizi&#160;takdir ettiğimizi bilirler. Bazıları da gençliğimizden beri&#160;arkadaş olduğumuzu ve her neşeli ortamda birbirimize&#160;sataşmaktan hoşlandığımızı bilirler. O gün Vattimo neşeli yolu seçti ve sevgi dolu, esprili bir sunuş yaptı, ben&#160;de aynı şekilde şaka yollu bir yanıt verdim, espriler ve&#160;paradokslarla ezeli görüş ayrılıklarımızın altını çizdim.&#160;Ertesi gün bir İtalyan gazetesi bir kültür sayfasının ta-marnını Grinzane’deki buluşmaya ayırmıştı; yazara göre&#160;bu buluşma İtalyan felsefesi alanında yeni, dramatik ve&#160;beklenmedik bir kopuşun başlangıcıydı. Yazının yazarı&#160;bunun bir haber olmadığını, hatta bir kültür haberi bile&#160;olmadığını gayet iyi biliyordu. Yalnızca, var olmayan bir&#160;olay yaratmıştı. Siyaset alanında benzer örnekler bulmayı size bırakıyorum. Ama kültür örneği ilginçtir: Gazete,&#160;bir gösteri ideolojisinin egemen olduğu, kültüre, gösterilere ve magazine ayrılmış gereğinden çok sayfayı doldurmak için bir olay kurgulamak zorundaydı.</p>
<p>23 Ocak Pazartesi günkü Corriere (44 sayfa] ile Re-pubblica (54 sayfa) gazetelerini alalım. Corriere’ nin sayfa sayısı daha yoğun olmakla birlikte, aynı nicelikte malzemeyle karşı karşıyayız. Pazartesi güç bir gündür, yeni siyasal ve ekonomik haberler yoktur, geriye bir tek spor&#160;kalır. İtalya’da o gün, hükümet krizi doruk noktasında&#160;olduğundan, gazeteler başyazılarını Dini-Berlusconi çekişmesine ayırabilmektedir. “Auschwitz günü” İsrail’deki&#160;bir katliam ilk sayfanın büyük bir bölümünü doldurma&#160;olanağı sağlamaktadır, buna ek olarak Andreotti olayı ve&#160;Corriere için Kennedylerin annesinin ölüm haberleri vardır. Geriye Çeçenistan’la ilgili haberler kalmaktadır. Peki&#160;kalan yeri nasıl doldurmak? İki gazete sırasıyla 7 ve 4&#160;sayfayı şehir haberlerine, 14 ve 7 sayfayı spora, 2 ve 3&#160;sayfayı kültüre, 2 ve 5 sayfayı ekonomiye ve 8 ve 9 sayfayı magazin, gösteri ve televizyona ayırmaktadır. Her&#160;iki gazetede de, 32 sayfadan en az 15’i haftalık dergilere&#160;özgü servislere ayrılmıştır.</p>
<p>Şimdi aynı pazartesi günü çıkan New York Times’ı alalım. 53 sayfadan 16’sı spora, 10’u bu dev şehrin sorunlarına, 10’u ekonomiye ayrılmıştır. Geriye 16 sayfa&#160;kalmaktadır. Amerika’da bir hükümet krizi söz konusu&#160;olmadığından Washington’a fazla yer ayırmak gerekmemektedir, bu yüzden “Yurt Haberleri’nin 5 sayfası iç olaylara ayrılmıştır. Daha sonra, İsrail’deki katliam haberinin ardından, Peru, Haiti, Kübalı sığınmacılar, Ruanda, Bosna, Cezayir, yoksulluk konulu uluslararası konferans,&#160;deprem sonrası Japonyası, piskopos Gaillot olayı üzerine&#160;en az on yazı görüyorum. Bunu, yorumlardan ve siyasi&#160;analizlerden oluşan yoğun iki sayfa izliyor.</p>
<p>İki İtalyan gazetesi Peru, Haiti, Küba ve Ruanda’dan söz etmiyor. İlk üç konunun Avrupalılardan çok Amerikalıları ilgilendirdiğini de kabul edelim, ama her durumda İtalyan gazetelerinin gösterilere ve televizyona&#160;ayrılan yeri artırmak için bir yana bıraktıkları, uluslararası güncelliği olan konular vardı. New York Times, yalnızca pazartesi günü olduğu için, iki sayfasını media&#160;busirıess’e ayırmaktadır, ama yazılanlar gösteri dünyasından kişiler hakkında tahminler ve yerli yersiz sözler&#160;değil, show business hakkında ekonomik düşünceler ve&#160;çözümlemelerdir.</p>
<p> </p>
<h4>Gazete ve televizyon</h4>
<p>İtalyan basını artık televizyonun idaresi altındadır. Bildik dille söylemek gerekirse, basının gündemini televizyon belirlemektedir. Dünyada televizyon haberlerinin birinci sayfadan verildiği hiçbir basın yoktur, meğerki bir önceki akşam Clinton veya Mitterrand ekranlardan&#160;konuşmuş veya ulusal bir zincirin genel müdürü değiştirilmiş olsun.</p>
<p>Bana sayfaların bir biçimde doldurulması gerektiğini söylemeyin. İşte 22 Ocak Pazar günkü New York Times gazetesi. İlanlar, kitap dergisi, eğlence rehberi, yolculuk rehberi, arabalar, vb. dahil olmak üzere toplam 569 sayfa. Televizyondan söz edilen sayfalara bakalım&#160;(üstelik televizyon Amerikan halkının imgeler dünyasında geniş yer tutan bir alet): Televizyondan sanat ve gösteri ekinin 32. sayfasında söz ediliyor; burada, programlardaki ırksal önyargılar üzerine bir yazı ve yanardağlarla ilgili güzel bir belgesel üzerine uzun bir değerlendirme&#160;yazısı var. Elbette, televizyon programlarını gösteren bölüm de var, ama televizyon konusu eğlence ve magazin&#160;ekinde bile yer almıyor. Şu halde, sayfaları doldurmak ve&#160;halkın ilgisini çekmek için televizyondan söz etmek gerektiği doğru değil. Bir seçim bu, bir zorunluluk değil.&#160;Aynı gün İtalyan gazeteleri Chiambretti’nin bir televizyon programına geniş yer veriyordu (henüz yayımlanmamış bir programdı, bu yüzden bir tür bedava reklam&#160;niteliğindeydi); haberin özü, Chiambretti’nin kameralarla üniversitede ders verdiğim sınıfa girmeye çalışması,&#160;benim de mekâna ve yapılan işe gösterilmesi gereken&#160;saygı dolayısıyla çekime izin vermememdi. Haber bu&#160;idiyse (çünkü birkaç dokunulmaz alanın televizyona kapalı olması da haberdir), ilginç kısa haberler arasında yazılacak dört satırlık bir yazı yeterli olurdu.</p>
<p>Peki o sınıfa elinde bir kamerayla herhangi bir siyasetçi gelseydi ve ben kendisinden içeri girmemesini isteseydim? Sınıfa girmese ve ekranda görünmese bile bu haber gazetelerin birinci sayfalarında yer alırdı. İtalya’da&#160;siyaset dünyası televizyonda bir şeyler söyleyerek (hatta&#160;söyleyeceklerinin neler olduğunu bildirerek), gazetenin&#160;öncelikler gündemini belirlemektedir ve basın ertesi gün&#160;ülkede olanlardan değil, olanlarla ilgili televizyonda ne&#160;söylenmiş veya söylenebilecek olduğundan söz etmektedir. Bununla kalsa gene iyi, çünkü bir siyasetçinin televizyondaki kışkırtıcı bir esprisi artık zaten resmî basın&#160;bildirisinin yerini tutmaktadır. Ama artık İtalya’da, siyaset haberleri arasında, sıradan iki siyasetçinin tokatlaş-ması da ilk sayfada yer almaktadır.</p>
<p>Hiç kuşku yok ki, başka herhangi bir ülkeden çok daha fazla, televizyon yaşamının siyasal yaşamla iç içe&#160;geçtiği bir ülkede yaşıyoruz, öyle olmasa siyasetçilerin televizyon kanallarında eşit süreli konuşma hakkı tartışma&#160;konusu olmazdı. Üstelik bu tartışma, daha Bemabei zamanında, yani henüz Fininvest ortada yokken yapılıyordu; öyleyse, basın bu iç içe geçişin muhasebesini yapmalıdır. Ecnebi bir arkadaşım, 29 Ocak Pazar günü, yalnızca&#160;İtalya’da, o gün, Repubblicanm birinci ve yedinci sayfasında, Corriere’nin ise beşinci sayfasında Chiambretti’nin&#160;birçok sütunu işgal eden tarihsel açıklamasının yer alabileceğine dikkatimi çekiyordu: “Vazgeçmeyeceğim” (yalnızca önceki gün bir siyasetçinin meydan okuması yüzünden söyleniyordu bu sözler). Hiç kuşkusuz, bir komedyenin mesleğine ilişkin kararı birinci sayfada verilecek haber&#160;olmamalıdır, hele hele komedyen yaptığı televizyon programını bırakmaya değil, sakin sakin sürdürmeye karar veriyorsa. Adamı ısıran köpek değil, köpeği ısıran adam haber ise; bu, bariz olarak köpeğin kimseyi ısırmadığı bir&#160;durumdu. Bununla birlikte, biliyoruz ki, ilkiyle karşıt görüşten bir başka siyasetçinin de karıştığı bu tartışmanın&#160;arkasında bir rahatsızlık duygusu, belirgin siyasal çeşnisi&#160;olan bir polemik vardı. Diyebiliriz ki, basının bu polemiği&#160;ilk sayfada vermek zorunda kalması kendi suçu değil, İtalya’daki durumun suçuydu. Gene de, İtalya’daki durumun&#160;oluşmasında basının da sorumluluğu olduğunu söyleyeceğim.</p>
<p>Daha en baştan basın, televizyon kitlesini kendine çekmek için, televizyonu ayrıcalıklı siyasal alan olarak&#160;sunup, doğal rakibinin ölçüsüzce reklamını yaptı. Siyasetçiler bundan gerekli sonuçları çıkarıp televizyonu&#160;seçtiler, televizyonun dilini ve tavırlarını benimsediler;&#160;ancak bu yolla basının da dikkatini çekebileceklerini kesin olarak biliyorlardı.</p>
<p>Basın gösteriyi gereğinden çok siyasallaştırdı. O zaman, siyasetçinin Cicciolina’yı parlamentoya sokarak kendini göstermeye çalışması doğaldı; Cicciolina tipik&#160;bir örnek, çünkü içgüdüsel sakınganlıkla televizyon basının Cicciolina’ya derhal verdiği yeri vermemişti.</p>
<p> </p>
<h4>Söyleşi</h4>
<p>Gündemi belirlemede televizyonu ölçü alan basın televizyonun üslubunu da taklit etmeye karar verdi.&#160;Söyleşi, herhangi bir haberi -siyaset, edebiyat, bilim&#160;hakkında- vermenin en tipik biçimi haline geldi. Birisinden söz ederken o kimsenin görüntüsünü de vermek zorunda olduğunuz için, söyleşi televizyonda bir zorunluluktur; ama geçmişte basının her zaman son derece sınırlı olarak kullandığı bir yöntemdir. Söyleşi yapmak,&#160;kendi yerinizi, istediğini söylemesi için bir başkasına armağan etmeniz demektir. Bu konuyla ilgili tek bir örnek&#160;düşünmek yeterli olacaktır: Bir kitap yayımlayan bir yazarın durumu. Okur basından bir değerlendirme ve yönlendirme bekler ve ünlü bir eleştirmenin görüşüne veya&#160;başlığın ciddiyetine güvenir. Ama günümüzde bir gazete, her şeyden önce o yazarla söyleşi yapmayı başaramazsa bozguna uğradığını düşünmektedir. Yazarla söyleşinin anlamı nedir? Kaçınılmaz olarak, yazarın kendi&#160;reklamını yapmasıdır. Yazarın, rezil bir kitap yazmış olduğunu söylemesi son derece seyrek görülen bir durumdur. Burada genellikle gizli bir şantaj söz konusudur (bunun başka ülkelerde de olduğunu hatırlatmak isterim):&#160;&quot;Söyleşi yapmazsan, tanıtma yazısını da yayımlamayız”;&#160;ama çoğu zaman söyleşiyle yetinen gazete tanıtma yazısını unutuverir. Her durumda okur aldatılmış olur; reklam eleştirel yargının önüne geçmiş veya onun yerini&#160;almıştır ve çoğunlukla eleştirmen, sonunda kitap hakkında yazdığında, artık kitabı değil, yazarın çeşitli söyleşilerde kitap hakkında söylediklerini tartışır.</p>
<p>Buna bağlı olarak, bir siyasetçiyle yapılan söyleşi belirli bir önemi olan bir hareket olmalıdır: Ya gazeteyi bir araç olarak kullanmak isteyen siyasetçinin önerdiği (bu&#160;yeri siyasetçiye verip vermemek gazetenin elindedir), ya&#160;da siyasetçinin belirli bir tavrını derinlemesine aktarmak&#160;isteyen gazetenin önerdiği bir şeydir. Ciddi bir söyleşinin&#160;çok uzun sürmesi gerekir ve söyleşi yapılan kişi (hemen&#160;her ülkede olduğu gibi) daha sonra, yanlış anlamaları ve&#160;tekzipleri önlemek üzere, söyleşi metnini gözden geçirmelidir. Günümüzde gazeteler günde yaklaşık on kadar&#160;söyleşi yayımlıyorlar; bu söyleşilerde söyleşinin yapıldığı&#160;kişi başka gazetelerde söylediklerini söylüyor, ama rekabeti elden bırakmamak için, o gazetenin söyleşisinin öteki gazetedekilerden daha ilginç olması gerekiyor. Buna&#160;bağlı olarak, söyleşi oyunu şu ilkeye dayanıyor: Siyasetçinin ağzından, yarım yamalak bir itiraf koparmak, sonra&#160;bunu bilinçli olarak vurgulayarak skandali patlatmak.</p>
<p>Öyleyse, önceki gün söylediğini ertesi gün yalanlamak için hep devreye giren siyasetçi basının kurbanı mıdır? O zaman ona şu soruyu sormamız gerekir: “İyi ama, neden söyleşi yapıyorsun? Neden etkili no comment (yorum yok) tekniğini kullanmıyorsun?” Geçen ekim ayında, milletvekillerinin gazetecilerle konuşmasını yasaklayan Bossi bu yolu seçmiş görünüyordu. Bossi’yi basının&#160;saldırılarıyla karşı karşıya bıraktığı için, kaybetmeye yazgılı bir seçim miydi bu? Yoksa, ona en az iki gün süreyle&#160;gazetelerin hepsinde tam sayfa görünme imkânı verdiği&#160;için kazançlı bir seçim mi? Parlamento gazetecilerinin&#160;söylediğine göre, daha sonra kesin bir dille yalanlanan&#160;tüm beyanlarda, üstü örtülü itiraf siyasetçiye aittir; siyasetçi ertesi gün yalanlayabilmek için gazetenin bu beyanı basmasını istemekte, bu arada nabız yoklamakta ve&#160;bir ima ya da bir tehdidi hedefine göndermektedir. O&#160;zaman, kurnaz siyasetçinin kurbanı parlamento muhabirine sormak gerekir: “Neden oynuyorsun bu oyunu? Neden söyleşi metnini siyasetçiye gösterip onaylatmıyorsun?”</p>
<p>Sorunun yanıtı basittir. Bu oyunda herkesin kazanacağı bir şeyler vardır ve kaybedeceği hiçbir şey yoktur. Oyun baş döndürücü olduğu ölçüde, bir günden ötekine&#160;beyanlar birbirini izler, okur bağlantıları kaybeder ve&#160;söylenmiş olanları unutur; buna karşılık, gazete haberi&#160;satar, siyasetçi ise öngördüğü yararı sağlar. Okurun ve&#160;yurttaşın aleyhine yapılmış bir pactum sceleris, yani bir&#160;“düzenbazlık anlaşmasıdır bu. Öylesine yaygındır ve öylesine benimsenmiştir ki, yaptırımı gerektiren bir eylem&#160;olmaktan çıkmış, sözel bir alışkanlık haline gelmiştir.&#160;Ama, bütün suçlarda olduğu gibi, sonuçta kazançlı çıkmaz insan; ödenmesi gereken bedel, gerek basın gerek&#160;siyasetçi için güvensizliktir, okurun umursamazlığıdır.</p>
<p>Söyleşiyi daha çekici kılmak için, daha önce belirtildiği gibi, siyasal dilde de köklü bir değişiklik meydana gelmiştir; televizyondaki tartışma ve münakaşaların üslubuna öykünen siyasal dil artık sakıngan değil, gösterişli ve doğrudandır. Uzunca bir süre, bir kâğıttan çekinceli&#160;ve anlaşılmaz bir beyanı okuyan İtalyan siyasetçilerden&#160;yakınmıştık ve mikrofonların karşısında doğaçlama konuşuyor görünen, konuşmalarına birkaç güzel espri katmayı da ihmal etmeyen Amerikalı politikacılara hayranlık duyuyorduk. Ama, durum böyle değildi: Amerikalı&#160;politikacılardan birçoğu üniversitelerinin çeşitli “konuşma merkezlerinde” [speech centers) ders görmüştü; görünüşte doğaçlama izlenimi veren, ama aslında en ince&#160;ayrıntılarına kadar hesaplanmış bir konuşma sanatının&#160;kurallarını izliyorlardı, bugün de izliyorlar; (gaflar bir&#160;yana bırakılırsa) gerekli elkitapçıklarına kaydedilmiş&#160;veya geceleyin “gölge yazarlar” [ghost writers) tarafından&#160;yazılmış esprileri yapıyorlardı, bugün de yapıyorlar.</p>
<p>İlk cumhuriyetin “parlak&quot; belagatinden yoksun ikinci cumhuriyet siyasetçisi gerçekten de doğaçlama konuşmaktadır. Daha anlaşılır, ama çoğunlukla denetimsiz bir konuşmadır bu. Özellikle dergileşme kararı almış gazeteler için bu yeni konuşma tarzının tam anlamıyla bir&#160;nimet olduğunu söylemeye gerek yok. Teşbihte hata olmaz ama, kasaba lokantalarına özgü psikolojik mekanizmayı bilirsiniz: Biri içkiyi fazlaca kaçırıp ilk kaba sözü&#160;söylediğinde, herkes onu teşvik etmek ve her tür sınırı&#160;geçmesini sağlamak için elinden geleni yapar. Talk-showlarda kendini gösteren tahrik dinamiği budur, muhabir ile siyaset adamı arasındaki ilişkide kendini gösteren dinamik de budur. “Siyasal mücadelenin yozlaşması”&#160;olarak tanımladığımız olguların yarısı bu denetlenmesi&#160;olanaksız dinamikten kaynaklanmaktadır. Elbette, bu&#160;baş döndürücü süreçte, daha önce belirttiğim gibi, okurlar beyanın gerçek içeriğini unutmaktadır; ama yerleşik&#160;hale gelen şey, tartışmanın tonudur, her şeyin geçerli olduğu kanısıdır.</p>
<p> </p>
<h4>Basının basın hakkında konuşması</h4>
<p>Bu nefes nefese siyasi beyan avında, giderek basın daha çok yalnızca öteki basın hakkında konuşmaktadır.&#160;Giderek daha sık rastladığımız bir durum, A gazetesindeki bir köşe yazısında, ertesi gün B gazetesinde çıkacak&#160;olan bir söyleşiden söz edilmesidir. Giderek daha sık&#160;rastladığımız bir başka durum ise şudur: A gazetesine&#160;hiçbir biçimde belirli bir beyanı vermediğini söyleyen&#160;tekzip mektubuna cevaben gazeteci söz konusu beyanı&#160;B gazetesindeki bir söyleşide okumuş olduğunu belirtir&#160;ve B’nin de haberi dolaylı yoldan, C gazetesinden almış&#160;olabileceği üzerinde hiç kafa yormaz.</p>
<p>Basın televizyondan söz etmediğinde kendinden söz etmektedir; hemen hep televizyondan söz eden televizyon öğretmiştir bunu basına. Bu anormal durum kaygılı&#160;bir öfke uyandırmak yerine, siyasetçinin işine gelir, tek&#160;bir yayın organında yaptığı bir açıklamanın birlik halinde tüm öteki medya kuruluşlarınca yankılanmasını yararlı bulur. Böylece kitle iletişim araçları dünyaya açılan&#160;bir pencere olmak yerine, bir aynaya dönüşmekte, seyirciler ve okurlar Pamuk Prenses’in kraliçesi gibi kendine&#160;hayranlık duyan bir siyaset dünyasına bakmaktadırlar.</p>
<p> </p>
<h4>Şimdi kim atlatma haber veriyor?</h4>
<p>Espresso dergisi sık sık çığır açan kampanyalar başlatmıştır; ilk kampanyayı, ünlü “yoz sermaye, kirli ulus”u düşünün. Peki, bu kampanyaların tekniği neydi? Evde&#160;Espresso’nun eksiksiz olarak yalnızca 1965 yılı sayıları&#160;var; geçen gün bu dergileri şöyle bir gözden geçirdim. 1.&#160;sayıdan 7. sayıya kadar yazılar siyasetten magazine kadar&#160;geniş bir alanı kapsıyor ve olağanüstü açıklamalar yok.&#160;Yalnızca 7. sayıda Jannuzzi’nin Vatikan’ın Italyan hükümetine ödediği vergiler üzerine bir araştırması var; bu&#160;araştırmada Vatikan üç yılda İtalyan hükümetinin onayıyla mâliyeden kırk milyar liret kaçırmakla suçlanıyor.&#160;Vatikan konsilleri dönemindeyiz, anayasanın yedinci&#160;maddesi tartışılıyor, konu önemli. 8. sayıda maliye konusu yeniden ele alınmıyor. Bunun yerine Hochhut’un II&#160;Vicario’su üzerine bir yazı yazılmış; Hochhut’un temsili,&#160;Scalfari'nin bir yazısıyla, Roma emniyet müdürlüğü tarafından durdurulmuştu. Vatikan konsili hakkında verip&#160;veriştiren imzasız bir yazı yayımlanmış. Okur ilk anda&#160;fark etmemekle birlikte, Vicario konusu Sandro De&#160;Feo’nun tiyatro köşesinde yeniden ele almıyor. 9. sayıda&#160;Camilla Cederna’nın konsilin perde arkası üzerine uzun&#160;bir yazısı var; yazı 13. sayıya kadar devam ediyor.</p>
<p>Ancak 13. sayıda, yaklaşık iki ay sonra, Livio Za-netti’nin bir yazısında konkordatoda yapılan değişikliklere ilişkin tartışmalar ve bu tartışmaların yarattığı siyasal sorun gündeme getiriliyor ve yalnızca yazının sonunda bu sorun ile Vatikan’ın varsayımsal mali dolandırıcılıkları arasında bağlantı kuruluyor. 14. sayıda yeniden bu konu ele alınmış, ama artık ilk sayfada verilmiyor. 15.&#160;sayıda Kilise, Falconi’nin isyankâr rahipler ve o zamanlar&#160;yeni olan Barbiana kilisesi olayı üzerine bir yazısıyla&#160;devreye giriyor. Ancak 16. sayıda ilk sayfadaki bir köşe&#160;yazısında Nenni’nin Vatikan’ı ziyaretinin siyasal ağırlığından söz ediliyor. İtalyan devleti kendi haklarını geçerli kılabilecek midir? 18. sayıdan itibaren yargının gizemleri üzerine yeni bir soruşturma başlıyor.</p>
<p>Derginin belli ki bir stratejisi vardı, her hafta “Yakalayın! Yakalayın!&quot; diye bağırmamayı biliyor, dozu ayarlıyor, haberleri büyük bir dikkatle irdeliyor, okurların yavaş yavaş kendi görüşlerini oluşturmalarına imkân veriyor, siyaset sınıfına dozunda ama ısrarcı bir gözlemin ağırlığını duyuruyor, gerekirse her şeyin ifşa edilebileceğini sezdiriyordu.</p>
<p>Günümüzde bir dergi aynı tutumu izleyebilir mi? Hayır: (i] Espresso o zamanlar tirajı ve grafik sunumuyla&#160;yönetici sınıfına sesleniyordu; günümüzde okurları en&#160;azından beş kat arttı, artık incelikli, aşamalı ve tedrici&#160;ima tekniğini izleyemez; (ii] günümüzde başlangıçtaki&#160;atlatma haber, basının kalanı tarafından ve öteki medya&#160;kuruluşları tarafından ele alınır ve konunun çapı genişlettirdi; dergi konuyu yeniden ele alabilmek için, yeterince denetlenmemiş verileri şişirme pahasına, bahsi yükseltmek, daha sansasyonel haberler bulmak zorunda kalırdı; (iii) siyaset dünyasında ve televizyondaki verilişlerinde konu artık bir münakaşaya dönüşmüş olurdu; haberin amacı artık bir mali dolandırıcılık kuşkusunun&#160;veya bir konkordato sorununun var olduğu gerçeği olmaktan çıkar, o sorun üzerinde patlak veren gösterişli bir&#160;karşıtlık haline gelirdi - ve dergi yalnızca öteki gazetelerin veya televizyonların sorunu nasıl ele aldıklarından&#160;söz ederdi; (iv) son olarak, basındaki dönüşümü sağlayan&#160;öğeler arasında, yargının yeni tutumunu göz ardı edemeyiz. Basın, siyasal güçlerin sustuğu ve yargının görmediği&#160;noktada devreye giriyordu. Temiz Eller hareketinden&#160;sonra yargı her düzeyde öyle büyük bir ihbar yoğunluğuna ulaştı ki, basına keşfedecek pek bir şey kalmıyor.&#160;Olsa olsa adliye sarayından çıkan ihbarları yineleyebilir&#160;(veya önceleyebilir, çılgınca bir ölçüsüzlük yarışı içinde)&#160;ya da oyunu değiştirip yargıyı ihbar edebilir, ama burada&#160;da televizyonun peşi sıra gitmek koşuluyla. O zaman taraflar arasındaki oyun “ihtilaç’Tı hale gelir. Oyunun her&#160;tür etkisini yok eden veya bütünsel tek etki olarak siyasal mücadelenin yozlaşmasına yol açan da bu ihtilaçtır.</p>
<p>Bir zamanlar gazeteler, bilen insanlardan sakıngan bir itiraf koparabilmek için parlamento koridorlarına hafiye-lerini göndermek zorunda iken, günümüzde aynı gazeteler talep etmedikleri dosya yığınlarını önlerine yığan kimselerden sakınma zorunluluğuyla karşı karşıyadırlar; güvenilirliğinin gözden geçirilmemesi durumunda bu dosyalar gazetenin kandırılmış bir çığırtkan haline gelmesine&#160;ve güvenilirliğini yitirmesine yol açmaktadır. Gazete savunma oyunu oynamak, dışarıdan gelen darbeleri savuşturmak zorundadır. Gazeteciliği özerk bir dördüncü&#160;kuvvet olarak gören Arrigo Benedetti’ye karşı, olaylar, siyaset dünyası, yazılar ve gazetecilik arasında ustaca bir&#160;denge kurarak oynamasını bilen Pecorelli üstün gelmiştir.</p>
<p>Başka ülkelerde de durum farklı değildir; Fransa yakınlarda her ne pahasına olursa olsun atlatma habere başvurmanın cumhurbaşkanının büyük bir titizlikle korunan mahremiyetini ihlal ettiğinden yakınmıştır. Bu atlatma haber yarışının sonuçlarının neler olduğunu Nixon ile Clinton’ı karşılaştırdığımızda görüyoruz.</p>
<p>Washington Post’un Watergate araştırmasından önce, siyasal ataklar dışında başkana ve onun haysiyetine yönelik saldırılar olmamıştı. Nixon’ın başvurduğu hilenin&#160;niteliğini tek başına değerlendirirsek şu sonuca varırız:&#160;Nixon fazlaca işgüzar işbirlikçilerini suçlayarak bu işten&#160;kolaylıkla sıyrılabilirdi. Ama bir yalanla yola çıkmak gibi&#160;bir hata işledi. Bu noktada, gazete kampanyası tüm dikkatini Amerika Birleşik Devletleri başkanının yalan söylemiş olduğu gerçeği üzerinde yoğunlaştırdı ve sonunda&#160;Nixon, dolaylı olarak Watergate’e gizlice adam sokmaktan suçlu olduğu için değil, yalancılığı yüzünden iktidardan düştü. Şu halde, yapılan seçim kesin, şaşmaz, dengeli ve bu yüzden etkili olmuştu. Clinton’a karşı kampanyayı son derece zayıf ve etkisiz kılan şey, artık her gün&#160;bir atlatma haberin gazetelerde yer alması ve bu haberin&#160;basında yer alabilmesi için Clinton ile Hillary’ye her tür&#160;ahlaksızlığın atfedilmesinden çekinilmemesidir: Arazi&#160;spekülasyonundan devletin parasıyla kedi beslemeye kadar. Çok fazla. Kamuoyu bundan rahatsız olmakta, temel olarak kuşkulu bir tutum takınmaktadır. Sonuç, burada da, siyasal mücadelenin yozlaşmasıdır: Bir lider,&#160;ancak hapse göndermeyi başarırsanız, bir başkasına bırakır yerini.</p>
<p> </p>
<h4>Ne yapmalı?</h4>
<p>Bu çelişkilerden kaçınmak için, basının önünde iki yol vardır; ikisi de güç yollar, çünkü şimdiye kadar bu&#160;yolları uygulayan yabancı gazeteler de yeni döneme ayak&#160;uydurmak için bir biçimde değişmek zorundalar.</p>
<p>İlk yol, “Fiji yolu”dur. 1990 yılında yaklaşık bir ay süreyle Fiji Adaları’nda, geçen yıl da yaklaşık bir ay süreyle Karayip Adaları’nda kaldım. Kaldığım adacıklarda&#160;yalnızca yerel gazeteyi okuyabiliyordum; sekiz on sayfalık bu gazetenin büyük bir kısmını lokanta ilanları ve&#160;yerel nitelikli haberler kaplıyordu. Bununla birlikte, ben&#160;Fiji’deyken Körfez Krizi patlak veriyordu, Karayipler’&#160;deyken de İtalya’da Biondi olayı tartışılıyordu. Gelgele-lim, temel olayların hepsini günü gününe izleyebiliyordum. Bu son derece yetersiz gazeteler, yalnızca ajansın&#160;verdiği mesajlar üzerinde çalışarak, birkaç satırda önceki&#160;günün en önemli haberlerini vermeyi başarıyorlardı. O&#160;kadar uzaktan, o gazetenin sözünü etmediği şeylerin aslında pek de önemli olmadığını anlıyordum.</p>
<p>Doğal olarak, Fiji yolunu izlemek gazete için korkunç bir satış düşüşü anlamına gelecektir. Gazete, döviz bültenlerini okuyan elit sınıf gibi elit bir sınıfın bülteni&#160;haline gelecektir, çünkü temel yönleriyle verilen bir haberin ağırlığını anlamak eğitilmiş bir gözü gerektirir. Ama,&#160;basının eleştirel işlevinden yoksun kalacak olan siyasal&#160;yaşam için de bir talihsizlik olacaktır bu. Yüzeysel politikacılar, bu noktada televizyonun yeterli olacağını düşünebilirler; ama televizyon, her gösteri biçimi gibi, tüketir.&#160;Bir siyasal sınıf aynı zamanda geniş, sakin ve düşünsel bir&#160;yüzleşmeyle gelişip olgunlaşır; bunu da yalnızca basınla&#160;ilişki sağlayabilir. Ve tamamıyla haftalık bir dergiye dönüşmüş, televizyonu temel alarak tekdüzeleşmiş bir basından en çok siyasal sınıf zarar görecektir (siyasetçiler&#160;yalnızca kısa vadeli bazı yararlar elde edecektir).</p>
<p>Öteki yol “kapsamlı irdeleme’’ olarak tanımladığım yoldur: Gazetenin şov dünyasının haftalık dergisi haline&#160;gelmekten vazgeçmesi, dünyada olanlar hakkında ciddi&#160;ve güvenilir bir haber kaynağı niteliği edinmesi. Gazete&#160;yalnızca dün bir Üçüncü Dünya ülkesinde meydana gelmiş hükümet darbesinden söz etmekle kalmayacak, bu&#160;ülkedeki olayları dikkatle, sürekli olarak izleyecektir -olaylar kuluçka dönemindeyken de, okura niçin (hangi&#160;ekonomik veya siyasal, aynı zamanda da ulusal nedenlerden ötürü] orada olanların dikkatle izlenmesi gerektiğini açıklamayı başararak. Ama bu tür bir basın okurun&#160;uzun süreli eğitimini gerektirir; bugün İtalya’da herhangi bir gazete böyle bir şeye kalkışsa, daha okurlarını eğitmeyi başaramadan onları kaybederdi. Eğitimli bir okur&#160;kitlesi olan ve New York’ta neredeyse tekelci bir pazarı&#160;elinde tutan New York Times bile okurlarını çeken son&#160;derece renkli ve daha hafif US Today’i göz ardı edememektedir.</p>
<p>Ama başka bir şey de olabilir. Telematiğin ve inte-raktif bir televizyonun gelişmesiyle, pek yakında her birimiz evde, binlerce kaynaktan yararlanarak kendi temel gazetemizi oluşturup basabileceğiz. Gazeteler ortadan&#160;kalkabilir - gazete yayımcıları değil, onlar daha az ücret&#160;karşılığı bilgi satabileceklerdir. Ama evde yapılan gazete,&#160;yalnızca hazırlayanın ilgilendiği şeyleri söyleyebilecek ve&#160;onu, teşvik edici bir bilgiler, yargılar, uyarılar akışından&#160;uzaklaştırabilecektir; gazetenin sayfalarını çevirerek,&#160;beklenmedik veya arzu edilmedik haberi yakalama olanağını elinden alacaktır. Bu durumda haberleri nerede&#160;ve ne zaman aramak gerektiğini bilen son derece bilgili&#160;bir seçkin kitle ile yalnızca yaşadığı yörede iki başlı bir&#160;buzağının doğduğunu bilip, dünyada neler olduğuyla ilgilenmeyen bir alt sınıf bilgi işçileri kitlesi ortaya çıkabilir. New York, San Francisco, Los Angeles, Washington ve&#160;Boston dışında yayımlanan Amerikan gazetelerinde olan&#160;da zaten budur.</p>
<p>Bu durumda bile, yalnızca televizyona dayanmak zorunda kalan politikacılar için bir talihsizlik söz konusu&#160;olacaktır; siyasetçiler, seçmenlerin yalnızca bir yayından&#160;ötekine, bir saatten ötekine anlık duygulara tepki verdiği&#160;bir avam cumhuriyeti rejimine sahip olacaklardır. Herkes için ideal bir durum gibi görünebilir bu; ama bu durumda, yalnızca siyaset adamı değil, gruplar, hareketler&#160;de gelip geçici modalar gibi kısa ömürlü olacaktır.</p>
<p>Doğru, gelecekteki Internet seçeneği de var, Al Göre gibi siyasetçiler bunu çoktan anlamış dürümdalar. Bilgi&#160;birçok özerk kanaldan yayılıyor, sistem başsız ve denetimsiz, herkes herkesle tartışıyor, yalnızca anında gerçekleşen irdelemelere duygusal olarak tepki vermekle&#160;kalmayıp yavaş yavaş keşfettiği derin mesajları da sindiriyor, parlamento konuşması veya eski gazete polemiği&#160;ötesinde ilişkiler ve tartışmalar oluşturuyor.</p>
<p>Ama, en azından uzun yıllar boyunca (i) telematik ağlar kültürlü ve genç bir elitin aracı olarak kalacak, geniş halk kitlelerinin, Katolik ev kadınının, Komünist Yeniden Yapılanma hareketinin yöneldiği toplumdışı kişinin, Demokratik Sol Parti’nin yöneldiği emeklinin, burjuva kadınının aracı olmayacaktır. Gözdağıyla karışık bir&#160;şaka bu, ama söylediklerimde gerçek payı da var; telematik ağ şimdilik iktidarı size ve geleneksel seçmenlerinize&#160;değil, yalnızca Wall Street’in genç, “parlak” işadamları ile&#160;ayrıcalıklı bir bağlantı kuracak olan öğrencilerime verebilir; (ii) bu ağların, her tür üst denetimden yoksun, başsız kalacağı kesin değildir; şimdiden tıkanıklıklar yaşıyoruz, yarın öbür gün bir Büyük Ağabey erişim kanallarını&#160;denetleyebilecek ve o zaman eşit süreli konuşma hakkı&#160;tartışması bir yana...; (iii) bu ağların olanak verdiği devasa bilgi akışı, aşırı bir sansüre götürebilecektir. Pazar günkü New York Times gerçekten de “basılmaya değer her&#160;haberi” (ali the rıews that’s fit to print) içermektedir, ama&#160;Stalin dönemindeki Pravda dan pek de farklı değildir,&#160;çünkü -gazeteyi yedi günde tamamıyla okumak olanaksız olduğundan- sonuçta haberler sansürlü veriliyormuş&#160;gibi bir durum doğmaktadır. Aşırı bilgi akışı ya rastlantısal seçme ölçütlerine ya da gene son derece eğitimli bir&#160;el ite yönelik, iyiden iyiye düşünülmüş seçimlere yol açmaktadır.</p>
<p>Sonuç olarak ne demeli? Ben basının, yani geleneksel anlamda kâğıda basılmış, bayilerden isteğe bağlı olarak satın alınan gazete ve dergilerin temel bir işlevi olduğuna inanıyorum, yalnızca bir ülkenin uygarca gelişimi açısından değil, kendi tatminimiz ve birkaç yüzyıldır&#160;Hegel’le birlikte gazetelerin okunmasını modern insanın&#160;sabah duası gibi değerlendirmeye alışmış olmanın verdiği zevk için.</p>
<p>Ama bugünkü durumda, İtalyan basını kendi sütunlarında, bilincinde olduğu, ancak nasıl kurtulacağını bilemediği bir tedirginliği ortaya koymaktadır. Gördüğümüz gibi, alternatiflerin denenmesi zor olduğundan, yavaş bir dönüşümün başlaması gerekmektedir; siyaset dünyası bu dönüşüme seyirci kalamaz. Gözden geçirdiğimiz nedenlerden ötürü, basından dergileşme sürecine&#160;tamamıyla son vermesi istenemez. Ama basının yalnızca&#160;parlamento dedikodularını veya gelişigüzel beyanları&#160;kayda geçirmeye teşvik edilmesi de olanaksızdır. Çünkü&#160;bir çöküş tehlikesi herkesin ortak sorunudur.</p>
<p>Başlangıç olarak, genellikle bir siyaset adamı gazetelere bir yazı gönderir ve yazı “Alıp, memnuniyetle yayımlıyoruz” başlığıyla yayımlanır. Bu, düşünmeye katkıda bulunmanın ve kişisel beyanın sorumluluğunu üstlenmenin bir yoludur. Siyaset adamı her söyleşi metninin kendisine gösterilmesini ve kendisince onaylanmasını talep etmelidir. Gazetelerde daha az görünecek, ama göründüğünde ciddiye alınacaktır. Bundan gazeteler de&#160;yarar sağlayacak; yalnızca iki kahve arasında koparılmış&#160;öfkeli sözleri kaydetmeye mahkûm olmayacaklardır.&#160;Peki, basın bu boşlukları nasıl dolduracaktır? Belki de,&#160;parlamento ile senato -milyarlarca insanı hiçbir biçimde&#160;ilgilendirmeyen bu iki bina- arasındaki küçük dörtgenle&#160;sınırlı olmayan dünyanın kalanında başka haberler arayarak. Buna karşılık, bizi ilgilendirmesi gereken ve yalnızca binlerce yurttaşımız onlarla bir şeyler kurmakta&#160;olduğu için değil, toplumumuzun geleceği de o insanların gelişimiyle, sorunlarıyla yakından bağlantılı olduğu&#160;için basının daha çok söz etmek zorunda olduğu milyarlarca insan var.</p>
<p>Gerek basına gerek siyaset dünyasına, dünyaya daha çok, aynaya daha az bakma yönünde bir çağrıdır bu.</p>
<p><a id="bookmark0"><sup><a href="#footnote1">1</a></sup></a></p>
<p> “Koşul eşitliği” veya “eşit koşul” şeklinde çevirebileceğimiz bu Latince söz, İtalyan siyasetçilerinin özellikle seçim dönemlerinde İtalyan televizyon&#160;kanallarından eşit süreli olarak yararlanabilmeleri ilkesini göstermektedir. Eşit&#160;koşul tartışması, Berlusconi'nin siyasal amaçlarla kendi televizyon kanallarını&#160;ayrıcalıklı olarak kullanmasından kaynaklanmıştır. (Ç.N.)</p>
<p><a id="bookmark1"><sup><a href="#footnote2">2</a></sup></a></p>
<p> Aldo Moro'ya ait bu söz, birbirinden son derece farklı ideolojik yaklaşımları olan, dolayısıyla temelde hiçbir zaman anlaşamayacak partilerin zaman zaman&#160;veya geçici olarak uzlaşmasını göstermek üzere söylenmiştir. (Ç.N.)</p>
<p><a id="bookmark2"><sup><a href="#footnote3">3</a></sup></a></p>
<p> Umberto Eco’nun haftalık yazıları Panorama dergisinde değil, Espresso dergisinde yayımlanmaktadır. (Ç.N.)</p>
</body>
</html>