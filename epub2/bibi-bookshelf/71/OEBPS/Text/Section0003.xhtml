<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><b>Bir Saray Bostancısının Hazin Macerası</b></h1>

  <p>Hicrî 1102 senesinin yaz mevsimiydi. II. Ahmed yeni cülus etmişti.</p>

  <p>Haremi hümayun'daki kadınlarla haremağaları arasında bazı aşk maceraları gittikçe göze batan bir şekil alıyordu. Bu Arap taifesinin “nöbetçi namıyla içeride kaldıkça yaptıkları bazı fezahatleri” &nbsp;II. Ahmed daha şehzadeliği zamanında işittiğinden padişah olur olmaz “Hizmeti olmayan Arap içeru girmesin ve nöbetçi olan da gece kalmasun deyu" tembih etmişti. Hem haremdeki cariyeler hem de haremağaları bu emirden fevkalade müteessir oldular. İntikam almak için şöyle bir vaka tertip ettiler:</p>

  <p>Cariyeler, bir gece odalarından "Duvarın üstünde... Yahut... Damın üstünde koca gördük!" diye bağrışmaya başlayacaklardı.</p>

  <p>Haremi Hümayun ıstılahında “Koca gördük!" demek “Erkek gördük" demekti.</p>

  <p>Haremi Hümayun’un duvarının yanında Enderun gılmanlarının daireleri vardı. Cariyeler bağrışınca haremağaları bu gılmanlar dairesine “Vay duvara siz mi çıkarsınız!" diye hücum edecekler ve sarayın içinde bir gürültü çıkaracaklardı. Cariyeler ile Arapların tertip ettikleri plan iyice hazırlanmıştı. Şevvalin on dokuzuncu pazar gecesi Haremi Hümayun kadınlan tiz çığlıklanyla Topkapı Sarayı’nın serviler, taflanlar ve şimşirlikler içine gömülmüş çatılarını çınlatmaya başladılar:</p>

  <p>- Duvar üstünde koca var!..</p>

  <p>Saray avlusunu inleten bu vaveyla herkesi yerinden hoplatmıştı.</p>

  <p>Haremağaları zaten hazırdı. Planın tatbikine başlanacak işareti de haremin bu şirret hadımları vermişlerdi.</p>

  <p>Tam zamanıdır dediler ve yalınkılıçlarını çekerek Hasoda semtine doğru bir karabulut gibi aktılar. Tesadüf bu... Sıcak bir yaz gecesiydi... Hasoda köşkü bostancılarından bir oğlan, belki susamıştı, belki de bağrı yanıktı, geceleyin canı meyve istemiş olacaktı ki bir küçük erik ağacına çıkmış, yemiş topluyordu. Araplar hemen biçare delikanlının üstüne üşüştüler.</p>

  <p>Kollarından, ayaklarından, saçından, başından yakaladılar ve tartaklaya tartaklaya ağaçtan indirdiler.</p>

  <p>En feci bir cinayetin kurbanı olmuş olan haremağaları zaten erkeklere ve bilhassa genç ve gürbüz erkeklere derin, sönmez bir kinle mücehhezdiler, zavallı delikanlıyı:</p>

  <p>-&nbsp;Hareme giren hain işte budur!.. diye ittiham ettiler.</p>

  <p>Biçare genç bostancı dehşetli bir sille ve tokat yağmuru altında kalmıştı. Haremağaları onu yumruklayarak, tekmeleyerek kızlarağasının huzuruna sürüklediler. Delikanlı baygın ve bitkin bir halde çırpınıyor, avazı çıktığı kadar istimdat ediyordu. Fakat yalınkılıçlı cehennem zebanilerine kim müdahale edebilirdi? Bostancının feryadından bütün saray halkı ayağa kalkmış, vaka mahalline üşüşmüştü. Müverrih Fındıklılı Mehmed Ağa da o zamanlar Hasoda gılmanlarındandı.</p>

  <p>Dostu tülbent gulamı Çerkes Osman Ağayı odasına davet etmiş akşam kahvesi içiyorlardı. Feryad ü figan üzerine onlar da kahvelerini bırakıp bahçeye koşmuşlardı.</p>

  <p>Araplar genç bostancıyı kızlarağasının huzuruna çıkardılar.Kızlarağası doğruyu sever, ehli insaf, dindar bir adamdı. Bahçeye geldi. Bir bostancının çıktığı ağaca baktı, bir de harem duvarına... Ağaç duvardan 10-12 zira uzaktaydı. İnsan kuş olmalıydı ki bu ağacın üstünden duvara yahut duvardan ağaca atlasın... Sonra, duvarın irtifai belki ağaçtan iki buçuk misli yüksekti. “Ne mümkün çıkıp inmek. Bin pare olması muhakkak idi."&nbsp;Fakat kızlarağası ağzını açıp bir şey söyleyemedi. “Başı korkusundan" haremağalarının Haremi Hümayun'a giren bir bostancıyı yakaladıklarını padişaha arz etti. II. Ahmed bu vaka üzerine ateş kesilmişti. Ertesi gün pazardı. Sabahleyin erkenden Bostancıbaşı Süleyman Ağa hemen huzura çıktı ve arapların bir masumu mahva doğru sürüklediklerini söyleyerek, padişaha, bostancıların namusuyla oynanılmasını protesto etti.</p>

  <p>- Padişahım, biz bu namı kabul etmeziz, dedi. Cümle neferlerime kefilim. Buyurun Padişahım, ağaç ile duvar beyni ne kadar baittir. Eğer bu ağaçtan Haremi Hümayun’a girmenin imkânı var ise, ibret için beni ve cümle neferlerimi katliam et! dedi.</p>

  <p>Bostancıbaşı Süleyman Ağa coşmuştu. Genç bostancının nahak yere ölüme sürüklenmesi onu çok müteessir etmiş, sabır ve tahammülünü elinden almıştı. Sözlerini II. Ahmed’in yüzüne bağıra bağıra söylemişti. Padişah belki sözlerini haklı bulur, masum bostancının bir entrikaya kurban gitmesine müsaade etmezdi. II. Ahmed bostancıbaşıyı dinledi. Belki de itham edilen gencin masumuyetine kalben kanaat getirdi. Fakat onu affetmedi. Zavallı delikanlının Bâbı Hümayun önünde boynu vuruldu. Onun altın renkli masum kanı evvela haremdeki Arapların ve sonra da II. Ahmed'in boynuna yazıldı. Haremi Hümayun duvarı civarında ne kadar ağaç varsa kökünden kesildi. Araplara da eskisi gibi Haremi Hümayun’a girip çıkmak için izin verildi. Bu kara yüzlü adamlarla onların her şeyine alet olan cariyelerin de istediği olmuştu.</p>

  <div>
    <br />
  </div>

  <div>
    <br />
  </div>

  <div>
    <br />
  </div>

  <p><b><a id="bookmark3"></a></b></p>
</body>
</html>
