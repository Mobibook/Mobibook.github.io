<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><b>Abaza Mehmed Paşa -II -</b></h1>

  <p>Abaza'nın idamından on dört-on beş sene geçmişti. IV. Murad ölmüş, meclisi dağılmış, Emirgûne Han ile Doce Mustafa Ağa'nın bahçelerinde yapılan ve Sultan Murad ile ancak pek yakın iki üç samimi dostuna inhisar eden “mey ve mahbub" âlemlerinin ancak dillerde bir hatırası kalmıştı.</p>

  <p>1056 hicrî senesiydi. Erzurum Valisi Süleyman Paşa'nın gönderdiği bir haber üzerine Sarayı Hümayun birbirine girmiş, samur ve anber devrinin müthiş kahramanı İbrahim'i dehşet içinde bırakmıştı: on dört sene evvel, IV. Murad'ın ani bir gazabıyla Bostancıbaşı Doce Mustafa’nın adamları tarafından idam edilen Abaza Mehmed Paşa, elini kolunu sallaya sallaya Erzurum'a çıkagelmiş, sarayına kurulmuştu!</p>

  <p>O Abaza Mehmed Paşa ki, bir zamanlar Anadolu’yu baştan başa kana bulamış, yeniçerileri tir tir titretmişti. O Abaza Mehmed Paşa ki, bir zamanlar IV. Murad'ın nedimi baihtisası olmuş, sonra gazaba uğrayarak kementle boğulmuş, cenazesi merasimi mahsusayla defnedilmişti.</p>

  <p>Abaza Mehmed Paşa ahiretten mi geliyordu'? İşte Sultan İbrahim’i korkutan buydu. Eğer ahiretten gelmek mümkün ise şüphesiz ki ağası Murad Han da bir gün, Abaza Mehmed Paşa gibi, kollarını sallayarak gelecek ve o zaman kendini “Vay! Tahtımda gözün varmış!" diyerek Doce Mustafa’nın adamlarına boğduracaktı.</p>

  <p>Evet gelen Abaza Mehmed Paşa'ydı, fakat ahiretten değil Acemistan’dan, hatta daha uzaklardan, Buhara’dan, Belh’ten, Horasan ve Tibet’ten, hatta daha uzaklardan, Çin’den geliyordu!</p>

  <p>Erzurum’da yer yerinden oynadı. Abaza’nın bütün kadim dostları gene etrafına toplandılar. Vali Süleyman Paşa, Abaza Mehmed Paşa’nın “cümle tayinatını ihsan etmeye" mecbur kalmış fakat el altından da İstanbul’a haber uçurmuştu.<sup>1</sup></p>

  <p>Abaza’ya gelince on dört senelik harikulade maceranın tesiriyle biraz yıpranmıştı fakat hâlâ dinç, güzel, maceraperest, “Eski dostlarıyla ve tevabiyle saydı şikâre" başlamıştı.</p>

  <p>Abaza Paşa maceralarını anlattığı zaman, acayip görmeye alışmış olan seyyahı şehîr Evliya bile parmak ısırmıştı.<sup>2</sup></p>

  <p>IV. Murad, Abaza Mehmed Paşa’yı çok seviyor, diğer taraftan gözdesi Bosnalı Mustafa’nın ısrarlarına da dayanamıyordu. Bir gün ani bir şekilde Abaza’yı tevkif ettirmiş, akşama kadar hapsettikten sonra, zindandan bir idam mahkûmu çıkartarak Abaza Paşa diye onu boğdurtmuş, Mehmed Paşa’yı da o gece hazırlattığı bir gemiye bindirerek Gelibolu’ya göndermişti. Paşa orada tebdili kıyafet ederek ve adını şanını değiştirerek alelade bir tayfa gibi Cezayir kalyonlarından birisine girmiş, korsan olmuştu.</p>

  <p>Şimdi artık, giyinişiyle İstanbul modasını idare eden zarif, çelebi, nedimi hassı baihtisasın yerine paçaları sıvalı, ak esvaplı, al kuşaklı, beli çatal bıçaklı Mehmed Dayı vardı. Mehmed Dayı az zamanda kendini göstermiş, başlı başına bir kalyon sahibi olmuştu.Yedi sene Akdeniz'de, Atlas Denizi’nde korsanlık etmişti. Nihayet, sevgili efendisi Sultan Murad'ın öldüğü sene, onun da, denizlerin üstünde parlayan ikbal yıldızı sönmüş, korsan Mehmed Dayı, Atlas Denizi’nde bir Danimarka gemisine mağlup ve esir olmuştu.</p>

  <p>Tam yedi sene Danimarka'nın tersane zindanlarında, ayağında zincirler, kollarında bukağılar çakılı kalmıştı.</p>

  <p>Nihayet Danimarka’dan Portakal <sup>3</sup> kralının gemicilerine satılmıştı. O zamanlar Şark ticareti Portekizlilerin elindeydi. Portekizlilerin Şark lisanlarına aşina kılavuzlara ihtiyacı vardı. Korsan Mehmed Dayı ise Şark lisanlarına, edebiyatlarıyla beraber vâkıftı. Mehmed Dayı Portekizlilere Hindistan’a bir iki sefer yaptı. Son seferlerinde Çin’e kadar gitmişlerdi. Fakat gemileri Çin sahilinde bir fırtınaya tutularak batmış. Mehmed Dayı da ölümle pençeleşerek sahile çıkmaya muvaffak olup esaretten kurtulmuştu. Çin’de Çin Müslümanlarından büyük bir muavenet görmüş, zindanlarda prangalar altında ve yosunlar, çıyanlar içinde çürüyen vücudunu dinlendirmek için memlekete her ne pahasına olursa olsun dönmeye karar vermişti.</p>

  <p>Ve işte Çin, Tibet, Horasan, Belh, Buhara tarikiyle İsfahan’a gelmiş, oradan İran yoluyla Erzurum’a geçmişli.</p>

  <p>Fakat akacak kan damarda durmaz demişler. Erzurum Valisi Süleyman Paşa’nın meseleyi Sultan İbrahim'e yazması üzerine fevkalade telaşa düşen padişah derhal bir memuru &nbsp;mahsus ile Abaza Mehmed Paşa'nın katiyen idamına dair bir fermanı hümayununu Süleyman Paşa'ya göndermişti.&nbsp;<sup>4</sup> Hattı şerifle gelen kapıcıbaşının Erzurum'a muvasalatı üzerine, Abaza Mehmed Paşa Süleyman Paşa sarayına davet edilmiş, orada içoğlanlarının hançerleri altında yere serilmiş, başı gövdesinden ayrılarak Asitane’ye gönderilmişti.<sup>5</sup> Abaza’nın talihsiz başı Erzurum’dan İstanbul’a gelinceye kadar derisi yüzülmüş, tanınmaz bir hale gelmişti.</p>

  <p>Bu adamın hakikaten Abaza Mehmed Paşa olup olmadığını anlamak isteyen Sultan İbrahim, Abaza Mehmed Paşa’nın sabık imamı Sincarî Mehmed Efendi’yi çağırtmış, başı ona göstermişti. İhtiyar imam bu başın efendisine ait olup olmadığında tereddüde düşmüştü.</p>

  <p>- &nbsp;Ben dahi bir hoş bilmem! demişti.&nbsp;<sup>6</sup></p>

  <p>İbrahim bu sözlerle merakını tatmin edememişti. Abaza’yı Sultan Murad zamanında kement atıp boğan bostancı Cellat Kara Ali’yi bizzat isticvap etmişti. Kara Ali:</p>

  <p>- Vallahi Padişahım. Salat ül-magribden sonra karanluk idi. Bir kûşede yüzü üstüne yatmış bir herifi bana Abaza’dır deyu gösterdiler. Boğdum. Yüzünü ve şemailini görmedim, demişti.&nbsp;<sup>7</sup></p>

  <p>Sultan İbrahim, Kara Ali’nin bu sözleri üzerine bilakis daha büyük bir endişeye düşmüştü. Nihayet bu vakanın en son ve mühim şahidine müracaat etti. Bu şahit Sultan Murad'ın bostancıbaşısı olup Baçka beylerbeyi bulunan Doce Mustafa Paşa’ydı.</p>

  <p>Doce Paşa İstanbul’a davet olundu. Sabık bostancıbaşı, Abaza’nın başı filan derken kendi başının da tehlikeye düştüğünü görerek koynundan vaktiyle Sultan Murad'ın Abaza'nın katline dair verdiği hattı hümayunu çıkarıp Sultan İbrahim’e gösterdi.</p>

  <p>- &nbsp;Padişahım, dedi. Bu hat ile ben helak ettim. Bu gelen baş Abaza’nın değildir!..<sup>8</sup></p>

  <p>Ve bu mesele, bir daha açılmamak üzere, böyle kapandı.</p>

  <p><br /></p>

  <p><br /></p>

  <p><span style="font-weight: bold;">1 &nbsp;&nbsp;&nbsp;</span><span style="font-style: italic;">Evliya Çelebi,</span><b>&nbsp;</b>c. 1, s. 236.</p>

  <p><span style="font-weight: bold;">2 &nbsp;</span>&nbsp;&nbsp;"Nice bin gûna sergüzeştler ve serencamlar nakledüp cümle ettiği işleri isbat ile tahkik ederdi. Hakirin bile aklı perişan oldu..."<b>&nbsp;</b><span style="font-style: italic;">Evliya Çelebi,</span>&nbsp;c. 1, s. 237.</p>

  <p><span style="font-weight: bold;">3 &nbsp;&nbsp;&nbsp;</span>Portekiz.</p>

  <p><span style="font-weight: bold;">4 &nbsp;&nbsp;&nbsp;</span><span style="font-style: italic;">Naima. c.</span>&nbsp;4, s. 223.</p>

  <p><span style="font-weight: bold;">5 &nbsp;&nbsp;&nbsp;</span>Evliya Çelebi, c. 1, s. 237.</p>

  <p><span style="font-weight: bold;">6 &nbsp;&nbsp;&nbsp;</span><span style="font-style: italic;">Naima,</span>&nbsp;c. 4, s. 224.</p>

  <p><span style="font-weight: bold;">7 &nbsp;&nbsp;&nbsp;</span><span style="font-style: italic;">N</span><span style="font-style: italic;">aima,</span>&nbsp;c. 4, s. 223.</p>

  <p><span style="font-weight: bold;">8 &nbsp;&nbsp;&nbsp;</span><span style="font-style: italic;">Naima,</span>&nbsp;c. 4, s. 223.</p>

  <p><b><a id="bookmark5"></a></b></p>
</body>
</html>
