<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sonuncu</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <h1>II</h1>

  <p>Ta küçüklüklerinden beri böyleydi benim çocuklar, Müştak, Müşerref, Müşfik, Müşfika hep birbirlerine benzerlerdi, yüzleriyle, bedenleriyle, sözleriyle, davranışlarıyla, her şeyleriyle. Şöyle bir baktınız mı ne yapacaklarını, ne diyeceklerini hemen kestirebilirdiniz. Uzun boylu varsayımlara girişmenize gerek yoktu, tam beklediğiniz gibi başlayıp beklediğiniz gibi sürdürürlerdi her şeyi. Hep aynı şeyleri yapmazlar, aynı şeyleri söylemezlerdi kuşkusuz, ama yönelim hiç değişmezdi, bayram mayram değilse, evlerinde ya da üstlerinde bir şeylerin eksikliğinden ya da eskiliğinden yakınmak, yani hep bir şeyler istemek ya da bir şeyleri, özellikle de Selami’yi eleştirmek için çalarlardı kapımı. Hakkını yemeyelim, Müşfik biraz olsun ayrılırdı onlardan. İkide bir babasını eleştirmeye kalkmazdı. En azından benim yanımda. İkide bir babasından para istemeye de gelmezdi. Ama Müştak’ın ya da Müşerref’in yüzlerine şöyle bir baktım mı babalarından ya da benden bir şeyler koparmaya geldiklerini hemen anlayıverirdim. O sabah da her şey tam beklediğim gibi gelişti. Bizim Müştak her zamanki devinimleri ve her zamanki sesiyle, iki kez üst üste “Canım anneciğim, canım anneciğim benim!” dedikten sonra, yıllardır görüşmemişiz gibi boynuma sarıldı, yanaklarımı öptü. Sonra, ben kendisine salonun baş köşesindeki koltuğu gösterirken, hiç oralı olmadı, yalnız kendisinin işittiği bir buyruğa uyar gibi, salonun orta penceresinin önüne gidip öylece dikildi, yaklaşık sekiz yüz metre aşağımızdaki yalıya dikti gözlerini, en az iki dakika süresince, saygı duruşundaymış gibi hiç mi hiç kımıldamadan, nerdeyse soluk bile almadan baktı öyle, sonra derin derin içini çekti, siz deyin beş yüzüncü, ben diyeyim bininci kez “Tanrım, yapan usta öyle güzel yapmış ki! Bu yalı satılacak yalı mıydı? Paşa dedenin şu güzelim yalısında kendi torunları değil de Adanalı pamuk tüccarıyla şişman karısı mı oturmalıydı şimdi!” dedi. Bir kez daha derin derin içini çekti. Sonra da sırtında ağır bir yük varmış gibi, az önce gösterdiğim koltuğa doğru yürüdü, uzun mu uzun bir of çekerek oturdu. Aynı anda kendisine gülümsediğimi gördü.</p>

  <p>“Gülüyorsun, anneciğim, gülüyorsun, ama böyle bir yalıyı satmak için yüzde yüz çıldırmış olmak gerektiğini de bilmiyor değilsin herhalde!” dedi.</p>

  <p>“Müştak’çığım, bu yalı satılalı tam yirmi bir yıl oldu”, dedim.</p>

  <p>Ama hiç mi hiç etkilenmedi bizimki, gene derin derin içini çekti.</p>

  <p>“Anneciğim, yirmi bir yıl değil, yüz yirmi bir yıl da geçse böyle bir satışın acısı koyar adama”, dedi.</p>

  <p>Kendimi tutamadım artık.</p>

  <p>“Müştak’çığım, çok iyi biliyorsun ki senin de küçümsenmeyecek bir payın var bu satışta”, dedim. “Elbistan ovası konusunda doktora yapacağım diye kalkıp ta Amerika’lara gittin. Sonra da postu Harvard’a serip tam dört buçuk yıl süresince ikide bir telgraf üstüne telgraf çekerek para istedin, baban da ‘Ne yapalım, oğlan tez hazırlıyor’, dedi her seferinde, hiçbir isteğini geri çevirmedi, belki on, on beş öğrenciyi rahatlıkla geçindirebilecek paralar yolladı sana, sense bununla da yetinmeyip bir sürü borca girdin, karşılıksız çekler yazdın, hapse düştün, bu yalı biraz da seni Cambridge hapishanesinden kurtarmak için satıldı. Beşinci yılını doldurmak üzereyken de doktora moktora yapmadan kalkıp geldin; getire getire de bir ton duvar, masa ve cep takvimi getirdin, senin bu dört buçuk yıllık Harvard serüvenin olmasa, o yalı şimdi hâlâ bizim olacaktı belki, içinde de, büyük oğlumuz olarak, karın ve çocuklarınla sen oturacaktın”.</p>

  <p>Ben yüzde yüz gerçeği söylüyordum, bizimkiyse, utanmak şöyle dursun, benimle alay etmeye kalktı.</p>

  <p>“Anacığım, sen aklını peynir ekmekle mi yedin? Kocanın bunca savurganlığı yanında benim takvimlerimin ve öğrenci masraflarımın sözü mü olur?” dedi.</p>

  <p>Birden tepem attı.</p>

  <p>“Sen hangi savurganlıktan söz ediyorsun?” diye bağırdım. “Adamcağız sabahın köründen gece yarılarına kadar odasında oturup kitabını yazmakta, bahçeye bile çıkmıyor kolay kolay, çıkınca da, görüyorsun herhalde, en yenisi dokuz on yıllık giysilerle çıkıyor”.</p>

  <p>Evet, ben yüzde yüz gerçeği söylüyordum. Ama bizim Müştak gülüyordu.</p>

  <p>“Yani sence benim öğrenci masraflarımı karşılamak için mi satıldı bu yalı?” dedi.</p>

  <p>“Konuyu saptırma şimdi!” diye bağırdım. “Sen de çok iyi biliyorsun ki hapisten çıkarılman için binlerce dolar gerekiyordu. Kardeşlerin de senin gibi ikide bir para isteyip duruyorlardı. Hem yalnızca satmıyordu baban, alıyordu da. Yalıdan gelen paranın önemli bir bölümünü de yukarıdaki topraklarımızı bütünlemek için kullandı”.</p>

  <p>Bizimki bıyık altından gülerek dinliyordu sözlerimi.</p>

  <p>“Anneciğim, benimki öğrenci masraflarıydı”, dedi.</p>

  <p>“Benimki öğrenci masraflarıydı, deme!” diye gürledim. “Bana eski defterleri açtırtma şimdi! Amerika’larda kumar oynamak ve takvim toplamakla zaman öldüreceğine burada kalsan, yalının satılmasını engelleyebilirdin belki, fakültedeki görevini de yitirmezdin”.</p>

  <p>Yapmacık bir kahkaha attı bizimki.</p>

  <p>“Peki, sustum, sustum, anneciğim”, diyerek kapattı konuyu.</p>

  <p>Huyuydu, hep böyle yapardı, azıcık eleştirildi mi konuyu değiştiriverirdi hemen. Kardeşi Müşerref de böyleydi, o da bu tür durumlarda başka bir konuya geçerdi hemen. O da gözlerini bu uğursuz yalıya dikip derin derin içini çekerek paşa dedeye seslenirdi. Ama dürüst çocuktu, büyükbabasının büyük suçuna hepimizi ortak eder, “Tanrı günahlarımızı bağışlar inşallah, ne senin değerini bildik, ne bıraktıklarının”, diye söylenirdi. Bu yalı kendi pencerelerinden de görünürdü, hep gözlerinin önündeydi, ama bizim eve geldiler mi ilk yaptıkları şey böyle pencerenin önüne dikilip yıllar önce satılmış olan yalıya bakarak iç çekmek olur, arkasından da, şaşmaz bir biçimde, aynı sözcükleri yinelerlerdi: “Hey gidi, Paşa dede, senin bu güzelim yalında kendi torunların değil de Adanalı Pamukçu efendiyle şişman karısı mı oturacaktı?”</p>

  <p>“Sizler de Paşa dedenin oğlunun yaptırdığı konaklarda oturuyorsunuz, görüş alanınız yalıda oturanlarınkinden çok daha geniş; yüzyıllık ağaçlarıyla onlarınkinden çok daha güzel ve çok daha geniş bahçeleriniz var; ayrıca, isterseniz, Adanalılar’ın yalısının hemen yanındaki arsanızdan denize girer, sonra da yüz yıllık çamınızın altında masanızı kurup rakınızı, şarabınızı, viskinizi içersiniz”, dedim.</p>

  <p>Ondan yanıt gelmeyince de bir kez daha yineledim sözümü.</p>

  <p>Gene içini çekti.</p>

  <p>“Evet, içeriz, anneciğim, ama senin Adanalılar da ‘Şu paşa torunlarına bakın! Dağdan inmişler de kıyıda piknik yapıyorlar!’ deyip kahkahalarla gülmezler mi bize?” dedi, arkasından da dalıp gitti ya da dalıp gider gibi yaptı, gözleri ayaklarının ucuna dikili, en az üç dakika süresince hiçbir şey söylemeden, parmağını bile oynatmadan, belki soluk bile almadan kaldı öyle. Sonra birden uyanıverdi ya da uyanıverir gibi yaptı. “Umarım, bu büyük yanlışın sızısını seninki de sık sık duyuyordur”, diye ekledi.</p>

  <p>“O çoktan unuttu”, dedim.</p>

  <p>“Nerden biliyorsun?” diye sordu.</p>

  <p>“Nerden bileceğim? Hiç mi hiç sözünü etmemesinden”, dedim. “Babanı bilmez misin, başını çevirip bakmaz bile Adanalılar’ın yalısına. Ben söz açacak olduğum zaman da ‘Bırak şu Adanalılar’ın yalısını!’ der hemen. ‘Adanalılar’ın yalısı’ diyerek dışlar onu. Bilirsin, yalı kavramı bile keyfini kaçırır babanın”.</p>

  <p>Bizimki fırsatı kaçırmadı.</p>

  <p>“Bilmez olur muyum?” diye atıldı hemen. “Evet, yalı kavramı bile keyfini kaçırır. Bir de komünist olmadığını söyler”.</p>

  <p>“Bu da senin uydurman”, dedim.</p>

  <p>Uydurmacılığını kanıtlamaya da girişebilirdim. Ama sıkılmaya başlıyordum, konuyu değiştirmek istedim, “Aklı fikri kitabında onun, akşam sabah kitabıyla uğraşır”, diye sürdürdüm. “Çalışma odasına şöyle bir bakmak yeter bunu anlamak için: bilirsin, çalışma masası kapının tam karşısına düşen duvarın dibindedir, yani sırtı kapıya, yüzü duvara dönük olarak çalışır, Boğaz sağında kalır, masasının yukarısındaki raflar ve masanın iki yanındaki sehpalar da hepsi birbirinden kalın kitap ve dosyalarla doludur. Arada bir, ‘Benden önce ölecek olursan, seni hep ensenden anımsarım herhalde’, derim de gülmez bile, ‘Evet, olabilir’, demekle yetinir”.</p>

  <p>Müştak’ın bu son sözlerime gülmesini bekliyordum, ama gülmedi, dalıp gitmişti. Öyle susup durdu bir süre, sonra birden canlanıverdi.</p>

  <p>“Bizimki nerede peki? Güzellik uykusuna mı yattı?” diye sordu.</p>

  <p>Gülmekten kendimi alamadım.</p>

  <p>“Ne güzellik uykusu Tanrı aşkına? Geceleri uyudu da gündüzü mü kaldı? Selami gündüz uykusuna yatmaz sizler gibi. Daha ben uyurken, şafakta kalkmış, mutfakta kahvesini yapıp içmiş, sonra da çatı katına, çalışma odasına çıkmış, hâlâ inmedi”, dedim.</p>

  <p>Müştak saatine baktı.</p>

  <p>“Ohoo! Saat biri çeyrek geçiyor!” dedi, yarı şaşkın, yarı kızgın, kollarını iki yana açtı. “Yukarıda ne yapar ki böyle tek başına, böyle yemeden, içmeden?”</p>

  <p>Müşerref de, Müşfik de, Müşfika de böyleydi, hemen her gelişlerinde yinelerlerdi bu soruyu. Sanki bilmiyorlarmış gibi. Nice yıldır ben burada, tek başıma, koca evi çekip çevireceğim diye didinirken, Selami’nin yukarıda sözlüklerle, sözcüklerle boğuşup durduğunu bilirlerdi, hem de ta çocukluklarından beri. Gene de hep ‘Ne yapar ki böyle tek başına?’ diye sorarlardı her gelişlerinde. Ben de, her seferinde, bilmedikleri bir olguyu açıklar gibi kitabını yazdığını söylerdim. Aynı yanıtı bir kez daha yineledim.</p>

  <p>“Ne yapsın istiyorsun ki? Kitabını yazıyor”, dedim.</p>

  <p>“Kitabını... kitabını... kitabını...” diye söylendi bizim Müştak. “Evet, öyle, her zaman söylediğin gibi, kitabını yazar bizimki, ben diyeyim kırk yıldır, sen de kırk beş. Ne bitmez kitapmış ki bu böyle? Nasıl bir kitapmış ki? Ne dersin, anılarını mı yazıyor acaba?”</p>

  <p>Sorusuna güldüm.</p>

  <p>“Hangi anısını yazacak ki zavallı?” dedim. “Biliyorsun, ne zamandır tüm yaşamı yukarıda, çatı katında geçiyor nerdeyse. Anılarını yazsa, çoktan bitirmiş olması gerekirdi”.</p>

  <p>Müştak da benim yanıtıma güldü.</p>

  <p>“Evet, anneciğim, haklısın”, dedi, “sattığı bunca hanın, bunca apartmanın, bunca arsanın anılarını da yazsa, çoktan bitirmiş olması gerekirdi. İyi de ne yazıyor o zaman, nasıl bir kitap yazıyor? Evet, nasıl bir kitap? Nasıl bir kitap?” diye yineledi.</p>

  <p>Doğrusunu söylemek gerekirse, onun gibi ben de tam olarak bilmiyordum sorusunun yanıtını.</p>

  <p>“Bu konuda ben de fazla bir şey bilmiyorum, biliyorsun”, dedim. “Adının <em>Serencam</em> olduğunu, bir de felsefeyle deneme arasında gidip geldiğini biliyorum, o kadar”.</p>

  <p>Müştak daha bir ilgiyle dinlemeye başlamıştı.</p>

  <p>“Nasıl gidip geliyor ki?” diye sordu.</p>

  <p>“Orasını ben de bilmiyorum”, dedim.</p>

  <p>Derin derin içini çekti bizimki, sonra gözlerini tavana dikti, öyle dalıp gitti bir süre.</p>

  <p>Ne yalan söylemeli, oğlumdu, üstelik ilk göz ağrımdı, ama şu son yıllarda pek bakamıyordum yüzüne, uzun süre bakamıyordum yani, bakınca da bu gördüğüm adam benim güzel oğlumu yok edip onun yerini kapmış bir yabancı, yani bir sahtekârmış gibi bir duygu uyanıyordu içimde, o yusyuvarlak yüz, ağzının çevresinde tuhaf bir yuvarlak oluşturan o sakal, o bıyık, o tombul ve kıllı eller, o göbek benim için başkaldırtıcı, sinir bozucu bir şeydi. Müşerref de kiloluydu, hem de ona çok benzerdi, ama bu kadar itici gelmiyordu bana. Biliyordum, bir annede böyle bir duygu aykırı bir şeydi, ama elimde değildi, içimden atamıyordum bir türlü.</p>

  <p>Bereket, kendisi usundan bile geçirmiyordu böyle duygular beslediğimi. Bunu usundan geçirmek şöyle dursun, sakalını ve kocaman göbeğini kişisel bir seçimin ürünü, nerdeyse güzelduyusal bir üstünlük saydığını hepimiz bilirdik. Sonunda düşüncelerinden sıyrılır gibi oldu, yüzünde alaylı bir gülümseme belirdi.</p>

  <p>“Evet, nasıl bir kitap olabilir ki? Yıllardır okur da okur, yazar da yazar şu çatı katında, şöyle bir başını kaldırıp da şu canım Boğaz’a bile, yok pahasına sattığı şu güzelim yalıya bile bakmaz belki. Böyle bir alışkanlığı olsa, satar mıydı bu yalıyı? Geçen gün bizim çocuklar nerdeyse ayda bir kez bile evden dışarı çıkmadığını söylüyorlardı. Yaşam boyu hiç çalışmamış. Koca bir kitaplığı var ya fazla okuduğunu hiç sanmam: kitaplığı aşağıda, kendisi hep yukarıda. Böyle durgun bir yaşamdan kitap mı çıkar Allah aşkına?”</p>

  <p>Alaylı alaylı yüzüme baktı:</p>

  <p>“Sen de böyle düşünmüyor musun, anneciğim?” diye sordu.</p>

  <p>Yanıt vermedim.</p>

  <p>“Hiç kuşkum yok, sen de bizim gibi düşünüyorsun: Selami Harici bey bir zamanlar düzine düzine defter tüketirdi, şimdi de deste deste kâğıt tüketiyor, burası kesin, ama öyle sanıyorum ki hiçbir şey yazdığı yok, Selami Harici bey paşa dededen kalanları satıp savurmayı bilir yalnızca, başka şeye çalışmaz kafası”, diye sürdürdü. Sonra gözlerini gözlerime dikti, “Ama yaptığı satışların kitabını yazıyor olması da olanaklı, ancak böyle bir kitap bile bu kadar el tutmazdı bence!” deyip yapmacık bir biçimde güldü. Kalktı, gelip tepeme dikildi, elini omzuma bastırdı. “Bir olasılık daha var: evet, anne, çok büyük bir olasılıkla hiçbir şey yazdığı yok seninkinin, bizlere hava atıyor, ama hiçbir şey yazmıyor. Anacığım, bazı bazı sen de böyle düşünmüyor musun? Felsefeci Selami bey hepimizi işletiyor olmasın?” dedi, göbeğini hoplata hoplata gülmeye başladı.</p>

  <p>Öyle bir gülüyordu ki tepem attı.</p>

  <p>“Müştak, kendine gel, baban hakkında böyle konuşamazsın!” diye bağırdım. “Masasının üstündeki sözlükleri, defterleri, dosyaları gördün herhalde. Baban öyle roman moman gibi uyduruk kitaplar yazacak bir adam değil, kapağını bile açmaz o tür kitapların. Kocaman kocaman kitaplar okur hep, kocaman sözlükler kullanır. Kitaplarının ve sözlüklerinin yüzde doksan dokuzu da fransızcadır. Geçen gün Müşerref’in karısı bir şey sormak için odasına çıkmış da tam on bir <em>Dictionnaire de citations</em> saymış. Ben de bilmiyordum bu kadarını. Hem de, ne dersen de, adam koskoca Sorbonne’u birincilikle bitirmiş! Senin ufaklıklar bile düşünür bu kadarını”, dedim.</p>

  <p>Bu sözlerimden de hiç mi hiç etkilenmedi bizimki, tam tersine, yapmacık kahkaha kopardı.</p>

  <p>“Peder beyin Sorbonne’u birincilikle bitirdiğini de sen çıkardın, anneciğim”, dedi. “Adam bizim dilimize şöyle böyle ya da kötünün iyisi diye çevirebileceğimiz bir dereceyle, yani ortayla bitirmiş. Ama sen ortayı pek iyiden de yukarıya, birinciliğe çıkardın”.</p>

  <p>Hemen verdim yanıtını:</p>

  <p>“Olsun, dünyanın en ünlü üniversitesini, Sorbonne’u bitirmiş adam, üstüne üstlük gene aynı üniversitede doktora yapmış! Soruyorum, sizler hiç böyle bir başarıya ulaşabildiniz mi?” dedim.</p>

  <p>Bizimki gene güldü.</p>

  <p>“Evet, biz böyle bir başarıya ulaşamadık hiçbir zaman, o <em>La Sorbonne</em>’u bitirmiş, kendisinin de yeri geldikçe söylediği gibi”, diye atıldı. “Elli altmış yıl önce Sorbonne’u bitirmiş adam, arkasından bir de doktora yapmış, hem de felsefe doktorası”.</p>

  <p>“Evet, başladığı işi bitirmiş”, dedim, “başkaları gibi yarıda bırakmamış”.</p>

  <p>Ne demek istediğimi hemen anladı, ama işitmemiş gibi davrandı.</p>

  <p>“Bir de felsefe doktorası yapmış ya şöyle parlak bir görev alıp hızla yükselecek, en azından bizim İstanbul Üniversitesi’nde doğru dürüst bir <em>carrière</em> yapacak yerde, paşa dededen kalanları yemekle yetinmiş, hem de belki Türkiye’de kendisi dışında tek felsefe doktorunun bulunmadığı bir dönemde”, diye sürdürdü. “Anacığım, elini yüreğinin üstüne koy da sen söyle şimdi: olacak şey mi bu? Sen öyle bir dönemde Sorbonne’u bitir, bunun üstüne bir de doktora yapıp gel de... Güler misin, ağlar mısın?”</p>

  <p>“Ben gülerim, ama ona değil, oğullarına”, dedim, arkasını da getirdim: nice yıldır, değişik zamanlarda, üç oğlumun üçüne de yönelttiğim soruyu yineledim bir kez daha: “Peki, sizler? Sizler neden parlak bir <em>carrière</em> yapmadınız ki? Evet, onun gibi Sorbonne’u bitirmediniz. Ama İstanbul Üniversitesi gibi saygın bir üniversitede okudunuz. Sen coğrafya bölümünü bitirdin, Müşerref’le Müşfik hukuk okudular; kızkardeşiniz liseyi bitirir bitirmez, ‘Bu kadar öğrenim yeter bana’ deyip koca beklemeye başladı, yani o da sizin yolunuzu seçti bir bakıma. Ya senin Harvard serüvenine ne demeli? Doktora yapacağım diye gittin, karşılıksız çekler yazıp hapse girdin. Baban binlerce dolarla Necmi beyi oralara göndermese, şimdi hâlâ içerde olacaktın belki. Diyeceğim, dördünüz de babanızın eline baktınız her zaman, bana da dedemden kalan evimle üç arsamı sattırdınız. Babanız genç yaşta çok büyük bir mirasa konmuştu, hem çalışmak zorunda değildi, hem de bunca mülkle ilgilenmek zorundaydı, üstelik yüce bir amacı vardı onun: kitabını yazacaktı, oysa sizin babanızla anneniz dışında hiçbir güvenceniz yoktu. Siz neden bir baltaya sap olmadınız ki? Neden bir iş tutmadınız da hep babanızın eline baktınız?” dedim.</p>

  <p>Daha fazlasını da söyleyebilirdim. Biraz da Selami’nin hatırı için Coğrafya Bölümü’ne asistan alındığını, gerek kendi bölümünde, gerek daha iyi bir doktora yapacağım diye gittiği Harvard’da, dört buçuk yıl süresince hiçbir şey yapmadığını, üstüne üstlük zamanında dönmediği için görevine son verildiğini de anımsatabilirdim, yakınından bile geçmediği Elbistan ovası konusundaki doktora çalışmasını sürdürmek üzere Amerika Birleşik Devletleri’ne gitmenin saçmalığını da, kendini yabancılara kıskanç profesörlerce görevinden uzaklaştırılmış bir öğretim üyesi olarak tanıtmasının çirkinliğini de. Ama tartışmayı uzatmak istemedim.</p>

  <p>“Peki, sen neden parlak bir <em>carri</em>è<em>re</em> yapmadın ki?” diye sormakla yetindim.</p>

  <p>Derin derin içini çekti.</p>

  <p>“Sorunun yanıtını sen benden daha iyi bilirsin, anneciğim: çok sevgili kocan yüzünden”, dedi.</p>

  <p>“Baban sana hiçbir işte çalışmayacaksın mı dedi? Yabanın memleketinde hapse de baban mı soktu seni?” diye sordum.</p>

  <p>Duralamadı bile.</p>

  <p>“Evet, bir bakıma, çünkü bize kötü örnek oldu. Sen komünist bir babanın ne demek olduğunu bilemezsin!” dedi, sonra da söylediğine gerçekten inanıyormuş gibi içini çekti.</p>

  <p>Bu yanıt hep yinelenir, her seferinde de tepemi attırırdı: bunca suçlama yetmezmiş gibi bir de komünist yapardı adamı. Komünist nitelemesi de bizim Müştak’tan geldi mi aşağılamaların en büyüğüydü. Neden dersen, Karl Marx’ı hem kendisinin, hem tüm Harici ailesinin kişisel düşmanı olarak görürdü bizimki. Ölümünün üzerinden bunca yıl geçmişti zavallı adamın, ama bizimki hiç umulmadık bir zamanda kendisine ya da başka bir Harici’ye kalleşçe saldırabileceğini düşünür gibiydi. Ne orospu çocukluğunu bırakırdı, ne eşcinselliğini. “Kişisel düşmanım o benim!” derdi ikide bir. Kişisel düşmanı! Kendisinin doğmasından en az yarım yüzyıl önce bu dünyadan göçmüş bir adam! Olacak şey mi? Babasını kızıl komünist olarak nitelemesi de olacak şey değildi bence. Dört buçuk yıl süresince Amerika Birleşik Devletleri’nde babasının parasını yemiş, daha sonra da hep onun sırtından geçinmiş, hapisten de onun yardımıyla kurtulmuş olmasına karşın, bunu nasıl yapabilirdi? Bereket, kulağımıza gelenlere bakılırsa, başka çevrelerde Selami’nin komünist olduğunu söylemek şöyle dursun, sürekli övünürmüş onunla, ilk söylediği şey de Selami’nin Sorbonne’u birincilikle bitirdiği ve Karl Marx’tan nefret ettiği olurmuş. Ama evde ne pintiliğini bırakıyordu, ne bilgisizliğini, ne komünistliğini, ne de Sorbonne’u zar zor bitirdiğini. Bu da yetmezmiş gibi hiç bilmediği konularda tartışmaya girişiyordu onunla. Bereket, dersini alıyordu her seferinde.</p>

  <p>Hiç unutmam, bir kez de damarına basmak için tarihin en şanlı ve en soylu hanedanının Osmanlılar olduğunu savunmaya kalkışmıştı Selami’nin karşısında. Selami de durur mu, “Böyle konuşmak için senin gibi bir coğrafyacı olmak gerekir”, deyip açıklamalara girişmiş, Osmanlılar’ın hiçbir zaman prens, kont, dük gibi soyluluk sanları olmadığını, böyle sanlara önem de vermediklerini, öte yandan, belli bir dönemden sonra, sarayın çoğu yüksek görevlilerinin yeniçeri ocaklarından geldiklerini, bunlarınsa, soylu olmak şöyle dursun, ana babalarının bile bilinmediğini, en ufak bir terslikte başlarının bedenlerinden ayrılmasının da soylulukla hiçbir ilgileri bulunmamasından kaynaklandığını eklemiş, “Belki sarayın cariyeleri arasında birtakım soylu hanımlar vardı, ama Osmanlı’nın kapıkullarının soyluluğu cumhuriyet döneminde başladı”, diye de bitirmişti.</p>

  <p>Ne var ki bizimkinin en belirgin özelliklerinden biri de inatçılığıydı. İnatçılığı ve hep kesin konuşması, her şeyi en iyi kendisi bilirmiş gibi.</p>

  <p>“Bu da bir tür soyluluktu bence”, diye atılmıştı hemen. “XIV. Louis’nin soyluları majestelerinin Avrupa’nın en iyi porseleninden yapılmış oturağını koklayıp ‘Tanrı’ya şükürler olsun, majestelerinin sağlığı bugün de yerinde’, dedikleri göz önüne alınacak olursa, Kanuni’nin ya da Abdülhamit’in eteğini öpme onuruna erişmek daha yüksek bir soyluluk olsa gerek, çünkü o adamlarına lazımlık koklatmıyordu”, diye de bitirmişti. Selami XIV. Louis’nin lâzımlığını koklayanların yalnızca ana babalarının değil, dedelerinin dedelerinin de belli olduğunu söyleyince de bizimki babasını en zayıf noktasından yakaladığını sanmış, “Kırk yıllık bir marksist olarak bunu nasıl söylersiniz, babacığım?” diye bastırmıştı.</p>

  <p>Selami ne yapacağını, ne söyleyeceğini şaşırmıştı birden.</p>

  <p>“Marksist... Marksist... Marksist... Marksist mi dedin? Bunu da nerden çıkardın şimdi? Sen benimle dalga mı geçiyorsun?” diye sormuştu.</p>

  <p>Müştak’ı sorarsan, yaşamının en büyük utkusunu kazanmış gibi bir havaya bürünmüştü.</p>

  <p>“Babacığım, şu eve aklı başında iki polis gelse de senin kitaplığı şöyle bir gözden geçirse, o Marx’ları, Engels’leri, Babeuf’leri, Proudhon’ları, Gramsci’leri görecek olsa, hemen alıp götürürlerdi seni, bir daha da kolay kolay bırakmazlardı”, demişti.</p>

  <p>Selami kahkahalarla gülmüştü o zaman.</p>

  <p>“Müştak’çığım, sen benim inanç ve düşüncelerimi okuduğum kitaplardan çıkarmaya kalkarsan, daha en az yüz inanca bağlayabilirsin beni, komünist de yaparsın, faşist de, isevi de yaparsın, musevi de”, diyerek gözlerini kapıya dikmişti.</p>

  <p>Evet, böyle, şu son günlerde de Selami’nin kitaplarına takmıştı bizimki, ikide bir “Polisleri çağırsan da şu kitapları gösterecek olsan, hemen alıp götürürler bizimkini, ölünceye kadar da bırakmazlar”, deyip duruyordu. Selami’yse, komünist olduğunu ilk kez işitmekteydi. Bereket, çocuklarının, özellikle de Müştak’ın suçlamalarına alışkındı: arkasından açık açık, karşısında üstü kapalı bir biçimde tembellikle, savurganlıkla, bencillikle suçlar dururlardı onu. Ama anlayışlı adamdı, pek umursamazdı suçlamalarını. Yanıtını da verirdi. Böyle yan gelip yatmalarını başlarına kakıp da “Ama sen de hiçbir şey yapmadın!” yanıtını alınca da kaşlarını çatar, “Ben babamdan kalan serveti yönettim, bu arada da sizleri yetiştirmeye çalıştım. Ayrıca, kendi açımdan çok önemli bir işim daha var: kitabımı yazıyorum”, diyerek sustururdu onları. Ölçüyü kaçırır gibi oldukları zaman da eli ya da çenesiyle kapıyı göstermekten çekinmezdi. Müştak Selami’nin komünist olduğunu söyleyince, benim de içimden aynı şeyi yapmak geldi, ama tuttum kendimi. Kendimi tuttum ya sesimi bayağı yükselttim:</p>

  <p>“İnsanların beğenmedikleri kişileri örnek aldıkları nerede görülmüş! Babanızı örnek almak zorunda değildiniz. Üstelik, o çok büyük bir kitap yazmaya çalışıyor, sizler böyle bir şeyi usunuzdan bile geçirmemişinizdir herhalde”, dedim.</p>

  <p>Müştak alaylı alaylı güldü.</p>

  <p>“Evet, haklısın, anneciğim, bu konuda onu örnek almadık; sanırım, çok da iyi ettik”, dedi. “Babamı bu konuda da örnek alsak, durum ne olurdu, şöyle bir gözünün önüne getirsene: Kandilli’de Harici’lerin beş konağından dördünün çatı katında silme kitap dolu dört duvarın arasında birer adam masasının başına yerleşmiş, yaşamının kitabını yazmakta”.</p>

  <p>Görüntü gözlerimin önüne geldi birden. Ne yalan söylemeli, hem tüylerim diken diken oldu, hem de gülmemek için zor tuttum kendimi.</p>

  <p>“Siz kim, kitap yazmak kim”, demekle yetindim.</p>

  <p>Bu arada, birkaç yıl önceki bir oluntu geldi usuma. Bir hafta sonuydu, ne zaman yukarı çıksam, Selami’nin sürekli yazdığını, yazmadığı zaman da yazdıklarını alçak sesle okuduğunu görüyordum. Bir ara, uzun süren bir hastalık sonucu, her sabah oturma odamızda <em>Cumhuriyet</em>’ini okuyup benimle gözlemlerini paylaşmaya, çalışma odasına ancak kahvaltıdan sonra çıkmaya başlamıştı. Ama çok çabuk yitirmişti bu alışkanlığını. Şimdi gene şafakta çıkıyordu çatı katına. Gazete okuduğu da yoktu artık, dünyayla tüm ilişkisini kesmişti nerdeyse. Hep aynı şeyi yapıyor, yani, bir bakıma, yerinde sayıyordu. Zamanın geçişini bayramdan bayrama yanına gelen torunlarının büyümesinden, oğullarının saçlarının kırlaşmasından, mevsimlerin değişmesinden anlıyor muydu, bilemiyordum doğrusu. Sonunda dayanamaz olmuştum.</p>

  <p>“Yaz, yaz, yaz, yaz! Sonu yok mu bunun? Olmayacak mı? Hiç mi bıkmıyorsun?” demiştim.</p>

  <p>Çok aykırı bir şey söylemişim gibi şaşkınlıkla bakmıştı yüzüme.</p>

  <p>“Yazmayayım da ne yapayım istiyorsun ki, Zarife? Radyomu açıp başbakanın söylevlerini mi dinleyeyim? Senin büyük coğrafyacıyla Elbistan ovasını mı konuşayım, yoksa yetmişimden sonra resim yapmaya mı başlayayım?” demişti.</p>

  <p>Ben de, ne yapabilirdim, “Sus, sus, konuşturma şimdi beni, yazmana bak!” demiş, der demez de kapıya yönelmiştim. O da susmuştu ister istemez.</p>

  <p>Ama haksız olduğu söylenemezdi doğrusu: ya bizim oğlanlar üniversite diplomalarını alıp geldiklerinde “Ben de kitabımı yazacağım!” deyip köşklerinin çatı katlarına çekilseler de yıllar yılı kitap yazma ayağına yatsalardı daha iyi mi olurdu? Hayır. Tanrı’ya bin şükür, hiçbiri yapmamıştı bunu. Hiç değilse eşleri ve çocuklarıyla daha yakından ilgileniyor, babalarının sağladığı olanaklarla da yaşamın tadını çıkarıyorlardı. Selami’yse kitabından başka bir şey düşünmüyor, kitabından başka bir şey görmüyordu. Bereket, evliliğimizin ilk yıllarında bu kadar kapanmıyordu odasına. Evet, ilk yılları saymazsak, bizimki o dönemde de günün büyük bir bölümünü çatı katında okuyup yazmakla geçirmekteydi, ama sabahın alacakaranlığında tıraş olup iki dirhem bir çekirdek giyinerek masanın başına geçmezdi böyle, üç aşağı beş yukarı herkes gibi yaşar, gezer, eğlenir, konuşur, şakalaşır, sevişirdi. Yakışıklı adamdı, hem güleç, hem sevecendi, ona tapardım, yalnızca görünüşüne değil, sesine, devinimlerine, şakalarına, bilgisine, her şeyine. Hey gidi günler, her akşam, yemekten sonra, karşı karşıya oturup sigaralarımızı yakar, ağır ağır konyaklarımızı yudumlardık.</p>

  <p>Nice insanın yaptığı gibi hem alanıyla ilgili bir işte çalışıp hem kitabını yazmak da vardı kuşkusuz, ama Selami’nin babası o ünlü konuşmadan sonra onun ve bizim her türlü gereksinimimizi fazlasıyla karşılamış, bu arada, oğlunun kendini yapıtına kaptırıp eşini ve çocuklarını unutabileceğini düşünerek, torunlarına ve bana da birtakım taşınmazlar bırakmış ve kim bilir kaç yıl süresince, coşkulu bir merak içinde, oğlunun kitabını beklemiş, ölüm döşeğinde, yaşama gözlerini yummasından beş dakika önce bile bitip bitmediğini sormuş, yazık ki oğlunun dev yapıtının tek tümcesini göremeden de ölmüştü.</p>

  <p>Durup dururken bir gülmedir aldı beni.</p>

  <p>“Kitabı göremedi zavallı adam, ama seni de, Müşerref’i de, Müşfik’i de, Müşfika’yı da gördü, dördünüze de yaşamınızı kolaylaştıracak bir şeyler bıraktı”, dedim.</p>

  <p>Müştak biraz kızarır gibi oldu, sonra tuhaf bir biçimde gülümsedi.</p>

  <p>“Anneciğim, bu kitabı bizim görmemiz de çok kuşkulu, çünkü Selami Harici beyefendi daha ilk sayfasını bile yazmamış olabilir”, dedi, sonra da gözlerini gözlerime dikerek sırıttı bir süre, “Sen de çok iyi biliyorsun ki bu adam satmak ve yırtmak için doğmuş”, diye ekledi.</p>

  <p>Birden kızdım, şakanın da bir sınırı vardı.</p>

  <p>“Ne o? Şimdi de babanla alay mı ediyorsun yoksa, onun bir yalancı olduğunu mu söylemek istiyorsun?” dedim.</p>

  <p>“Hayır, anneciğim, alay etmiyorum onunla, yalancı olduğunu da söylemiyorum, ama biraz tuhaf bir durum değil mi bu kocanınki: sen bizden çok daha iyi biliyorsun, şöyle böyle kırk yıldır yazıyor, gene de bitiremedi bir türlü: bu kadar zamanda birkaç düzine kitap yazmış yazarlar var, hem de çok iyi yazarlar. Kendisi de söylemez mi zaman zaman: Balzac ellisinde ölmüş, ama yüzü aşkın kitap bırakmış: bu dünyada geçirdiği her yılın karşılığını iki kitapla ödemiş”, dedi.</p>

  <p>Beni köşeye sıkıştıracağını sanıyordu, ama saniyesinde verdim yanıtı:</p>

  <p>“Bilirsin, babanın sık sık yinelediği bir şey daha vardır”, dedim: “tüm gerçek yazarlar tek bir kitap yazarlar: Balzac da, Proust da, Tolstoy da tek bir kitap yazmıştır gerçekte, Montaigne de, Kant da, Nietzsche de.”</p>

  <p>Sanırım, bir anda altı yazar adı birden sıralamama şaştı bizimki. Şaşkın şaşkın yüzüme baktı bir süre, ama yılmadı.</p>

  <p>“Olabilir, ama bu saydıklarının hepsi de...” diye başladı.</p>

  <p>Sözünü bitirmesine zaman bırakmadım:</p>

  <p>“Ancak, benim anladığım kadarıyla, baban çok daha bütüncül bir kitap yazmak düşüncesinde. ‘Kâğıtları, defterleri neden böyle yırtıp yırtıp atıyorsun?’ diye sordum mu kaşlarını çatar hep, ‘Bütünlüğü arıyorum, Zarife, en kusursuz bütünlüğü; yazdıklarım kafamdaki bütünlükten sapar gibi olunca da yırtıyorum’, deyip kapatır konuyu”, dedim.</p>

  <p>“Tamam, anne, tamam, anladım: arıyor işte seninki, yarım yüzyıldır arıyor”, dedi, sonra gene sırıtmaya başladı, gözlerini tavana dikip sustu.</p>

  <p>Hep böyle olurdu: tartışma kopma noktasına geldi mi susmayı yeğlerdi bizimkiler. En akıllıları Müşfik’ti, o bile hemen susardı böyle durumlarda, hiçbiri ipleri koparmak istemezdi: Selami’ye de, bana da gereksinimleri vardı çünkü, Müştak’ın da, her zaman olduğu gibi, babasından bir şeyler koparmak için geldiği belliydi. Dakikasında değiştiriverdi konuyu, aynı anda gülümsemesi ve sesi de değişti. Kendisinin de, kardeşlerinin de yüzlerce kez yineleye geldikleri soruyu bir kez daha yineledi:</p>

  <p>“Peki, değişmez konumuza dönelim dersek, böyle yıllardır ne yazıyor olabilir ki seninki?” diye sordu. “Nasıl bir kitap olabilir bu? Anılarını yazıyor desek, sen de söylüyorsun, çoktan bitirmiş olması gerekirdi bu tekdüze yaşamın öyküsünü. Aşkını yazıyor desek, Paris’te bir Fransız yosmasına tutulmuş da unutamamış değilse, sen hep yanında olduğuna göre... Evet, anne, neyi anlatabilir bu senin kocan, evet, neyi anlatabilir? O koca kitabın içini neyle doldurabilir ki?”</p>

  <p>“Az önce belki ilk sayfasını bile yazmadığını söylüyordun, şimdi koca bir kitap yazdığını nerden çıkarıyorsun ki?” dedim.</p>

  <p>Müştak’a hep ters yanıtlar veriyordum ya ben de en az on kez sormuştum bu soruyu Selami’ye, “Öyle anlaşılıyor ki hiçbir zaman bitmeyecek bu senin kitap, bitirilebilecek türden bir kitap olsa, şimdi çoktan bitmiş olması gerekirdi”, demiştim. Selami hep anlayışla gülmüştü tepkime. “Bu kitap senin benim yaşamımın değil, tüm yaşamın kitabı olacak”, demişti.</p>

  <p>Müştak gözlerini gözlerime dikti.</p>

  <p>“Peki, onca defter, onca dosya neyin nesi? Bunca yılı kısacık bir kitap için harcamış olabilir mi, anneciğim?” diye sordu.</p>

  <p>“Müştak’çığım, kitapların değeri sayfa sayılarıyla ölçülmez ki! Dün yazdığını bugün beğenmiyor, sık sık yeniden başlıyor belki. Sen de çok iyi bilirsin, babanın çöp sepeti ufak ufak yırtılmış kâğıtlarla dolup taşar hep. Ama yırtmadıkları da var”, dedim.</p>

  <p>Müştak içini çekti.</p>

  <p>“Çocukluğumda kaç kez o parçaları birleştirmeye çalışmış da bir türlü başaramamıştım. Yanılmıyorsam, sen de denemiştin bir ara. Yazıp da yırtmadığı tek satır bile yoktur belki de”, dedi.</p>

  <p>Tepem attı o zaman.</p>

  <p>“Hayır, o kadar da değil!” dedim sert bir sesle. “Daha önce de söyledim: masasının üst yanındaki raflarda koca koca dosyalar sıralanmakta şimdi. Baban da bu dosyaların içinde <em>Serencam</em>’ın yazılıp bitmiş sayfalarının bulunduğunu söylüyor”.</p>

  <p>Müştak gene sırıttı.</p>

  <p>“Sen de inanıyor musun?” diye sordu.</p>

  <p>Duralamadım bile.</p>

  <p>“Evet, inanıyorum”, dedim. “Zaman zaman kuşkuya düştüğüm de, bir gün çalışma odasına girince hepsini yırtılmış olduğunu görmekten korktuğum da oluyor, ama inanıyorum”.</p>

  <p>Müştak gene sırıttı.</p>

  <p>“Yani hem inanıyorsun, hem inanmıyorsun”, dedi, sonra gözlerini gözlerime dikti. “Peki, bu dosyaların birini açıp baktığın olmadı mı?” diye sordu.</p>

  <p>“Hayır, olmadı”, dedim.</p>

  <p>Tuhaf bir biçimde gülümsedi, sonra elini elimin üstüne koydu, gene gözlerini gözlerime dikti, “Peki, o dosyalar gerçekten dolu diyelim, seninki bunca zamandır neyin felsefesini yapıyor, kimin öyküsünü anlatıyor? Kısacası, neyi yazıyor?” diye sordu.</p>

  <p>Ben de kaç kez Selami’ye sormuştum bunu.</p>

  <p>“Sevgilim, böyle yıllardır ne yazıyorsun ki?” demiştim.</p>

  <p>Selami anlayışla gülümsemişti her seferinde.</p>

  <p>“Neyi olsun istiyorsun ki, Zarife, yaşamı”, diye yanıtlamıştı.</p>

  <p>“İyi de hangi yaşamı? Kendi yaşamını mı? Çınarın ve kökünün yaşamını mı?” diye sormuştum o zaman.</p>

  <p>Selami duralamamıştı bile.</p>

  <p>“Hayır, yaşamın kendisini, herkesin ve her şeyin yaşamını, kısacası tüm yaşamı, kökü de, gövdesi de, dalı da, yaprağı da, dünü de, bugünü de, yarını da içinde olmak üzere”, diyerek kapatmıştı konuyu.</p>

  <p>İyi hoş da yaşamın kendisi dediği neydi, tüm yaşam dediği bizim sıradan yaşamımızdan nerede ve nasıl ayrılıyordu? Hiçbir zaman anlayamamıştım. Kendisi de açık bir yanıt vermemişti sorularıma. Ama bundan çocuklara söz etmemiştim hiçbir zaman, babalarını alaya almalarından korkmuştum. Söz etsem de fazla bir şey açıklamış olmayacaktım ayrıca: tüm yazarlar şu ya da bu biçimde yaşamı yazmıyorlar mıydı? Uzun sözün kısası, Selami konusunda, Selami’nin duyguları, düşünceleri konusunda her soruyu iyi kötü yanıtlayabilirdim, ama, neyin kitabını yazdığına gelince, bu konu Müştak için olduğu gibi benim için de tam bir gizlemdi. Bildiğim bir şey varsa, o da Paris’ten döndüğü, yani daha yeni tanıştığımız günlerde bile böyle bir tasarısı bulunduğuydu. O günlerde de arada bir odasına kapanıp birkaç saat süresince çıkmadığı olurdu, ama, daha önce de belirtmiştim, böyle Tanrı’nın her günü sabahın köründen gece yarılarına kadar kapanmazdı odasına.</p>

  <p>“Sen de biliyorsun, Müştak’çığım, Sorbonne’da felsefe doktorası yapmış adam, bence çok önemli bir kitap yazdığı kesin”, dedim.</p>

  <p>Bizimki hiç mi hiç etkilenmedi.</p>

  <p>“Yıllardır yukarıda, o odada oturur sabah akşam; kitaplığıysa, bu katta”, dedi. “Benim bildiğim kadarıyla, ayda yılda bir uğruyor oraya. Kendisi pek girmediği gibi yeni bir kitap da girmiyor. Sen de çok iyi biliyorsun ki nicedir kitap mitap okuduğu da yok seninkinin! Gazete bile okumuyor. Sorbonne’da öğrendiklerini de çoktan unutmuştur herhalde”.</p>

  <p>Bu kez iyice tepem attı.</p>

  <p>“Saçmalama!” diye bağırdım. “Okumaz olur mu? Okuyor elbette. Belki bin kez söyledim sana, günde üç dört kez iner kitaplığına, kitap koyup kitap alır. Ayrıca, Selami’nin çalışma odasındaki kitaplar bile senin evindeki tüm kitaplardan fazladır. Bir zamanlar Harici dedenin kalıtını kitaplara yatırdığını söyleyen de ben değilim”.</p>

  <p>Bu kez yüzünün kızarmasını bekledim, ama hiç de etkilenmiş gibi görünmedi.</p>

  <p>“Selami beyin kitaplığına girdiğini nicedir görmedim”, dedi.</p>

  <p>Artık çıldıracak gibi oldum.</p>

  <p>“Selami bey kitaplığına her girişinde büyük oğlunu arayıp ‘Ben kitaplığıma girdim!’ diyecek değil herhalde. Sıkılmasan da kitaplarına şöyle biraz yakından bakacak olsan, görürsün, nerdeyse hepsini okumuştur o kitapların, okudukları da yazacaklarının güvencesidir”, dedim, sonra da önümdeki sehpaya bir yumruk indirdim.</p>

  <p>Gene hiç etkilenmedi bizimki.</p>

  <p>“Az önce de söyledim ya, anneciğim, okuduysa da unutmuştur. Ayrıca, bildiğim kadarıyla, o çılgınlık döneminden sonra tek yeni kitap girmedi bizimkinin kitaplığına, gençliğinde Paris’ten getirdikleriyle, bir de o çılgınlık döneminde topladıklarıyla yetindi”, dedi.</p>

  <p>Sehpaya bir yumruk daha indirdim.</p>

  <p>“İşte bunda yanılıyorsun”, dedim, “daha geçen gün iki koca kitap birden geldi postadan. Öyle kocamandılar ki ben bile ezberledim adlarını: <em>Dictionnaire historique de la langue française A – L</em> ve <em>Dictionnaire historique de la langue française M – Z.</em> Yukarıya çık da bir bak istersen”.</p>

  <p>Müştak gene etkilenmedi.</p>

  <p>“Buna hiç şaşmadım”, dedi. “Seninkinin çalışma masasının üstündeki kitapların çoğu sözlüktür, sözlükler arasında da çoğunluğu Fransız sözlükleri oluşturur.”</p>

  <p>“Ne var bunda? Selami öteden beri sözlüklere çok önem verir, okuyup yazan ve düşünen bir adamın sözlüksüz yaşayamayacağını, Fransızlar’ın da sözlükçülüğün kralı olduklarını söyler, koskoca Sorbonne’u bitirmiş, üstelik aynı kurumda bir de devlet doktorası yapmış bir felsefeci olarak elbette çok sözlük kullanacak”, dedim.</p>

  <p>Müştak alaylı alaylı güldü gene.</p>

  <p>“Anneciğim, sen de çok iyi bilirsin ki sözlük karıştırılarak kitap yazılmaz”, diye yanıtladı.</p>

  <p>Gene tepem attı, sehpaya bir yumruk daha indirdim.</p>

  <p>“Beğenemedin mi?” dedim. “Bu kadar sözlük hanginizde var? Ayrıca, söyledim sana, zaman zaman kitaplığında da çalışıyor adam, kimi kitaplarını da oradan alıp yukarıya getiriyor sık sık, bir kitabı günlerce okuduğu oluyor. Fransızlar’ın kitaplığına da gidiyor arada bir, Edebiyat Fakültesi’nin kitaplığına da. Hiç kitap okumasa ne yazar ki ayrıca? Sen elini kitaba sürmüyorsun da neyin eksiliyor?”</p>

  <p>Müştak o alaylı, o horgörü dolu gülüşüyle güldü gene.</p>

  <p>“Anacığım, bana öyle geliyor ki bir yerlere varmak istiyor seninki, ama varmak istediği yerin neresi olduğunu bilmiyor, ya da bu kitabı bitirmek istemiyor”, dedi. “Düşünsene, kaç yıl önce, işini çabuklaştırır diye ona o güzelim yazı makinesini almıştın da iki üç gün kullanmaya çalışır gibi yapmış, sonra da ‘Bu nesne çok gürültülü, kafamı karıştırıyor!’ demiş, bir daha da elini sürmemişti. Ben bunu bilirim, bunu söylerim, anacığım, Selami Harici beyin kitabından hiç umudum yok benim! Bunca yıldır bitirememiş de sekseninden sonra mı bitirecek?”</p>

  <p>Sehpaya bir yumruk daha indirdim.</p>

  <p>“Bana bak, Müştak bey, sen fazla ileri gitmiyor musun?” diye bağırdım.</p>

  <p>“Sustum, anacığım, sustum”, deyip başını önüne eğdi.</p>

  <p>O da fazla ileri gittiğini düşünmüş olmalıydı, ne de olsa babasından bir şeyler koparmak için gelmişti, amacına ulaşmak için de benim desteğime gereksinimi vardı.</p>

  <p>“Ne yaparsın, İnsanlar alışkanlıklarını kolay kolay bırakamıyor işte”, dedim. “Uzun süre defterlerden de vazgeçememişti. Bilirsin, durmadan çizdiği, değiştirdiği için defter dayanmıyordu babana, çiziyor, yırtıyor, tümcelerinin her biri bir başka sayfada kalıyor, yazdıklarının içinden çıkılmaz oluyor, tüm defteri yeni baştan yazması gerekiyor, ama yeni deftere geçirdiği fazla bir şey tutmadığından, sonraki sayfalar gene karmakarış oluyordu. Gene de dosya düzenine geçmek konusunda biraz direnmişti bizimki”.</p>

  <p>“Evet, o tartışmanızı ben de anımsıyorum”, dedi Müştak. “Bayağı üzülmüştüm o günlerde. ‘Bu kadar mı kafasız benim babam? Bu kadar mı budala? Bu kafayla nasıl kitap yazabilir ki?’ deyip durmuştum kendi kendime. İşin kötüsü, bugün de sık sık soruyorum aynı soruyu. Anacığım, gerçekten beceriksiz bir adam değil mi bu senin kocan?”</p>

  <p>Tepem attı, “Defol, git buradan!” diye bağırmamak için zor tuttum kendimi.</p>

  <p>“Evet, baban beceriksiz bir adam. Ama onunki tüm büyük düşünürlerin, tüm dahilerin beceriksizliği!” dedim.</p>

  <p>Gene sırıttı bizimki.</p>

  <p>“Bu kadar çok mu seviyorsun onu?” diye sordu.</p>

  <p>“Evet, çok”, dedim.</p>

  <p>“Peki, neden?” dedi.</p>

  <p>“Neden olacak, çok iyi, çok akıllı bir adam; duyarlı, bilgili, çalışkan; üstelik, hiçbir zaman beni aldatmadı”, dedim.</p>

  <p>“Nasıl aldatsaydı ki zavallı? Sabahtan akşama, akşamdan sabaha kadar yukarıda, <em>Dictionnaire des citations</em>’ larının arasında”, dedi, hemen arkasından da “Bu da bir aldatma sayılmazsa”, diye ekledi. Sonra, bir kez daha, fazla ileri gittiğini mi düşündü, nedir, “Sen de haklısın, anacığım”, diye ekledi. “Ne de olsa gelmiş geçmiş en büyük imparatorluklardan birinin, Osmanlı İmparatorluğu’nun bir hariciye nazırının torunu. Evlerimizden cüzdanlarımıza varıncaya kadar her şeyimizi kendisine borçlu olduğumuz bir hariciye nazırının.”</p>

  <p>Üç oğlumun üçünün de iyi bir yanı vardı: hiç şaşırtmazlardı insanı: ne diyeceklerini, ne yapacaklarını önceden kestirebilirdin. Gene öyle oldu: bana gereksinimi olduğundan, geri adım atmaya çalıştığını anladım.</p>

  <p>“Belki de gerçekten bir başyapıt yazmakta, ama bilmiyoruz, anneciğim”, dedi, gözlerini gözlerime dikti, “Belki de sana bir şeyler okumuştur yazdıklarından; okuduysa, nasıl buldun?” diye sordu.</p>

  <p>“Evet, zaman zaman okuduğu olmuştur”, dedim.</p>

  <p>Üç dört gün önce Müşfik’e anlattığımı bir de ona anlattım. Yazdığını kolay kolay okumazdı Selami, bunlardan söz etmeyi de sevmezdi. Birkaç sayfa, hatta birkaç tümce okuması için iyice havasında olması gerekirdi. Ama geçen hafta odasına kahvesini götürdüğümde, benim istememi bile beklemeden en az üç sayfa okumuştu kitabından.</p>

  <p>Müştak birden heyecanlanır gibi oldu.</p>

  <p>“Peki, nasıldı?” diye sordu.</p>

  <p>Bunun nasılını anlatmak zordu doğrusu, gene de anlatmaya çalıştım.</p>

  <p>“Sana da olmuştur belki: radyoda ya da televizyonda çok güzel sesli birinden hiç bilmediğin bir şarkı dinlersin, sözcüklerini, hatta dizelerini tek tek anlasan bile, tümünü anlayamazsın, anlasan da usunda tutamazsın, gene de büyüleniverirsin, nerdeyse bir başka insan olursun, dünya bir başka türlü görünür gözüne, dalıp gider, bulunduğun ortama, çevrendeki insanlara, az önce yaşamakta olduğun dakikaya dönmekte güçlük çekersin. Bunun gibi bir şeydi işte”, dedim. Arkasından da “Bilirsin, babanın sesi çok güzeldir”, diye ekledim.</p>

  <p>Ona “Bilirsin”, demiştim ya, Selami’nin sesinin güzel olduğunu ilk kez düşünüyor ve ilk kez söylüyordum, evet, bunca yıldır ilk kez. Birden yutkundum, gözlerim doldu. Ağladım, ağlayacaktım.</p>

  <p>Ama Müştak gülüyordu.</p>

  <p>“Sen Selami Harici’ye tapıyorsun, anneciğim; belki de şımarta şımarta bu duruma sen getirdin bu adamı”, dedi.</p>

  <p>“Bu adam dediğin senin baban”, dedim, hemen arkasından da “Durumunun nesi varmış?” diye sordum.</p>

  <p>Duralamadı bile.</p>

  <p>“Ama anne, sen de çok iyi biliyorsun ki bu adam bizi batırdı”, dedi yüksek sesle, nerdeyse bağırdı, sonra, fazla ileri gittiğini ayrımsadı, hemen alçalttı sesini. “Ne yaparsın, anneciğim, dünya böyle: kimi toplar, kimi dağıtır, Paşa dede hep toplamıştı, torunu da bol bol savurdu”, diye ekledi.</p>

  <p>“Hayır, yanılıyorsun, baban hem toplar, hem dağıtır”, dedim: “arsayı, hanı, hamamı dağıtır, ama düşünceyi toplar: kitap çıktığında siz de göreceksiniz bunu”.</p>

  <p>“Umarım, yorganlarımız da satılmadan görürüz, anneciğim”, dedi Müştak.</p>

  <p>Nice yıldır sürerdi bu aykırı konuşmalar, yalnızca Müştak değil, Müşerref ve Müşfika da sık sık çekerdi aynı söylevi, en küçükleri ve en anlayışlıları olan Müşfik bile zaman zaman katılırdı onlara. Derin derin içlerini çekerek “Bizi batırdı”, diye yineler, rahmetliyi zavallı bir ağır işçiye dönüştürerek paşa dedenin dişiyle, tırnağıyla, canı pahasına edindiği malların altından girip üstünden çıktığını söyler, “Bakarsın, çok yakında son kalanları da çıkarır elden. Evet, bunu da yapabilir bize!” deyip dururlardı. Selami’nin kimi arsa ya da yapıları kendi isteklerini karşılamak için sattığını anımsamak bile istemezlerdi. Üstelik, yaşamlarını rahat rahat sürdürebilmeleri için gereken tüm olanaklar sağlanmışken, ikide bir eşiğini aşındırır, zorunlu mu, değil mi, bakmadan, yeni yeni gereksinimler uydurup dururlardı. Örneğin Müştak’ın yurtdışı yolculukları ve yabancı konuk ağırlamaları bir türlü bitmezdi, Müşerref’le Müşfika da her üç yılda bir tüm evlerini badana ettirtip tüm eşyalarını yenilemeyi bir tür töreye dönüştürmüşlerdi. Paşa dede dedikleri adam da kendilerinin değil, Selami’nin dedesiydi, Saray’da oldukça önemli görevler yüklenmiş, Avrupa’nın iki üç önemli başkentinde büyük elçilik yapmış, on bir ay süresince de dışişleri bakanlığında bulunmuştu. Bizimkiler de onun bu son yükselişiyle övünür dururlardı. Ama soyadı yasası çıktığında Selami’nin onun büyükelçiliğinden ve bakanlığından esinlenerek Harici soyadını seçmiş olmasını bir türlü bağışlamaz, her şey gibi ailenin onurunu da alaya aldığını söylerlerdi. Ama Selami kahkahalarla gülerdi onların tepkilerine. “Haksız da sayılmazlar doğrusu: bizim dede dışişleriyle uğraşacak yerde hep içişlerine vermiş kendini: han üstüne han, bahçe üstüne bahçe, tarla üstüne tarla almış, Kandilli’nin bu minik köşesini de bizim için en alçak noktasından, yani deniz düzeyinden en yüksek noktasına kadar kapatmış: belki de Dahili soyadı daha çok yakışırdı bize”, diyerek gülerdi. Nazır dede, oturduğu yerde, tapularını alarak, bir de güzel yalı yaptırtarak kapatmıştı buraları; oğlu Hayrettin bey, yani benim rahmetli kayınpederimse, doğudan batıya, güneyden kuzeye doğru, sıra sıra, kocaman bahçeli, kocaman konaklar dikerek. Bizim Selami de, Hayrettin beyin tek kalıtçısı olarak, yıllardır yararlanıyordu bunlardan. Yalan değil, yalıyı, bir iki konağı, bir iki hanı ve birçok arsayı satmak zorunda kalmıştı, ama Harici Tepesi’ndeki konakların hepsi de duruyor, bizimkiler de bu konaklarda paşalar gibi yaşıyorlardı. Üstelik, kendilerinin ve çocuklarının tüm gereksinimlerini karşılamaktaydı. Ama onlar babalarından hep daha fazlasını koparmaya çalışır, ikide bir yeni masraflar çıkarırlardı. Üçü de bayağı zengin ailelerin kızlarıyla evlenmişlerdi. Ayrıca, Müştak’ın eşi, ailenin çalışan tek üyesi, bayağı ünlü bir avukattı, iyi para kazandığı söyleniyordu, çok da güzel bir yalısı vardı, ama Müştak, kendisi de dört beş arsa ve daire satmış olmasına karşın, hemen her gelişinde, babasının dededen kalan yalıyı satmış olmasından yakınır, genellikle de babasından bir şeyler koparmadan gitmezdi. Uzun sözün kısası, oğullarımızın üçü de bizden hep bir şeyler ister, istediklerini de koparırlardı genellikle. Ama yakınmaları bitmezdi bir türlü. Bu konuda kızımız Müşfika da onlardan geri kalmazdı doğrusu. Ama işin en şaşırtıcı ve en sinirlendirici yanı, Selami kendi mallarını, kendi parasını değil de onların mallarını, onların parasını kullanıyormuş gibi davranmaları, Selami’den para isterken alacaklarını istermiş gibi havalara girmeleriydi.</p>

  <p>Evet, böyle, bu çocuklar Selami’yle benim öz çocuklarımızdı. Kendi bedenimden çıktıklarına göre, hiçbir biçimde kuşku duyamazdım bundan. Gene de öyle zamanlar olurdu ki benim çocuklarım olduklarından kuşku duyacağım gelirdi. Konuyu Selami’ye de açardım arada bir. Onun tek bir yanıtı vardı: “Bizim çocuklarımız oldukları kadar da toplumun çocukları onlar, şu içinde yaşamakta olduğumuz toplumun”, derdi. Ne demek istediğini anlardım elbette. Ama toplumumuza haksızlık ettiğini düşünmekten de kendimi alamazdım doğrusu: hiçbir toplum bu denli dönüştüremezdi üyelerini, daha güçlü, daha etkin bir şeyler olmalıydı bu işin içinde. Ama ne? Çok aradıysam da bulamamıştım bir türlü. Yalan değil, arada bir usuma Harici Paşa takılırdı ya bunu Selami’ye söyleyemez, Selami’nin onun soyundan geldiğini düşününce de gözlemimin doğruluğundan kuşku duymaya başlardım.</p>

  <p>Ben bunları düşünürken, Müştak gene alacaklı havalarına girip de “Uzun sözün kısası, hiçbir zaman bitmeyecek bir saçma kitaba daldı seninki, beni de, kardeşlerimi de batırdı”, deyince, tepem attı. Kendimi tutamadım artık.</p>

  <p>“Baban ne yaptı da batırdı ki sizi?” diye bağırdım. “Neyiniz vardı da elinizden aldı? Onun konaklarında oturuyorsunuz, onun mallarının getirisiyle yan gelip yatıyorsunuz. İnsan azıcık utanır, azıcık yüzü kızarır, bu seninki haksızlık”, diye de bitirdim.</p>

  <p>Ama hiç de etkilenmiş gibi görünmedi bizimki. Bir sürü arsa yanında, iki koca hanı, özellikle de yalıyı satmış olmasının kendisinin de, kardeşlerinin yüreğinin üzerinde değirmen taşı gibi durduğunu söyledi.</p>

  <p>“Keşke bunu yapmamış olsaydı, bizim de düşüncemizi sorsaydı”, dedi, arkasından da derin derin içini çekti.</p>

  <p>“Yalıyı sattığında sana soramazdı, çünkü sen Cambridge’te hapishanedeydin. Sana neden soracaktı ki ayrıca? Adam kendi mallarını satıyordu”, dedim.</p>

  <p>“Anneciğim, bunu nasıl anlamazsın? Bu mallar dedesinden babasına, babasından kendisine kaldı, kendisinden de bize kalacaktı. Onları satmakla bizim hakkımızı yemiş oldu. Bir türlü anlatamadık bunu sana”, diye yanıtladı.</p>

  <p>Büsbütün kızdım o zaman.</p>

  <p>“Ya sizin sattıklarınız?” dedim.</p>

  <p>Hiç de etkilenmiş gibi görünmedi.</p>

  <p>“O iş başka, bu iş başka”, demekle yetindi.</p>

  <p>“Ayıp diye bir şey vardır. Sizin gibi çocuklarım olmasına hem şaşıyor, hem üzülüyorum doğrusu”, dedim, davranışlarından anladığım kadarıyla, sabırsızlıkla babalarının ölümünü beklediklerini söyledim.</p>

  <p>Hiç de sarsılmış ya da şaşırmış gibi görünmedi.</p>

  <p>“O kadar da aceleci değiliz”, dedi.</p>

  <p>“Anladım, bekliyorsunuz, ama iyi evlatlarsınız; aceleniz var kuşkusuz, gene de fazla aceleci davranmıyorsunuz”, diye söylendim.</p>

  <p>Aceleci değillerdi, ama şimdiden bir şeyler koparmak için de ellerinden geleni yapıyorlardı. Bizimkinin o gün de kendisi, eşi ya da çocukları için yüklü bir para istemeye geldiğinden hiç kuşkum yoktu. Yabancı konuklarını ağırlamak için bile babasından para istediği olurdu. Hep yapardı, alışmıştık buna. Paraya çok düşkün olduğundan mı? Hayır, savurmayı severdi bizimki. Kendisi ya da çocukları için de savurmazdı her zaman, başkaları, özellikle de yabancılar için para savurmak nerdeyse bir tutku olmuştu onun için. Sık sık yabancı coğrafyacıları çağırır, yedirir, içirir, gezdirirdi. Öyle tek tek de değil, beş altı coğrafyacıyı birlikte ağırladığı olurdu. Böylece, belli çevrelerde önemli bir coğrafyacı sayılır, yurt içinde, hatta yurtdışında ikide bir bilimsel toplantılara çağrılırdı. Bu nedenle de “Ben ünlü bir coğrafyacıyım”, diye yinelerdi sık sık. “Hele uluslararası düzlemde bu ülkenin en ünlü coğrafyacısı sayılırım”, derdi. Birkaç kez Müşfik’i de götürmüştü bu toplantılara. Gerçekten çok sevildiğine o da tanık olmuştu. Nerdeyse her sunumun ardından söz alıyor ve az önce konuşmuş olan uzmanın bildirisini gerçekten kusursuz ingilizcesiyle gerçekten doğru özetleyerek hem bu konuşmayı onaylıyor, hem daha iyi anlaşılmasını sağlıyordu. Bu da adına yaraşır bir uğraş sayılabilirdi belki. Müşerref’in ressamlığı, Müşfik’in fotoğrafçılığı da bir uğraştı. Ama Selami’nin yazarlığı uğraştan sayılmıyordu.</p>

  <p>Torunlarımızın anlattıklarından biliyordum: yalnızca kızmakla kalmıyorlardı babalarına, bir de alaya alıyorlardı zavallı adamı. Çatı katında uyuklamaktan başka hiçbir şey yapmadığını, belki daha ünlü kitabının ilk tümcesini bile yazmadığını söylüyor, işi kendi adlarını bile alay konusu etmeye kadar götürüyor, “Her şeyi terstir bizim pederin: Müştak, Müşerref, Müşfik, Müşfika koymuş adlarımızı, uyaklı olsunlar istemiş, ama, terslik bu ya, uyağı sona değil de başa oturtmuş”, deyip gülüyor, çok güzel bir yapıt yazmış olsa bile, Selami Harici adını görenlerin kitabı ellerinden atacaklarını söylüyorlardı. O gün, “Hele dur bakalım, şu kitabı bir bitirsin: belki de bir başyapıt, daha da güzeli, bir <em>best-seller</em> olur, o zaman sana ve kardeşlerine de...” diye başladığımda, Müştak sözlerimi bitirmemi bile beklemedi.</p>

  <p>“Kendisi böyle olacağını mı sanıyor?” diye sordu hemen.</p>

  <p>“Hayır, o ta gençliğinden beri yeryüzünde bir benzeri daha bulunmayan, özgün bir kitap yazmayı düşünür”, dedim.</p>

  <p>“Peki, özgünlüğü neresindeymiş?” diye bastırdı.</p>

  <p>“Orasını söylemedi, söylediyse de ben anlamadım, ama yepyeni bir tür oluşturduğunu ve uzun, çok uzun bir kitap olacağını biliyorum”, dedim. “Tüm dünyanın ve tüm zamanların en büyük kitabı olacak belki”.</p>

  <p>“Anlıyorum, kendine yakışanı yapmış, niteliği değil, niceliği seçmiş seninki”, dedi Müştak, sonra çok ilginç bir olay anımsamış gibi gülümsedi, “Selami Harici, Selami Harici, Selami Harici”, diye yinelendi, arkasından da gevrek gevrek güldü. “Anneciğim, seninkinin yazdığı gerçekten bir başyapıt bile olsa, bu ad ve bu soyadıyla kitabının satmasına olanak yok.”</p>

  <p>“Sizin soyadlarınız da Harici”, dedim.</p>

  <p>Gene güldü.</p>

  <p>“Haklısın, anneciğim, onun yüzünden bizler de Harici olduk, her şeyin dışında kaldık, ama, Tanrı’ya bin şükür, biz kitap yazmaya kalkmadık”, diye yanıtladı beni, sonra da çok üzülmüş gibi içini çekerek duvardaki saate baktı, “Olamaz! Hayır, olamaz!” demesiyle yerinden fırlaması bir oldu, bir süre öylece dikilip kaldı odanın ortasında, sonra gene “Olamaz!” dedi. “Olamaz! Saat ikiyi çeyrek geçmiş ve bu adam hâlâ inmedi.”</p>

  <p>Güldüm.</p>

  <p>“Müştak’çığım, bunda şaşılacak ne var?” dedim. “Sen de iyi bilirsin ki baban yazmaya oturdu mu saatlerce kalkmaz masasından, ne acıktığını ayrımsar, ne susadığını. Altıya, yediye, dokuza, ona kadar da çalışabilir böyle.”</p>

  <p>Söylediklerimi işitmişti kuşkusuz, ama anlamış mıydı, bilemiyordum: gittikçe artan bir hızla, bir duvardan, bir duvara gidip geliyordu koca salonun içinde, bir an durup da satılmasını yıllardır içine sindiremediği yalıya baktığı bile yoktu. En az çeyrek saat süresince gidip geldi böyle. En sonunda, tam önümde durdu.</p>

  <p>“Hadi, anne!” dedi.</p>

  <p>“Ne hadisi?” dedim.</p>

  <p>Ama işitmedi sanki.</p>

  <p>“Hadi, anne!” diye yineledi. “Hadi, hemen yukarıya, Harici babanın yanına çıkalım seninle.”</p>

  <p>“Hiç uygun bir saat değil”, dedim. “Ortalık kararmış ya da elektrik kesilmiş olsa, belki izin verirdi odasına girmemize, ama baban bu saatte benden başka hiç kimseyi almaz odasına.”</p>

  <p>Müştak birden sararıverdi.</p>

  <p>“Ama ben yarın yüklü bir senet ödemek zorundayım”, dedi. “Üstelik, iki gün sonra Amerikalı iki meslektaşım gelecek, hem de eşleriyle birlikte. Onlara Elbistan ovasını göstereceğim”.</p>

  <p>Gülmekten kendimi alamadım.</p>

  <p>“Böylece sen de en sonunda görmüş olacaksın şu Elbistan ovasını”, dedim.</p>

  <p>O gülmedi.</p>

  <p>“Evet, anneciğim, bu da önemli, geç de olsa gerçekleşmemiş düşlerimin ovasını ve Ceyhan’ı göreceğim sonunda”, diye yanıtladı.</p>

  <p>Babasını neden görmek istediğini, neden böyle uzun süre beklediğini, neden bana çok yumuşak davrandığını çoktan anlamıştım. Ama yapılacak hiçbir şey yoktu. İstediğini elde etmesi de kuşkuluydu: Selami böylesine yoğun bir biçimde çalıştığı günlerde bizim günlük sorunlarımızla hiç mi hiç ilgilenmezdi.</p>

  <p>Oğlu da bu konuda kendisine çekmişti anlaşılan, o da kendi sorunu dışında hiçbir şey düşünemiyordu.</p>

  <p>“İnan bana, Zarife hanım, gerçekten çok sıkışmış durumdayım”, dedi, sanki annesiyle değil de bir sekreterle konuşmaktaydı.</p>

  <p>“Sabırlı ol, Müştak’çığım, babanı bilmez misin, şimdi çalışmasını kesersek, vereceği varsa da vermez istediğin parayı”, dedim.</p>

  <p>Kalktı, bir süre, öyle ayakta, çıkıp gitmekle oturup beklemek arasında duraladıktan sonra, orta pencerenin önüne gitti, gözleri yirmi bir yıl önce satılmış yalıya dikili, öylece kaldı bir süre, derin bir düşleme dalmış gibi. O da kendi yaşamının kitabını düşünmekteydi sanki. Neden sonra birden geriye döndü, önce saate, sonra bana baktı, ama hâlâ bir başka yerde gibiydi.</p>

  <p>Kolundan tutup sarstım.</p>

  <p>“Müştak, ne oluyor sana böyle, sende bir tuhaflık var”, dedim.</p>

  <p>Derin bir uykudan uyandırılmış gibi irkildi, öyle durup şaşkın şaşkın yüzüme baktı bir süre.</p>

  <p>“Bende mi?” diye sordu sonunda. “Bende mi bir tuhaflık var?”</p>

  <p>Güldüm.</p>

  <p>“Evet, sende”, dedim.</p>

  <p>“Hayır, bende bir tuhaflık yok, anneciğim”, dedi Müştak. “Şu yalıya baktım da her şey bir korkunç görünmeye başladı gözüme”. Karşımdaki koltuğa oturdu, bir kez daha saate baktı. “Olur şey değil, saat dörde geliyor! Evet, ne diyordum, tuhaflık bende değil, bu evde”, diye söylendi. Arkasından, hiç böyle bir alışkanlığı yokken, sehpanın üstündeki paketten bir sigara alıp yaktı, derin bir nefes çekti, hemen arkasından da öksürmeye başladı.</p>

  <p>“Sen sigaraya mı başladın?” diye sordum.</p>

  <p>Müştak sigarayı söndürdü, gene öksürdü, sonra derin derin soludu.</p>

  <p>“Hayır, anne, sigaraya başlamadım, öyle bir esti işte, sıkıntıdan olmalı, gerçekten çok zor durumdayım”, dedi.</p>

  <p>Gülmekten kendimi alamadım.</p>

  <p>“Müştak’çığım, sanırım, sen çok acıktın. Babana çekmişsin, o da hiç bilmez acıktığını; bu yüzden düşünemedim sana yemek vermeyi; hemen bir şeyler hazırlayayım sana”, dedim.</p>

  <p>Kendini koltuğa atmış, gözlerini tavanda bir noktaya dikmişti. İşitmedi ya da işitmemiş gibi davrandı.</p>

  <p>Hemen kalkıp mutfağa gittim; ocağa bir iki yemek koydum, sonra dönüp sofrayı kurdum, iki üç dakika sonra da yemeklerini getirdim.</p>

  <p>“Hadi, buyur”, dedim.</p>

  <p>Hemen gelip oturdu sofraya, hiçbir şey söylemeden, şaşırtıcı bir hızla, arada bir salçasına ekmek banarak tas kebabını yedi, sonra, gene şaşırtıcı bir hızla, sanki bir yere yetişecekmiş gibi, pilavını da yiyip bitirdi. Arkasından, iki elma, bir armut soydu, onları da çabucak indirdi mideye, bir koşuyu bitirmiş gibi, derin derin soludu. Neden sonra başını kaldırıp gülümsedi.</p>

  <p>“Şu senin yemeklerin var ya, gelinlerinin hiçbirinin yemeklerinde bunların tadı yok. Ama bizim Refika da kahveyi çok güzel yapar”, dedi.</p>

  <p>“Abartmayalım”, dedim, kalkıp mutfağa gittim, ona bir de kahve yapıp döndüm, fincanı önüne koydum.</p>

  <p>“Refika’nınkini tutmasa da kahve kahvedir”, dedim.</p>

  <p>Hiçbir şey söylemeden, ağır ağır içti kahvesini, sonra kalkıp benim koltuğunun karşısındaki koltuğa oturdu. Sonra orada da duramadı, yanıma gelip elini omzuma koydu.</p>

  <p>“Ama sen... ama sen... sen yemek yemedin!” dedi. “Peki, neden? Acıkmadın mı?” diye sordu.</p>

  <p>Sorusuna güldüm: sanki bilmiyordu!</p>

  <p>“Ben hep babanla yerim”, dedim.</p>

  <p>“İyi de babam akşama kadar, hatta akşam da dönmezse?” diye üsteledi.</p>

  <p>“Alışkınım, beklerim”, dedim.</p>

  <p>“Beklersin, beklersin, ama bir de açlığa dayanmak var işin içinde. Şu anda saat kaç, biliyor musun?” diye sordu.</p>

  <p>Bakmama gerek kalmadı, duvardaki saat bu soruyu bekliyormuş gibi beşi vurdu. Elimde olmadan güldüm.</p>

  <p>“Ooo! Saat topu topu beşmiş daha, ben alışkınım, sekize, dokuza kadar da bekleyebilirim”, dedim.</p>

  <p>Beklerdim gerçekten, ilk kez olmuyordu bu, bizimkinin kimi zaman masasının başında uyuyakalıp on ikilere kadar inmediği bile olurdu. Arada sırada, çok acıktığım zaman da bir dilim ekmek ya da bir elma yiyerek giderirdim açlığımı. Ama Müştak bana hiç benzemiyordu, karnını iyice doyurmuş olmasına karşın, her dakika biraz daha artıyordu sabırsızlığı. Kalktı, salonun içinde bir aşağı, bir yukarı dolaşmaya başladı gene. Nerdeyse bir saat gidip geldi böyle. Dahası, tüm bu dolaşma sırasında, bir kez olsun aşağılara, yirmi bir yıl önce satılmış yalıya bakmadı. En sonunda, önemli bir yerden önemli bir komut almış gibi zınk diye durdu önümde.</p>

  <p>“Anneciğim, ben çıldıracağım nerdeyse: yalvarırım, yukarıya çık da bir bak şu adama”, dedi. “Öldü mü, yoksa <em>Das Kapital</em>’ine mi daldı gene?”</p>

  <p>Onu yatıştırmaya çalıştım, olmadı. Kendisi gitmeye kalktı. Olacak şey değildi bu. Onu hiç böyle gergin görmemiştim. Elleri, çenesi, tüm bedeni titremeye başlamıştı, bir çılgınlık yapabilirdi.</p>

  <p>“Odasına çıkacak olursan, bir daha tek çek koparamazsın ondan”, dedim.</p>

  <p>“Olsun, çıkmak, onu uyandırmak, dünyaya döndürmek istiyorum”, deyip kapıya yöneldi.</p>

  <p>“Müştak, bir dakika!” diye bağırdım, hemen sonra da yolunu kestim. “Bana bir saat süre ver. Bir saat içinde inmeyecek olursa, birlikte çıkarız yukarıya, sana ana sözü!” dedim.</p>

  <p>Müştak elini göğsüne koyup başını önüne eğdi.</p>

  <p>“Peki, senin dediğin olsun!” dedi, dönüp oturdu yerine.</p>

  <p>Selami de, konuşmamızı işitmiş gibi, aradan bir değil, yarım saat bile geçmeden indi aşağıya. Ama benim bildiğim Selami değildi sanki. Yüzüne yukarılarda bir yerlerden anlatılmaz bir ışık vurmuş gibiydi, ya da ışık yüzünden yayılmaktaydı. Çok tuhaf, bakışı ve devinimleri de değişmişti. Varlığından çevresine nerdeyse gözle görülür bir mutluluk, bir dinginlik yayılmaktaydı.</p>

  <p>“Selami, Selami, sende bir şey var, çok tuhaf bir şey, sanki başka bir insan olmuşsun ya da en az yirmi yaş gençleşmişsin”, dedim.</p>

  <p>Anlatılamayacak kadar güzel bir gülümseme belirdi yüzünde, nerdeyse tüm varlığında.</p>

  <p>“Bitirdim”, dedi.</p>

  <p>“Bitirdin mi? Tanrı’ya şükürler olsun!” dedim, daha doğrusu haykırdım. Sonra boynuna atıldım, alnını, yanaklarını, burnunu, dudaklarını, çenesini öpüp duruyor, sımsıkı sarılıyordum ona. “Bitirdin! Demek bitirdin! Geç de olsa bitirdin sonunda! Tanrı’ya şükürler olsun!” diye yineleyip duruyordum. Tüm yaşamım boyunca bu denli rahatladığımı, bu denli mutlu olduğumu anımsamıyorum. Gözlerim Selami’den başka hiç kimseyi, hiçbir şeyi görmüyordu. Müştak’ın varlığını bile unutmuştum.</p>

  <p>İlk Selami vardı Müştak’ın varlığının ayrımına.</p>

  <p>“Ooo! Bizim Müştak da buradaymış!” dedi. “Müştak’ çığım, seni hangi rüzgâr attı buraya?”</p>

  <p>O zaman toparlanır gibi oldum, açıklamayı ben yaptım.</p>

  <p>“Müştak’çığım çok sıkışmış, senden yardım istemeye gelmiş. Umarım, bu mutlu gününde onu geri çevirmezsin”, dedim.</p>

  <p>Selami kaşlarını çattı birden.</p>

  <p>“Peki, benden nasıl bir yardım istiyormuş?” diye sordu, sanki orada olmayan bir üçüncü kişiden söz ediyordu.</p>

  <p>Müştak yanıtımı beklemedi, dosdoğru kendisi girdi konuya: on bin liraya gereksinimi olduğunu söyledi.</p>

  <p>Selami öyle durup düşündü bir süre, sonra incecikten gülümsedi.</p>

  <p>“Bu kadar parayı ne yapacaksın ki?” diye sordu.</p>

  <p>Çok tuhaf, Selami’nin alay eder gibi bir havası vardı. Ama Müştak bunu ayrımsayabilecek durumda değildi.</p>

  <p>“Amerikalı iki meslektaşımla eşlerine Elbistan ovasını göstereceğim; onları kendim çağırdım, iki gün sonra burada olacaklar”, dedi.</p>

  <p>Selami gözlerini tavanda bir noktaya dikerek düşündü bir süre.</p>

  <p>“Elbistan ovasını tez konusu olarak seçtikten sonra Amerika Birleşik Devletleri’ne gitmiştin. Şimdi de Amerikalı dostlarını alıp Güney Kutbu’na gitmelisin bence. Neden dersen, Elbistan’a en uzak yer orası”, dedi, tuhaf bir biçimde gülümsemeye, sonra da basbayağı gülmeye başladı, “Bu yolculuğun parasını da vermek isterdim sana. Ama çok ters bir zamanda geldin, Müştak’çığım, şu sıralarda ben de çok sıkışık durumdayım”, diye ekledi.</p>

  <p>“Ters bir zamanda geldin de ne demek?” diye atıldım. “En mutlu, en rahat gününde geldi oğlan!”</p>

  <p>Ama Selami hiç etkilenmedi.</p>

  <p>“Zor günler şimdi başlıyor”, dedi.</p>
</body>
</html>
