<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sonuncu</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <h1>I</h1>

  <p>“Sen bu kitabı ne zaman bitireceksin, orasını bilemem, ama ben onun yazılma öyküsünü çok daha önce bitireceğim”, deyip de evlilik yaşamımızda ilk kez Selami’nin tepesini attırdığımda, Müştak on dört, Müşerref on iki, ikizler dokuz yaşındaydı, yani bizimki topu topu sekiz yıldır çalışmaktaydı <em>Serencam</em>’ının üzerinde. Ancak o günlerde sekiz yıl çok uzun bir süre gibi görünüyordu gözüme. Tam sekiz yıl süresince sabahtan akşama, akşamdan gece yarılarına kadar bir masanın başında yazıp yazıp yırtmasını, yırtıp yırtıp gene yazmaya başlamasını da bir tür delilik olarak değerlendiriyordum. Daha da kötüsü, Selami bu kitapla beni aldatıyormuş gibi bir duygu çöreklenmişti içime, ne yaparsam yapayım, yakamı bırakmıyordu bir türlü, her geçen gün biraz daha fazla duyuruyordu ağırlığını. “Durup dururken bu kitap da nerden çıktı şimdi?” diye söylenip duruyordum. Yalan değil, Selami çok, ama çok büyük bir kitap yazma tasarısından yeni tanıştığımız günlerde de söz etmişti, daha sonra da arada bir dönmüştü bu konuya, ama hiç ayrıntıya girmeden ve hep “ileride”, “günün birinde”, “kafam ve bedenim iyice hazır olunca” türünden belirsiz sözler eşliğinde. Bu yüzden olacak, <em>Serencam</em> her şeyden önce bir savunma aracı, öğrenimine yaraşır bir uğraş seçmesi gerektiğini söyleyenleri susturma gerekçesiymiş gibi geliyordu bana. Ayrıca, kesin de konuşsa, yazmaya başlamış da olsa, zamanının en büyük bölümünü kitabına ayırsa da üzülmezdim; üzülmek şöyle dursun, gönülden desteklerdim çabasını. Ama o günlerde <em>Serencam</em> oldukça uzak bir geçmişten, Selami’nin delikanlılık döneminden kalmış bir düşün, yani fazlasıyla bulanık bir tasarının adıydı yalnızca, tek işlevi de benim gözümde Selami’nin çekiciliğini biraz daha artırmak, nerdeyse sonsuzlaştırmaktı.</p>

  <p>Bu gözlemim bizi uzaktan tanıyanları şaşırtabilirdi kuşkusuz. “İyi hoş da çiçeği burnunda bir genç kız kendisinden on dört yaş büyük bir adamı nasıl bu denli çekici bulabilir?” diye sorabilirlerdi. Bu arada, Selami’nin hiç de öyle çekici, hiç de öyle yakışıklı bir adam olmadığını kesinleyenler de çıkabilirdi. Bunu beni görmüyormuş gibi davranarak kulağıma doldura doldura söyleyenler de olmuştu. Ama, kim ne derse desin, ben hep çekici bulmuşumdur Selami’yi. Örneğin insanın maymundan geldiği gibi aykırı savlarının altında bile derin bir düşüncenin yattığına inanmışımdır.</p>

  <p>İlk kez Felsefe Bölümü’ndeki ikinci yılımda görmüştüm onu: salı ve perşembe günleri, bir Fransız profesörün çevirmenliğini yapıyor, bu arada, hemen her derste, adama hepsi birbirinden ilginç sorular sormaktan, hatta birtakım gözlemlerde bulunmaktan da geri durmuyordu. Diyeceğim, çekici olduğu kadar da bilgiliydi Selami. Ama bizlere çevirmenliğini yaptığı Fransız profesörden de uzaktı nerdeyse. Koltuğunun altında bir <em>Littré</em> ve birtakım fransızca kitaplar, Fransız profesörle birlikte gelip gene onunla birlikte çıkıp gidiyordu. Sınıfa girip çıkarken göz göze geldiğimiz olmuşsa da tek sözcük söylememiştik birbirimize, bir “Merhaba” ya da “Günaydın” dediğimiz bile olmamıştı. Ne olursa olsun, bu adam tuhaf bir biçimde çekiyordu beni, haftanın iki günü, ikişerden dört saat süresince gözlerimi ondan ayıramıyordum bir türlü. Derken, nisan ortalarında bir gün, Fransız’ın “Anlattıklarımız konusunda sorusu olan var mı?” diyeceği tutmuş, ben de ona kendi dilinde sıradan bir soru sormuştum. Adam “Güzel bir soru!” diye başlayarak oldukça uzun bir yanıt vermişti soruma, Selami de soruyu ve yanıtını sürekli bana bakarak türkçeye çevirmişti. Benim için umulmadık bir şeydi bu. Ama oluntuların en güzeli dersten sonra gerçekleşmişti: Selami sınıftan hep Fransız profesörle birlikte ayrılırken, o gün ilk kez değiştirmişti bu alışkanlığını: kaçmamdan korkarmış gibi hızlı adımlarla yanıma gelmiş, “Sorunuz gerçekten çok ilginçti; üstelik, yanıtı da içindeydi. Sizi kutlayabilir miyim?” diyerek elini uzatmıştı bana.</p>

  <p>Haziranın ikinci haftasının başında, nikâh memurunun karşısındaydık. Nikâhımız kıyıldıktan en fazla sekiz saat sonra da Paris’te.</p>

  <p>Belirtmeme gerek yok ya ben gene de belirteyim: çok mutlu bir yaşam sürmeye başladık. Ben orta düzeyde bir ailenin kızıydım, babam birkaç yıl önce ölmüş, annemse emekli bir öğretmenle evlenerek onunla Ege kıyısında küçük bir kasabaya taşınmıştı. Bana gelince, sıradan bir öğrenci yurdundan çıkıp bir Osmanlı paşasının görkemli yalısına yerleşmek biraz başımı döndürmüştü, biraz da korkutmuştu doğrusu. Ama Selami öyle candan, öyle anlayışlıydı ki onunla her yerde kendi doğal ortamımdaymış gibi rahattım. Evliliğimizin ilk aylarında bu tür ayrıntılar üzerinde durmaya zamanım da olmuyordu ayrıca. Ben fakülteyi bırakmıştım, Selami’yse Fransız dostuna artık derslerine düzenli biçimde katılamayacağını, dolayısıyla bundan böyle çevirmenliğini yapamayacağını söylemişti; artık on beş yirmi günde bir, o da hatır için gidiyorduk adamın derslerine. Anlattıklarını büyük bir ilgiyle dinlediğimizi de söyleyemezdik. Selami’nin o sırada son günlerini yaşamakta olan babası, Kandilli’de koca bir tepeyi birbirinden güzel konaklarla donatmış olan Hayrettin bey, nerdeyse her görüşmemizde, artık evlendiğine, çok yakın bir tarihte de baba olacağına göre, Selami’ye öğrenimine uygun bir iş bulması gerektiğini yineleyip durmaktaydı. Haksız da sayılmazdı doğrusu. Bizimki Sorbonne’dan felsefe diploması almış, üstüne üstlük bir de doktora yapmış olduğuna göre, üniversitede görev alıp hızla yükselebilirdi. Yeni evlendiğimiz dönemde arkadaşları birtakım üniversitelerden çok güzel öneriler getirmişlerdi. Çalışabilirdi elbette, bir büyükelçi, bir genel müdür, en azından bir profesör olabilirdi, özel bir iş de kurabilirdi, örneğin büyük bir yayınevi kurup ülkemizde felsefe ve insan bilimlerinin yaygınlaşmasına katkıda bulunabilirdi. Politikaya da atılabilir, ülkenin yönetiminde önemli görevler üstlenebilirdi, ama o dudak büküyordu tüm bunlara. “Evet, bilim pazarında da, politika pazarında da çok yüksek konumlara erişebilirdim belki, ama ereğime ulaşmak için kişiliğimden ödün vermem, yalancılarla, hırsızlarla uzlaşmam gerekirdi, bunlar da benim yapabileceğim şeyler değil. Benim tek bir amacım var ve tüm yaşamımı bu amaç yönlendiriyor: kitabımı yazacağım”, diyerek kapatıyordu konuyu. Ne kitabı? Nasıl bir kitap? Adını <em>Serencam</em> koymuştu, bunu biliyorduk, ama tüm bildiğimiz de buydu. İçeriğine gelince, bu konuda en ufak bir bilgi vermiyordu. Kendisi de bilmiyormuş gibi bir izlenim uyandırıyordu insanda. İki duvarı silme kitap dolu koca bir kitaplığı, çatı katında da Boğaz’a ve karşı kıyılara bakan güzel bir çalışma odası vardı. Arada sırada bir iki kitap karıştırdığı, masasının başına oturup kalın kalın defterlere bir şeyler karaladığı oluyordu ya bunu kitap yazmak, hatta yazılacak kitap için bir hazırlık çalışması yapmak diye nitelemek gülünç kaçardı bence. Kendisi de “Yazıyorum” demiyordu ayrıca, “Yazacağım”, diyordu. Ne olursa olsun, belli bir uğraş alanı seçip çalışmasını önerenler karşısında hep direnmişti Selami, “İyi de kitabım ne olacak o zaman, kitabımı siz mi yazacaksınız?” demişti her seferinde. Babasıyla da böyle konuşmuştu hep. O da boyun eğmişti sonunda. Belki tek çocuğuyla bozuşmayı göze alamamış, belki de Sorbonne’da felsefe okuyup çifte diplomayla dönmüş olan bu genç adam böylesine direndiğine göre bir bildiği olması gerektiğini düşünmüştü. Ne var ki, yıllar birbiri ardından geçip giderken, Selami’nin hiçbir şey yapmaması kafasını karıştırıyor, kafası karıştığı için de ikide bir dönüyordu bu soruna.</p>

  <p>Konuyu son kez açtığında ben de aralarındaydım. Tepedeki büyük köşkün ikinci katındaki odasında, Hayrettin bey yatıyor, biz oturuyorduk, güneş batmak üzereydi. Ellerine dayanarak güçlükle doğrulup oturduktan sonra, gözlerini Selami’ye dikerek derin derin içini çekmiş, “Bana öyle geliyor ki bir daha kalkamayacağım bu yataktan, öğrenimine yaraşır bir işe girdiğini de, kitabını bitirdiğini de göremeyeceğim. Kısacası, gözlerim açık gideceğim tahtalı köye. Hiç değilse şu yazmayı düşündüğün kitabın nasıl bir kitap olacağını söyleyebilir misin bana?” demişti.</p>

  <p>Selami babasının tam karşısındaki pencerenin on beş on altı metre ötesindeki yaşlı çınarı göstermişti o zaman.</p>

  <p>“Şu gördüğün koca çınar var ya, işte tam onun gibi bir yapıt, hem yere, hem göğe doğru gelişen, böylece yaşamın tam odağına yerleşen bir kitap yazacağım, babacığım”, demişti.</p>

  <p>Bir kitap hem yere, hem göğe doğru nasıl gelişirdi, yaşamın tam odağına yerleşmek ne demekti? Hayrettin bey bu konularda tek soru sormamıştı, tümcenin görkemi yetmişti ona, gözleri dolmuştu birden, Selami’yi eliyle yanına çağırarak yanaklarını öpmüş, sonra da elini avuçlarına alıp var gücüyle sıkmıştı.</p>

  <p>“Tamam, işte şimdi anladım, oğlum; yaz kitabını, ben her zaman arkandayım”, demiş, sonra da bana dönerek “İşte biz böyle bir aileyiz, gelin hanım, yaşamın tam odağına yerleşen büyük işler başarmak için yaratılmışız”, diye eklemiş, sonra gözlerini Selami’nin gözlerine dikerek “Ne tür bir kitap yazacaksın peki? Büyük bir roman mı var kafanda?” diye sormuştu.</p>

  <p>Bizimki tiksinmiş gibi yüzünü buruşturmuştu o zaman.</p>

  <p>“Baba, ben felsefeciyim; kitabımın romanla da, öyküyle de, şiirle de en ufak bir ilgisi olmayacak”, demişti.</p>

  <p>Hayrettin bey bu yanıtı da çok beğenmişti.</p>

  <p>“Anladım, senin gözlerin çok daha yukarılarda, bu da çok güzel bir belirti”, demiş, sonra, yüzünde mutlu mu mutlu bir gülümseme, bir kez daha bana dönmüş, “İşte biz böyle bir aileyiz, gelin hanım, büyük işler, kutsal görevler için yaratılmışız”, diye eklemişti.</p>

  <p>İçimden gülmüştüm bu sözlere. Ne var ki bir hafta sonra, Hayrettin bey dünyamızdan göçtüğü zaman aynı sözler başka türlü görünmüştü gözüme. “Belki de gerçeği dile getiriyordu”, demiştim. Öyle ya, kısa bir süre dışişleri bakanlığı da yapmış olan paşa dede Boğaz’ın bu yakasında kendi beyliğini kurmak istemiş, bu nedenle de yememiş, içmemiş, merkez Kandilli olmak üzere, Üsküdar’la Beykoz arasında hepsi birbirinden büyük, hepsi birbirinden değerli bir sürü arsa kapatmış, kıyıda da herkesi hayran bırakan görkemli bir yalı yaptırtmıştı. Bu arada, Taksim’i, Şişli’yi, Karaköy’ü ve Eminönü’yü de öksüz bırakmamış, oralarda da birbirinden değerli hanlar, apartmanlar, arsalar almıştı. Oğlu Hayrettin beyse, Kandilli’deki köşkler başta olmak üzere, bu arsaların çoğunda hepsi birbirinden görkemli yapılar yükseltmiş ve tepeye yepyeni bir kimlik vermişti. Atalarınınkinden çok farklı bir alan seçmiş olmakla birlikte, Fransa’dan çifte diplomayla döndükten sonra, Selami de özgünlük ve görkemlilikte onların bıraktıklarından geri kalmayacak, onların şanına yaraşır bir kitap yazmaya hazırlanıyordu. Ama nasıl bir kitap? Bunu ben de merak ediyordum doğrusu.</p>

  <p>“Peki, nasıl bir kitap yazacaksın, Selami?” diye soruyordum.</p>

  <p>Selami çocuksu bir soruyla karşılaşmış gibi anlayışla gülümsüyordu.</p>

  <p>“Yaratıcı bir insansan, olmayacak bir düşten, tutarsız bir düşünceden, sıradan bir görüntüden, kısacası her şeyden bir kitap çıkarabilirsin, sevgilim, hem de çok özgün ve çok düzgün bir kitap”, diyordu.</p>

  <p>“Nasıl yani?” diyordum.</p>

  <p>Duralamıyordu bile.</p>

  <p>“Yepyeni bir dille ve hiç söylenmemiş şeyler söyleyen bir kitap”, diye yanıtlıyordu.</p>

  <p>“Peki, bana somut bir örnek verebilir misin?” diye üsteliyordum.</p>

  <p>Anlayışla gülümsüyordu.</p>

  <p>“Örneğin şu bizim salak profesöre sorduğun sorudan, şu karşındaki görünümden ya da tek odalı bir kulübede genç bir çiftin bir gecelik yaşamından dev bir kitap çıkarılabilir. Gerçek başyapıtlar çok küçük, çok önemsiz gibi görünen şeylerden doğmuştur genellikle”, diyordu.</p>

  <p>“Bu bir örnek sayılmaz bence, çünkü sen bir felsefe kitabı yazmak istiyorsun”, diyordum.</p>

  <p>Kaşlarını çatıyordu bizimki.</p>

  <p>“Aç Platon’u, Sokrates’in söyleşimlerini oku: en küçük, en sıradan gözlemlerden en derin gerçeklere ulaşıldığını görürsün”, diyordu.</p>

  <p>“Senin kitabın da böyle küçük şeylerden mi oluşacak? Konuyu kavramamı sağlayacak birkaç örnek daha verebilir misin bana?” diyordum.</p>

  <p>Gene anlayışla gülümsüyordu Selami.</p>

  <p>“Sevgilim, şimdi sana tasarımı ayrıntılarıyla anlatacak olursam, tüm özgünlüğünü yitirir, anlatılmış, konuşulmuş, kısacası, kullanılmış bir konuya dönüşür ister istemez, yani tükenir bir bakıma, oysa ben hiç mi hiç el değmemiş, sözü bile edilmemiş gerçeklere ulaşmak ve onları yazmak istiyorum”, diye yanıtlıyordu hemen, sonra da “Bu konu kapanmıştır”, dercesine gözlerini tavanda bir noktaya dikiyordu.</p>

  <p>Bana da susmak kalıyordu kala kala, kendisi açmadığı sürece tek soru sormuyordum bu konuda. Sorma gereksinimi de duymuyordum artık. Benim anladığım kadarıyla kendisi için de bulanık bir tasarıydı Selami’ninki, belki tasarı bile değildi, bir gençlik düşüydü yalnızca. Düşün sürdüğünün biricik belirtisi de gerek evde, gerek dışarıda, gazetede okuduğu bir yazıdan, aramızda geçen bir konuşmadan, bir sokak satıcısının bağırmasından, lokantada herhangi bir garsonun aykırı davranışından esinlenerek sürekli cebinde taşıdığı küçücük deftere bir şeyler yazmasıydı. Bunlar da dev bir başyapıt düşüncesiyle kolay kolay bağdaştırılamayacak edimlermiş gibi geliyordu bana. “Tuhaf bir alışkanlık işte”, deyip geçiyor, üzerinde durmuyordum. Durmam da zordu ayrıca. O günlerde balayımızı yaşıyor, gezip tozuyor, nerdeyse her akşam bir başka yerde oluyorduk. Ama, bana kalsa, hep yalımızda ya da bahçemizde, Selami’yle baş başa kalmak isterdim, çünkü yalnızca boyuna bosuna, güzel yüzüne değil, sesine, devinimlerine, bilgisine, gözlemlerine, şakalarına da hayrandım. Dışarıda, lokantalarda, kahvelerde, tiyatrolarda, hatta arkadaşlar arasında bütüncüllüğümüz yaralanıyormuş, en azından evimizde ya da bahçemizde baş başa olduğumuz zamanlardaki yoğunluğuna erişemiyormuş gibi bir duygu uyanıyordu hep bende, elim avucundayken bile Selami’yi özlüyordum nerdeyse.</p>

  <p>Bereket, yemeğimizi nerede yersek yiyelim, kaçta dönersek dönelim, her gece, yatmadan önce, karşı karşıya oturup birer sigara yakarak ağır ağır konyaklarımızı yudumlamak gibi güzel bir alışkanlık edinmiştik. Bu arada, kimi zaman benim isteğim üzerine, kimi zaman benim istememi de beklemeden, Selami Paris anılarını anlatıyor, Fransız dilberleriyle yaşadığı geçici aşkları anlatmaktan da çekinmiyordu. Çekinmek şöyle dursun, yatma saatimize doğru özellikle bu konulara getiriyordu sözü, istediği sonuca da ulaşıyordu. Kısa sürede tam dört çocuğumuz oldu: Müştak’ı Müşerref, Müşerref’i de ikizler, yani Müşfika’yla Müşfik izledi. Selami çocuklarının hepsini de çok sevdi, onlarla sürekli bir biçimde, hem de yakından ilgilendi. Daha dört beş aylık olmalarına bakmadan onlarla konuşuyor, kucağında ya da arabalarında bahçeye çıkarıp dolaştırıyor, sanki onların kitabını yazacakmış gibi en ufak devinimlerine dek her şeylerini izliyor, çıkardıkları en sıradan sesleri bile can kulağıyla dinliyor, gelişmelerinin hiçbir evresini gözden kaçırmamaya çalışıyor, daha iki üç yaşlarında da onlara yüzme öğretmeye kalkıyordu. Daha şimdiden geleceklerini düşünüyor, hangisine hangi uğraşın uygun düşeceğini saptamaya çalışıyordu. Bu arada, Müştak’ın doğumundan iki hafta sonra, yalının nemli ortamının çocuğun sağlığı açısından zararlı olup olmadığını sormam üzerine, tepedeki konakların en büyüğüne taşınmayı önerdi. Kararını vermesinden üç dört gün sonra da taşındık. Bir yabancılık da çekmedik. Konak sanki yalı örnek alınarak yapılmıştı. Eşyalarımızı üç aşağı beş yukarı oradaki düzene göre yerleştirdik. Yaptığımız tek değişiklik, oğlumuzun gözleri önünde hep parlak bir örnek bulunsun da küçük başarılarla yetinmesin diye Selami’nin üniversite ve doktora diplomalarını çerçeveletip salonun duvarına asmak oldu.</p>

  <p>Selami’nin yazacağı büyük yapıta, <em>Serencam</em>’a gelince, artık çok seyrek olarak, hem de nerdeyse gönülsüzce, konuyu ben açtığım zaman söz ediyordu ondan, çoğu kez de “Şimdilik hazır değilim, ama hazırlanıyorum, kafamın bir yanı sürekli onda, bundan hiç kuşkun olmasın”, demekle yetiniyordu. Buna hazırlık denilebilirse, tüm yaptığı belli saatlerde çalışma odasına çekilip kitap okumak, bu kitaplarda ilgisini çeken satırların altını çizmek, zaman zaman da birtakım defterlere okudukları konusunda görüşlerini yazıp altlarına da yazıldıkları saati, günü, ayı ve yılı eklemekti. Kendisine söylemiyordum ya yazmaktan vazgeçtiğini ya da vazgeçmek üzere olduğunu düşünmeye başlıyordum artık. Doğrusunu söylemek gerekirse, ben kendi payıma fazla bir üzüntü de duymuyordum bundan. Ama 21 ocak 1944 gecesinin sabahında, yani bizim ikizlerin üç yaşına girişlerini kutladığımız günün ertesinde, Selami yaşama düzenini birden değiştiriverdi.</p>

  <p>Evet, böyle, 22 ocak 1944 sabahı, saat yediye doğru, yani bizimkinin genellikle derin derin uyuduğu bir saatte, gözlerimi açıp da sol yanımın boş olduğunu görünce, şaşırıp kaldım, hemen sonra, yatağımızın ayak ucunda Selami’nin pijamasını, bir iskemlenin üstünde de gündelik giysilerini gördüğümdeyse, şaşkınlığım korkuya dönüştü. “Paris’e, ikide bir sözünü ettiği eski sevgililerinden birine dönmüş olmasın?” dedim, bunalacak gibi oldum, başım döndü, olduğum yere çöküverdim. En az çeyrek saat sonra kalkabildim, titreye titreye salona, kitaplığa, çocukların odalarına, tuvalete baktım, alt kata inip tüm odalarda aradım bizimkini, balkona çıkıp çevreyi kolaçan ettim. Bütün gece kar yağmıştı, her yer apaktı, ama evin çevresinde tek bir ayak izi görünmüyordu. Kendimi bir koltuğa attım, “Tanrım, nereye gitmiş olabilir ki bu adam? Bu havada ne zaman çıkıp gitmiş olabilir ki?” diye söylendim durdum. Giysi dolabına baktım, en sevdiği giysisini: lacivert takımını giymiş, ama paltolarının hiçbirini almamış olduğunu gördüm, büsbütün şaşırdım. Böyle bir havada iki dirhem bir çekirdek giyinip de üzerine bir yağmurluk bile almamış olması büsbütün şaşırttı beni. Belki şaşkınlıktan, belki seçkin bir yere gidecekmiş gibi giyinmiş olmasından, belki de kış günlerinde oraya ancak iki üç haftada bir çıktığını bildiğimden, Selami’nin çatı katındaki çalışma odasında olabileceği en az yarım saat sonra geldi usuma, hemen fırladım yerimden, uçar gibi çıktım yukarı.</p>

  <p>Evet, oradaydı bizimki.</p>

  <p>Lacivert takımını, beyaz gömleğini giyip açık mavi bir kravat takmış, ayaklarında rugan kunduralar, önünde koca bir defter, defterin üstünde bir dolmakalem, o güne kadar Boğaz’a ve karşı kıyılara bakan pencerenin önünde dururken, şimdi kapının karşısındaki duvarın dibine çekilmiş olan çalışma masasının başında, gözleri boş duvara dikili, kımıldamadan oturuyordu öyle, görenler bir düğüne ya da bir şölene gitmek üzere hazırlanmış olduğunu düşünebilirlerdi. Ama ben onu bu durumda görünce hiçbir şey düşünemez oldum.</p>

  <p>“Selami, sevgilim, burada ne yapıyorsun böyle?” diye sordum.</p>

  <p>“Görüyorsun, oturuyorum işte”, dedi.</p>

  <p>“Peki, bu kılık ne böyle?” dedim.</p>

  <p>“Kılığımın nesi var ki?” diye sordu.</p>

  <p>“Düğüne gidecekmiş gibi giyinmişsin”, dedim.</p>

  <p>“Şu anda benim için çok, ama çok daha önemli bir şey söz konusu, Zarife, yazacağım kitap söz konusu; bu sabah başlamaya karar verdim”, dedi, sonra, fazla kesin ya da fazla yüksekten konuştuğunu mu düşündü, nedir, gülümsemeyi denedi. “Belki de gelir diye düşünmüştüm”, diye ekledi.</p>

  <p>“Kim gelecekti ki?” diye sordum.</p>

  <p>Gene gülümsedi.</p>

  <p>“Kim gelsin istiyorsun ki, Zarife? İlk tümce elbette”, dedi. “İlk tümce bu sabah gelebilirmiş gibi bir duygu doğmuştu içime”.</p>

  <p>“İlk tümce mi? Neyin ilk tümcesi?” dedim.</p>

  <p>Bu kez suratını ekşitti.</p>

  <p>“Neyin ilk tümcesi olacaktı ki, Zarife?” dedi. “Neyin ilk tümcesi olsun istiyorsun ki? Kitabın, yani <em>Serencam</em>’ın ilk tümcesi elbette”.</p>

  <p>Çok şaşırdım.</p>

  <p>“Ben senin o konuyu çoktan unuttuğunu sanıyordum”, dedim.</p>

  <p>“Hayır, Zarife, unutmadım, <em>Serencam</em> hiçbir zaman çıkmadı aklımdan”, deyip derin bir soluk aldı, sonra elini yüreğinin üstüne koydu. “<em>Serencam</em> hep buradaydı, ertelemiştim yalnızca, çocuklar nedeniyle, evin tüm yükünü senin üstüne yıkmamak için ertelemiştim, ama kitap hep burada duruyordu. Ne olursa olsun, elimi çabuk tutmalıyım artık: yaşım elliyi bulacak nerdeyse, zaman her dakika biraz daha daralıyor”.</p>

  <p>Bizimki yıllar yılı yalnızca düşlemekle kalmıştı kitabını, şimdi de dakikalardan söz ediyordu. Gülmekten kendimi alamadım.</p>

  <p>“İyi ya, sen de başla o zaman”, dedim.</p>

  <p>Tuhaf bir biçimde gülümsedi.</p>

  <p>“Evet, sevgilim, evet, başlayacağım”, diye yanıtladı. “Hatta başladım sayılır”.</p>

  <p>“Bu nedenle mi böyle süslendin?” diye sordum.</p>

  <p>Duralamadı bile.</p>

  <p>“Zarife, belki yüz kez söylemişimdir sana, <em>Serencam</em> sıra dışı bir kitap olacak, o bunu böyle gerektiriyor”, dedi.</p>

  <p>Peki, neden? Daha ilk tümcesi bile yazılmamış bir kitap neden böyle iki dirhem bir çekirdek giyinmeyi gerektirecekti ki? Selami herhangi bir açıklamaya girişmedi bu konuda, ben de sormadım. Masayı neden odanın en loş köşesine çektiğini sordum yalnızca.</p>

  <p>“Denizin, ağaçların, insanların, kısacası dış dünyanın kafamı karıştırmasını istemiyorum da ondan”, dedi.</p>

  <p>“Yani yaşamının kitabını yüzün duvara, sırtın kapıya dönük olarak yazacaksın, öyle mi?” diye sordum.</p>

  <p>Varla yok arası bir gülümseme biçimlendi yüzünde. Masanın yarım metre yukarısındaki dört sıra rafı gösterdi.</p>

  <p>“Şu gördüğün raflardan da daha kolay yararlanacağım”, dedi.</p>

  <p>Sonra defterinin ilk sayfasını açıp kalemi eline aldı, gözlerini bomboş sayfaya dikti. Anladım ki <em>Serencam</em>’ını yazmaya başlamak için benim çıkmamı bekliyordu.</p>

  <p>“Hadi, hayırlısı, sana kolay gelsin”, deyip çıktım odadan.</p>

  <p>Ama öyle anlaşılıyordu ki hiç de kolay değildi bu iş.</p>

  <p>Selami o günden sonra her sabah erkenden, sinekkaydı tıraş olup kravatlı, kunduralı, iki dirhem bir çekirdek çıktı odasına, tek başına, elde kalem, sabahtan akşama, akşamdan gece yarılarına kadar masasının başında kaldı, çocukların, hatta daha bir iki gün öncesine kadar kucağına alarak coşkuyla öpüp kokladığı, omzuna oturtup bahçede dolaştırdığı ikizlerin bile çalışma odasına girmelerine izin vermedi. Uzun sözün kısası, Selami beni de, çocukları da boşlayıp tümden <em>Serencam</em>’ına adadı kendini, tüm günlerini ve tüm gecelerini daha ortada olmayan, günün birinde ortaya çıkıp çıkmayacağı da bilinmeyen <em>Serencam</em> doldurmaya başladı. Arada sırada bir şeyler getirip önüne koymayacak, önüne koyduktan sonra da tepesine dikilip “Hadi, önce şunları bir bitir bakalım!” diye dayatmayacak olsam, açlığının ve susuzluğunun bile ayrımına varmayacaktı. Hayrettin bey birkaç yıl daha yaşasa da oğlunun böyle iki dirhem bir çekirdek, sabahtan akşama, akşamdan gece yarılarına kadar çalışma masasının başında oturduğunu görseydi, artık onun da düzenli ve önemli bir işi bulunduğunu düşünebilir, geç de olsa şöyle rahat bir soluk alabilirdi. Selami’nin kendisi de doğrulayabilirdi bunu. Ne olursa olsun, ben yiyecek bir şeyler götürmek ya da boş kapları almak için odasına girdiğimde, onu hep çalışma masasının başında oturur buluyordum, masasının üstü kitaplarla, defterlerle, çöp kutusu buruşturulup yırtılmış kâğıt parçalarıyla dolu oluyordu. Bizimkine ne yaptığını sorduğum zaman da işi başından aşkın bir adam havasıyla, “Ne yapayım istiyorsun ki, Zarife? Görüyorsun, kitabımı yazıyorum işte”, diye tersliyordu beni. Ne var ki, nerdeyse her iki üç haftada bir bahçıvanı kırtasiyeciye yollayıp deste deste defter getirtmesine karşın, az da olsa ilerlediğini, hatta kitabını yazdığını düşündürtebilecek bir belirti yoktu ortada. Evet, önünde birtakım defterler, defterlerin açık sayfalarında uzunlu, kısalı birtakım tümceler, hep soru belirtkeleriyle biten sözcükler görüyordum ya yüzde doksan dokuz buçuğu boş olan bu defterler de, kocaman çöp kutusundan taşan bu kâğıt parçaları da bizimkinin daha kitabının ilk tümcesini bile belirleyemediğini göstermekteydi. İkide bir kalemini defterin üzerine bırakıp dakikalar süresince bir aşağı bir yukarı dolaşması da bir başka belirtisiydi bunun. Bizimkinin durumu gizlemeye çalıştığı da yoktu ayrıca. Ama ben Tanrı’nın her günü sabahın köründe odasına çıkarak böyle dakikalar boyunca, böyle kendinden geçmiş gibi yürüdüğünü gördüm mü tutamıyordum kendimi, “Selami, ne dönüp duruyorsun böyle, yoksa benim bilmediğim bir derdin mi var?” diye soruyordum. Zınk diye duruveriyor, nerdeyse kızgın bir sesle “Kafamı karıştırma, Zarife! Görüyorsun, sözcüklerimi arıyorum! Bana bir soracağın varsa, aşağıda sorarsın!” diye tersliyordu beni, sonra da yalnız başınaymış gibi, bir aşağı bir yukarı yürümeye başlıyordu gene. Evet, böyle, ikide bir rahatsız edilmek istemiyordu, ama durumunun parlak olmadığı da ortadaydı.</p>

  <p>“Bakıyorum, en az yarım saattir hiç durmadan yürüyorsun böyle. İnsan ister istemez merak ediyor. Kafanın içinde ne var? Unuttuğun bir şeyleri mi arıyorsun?” diyordum.</p>

  <p>Bir an durup süzüyordu beni.</p>

  <p>“Kafamın içinde ne olsun istiyorsun ki, Zarife? Kitabım, yani <em>Serencam</em> var”, diye homurdanıyor, sonra hep aynı uyumla bir aşağı bir yukarı yürümeye başlıyordu gene.</p>

  <p>Susuyordum ister istemez. Ama gerginliğinin nedenini anlamıyor da değildim: Selami’nin temel sorunu kafasındakini defterine aktarmaktı; aktaramamaktı daha doğrusu. Kafasındakinin <em>Serencam</em> olduğunu yineleyip durmasına bakılırsa, kitap hazırdı orada, tüm sorun onu oradan çıkarıp kâğıda geçirmekti. Ama günler, haftalar, aylar, mevsimler geçiyor, <em>Serencam</em>’ın ilk tümcesi bile yerinden ayrılmamakta dayatıyordu. Selami de, yüzünde derin mi derin bir bunalım, hatta bedensel bir acı anlatımı, ya bir aşağı bir yukarı yürüyor, ya da bomboş bir sayfanın karşısında donmuş gibi oturuyordu. Öyle anlaşılıyordu ki boş sayfa ya da boş kâğıt Mallarmé için olduğu gibi bizimki için de bir karabasandı, ama tıpkı Mallarmé gibi bizimki de uzaklaşamıyordu ondan: boş kâğıt her şeye karşın umudun, yokluktan varlığa, sessizlikten sese, anlamsızlıktan anlama, yani <em>Serencam</em>’a geçişin umuduydu. Ama geçemediği, hep böyle boş kaldığı sürece öncelikle yokluktu. Evet, böyle, çatı katındaki odada hep bu durumda buluyordum Selami’yi. Yalan değil, çok seyrek bir biçimde bile olsa, şaşırtıcı bir hızla yazmaya giriştiğini ve bir saat, iki saat süresince nerdeyse soluk bile almadan yazdığını da görüyordum. Bu ender zamanlarda beni görmüyordu bile, getirdiklerime de elini sürmüyordu. Gene de seviniyordum ben, “Hele şükür, anlaşılan en sonunda buldu aradığını”, diye düşünüyor, ayaklarımın ucuna basarak sessizce çıkıyordum odadan. Yazık ki bir iki saat sonra usulca odaya girdiğimde bir kez daha yanıldığımı anlıyordum: Selami o coşkuyla doldurduğu sayfaları bir bir yırtıyor, <em>Serencam</em> bu parçacıklardan doğacakmışçasına, olabildiğince küçük parçalara ayırarak önüne yığıyordu onları. Kimi zaman kısa bir süre, kimi zaman bir, iki, üç saat boyunca, gözlerini bu yığına dikerek kımıldamadan oturduktan sonra, birdenbire canlanarak hepsini çöp sepetine atıp kalemi yeniden eline alıyor, bu kez de gözlerini yeni bir defterin boş sayfasına dikerek heykel gibi oturuyor, yapıtının beyninden ya da yüreğinden kalemine inmesini beklemeye başlıyordu.</p>

  <p>Böyle sürüp gidiyordu bu korkunç döngü.</p>

  <p>Söylemeye gerek var mı, bilmem, <em>Serencam</em> adını verdiği bu nesnenin beyninin içinde olduğuna, günün birinde tüm engelleri aşarak oradan kâğıda akacağına inanmakla birlikte, onun böyle boş defterin karşısında hiç kımıldamadan, şöyle rahat bir soluk bile almadan saatlerce oturduğunu görmek içimi sızlatıyordu benim. Eski güzel günleri, sevişmelerimizi, çocuklarımızın ilk sözcüklerini hecelemeleri karşısında coşmalarımızı anımsadıkça, benim Selami’m gizlice çekip gitmiş de yerini bir başkası almış gibi bir duyguya kapılıyor, bunalacak gibi oluyordum. Bereket, çabuk topluyordum kendimi. Selami’yi de arada bir omuzlarından tutup sarsıyor, “Hadi, Selami, hadi, sevgilim, yemeğimiz iyice soğudu, çocuklar seni bekliyor”, diyordum. İster istemez kalkıp geliyordu sonunda, çocukların şaşkın, ürkek ya da alaylı bakışları altında, sessizce sofraya oturuyordu. Ama öyle anlaşılıyordu ki bu <em>Serencam</em> dediği şey, zaman zaman kişisel düşmanım olarak gördüğüm bu yazılmamış kitap Selami’nin beyninin içinde ağırlığını her an, her yerde duyurmaktaydı, bir mikrop gibi girmişti oraya, günler, haftalar, aylar, yıllar geçiyor, ama o oradan çıkacak gibi görünmüyordu.</p>

  <p>Ne olursa olsun, bunca yıldır varlığını hep orada sürdürmekte olması kafamı karıştırmaya başladı, bir kuşkudur büyüdü içimde, bir kez oraya yerleştikten sonra da bir kesinlik olup çıktı. Daha da ilginci, bir süre sonra aynı kuşkuyu Selami’nin kendisinin de duymuş ve <em>Serencam</em>’ı defterden silmiş olması gerektiğini düşündüm. Kendimce birtakım kanıtlar da buldum: <em>Serencam</em>’ı yazmak üzere postu çatı katındaki odaya serdiği dönemde birkaç ay içinde iğne ipliğe dönmüş, en az dört beş yıl süresince de hep böyle kalmıştı. Ama yedi sekiz aydır nerdeyse şişman bir adamdı. Artık eski giysilerine sığmadığından eve bir terzi getirtip ölçü aldırtmış, yıllardan sonra ilk kez yeni giysiler yaptırtmış, yeni çamaşırlar almıştık. Çatı katına da şafakta çıkmıyordu artık, sabah ikilere, üçlere kadar kaldığı da olmuyordu. Ama kendisine soracak olursan, <em>Serencam</em> hep gündemdeydi. En sonunda her şeyi göze alarak kendisine de açtım bu konuyu.</p>

  <p>“Selami, sen bu kitabın hep beyninin içinde olduğunu söylüyorsun ya bunca yıldır bir türlü kâğıda aktaramadığına göre, orada olmayabileceğini hiç usuna getirmiyor musun?” diye sordum.</p>

  <p>Kaşlarını çattı hemen.</p>

  <p>“Öyle olsa, ben bilmez miyim?” diye gürledi. “Orada, beynimin içinde, sürekli duyuruyor varlığını. Ana rahminde kımıldayan bir bebek gibi. Evet, orada kuşkusuz, ama öyle anlaşılıyor ki yeterince olgunlaşmadı daha, doğacak kıvama gelmedi”.</p>

  <p>Burada susmam gerekirdi belki, ama tutamadım kendimi.</p>

  <p>“Peki, nasıl olgunlaşacak beyninin içinde? Ne zaman olgunlaşacak?” dedim.</p>

  <p>Selami büsbütün kızdı o zaman, bunca yıllık eşiyle değil de bir karşıtıyla tartışıyormuş gibi masaya bir yumruk indirdi.</p>

  <p>“Zarife, sen kendin de çok iyi bilirsin ki hiçbir şey anlamazsın bu konulardan!” dedi sert bir sesle, nerdeyse bağırdı. “<em>Serencam</em> benim sorunum, sen git, kendi işlerine bak, çocuklarınla ilgilen!”</p>

  <p>Selami tanıştığımız günden beri ilk kez böylesine sert, böylesine yukarıdan konuşuyordu benimle. Gene de tuttum kendimi, tek sözcük söylemeden kalkıp aşağıya indim. Ama öfkeden tir tir titriyordum. Onun çocuklarla ilgilenmemi söylediği gün, Müşfik’le Müşfika on iki, Müşerref on beş, Müştak on yedi yaşındaydı, yani onun düşündüğü anlamda hiçbirinin benim bakımıma gereksinimi yoktu. Dördü de okullarında başarılıydı. Ama kendisine soracak olsam, hangi okulun hangi sınıfında olduklarını bile bilmezdi belki. Açıklaması da belliydi: kitabını yazmaktaydı. Ne var ki tam on yıldır masasının başında kitabını yazmaya çabalıyor, ama kitap bir türlü ortaya çıkmıyordu. Ortaya çıkmak bir yana, daha ilk tümcesi bile belirlenmiş değildi belki. Bizimki yazıp yazıp yırtmakla geçiriyordu günlerini. Evet, böyle, buydu tüm yaptığı. Beni azarlamasından birkaç hafta sonra, odasına girip de çöp kutusunun gene kâğıt parçacıklarıyla dolup taştığını görünce, gene tutamadım kendimi:</p>

  <p>“Selami, işin gücün yazıp yazıp yırtmak mı senin? Nedir bu böyle?” dedim, parmağımla da ayaklarının dibindeki kâğıt parçacıklarını gösterdim.</p>

  <p>Kızmasını bekliyordum, ama kızmadı, çöp kutusuna ve çevresine saçılmış kâğıt parçacıklarına baktı bir süre, arkasından da eğilip bir bir toplayarak kutuya sığdırmaya çalıştı, sonra gözlerini gözlerime dikti, gülümsemeye başladı.</p>

  <p>“Bunlar birer gösterge”, dedi.</p>

  <p>“Peki, neyin göstergesi?” diye sordum.</p>

  <p>Duralamadı bile.</p>

  <p>“Söylenmemiş, daha doğrusu söylenememiş şeylerin varlığının göstergesi”, dedi.</p>

  <p>Birden şaşırdım.</p>

  <p>“Ama... ama... daha söylenmemiş olduklarına göre...” diye kekelemeye başladım.</p>

  <p>Selami yanıt vermedi, öyle dalıp gitti bir süre, sonra gene gözlerini gözlerime dikti.</p>

  <p>“Zarife’ciğim, bana öyle geliyor ki sen tüm bu söyleyemediklerimizin birer hiç olduğunu sanıyorsun; ama bence hiç de öyle değil”, dedi. “Söyleyemediklerimizin de bir varlığı vardır her zaman, hem de yüklü bir varlığı. Üstelik, söyleyemediklerimizin yanında söylediklerimiz o kadar az şey ki! Ben işte bunların, tüm bu söyleyemediklerimizin kitabını yazmak istiyorum”.</p>

  <p>“Ama söylenemediklerine göre...” diye başlayacak oldum.</p>

  <p>Selami sözlerimin arkasını getirmeme zaman bırakmadı.</p>

  <p>“Söylenememiş sözler söylenememiş olarak kalmasın istiyorum ben”, diye atıldı hemen. “Sanırım, bunun yolu da ilk kez söylenmiş sözleri bulup incelemekten geçiyor”.</p>

  <p>“İyi de bu çatı katının neresinde bulacaksın onları?” diye sordum.</p>

  <p>Acır gibi baktı bana. Sonra masanın üstündeki kitapları gösterdi.</p>

  <p>“Başyapıtlarda, yani şunların aralarında”, dedi.</p>

  <p>Bu konuda benim söyleyebileceğim pek bir şey yoktu.</p>

  <p>“Herhalde öyle olmalı”, dedim.</p>

  <p>“Evet, Zarife, kesinlikle böyle”, diye doğruladı Selami, sonra da gözlerini kapıya dikti. Anladım ki yalnız kalmak, yazıp yazıp yırtmak istiyordu gene. Söylenecek bir şey yoktu, beğensek de, beğenmesek de yaşam biçimi buydu onun. Gene de bu işin içinde büyük bir çelişki varmış gibi geliyordu bana: büyük yazarların yapıtlarında söylenmemiş, daha doğrusu ilk kez söylenmiş sözleri bulup defterine geçiriyorsa, çok kısa bir süre sonra ne diye yırtıyordu ki onları? O deftere geçirdikten sonra söylenmemiş ya da ilk kez söylenmiş olmaktan çıktıkları için mi? Yoksa bu başyapıtlarda bulduklarından esinlenerek kendisi de birtakım şeyleri ilk kez söylemeyi deneyip de başaramadığını saptadığı için mi? Yoksa çok daha kötü bir şey mi vardı bu işin içinde? Ne olursa olsun, hiç de kolay bir yaşam değildi bu Selami’nin yaşamı. Evet, şu son aylarda bayağı kilo almıştı, ama gözlerinin altı mor mordu, sesi de daha bir zayıf, daha bir titrek çıkmaya başlamıştı. Biraz rahatlamak umuduyla büyük oğlumla paylaşmaya çalıştım bu sorunları. Babasının durumunun her geçen gün biraz daha kötüye gittiğini, buna bir çözüm aramak, belki de onu bir hastaneye yatırmak gerektiğini söyledim. Ama Müştak pek de oralı olmadı, alaylı alaylı güldü, “Anneciğim, bundan daha doğal bir şey olamaz: peder beyin kitabını kendi benliğinden çıkarmaya çalıştığını sen kendin söylemiyor muydun? Öyleyse güzel bir şey bu: <em>Serencam</em>’ın ilerlemekte olduğunu gösteriyor, <em>Serencam</em> canlandıkça babam ölgünleşiyor, <em>Serencam</em> dolgunlaştıkça babam koflaşıyor”, dedi. Müşerref’e, Müşfik’e, Müşfika’ye baktım, üçü de gülümsüyordu, üçü de çok beğenmişti büyük kardeşlerinin sözünü. Bir kez daha anladım ki hiçbir yardım gelmeyecekti onlardan. Ama Selami elden gitmek üzereydi. Birkaç gün sonra, ikindi üzeri, çatı katındaki odasına girip de çöp sepetini gene küçük kâğıt parçalarıyla doldurmakta olduğunu görünce, kendimi tutamadım artık.</p>

  <p>“Bakıyorum, gene defter yırtıyorsun. Öyle anlaşılıyor ki söylenmemiş hiçbir şey yazamamışsın gene”, dedim.</p>

  <p>Bu kez hiç kızmadı nedense.</p>

  <p>“Evet, öyle oldu, Zarife, hep öyle oluyor”, dedi, derin derin içini çekti. “Tam yazmaya başlıyorum ki yazdığımın içimden değil de dışarıdan geldiğini, yani daha önce bir yerlerde söylenmiş ya da yazılmış olduğunu sezinliyorum, beynim uçsuz bucaksız bir karanlığa dönüşüyor o zaman”.</p>

  <p>Elimi omzuna bastırdım.</p>

  <p>“Görüyorum, zamanının bayağı önemli bir bölümünü defter yırtmaya harcıyorsun, bir defteri yırtmaya başlayınca da hiç elini sürmediğin boş sayfaları bile yırtmadıkça rahat edemiyorsun”, dedim.</p>

  <p>“Evet, doğru, huyum kurusun”, diye mırıldandı.</p>

  <p>Tam o anda bir çözüm geldi usuma, ya da gözlerimin önüne.</p>

  <p>“Bak, ne diyeceğim”, diye başladım. “Bak, ne diyeceğim sana, çok kalın defterler kullanıyorsun, şunları inceltemez misin?”</p>

  <p>Selami bu sözlerime şaştı.</p>

  <p>“İnceltmek mi? İnceltmek mi? Nasıl yani?” diye yineledi. “Sen de çok iyi biliyorsun ki ben çok büyük bir kitap yazmaya çalışıyorum”.</p>

  <p>“Evet, biliyorum elbette, ama daha ince, yani daha az sayfalı defterlere de yazabilirsin kitabını; nasıl olsa, tüm kitabı tek bir deftere sığdırmak gibi bir düşüncen yok herhalde”, dedim.</p>

  <p>Selami’nin gözleri parladı birden.</p>

  <p>“Zarife, sen çok akıllı bir kadınsın”, dedi. “Evet, çok akıllı bir kadınsın, her zaman söyledim bunu. Sen olmasan, ne yapardım, bilmem”.</p>

  <p>Birden gözlerim doldu. Kalktım, yanaklarını öptüm.</p>

  <p>“Bir de büyük düşler kurmayı bırakıp herkes gibi söylenebilenleri yazmaya çalışsan, ne iyi olurdu”, dedim. “Sen beni dinlersen denenmiş, yani söylenebilmiş şeyleri örnek alsan çok daha iyi edersin; yoksa hiçbir şey yazamadan ölüp gideceksin şu masanın başında ya da çıldıracaksın”.</p>

  <p>Kızmasını, “Sen bu işlerden ne anlarsın? Çık dışarı, beni rahat bırak!” diye bağırmasını, hatta beni kolumdan tutup dışarı atmasını bekliyordum, ama tuhaf bir biçimde gülümsedi bizimki. Eliyle masasının sağ yanındaki iskemleyi gösterdi bana.</p>

  <p>“Peki, sen ne yapmamı istiyorsun?” diye sordu.</p>

  <p>“Selami, az önce de söyledim, söylenmemişi ya da söylenemeyeni yazmaya çalışmaktan vazgeçmelisin artık, bırakmalısın bu düşü”, dedim.</p>

  <p>Masasının başından kalktı, bir iskemle çekip karşıma oturdu. Elini elimin üstüne koydu.</p>

  <p>“Ama hiç söylenmemişi söylemiş olanlar da var, Zarife”, dedi.</p>

  <p>“Kimmiş onlar?” diye sordum.</p>

  <p>Duralamadı bile.</p>

  <p>“Örneğin Nietzsche”, dedi. “Örneğin Kant, örneğin Dante, örneğin Mallarmé, örneğin Baudelaire, örneğin... örneğin Shakespeare, <em>to be or not to be..</em>.”</p>

  <p>“Demek ki söylenebilir şeylermiş söyledikleri. Yoksa nasıl söyleyeceklerdi?” dedim. Ondan yanıt gelmeyince de “Bence en iyisi, işe söylenebilir olanla başlamak ve söylenebilir olanı olabildiğince güzel söylemek”, diye sürdürdüm.</p>

  <p>“Yani ne yapayım istiyorsun?” diye sordu.</p>

  <p>“Benim senden istediğim bir şey yok, Selami, sana yol göstermeye de kalkmıyorum, ama bence düş gücünü boşu boşuna zorlamaktan vazgeçip herkes gibi davranabilirsin, örneğin tarihsel bir roman yazmaya girişebilirsin”, dedim.</p>

  <p>Çok tuhaf, belki de yıllardır ilk kez, Selami söylediklerimi büyük bir ilgiyle dinliyordu.</p>

  <p>“Örneğin Abdülhamit’ten Vahdettin’e, son Osmanlı padişahlarını, ülkeyi ve ulusu yükseltme yolunda attıkları dev adımları yansıtan bir roman yazabilirsin, böylece hiç söylenmemiş ya da çok az söylenmiş bir şeyler söylemiş olursun. Harici paşanın torununa da böylesi yakışır”, dedim.</p>

  <p>Selami yüzünü buruşturdu hemen.</p>

  <p>“Zarife, sen saçmalamaya başladın ya da benimle dalga geçiyorsun”, diye homurdandı. “Gerçeğin tersini söylemek söylenmemişi söylemek olmaz, yalan söylemek olur”.</p>

  <p>“Hayır, Selami, saçmalamıyorum, seninle dalga da geçmiyorum, ama bu yolu beğenmedinse, başka bir yol önereyim sana, en ünlü romancılarımızın en sık başvurdukları yolu”, dedim: “son birkaç yılda Avrupa ülkelerinde başarı kazanmış üç dört romanı okuyup başlıca kişilerini, oluntularını ve izleklerini inceleyip içlerinde en sevdiklerini ayır, bunları küçük değişiklerle yeniden kurgulayarak dört beş yüz sayfalık bir roman ya da deneme oluştur, iki üç hafta içinde Türkiye’nin en saygın ve en çok okunan yazarı oluverirsin, sen de rahat edersin, biz de”.</p>

  <p>Selami sinirleniverdi birden, gözünden bile esirgediği antika masasına bir yumruk indirdi.</p>

  <p>“Zarife, rahat bırak beni! Git, kendi işlerine bak!” diye bağırdı. “Sen de çok iyi biliyorsun ki ben her şeyden önce felsefeciyim, öyle roman moman yazacak bir adam değilim. Önerin şaka da olsa tepemi attırıyor, çünkü şu içinde bulunduğum durum, üzerinde şaka yapılacak bir durum değil”.</p>

  <p>Gene de yılmadım, çünkü kendi seçtiği yolun çıkar bir yol olmadığını on yıldır açıklıkla görüyordum.</p>

  <p>“Selami, yalnızca romancılarımız seçmiyor ki bu yolu, ozanlar da, denemeciler de, oyun yazarları da, bilim adamları da benimsiyor. Felsefeciler de benimsiyordur kuşkusuz. Geçen gün bir dergide okudum, çok ünlü bir profesörümüz çok ünlü bir yazarımızın çok eski yapıtların kurgu ve biçimlerini, yer yer de içeriklerini kullanarak yüzde yüz çağcıl bir roman yarattığını söylüyor, bu yaklaşımı eleştiren bir yazarı da ‘Ne yapsaydı yani, her şeyi kendisi mi uydursaydı?’ diye tersliyordu”, dedim.</p>

  <p>Bizimki buna da kızdı.</p>

  <p>“Yetti artık, Zarife, yetti artık!” diye homurdandı. “Saçma öykülerle şişirme kafamı”.</p>

  <p>“Tamam, tamam, işte gidiyorum”, deyip kapıya yöneldim ister istemez, ama tam çıkmak üzereyken durdum, “İnan bana, ötekiler kadar sen de yazabilirsin böyle bir kitabı. Hakkında bir iki yazı çıktı mı köşkümüzün bahçesi gazetecilerden geçilmez olur, Harici paşanın arsa ve yapılarının değeri de en az üç kat artar”, diye ekledim.</p>

  <p>Selami yüzünü buruşturdu.</p>

  <p>“Zarife, sen de çok iyi bilirsin ki para da, ün de değil benim aradığım. Kendi kitabımı, yani yalnız benim yazabileceğim kitabı yazmak. Sen de tutmuş, benden kendi kendimi yadsımamı, yani çoğunluğun yönelimini paylaşmamı istiyorsun ya da dalga geçiyorsun benimle”, dedi.</p>

  <p>Duralamadım bile.</p>

  <p>“İyi bildin, çoğunluğun yönelimi bu”, diye atıldım hemen. “Çoğunluk bilineni, alışılmışı üretiyor sürekli, bu nedenle de inandırıyor, yatıştırıyor, rahat ettirtiyor. Bu arada da her yazar kendi küçük katkısını da getiriyor ister istemez. Bir de şu soruyu soralım kendimize: hep hiç söylenmemişi söyleyecek olsak benzerlerimizle nasıl anlaşırdık?”</p>

  <p>Selami yüzünü buruşturdu.</p>

  <p>“Zarife, benim okuduklarım geçmiş yüzyılların ve Batı ülkelerin yazarlarıdır genellikle”, dedi. “O senin söylediklerini yeterince biliyorum, okuduğum da, okuyacağım da yok artık”.</p>

  <p>Selami’nin söylediği doğruydu: bir zamanlar bizim yazarları da çok okumuştu, ama nice yıldır en yenisi dünyamızdan yüz yıl önce ayrılmış Batılı düşünürleri ve sanatçıları okumaktaydı, bense onun elini bile sürmediği gazeteleri, elini bile sürmediği gazetelerin öne çıkardığı kitapları okuyordum daha çok. Bu konuda uzlaşmamız olanaksızdı. Ama o gün inatçılığım üstümdeydi.</p>

  <p>“Biliyorum, okumuyorsun onları, ama Kandilli’nin en yüksek tepesinde köşküne kapanmış da olsan, bu adamların soluduğu havayı soluyorsun ister istemez, bu adamların yediği ekmeği yiyorsun”, dedim.</p>

  <p>Selami bayağı güldü bu kez.</p>

  <p>“Zarife, sen çok abartıyorsun bu konuyu ya da benimle dalga geçiyorsun”, dedi.</p>

  <p>“Hayır, yanılıyorsun, sevgilim, hiç de abartmıyorum”, dedim hemen. “Bu bir ortam sorunu bence. Ne kadar çabalarsan çabala, ne kadar içine kapanırsan kapan, yaşadığın ülkenin ortamından kolay kolay koparamazsın kendini. Kimler nelere hayran kalıyor, görmüyor musun?”</p>

  <p>Selami yanıt vermedi. Öyle durup şaşkın şaşkın yüzüme baktı bir süre. Sonra kalktı, pencerenin önüne gitti, Boğaz’dan geçen tekneleri izlemeye başladı, böylece, ayrımında bile olmadan, sözünü ettiğim ortamdan kopmadığını gösterdi bir bakıma. Neden bilmem, sinirleniverdim birden. Birkaç yıl önce tepesini attıran sözü bir kez daha yinelemek, “Sen bu kitabı ne zaman bitireceksin, orasını bilemem, ama ben onun yazılma öyküsünü çok daha önce bitireceğim”, demek geldi içimden. Bereket, zor da olsa tuttum kendimi.</p>

  <p>O anda kendimi tuttum ya, beş altı dakika sonra, evin önünde bir aşağı, bir yukarı deliler gibi yürürken, Müşfika karşımda bitip de “Anneciğim, bu nasıl yürüme böyle? Kötü bir şey mi oldu yoksa?” diye sorunca, artık tutamadım kendini.</p>

  <p>“Babanız o <em>Serencam</em> dediği şeyi belki bitirecek, belki bitiremeyecek, ama öyle sanıyorum ki ben onun yazılma ya da yazılamama öyküsünü kendisinden çok daha önce bitireceğim”, dedim damdan düşer gibi.</p>

  <p>Söylemek bile fazla, öfkeyle söylenmiş bir sözdü bu, yazılmamış bir kitabın öyküsünü yazmak da saçmaydı. En azından ilk bakışta. Ama Müşfika yemedi, içmedi, gerçek bir tasarı söz konusuymuş gibi hemen kardeşlerine yetiştirdi. Durdurabilirsen durdur artık bizimkileri! İkide bir sözü döndürüp dolaştırıp bu saçma tasarıya getiriyor, “Kime niyet, kime kısmet, babamızın yıllar yılı yazamadığı kitap annemizi yazar yapıyor sonunda”, deyip gülüyorlardı. Gülmekle de kalmıyorlardı her zaman, özellikle Müşfik’le Müşfika bu şakayı yüzde yüz gerçek, hatta gerçekleştirilmeye başlanmış bir tasarı gibi görüyor, ikide bir sözü bu konuya getirerek “Anneciğim, şu kitabı bir an önce bitir de bastıralım hemen, sonra da Selami Harici beyin önüne koyup ‘Selami bey, kitap dediğin böyle yazılır işte!’ diyelim”, deyip duruyorlardı. Kendileriyle pek ilgilenmediğinden olacak, Selami’nin yaptıkları ve söyledikleri genellikle sinirlendirirdi onları; ama, görünüşe bakılırsa, benim onun yazma serüveni üzerine yazacaklarımın yüzde yüz ters bir etki yaratacağını, yani kendilerini doyasıya güldüreceğini sanıyor, “Anneciğim, yaz artık şu kitabı!” diye sıkıştırıp duruyorlardı beni. Kimi zaman gülüp geçiyordum, kimi zaman da basbayağı tersliyordum onları, “Bu şakayı biraz fazla uzattınız! Yetti artık!” diyordum. Ama, ben ne yaparsam yapayım, şaka derinden derine doğa değiştirerek nerdeyse gerçek bir tasarıya dönüşmekteydi. Evet, böyle, kimi zaman yıllar yılı kitabının ilk tümcesinin gökten inmesini bekleyen bir yaşlı çılgının romanı olarak beliriyordu, kimi zaman da Selami’nin yazma, daha doğrusu yazamama serüveninin yüzde yüz gerçek öyküsü olarak. Ancak, bunlara tasarı denilebilirse, her iki tasarı da ayrıntılardan ve açıklıktan yoksundu. Yalnızca ayrıntılardan ve açıklıktan değil, istemden de yoksundu ayrıca. Düşlemek ve konuşmak başka, yapmak başkaydı. Ben ilkokul yıllarımdan beri güzel konuşanlara ve güzel yazanlara hayranlık duymuştum, ama çocukluğumda da, gençliğimde bile yazmak hiç çekmemişti beni, şimdi, orta yaşlılığımda da çekmiyordu. Hele bizim çocuklar dışında biri günün birinde kitaba benzer bir şeyler yazacağımı söyleyecek olsa, kahkahalarla gülerdim herhalde, belki de benimle alay ediyorlar diye ortalığı birbirine katardım. Yazmayı yaşamının birincil amacı olarak benimseyen Selami’nin o antika masanın başında yıllar yılı daha ilk tümcesini bile bulamadan oturması da olsa olsa böyle bir tasarıdan caydırırdı beni. Ne var ki nice yıldır kitabının ilk tümcesini bile bulamayan yazarın değişmez görüntüsü yavaş yavaş bu aykırı düşe tuhaf bir çekicilik kazandırmaya başlıyordu. Çocuklar da yarı şaka, yarı ciddi, ama sürekli olarak sözü bu konuya getirerek kafamı karıştırıyorlardı. Arada bir bayağı dalıp gittiğim, “Olur olur, Selami’nin bunca yıldır yapamadığını ben yapıveririm belki”, dediğim oluyordu.</p>

  <p>İşin ilginç yanı, ben böyle olmayacak düşlere dalarken, Selami, altmışından sonra, ilkgençlik yıllarından beri süregelen düşünden uyanır gibiydi.</p>

  <p>Ne olursa olsun, zaman beni haklı çıkardı.</p>

  <p>Beni “Git, kendi işlerine bak sen!” diye terslemesinin üzerinden iki yıl bile geçmeden, çatı katındaki odasından çok, alt katta, kitaplığında oturmaya, burada sürekli kitap karıştırmaya, işlevlerinin ne olduğunu bilmediğim altı yedi deftere de değişik kitaplara bakarak uzun uzun bir şeyler yazmaya başladı bizimki. Bu arada, beklenmedik bir alışkanlık edindi: son yıllarda beş on dakikalığına bahçeye inip biraz yürümesi için uzun uzun dil dökmem gerekirken, şimdi her hafta iki üç kez, kaşla göz arasında giyinip hiçbir şey söylemeden, sorularıma da açık bir yanıt vermeden çıkıp gidiyor, dört beş saat sonra da kimi zaman elleri boş ve suratı asık olarak, kimi zaman kucağında koca bir kitap paketi ve dudaklarında mutlu bir gülümsemeyle dönüyor, ailenin ilk üyesi olmasına karşın, evine değil de oteline gelmiş gibi saatlerce çalışma odasına kapanıyor, kısacası, eşinin ve çocuklarının arasında bir yalnız adam yaşamı sürdürüyordu. Onun tuhaflıklarına alışkındım, ama eski alışkanlıklarıyla çelişen bu yeni alışkanlık yalnız beni değil, çocuklarımızı da fazlasıyla rahatsız etmekteydi. Sonunda, Müştak babasını izlemeye karar verdi. Çok kısa bir süre sonra da öğrendi kaçamaklarının gizini.</p>

  <p>Onun anlattığına göre, Selami vapura binip karşı kıyıya geçiyor, kimi günler Tünel’deki Hachette Kitabevi’ne girip raflardaki yazın ve düşün yapıtlarını uzun uzun gözden geçiriyor, çalışanlardan birtakım fransızca kitaplar istiyor, bulunanları hemen alıyor, bulunamayanları da ısmarlıyordu. Bu arada, kimi günler Taksim’e, Fransız Kültür Merkezi’nin kitaplığına girip birtakım kitaplar isteyerek uzun uzun karıştırıp notlar alıyor, kimi günler de aynı şeyleri Edebiyat Fakültesi’nin kitaplığında da yapıyordu. Her iki kitaplıkta da görevliler kendisini tanıyor, yıllar önce Sorbonne’da felsefe doktorası yaptığı söylenen bu yaşlı adama saygıda kusur etmiyor, bu arada, ilk gelişlerinde verdiği bilgilere dayanarak, çok kapsamlı ve çok özgün bir felsefe kitabı yazmakta olduğunu söylüyorlardı. Sonuçta, benim bulanık bir biçimde sezinlediğimi Müştak kesinliğe dönüştürdü: “Selami Harici beyefendi yıllardır kendi beyninin içinde arayıp da bulamadığı <em>Serencam</em>’ı şimdi başka yerlerde, başkalarının kitaplarında aramaya başlamış bulunmakta, artık bundan kuşkum yok benim”, dedi. Tepem attı, “Olamaz, hayır, olamaz!” diye atıldım. Selami yıllardan beri çok az yazarın yapıtlarını doğrudan doğruya kendi yüreklerinden ve kendi beyinlerinden, büyük çoğunluğununsa başkalarının yapıtlarından çıkardıklarını söylerdi bana, arkasından da, “Ben o küçük azınlıktanım işte; daha doğrusu o küçük azınlıktan olmak istiyorum”, diye eklerdi genellikle. Yolundan dönmüş olması çok küçük bir olasılıktı. Ama sonunda ben de inanmaya başladım Müştak’ın saptamasına, bizimkinin yanaklarının pembeleşmesini, nicedir yok olan göbeğinin her geçen gün biraz daha belirginleşmesini de bu mutlu değişimin somut bir kanıtı olarak değerlendirmeye başladım.</p>

  <p>Böylesine kesin bir biçimde olmamakla birlikte, ben de çoktandır sezinliyordum durumu, bunda küçük bir payım bulunduğunu da düşünmüyor değildim. Ama Müştak saptamasını horgörüyle dile getirirken, ben bunu mutlu bir değişim olarak değerlendirdim. Söylenmemişi söyleyebilmiş olanların söylemlerini araştırırken söylenebilmişin düzleminde kalmıştı ister istemez. Evet, bunca yıldır tasarladığı kadar özgün bir yapıt olmayacaktı Selami’nin kitabı, ama artık <em>Serencam</em>’ı kendi beyninden değil de hiç kuşkusuz işin içine kendi beynini, yani kendi usunu, kendi duyarlığını ve kendi beğenisini de katarak başkalarının yapıtlarından çıkaracağına göre, somutun içinde kalacaktı büyük ölçüde, böyle olunca da öğle güneşinin altında kendi gölgesiyle köşe kapmaca oynamayacaktı artık, kitabını bitirebilecekti. Önemli olan da buydu, en azından benim için.</p>

  <p>Ne olursa olsun, izlenimlerimiz düşüncemizi doğrular gibiydi: Selami saatler boyunca boş sayfanın karşısında uyuklamıyordu artık. Şimdi masasının üstünde en az bir düzine kitap duruyor, bizimki de, canlı mı canlı, dingin mi dingin, birini bırakıp öbürünü alıyor, beşini kitaplığa götürüp onunu odasına getiriyor, okuyor da okuyordu. Okumakla da kalmıyordu elbette, yavaş yavaş, her dakika önündeki kitaba bakarak, fransızca ve türkçe sözlüklerinin birini kapatıp bir başkasını açarak kısa da olsa bir şeyler yazıyordu. Evet, böyle, bayağı yazıyordu artık bizimki. Her yazdığını da yırtmadığı bile oluyordu. Bu da, söylemek bile fazla, çok önemli bir gelişmeydi. Defterine geçirdiği her sözcüğün <em>Serencam</em>’ı uzak bir düş olmaktan çıkarma yolunda bir adım olduğu söylenebilirdi. En azından ben böyle düşünüyordum. Bir akşam, yemek sırasında, hangi nedenle unuttum, elindeki şarap kadehini göstererek “Şu kadeh boşken başkadır, doluyken başka, içine rakı koyduğun zaman başkadır, şarap koyduğun zaman daha başka. Bu da bize açıklıkla gösteriyor ki hiçbir şey yüzde yüz özgün ve değişmez değildir, en azından bizim yüzyılımızda”, dediği zaman daha bir güçlenmişti bu düşüncem: Selami bunca yıldır zorlayıp da bir türlü açamadığı dar kapıdan uzaklaşıyor, çoğunluğun yeğlediği kapıya yöneliyordu artık, bu kapıdan içeri girdiği bile söylenebilirdi belki.</p>

  <p>Ama bir sabah o daha uyurken odasına çıktığımda, nerdeyse tüm bir defterin küçücük parçalara ayrılmış olarak çöp sepetinde yattığını gördüğümde gözlerim karardı birden, düşmemek için Selami’nin koltuğuna tutundum. Aynı zamanda da tanımlanması olanaksız bir korku çöktü içime. “Yoksa... Yoksa... Yoksa Selami <em>Serencam</em>’ı yazmaktan vaz mı geçti?” diye söylendim birkaç kez. Çok tuhaf, ben bu <em>Serencam</em>’ı yıllardır kişisel düşmanım olarak görmüştüm, ama şimdi, tam da işler yoluna girmiş gibi görünürken, Selami’nin onu yazmaktan vazgeçmiş olması olasılığı beni çılgına döndürmekteydi. Sanki <em>Serencam</em>’ı benim için yazıyormuş gibi “Olamaz, hayır, olamaz! Bunu bana yapmaya hakkı yok!” diye söylenerek ağlamaya başladım.</p>

  <p>Aynı anda, sağ omzumda Selami’nin elinin ağırlığını duydum.</p>

  <p>Geriye döndüğümde gülümsüyordu.</p>

  <p>“Nasıl böyle gülümsersin?” diye bağırdım.</p>

  <p>“Neden gülümsemeyeyim ki, Zarife? Ağlanacak bir şey mi var ortada?” dedi dinginlikle.</p>

  <p>“Daha ne olsun istiyorsun ki? Koca bir defteri yırtmışsın gene!” dedim.</p>

  <p>Bu kez de bir kahkaha attı.</p>

  <p>“Sen de çok iyi biliyorsun ki yırttığım ilk defter değil bu. Huy işte, herkesin bir yazma biçimi vardır, benimki de bu: yırta yırta yazıyorum”, dedi.</p>

  <p>Birden kızdım, basbayağı titremeye başladım.</p>

  <p>“İyi de neden yırtıyorsun?” diye atıldım.</p>

  <p>Selami hep dinginlikle gülümsüyordu.</p>

  <p>“Neden mi yırtıyorum? Usuma daha yeni tümceler, daha güzel sözcükler geliyor da ondan. Ama yırtmadıklarım da var”, dedi, koluma girip pencere yanındaki divana doğru götürdü beni, oturdu, beni de sağ yanına oturttu, sonra kendine doğru çekerek yanaklarımı öptü, iyice kırlaşmaya başlamış saçlarımı okşamaya başladı. “Bu <em>Serencam</em> çok uzun bir yapıt, Zarife”, diye ekledi. “Çok, ama çok uzun bir yapıt, başlangıçta tasarladığımın belki kırk, belki elli katı”.</p>

  <p>“Ama bu kez koca defteri yırtmışsın, hem de son sayfasına kadar doldurduktan sonra. <em>Serencam</em>’ı yazmaktan vazgeçtin diye korktum”, dedim.</p>

  <p>Gene güldü.</p>

  <p>“Zarife, sen ömür kadınsın!” dedi. “<em>Serencam</em> benim yaşamımın kitabı. Ne diye vazgeçecekmişim ki ondan? Kocana güvenmiyor musun?”</p>

  <p>“Peki, neden <em>Serencam</em>?” dedim.</p>

  <p>“<em>Serencam,</em> çünkü bu kitapta insanlığın serüvenini anlatmaya çalışıyorum ben, anlatmaktan da fazlasını yapıyorum, parmağımla gösteriyorum. Yaşayacağımı yaşadım, göreceğimi gördüm, şimdi sıra yazmaya, yani göstermeye geldi; umarım, ömrüm de yeter buna”, diye yanıtladı.</p>

  <p>Bir an ne diyeceğimi şaşırdım.</p>

  <p>“Ama şimdi yazmak istediklerin başlangıçta tasarladığının kırk elli katıysa, sen de yazdıklarını hep böyle yırtarsan, bu kitap nasıl bitecek?” dedim. “Bitmek bir yana, bir girişi bile olmaz belki. Evet, böyle, nice yıldır çalışıyorsun şu masanın başında, ama şimdi soracak olsam, şu kitabın ilk tümcesini bile söyleyemezsin belki bana. Ne dersin, yanılıyor muyum yoksa?”</p>

  <p>Selami kaşlarını çattı, gözlerini karşı duvarda bir noktaya dikerek düşündü bir süre.</p>

  <p>“Zarife, yırttığım tüm bu defterler çöpe gidiyor, doğru, ama boşu boşuna gittikleri de söylenemez, yırttığım her defter belli bir deneyim kazandırıyor bana, yırta yırta ilerliyorum. Şimdi anladın mı?” dedi.</p>

  <p>Tam olarak anladığımı söyleyemezdim doğrusu. Konuyu değiştirmeyi yeğledim.</p>

  <p>“Selami, sen benim soruma yanıt vermedin!” dedim.</p>

  <p>Selami şaşırdı.</p>

  <p>“Soruna yanıt vermedim mi? Hangi soruna?” diye sordu.</p>

  <p>“<em>Serencam</em>’ın ilk tümcesini hâlâ söylemedin bana! Söyleyemiyorsan, yirmi yıldır hep aynı noktada, hep işin başında ve dışındasın demektir”, dedim, hemen arkasından da bunları nasıl söyleyebildiğime şaştım.</p>

  <p>Ama Selami alınmış gibi görünmüyor, tam tersine, anlayışla gülümsüyordu. Beni kendine doğru çekti.</p>

  <p>“<em>Serencam</em>’ın ilk tümcesi... <em>Serencam</em>’ın ilk tümcesi...” diye yineledi. “<em>Serencam</em>’ın ilk tümcesi ‘<em>Önce Söz vardı’</em> olabilir örneğin, ama ilk tümceyi son tümcenin söylemesi de olanaklı. Kitap yazmak başka işlere benzemiyor, Zarife. Çok, ama çok sabırlı olmak gerekiyor”.</p>

  <p>Gene tutamadım kendimi.</p>

  <p>“Sabırlı olmak gerek diyorsun, ama bu kitabı yazmaya başlamanın üstünden kaç yıl geçti, hiç hesapladın mı?” diye sordum.</p>

  <p>Selami gözlerini yumup düşündü bir süre, sonra gene gülümsemeye başladı.</p>

  <p>“Hayır, Zarife, hiç hesaplamadım. Bu kitap öyle sarmış ki benliğimi, onun dışında hiçbir şey düşünemiyordum”, dedi.</p>

  <p>Olmayacak bir şeydi bu söylediği, ama işin içindeki Selami olunca, hele yaşı da göz önüne alınınca, inanmak gerekiyordu. Böyle bir işe girişmesi durumunda içinden çıkması da çok uzak bir olasılıktı: onun yerine ben giriştim işe.</p>

  <p>“Hesap ortada, sevgilim: ilk kez sabahın köründe iki dirhem bir çekirdek çalışma odana girip boş kâğıdın önüne oturduğun gün kızın Müşfika’yla oğlun Müşfik yaşamlarının üçüncü yılının ikinci günündeydiler; şimdi tam yirmi dört yaşındalar, kızımız dünya evine girmek için konaklarımızdan birinin boşalmasını bekliyor; oğlanlar öğrenimlerini de, askerliklerini de bitirdi. Müştak bey oğlumuzsa, Amerika’da doktorasını bitirmeye çalışırken borç yüzünden hapse atılmak üzere, senden para bekliyor. Sen de yetmişlerinde bir yaşlı adamsın artık, kitabını bitirmek istiyorsan, elini çabuk tutmak zorundasın”, dedim.</p>

  <p>Selami kaşlarını çattı birden.</p>

  <p>“Daha on gün önce para yolladım ya ona”, dedi.</p>

  <p>“Yolladın, ama yolladığın para onun ödemesi gereken paranın yarısı bile değilmiş”, dedim. “Dün akşam söyledim ya sana...”</p>

  <p>En az bir dakika düşündü.</p>

  <p>“Evet, söylemiştin, evet, çok tuhaf, bu kitap unutkan yaptı beni”, diye mırıldandı, benimle konuşur gibi değil de kendi kendine söylenir gibiydi.</p>

  <p>“Unutkan yapmakla kalmadı, umursamaz bir adam yaptı”, dedim.</p>

  <p>Selami çenesini avuçlarına aldı, dirsekleri bir çift boş sayfanın üstünde, belki on, belki on beş dakika hiç kımıldamadan kaldı öyle. Sonra birden, elimi avucuna alıp var gücüyle sıktı.</p>

  <p>“Zarife, sen olmasan, ben ne yapardım, bilmem”, dedi içten mi içten bir sesle. “Bu kitap dipsiz bir ambar: tüm düşüncemi alıyor! İyi ki anımsattın bana çocukların durumunu. Haklısın, bir baba olarak <em>Serencam</em>’dan önce onları düşünmeliydim”, dedi.</p>

  <p>Gene en az çeyrek saat süresince düşüncelere daldı. En sonunda, ben “Bizimki uyuyacak bu gidişle”, diye düşünürken, o benim göremediğim birini yanıtlar gibi, “Yalı, evet, yalı, en iyisi yalı”, diye mırıldandı.</p>

  <p>Birden tüylerim ürperdi.</p>

  <p>“Yalı mı dedin? Ne yalısı? Yalıya ne olmuş?” diye atıldım.</p>

  <p>Dinginlikle gülümsedi bana.</p>

  <p>“Kaç yıl var ki bir gün bile oturmadık içinde. Bizimkilerin de pek girip çıktıkları yok, yalıya yazdan yaza, denize girmek için uğruyorlar yalnızca”, dedi, acıtacak ölçüde sıkmaya başladı elimi. “Şu var ki en çok parayı o getirecektir bize. Bu yalıyı sattık mı en az on yıl süresince başka bir şey satmamız gerekmeyecek artık”, diye ekledi.</p>

  <p>“Selami, delirdin mi sen? Bu yalı Harici paşadan kalmış bize, tüm ailenin onuru. Çocuklar aç da kalsalar istemezler satılmasını. Bunu yapamazsın!” dedim.</p>

  <p>Ama Selami hiç mi hiç etkilenmedi.</p>

  <p>“Zarife, yalıyı sattık mı her iki yılda bir koca bir arsa ya da han satmaktan kurtulmuş olacağız”, dedi, sonra varla yok arası bir gülümseme belirdi yüzünde, “Hem de ben artık tüm varlığımla kitabıma vermek istiyorum kendimi, her yıl bir başka satışla zaman yitirmek istemiyorum. Dedim ya, bu yalı en az dokuz on yıl rahat rahat yaşatır hepimizi”, diye ekledi.</p>

  <p>Gözlerimin önü kararıverdi birden, o güne kadar hiç yapmadığım bir şey yaptım: önümdeki sehpaya bir yumruk indirdim.</p>

  <p>“Selami, sen delirmişsin!” diye bağırdım. “Böyle en değerli varlıklarını sata sata kendini de, çocuklarını da evsiz barksız, beş parasız duruma düşüreceksin sonunda”.</p>

  <p>Ama bizimki tınmadı bile, böyle korkunç bir gelecek düşüncesi karşısında ürpermesi beklenirken, uzun uzun güldü.</p>

  <p>“Daha iyi ya, bizler de adam gibi adamlar oluruz o zaman”, dedi.</p>

  <p>Şaşırıp kaldım.</p>

  <p>“Sen ne demek istiyorsun?” diye bağırdım.</p>

  <p>Bir süre düşündü ya da düşünür gibi yaptı.</p>

  <p>“Evet, Zarife, adam gibi adamlar oluruz o zaman. Neden dersen, zenginlik aklın can düşmanıdır, yakaladığı yerde öldürür. Bana bak, anlarsın: bu kadar zengin olmasam, <em>Serencam</em>’ı çoktan bitirmiş olurdum belki ”, dedi.</p>

  <p>“Peki, akıllı insanlar zengin olamazlar mı?” diye sordum.</p>

  <p>Bir an düşündü.</p>

  <p>“Olurlar, olurlar elbette. Ama bir kez zengin oldular mı akıl da içinde olmak üzere en değerli niteliklerini yitirirler; zenginlerin yoksulluğu her zaman içimi sızlatmıştır benim”, dedi.</p>

  <p>“Bir örnek verebilir misin bana?” diye sordum.</p>

  <p>Duralamadı bile.</p>

  <p>“Yüzlerce, binlerce örnek verebilirim sana, ama şimdilik tek bir örnekle yetinelim: bizim Harici dede”, dedi.</p>

  <p>Birden tepem attı.</p>

  <p>“Harici dede nerede akılsızlık yapmış?” diye sordum.</p>

  <p>Selami gülmeye başladı.</p>

  <p>“Nerede olacak?” dedi. “Adamı büyükelçi yapmışlar, dışişleri bakanı yapmışlar, ama o hep kendi iç işleriyle uğraşmış: arsa üstüne arsa, han üstüne han satın almış”.</p>

  <p>Bu kez de ben güldüm.</p>

  <p>“Sen de iyi bir içişleri bakanı olmuşsun hani, onun aldıklarını satarak yaşıyorsun, öyle değil mi?” dedim.</p>

  <p>Alaylı alaylı güldü.</p>

  <p>“Evet, öyle, ben de karşıt yolu seçtim, sürekli sattım, yalıyı da satacağım. Kararım kesin, bizimkiler hep birlikte karşı çıksalar da değiştirecek değilim”, diye yanıtladı.</p>

  <p>Selami böyleydi işte, bir kez “Kararım kesin!” demeyegörsün, geri adım atmazdı artık, bir daha değiştirmezdi kararını, hem de en kısa sürede yerine getirmek isterdi. Bu son kararının oldukça önemli bir nedeni vardı ayrıca: tüm güzelliklerine karşın, herkesin “tarihsel” diye nitelediği yalıyı da, Kandilli’nin bu benzersiz tepesini de pek sevmezdi Selami. Uzun yıllar nerdeyse her sokağının kendine özgü bir tarihi bulunan bir kentte, Paris’te yaşamış olduğu için midir, nedir, güzelim tepeyi kişiliksiz bir alan, bir tür Araf olarak değerlendirirdi bizimki, “Boşlukta bir yer”, diye nitelerdi. Yalıyı da insanlarla deniz arasında bir engel olarak görmüştü her zaman. Evlenmemizden bir yıl sonra yalıdan ayrılıp yukarıya taşınmamızın bir nedeni de buydu belki. Gene o dönemde, herhangi bir arkadaş yalımızın güzelliğinden ya da tarihsel değerinden söz açtı mı, bizimkinin suratı buruşuverirdi hemen, “Deli demeyeceklerini bilsem, kendi ellerimle yıkarım bu yalıyı”, diyerek kapatırdı konuyu. Şimdi de satıp kurtulma düşüncesini gönülden benimsemişe benziyordu. Müştak borç yüzünden hapse girmek üzere olduğuna, belki de girdiğine, öbür çocuklarımız da ikide bir para istekleriyle kafasını şişirdiklerine göre, kimsecikler tutamazdı artık onu. Öyle ya, Selami bir toprak ya da bir konak satmaya karar verdi mi başka bir insan olurdu nerdeyse, satış sonuçlanıncaya kadar başka hiçbir şeyle ilgilenmez, gece gündüz bunu düşünür, en iyi biçimde de sonuçlandırırdı. Gene öyle olacaktı.</p>

  <p>Nasıl, neden, bilmiyorum, birden elini tuttum, gözlerimi gözlerine diktim.</p>

  <p>“Selami, senden bir şey istesem yapar mısın?” diye sordum.</p>

  <p>Tuhaf bir biçimde gülümsedi.</p>

  <p>“İstediğin şeye bakar”, dedi.</p>

  <p>“Çok bir şey istemiyorum: şu yalıyı satışa çıkarma işini bir ay erteleyebilir misin?” dedim.</p>

  <p>Selami irkildi birden, hemen yanıt vermedi, gözlerini üzerime dikerek şaşkın şaşkın süzdü beni bir süre, bunca yıldır hiçbir zaman işlerine karışmamışken, şimdi neden böyle bir istekte bulunduğumu çıkarmaya çalıştı herhalde. Ama çıkaramadı sanırım, çünkü ben de bilmiyordum bunu neden istediğimi. İstiyordum işte.</p>

  <p>“Evet, yanıtını bekliyorum: satışı erteleyecek misin?” diye üsteledim.</p>

  <p>Selami gene gülümsedi.</p>

  <p>“Evet, ama yalnız bir ay”, dedi.</p>

  <p>“Yalnız bir ay”, diye yineledim.</p>

  <p>“Tamam, canım, erteledim gitti”, dedi.</p>

  <p>Yazık ki evdeki hesap Cambridge’tekine uymadı: bir aylık sürenin yarısı bile dolmadan: Müştak’ın on bin küsur dolar bir borç nedeniyle tutuklandığı haberi geldi. Bana öyle geliyordu ki Selami belki bankaya bile gitmeden, ceplerini ve çekmecelerini karıştırarak toparlayabilirdi bu parayı, ama yalının satışından sonra ödeme kararını değiştirmedi. Bu da yetmiyormuş gibi “Ben sözümün adamıyım, verdiğim sözden dönmem”, dediyse de benim isteğim üzerine hemen girişti satış işlemlerine. Ama kendi yordamınca, yani ağır ağır, dinginlikle. Ben elini çabuk tutmasını, şu yalıyı ucuz pahalı demeden bir an önce satıp oğlanı kurtarmasını söyledimse de tutumunu değiştirmedi: hiç acele etmeden, titizlikle yürüttü işi. Huyuydu, hep böyle yapardı: zamanını alacak bir işe, yani bir yerleri satmaya girişeceği zaman, gözlerini kırparak birtakım hesaplar yapar, “Gitti en az bir haftam” ya da “Gitti en az bir ayım”, diye söylenirdi. Ama tüm varlığıyla verirdi kendini bu işe. Bu kez de tam beş hafta süresince, nerdeyse <em>Serencam</em>’ı bile unuttu. Sabahın erken saatlerinden ortalık iyice kararıncaya kadar tüm zamanını yalıda geçirdi, telefonları yanıtladı, aracılarla konuştu, alıcılara yalıyı gezdirdi, uzun ve ateşli pazarlıklara girişti. En sonunda, altıncı haftanın başında, akşamüzeri, köşkün kapısında taksiden indiği zaman, “Tanrım, ne kadar zayıfladı bu adam! Bu yalı öldürecek onu!” dedim içimden. Ama onun yüzü gülüyordu. Salona girer girmez, kapıya en yakın koltuğa attı kendini, derin bir soluk aldı.</p>

  <p>“Hepimizin gözü aydın, Harici dedeyi bir günahtan daha kurtardık, biz de onun yalısından kurtulduk çok şükür”, dedi.</p>

  <p>Nasıl olsa satacaktı yalıyı, ben de, çocuklar da çok iyi biliyorduk bunu. Önleyemeyeceğimizi de biliyorduk. Ama beklenmedik bir yıkım haberi almış gibi titredik gene de. Müşfika da iki gözü iki çeşme dışarı attı kendini.</p>

  <p>“Demek öyle, canım yalı gitti”, dedim.</p>

  <p>Selami bıyık altından güldü.</p>

  <p>“Yok, canım, balkona çık da bak istersen, yerinde duruyor her zamanki gibi”, dedi. “Yalnız tapusu Abdüllatif Pamukçu beyin elinde artık”.</p>

  <p>“Şakanın da güzeli var, çirkini var”, diye homurdandım.</p>

  <p>Ama Selami çok mutlu görünüyordu.</p>

  <p>“İşin en güzel yanı, yalıdaki eşyaları da kakaladım Pamukçu beye, hem de nerdeyse küçük bir yalı fiyatına. Adam öyle hödük, öyle de zengin ki her gördüğünü benzersiz bir sanat yapıtı sanıyor”, dedi, sonra da benden övgü bekler gibi gözlerini gözlerime dikti.</p>

  <p>Başımı başka yana çevirdim. Ama o konuşmayı sürdürdü.</p>

  <p>“Bizim Necmi beyin hesabına da tam yetmiş beş bin dolar yatırdım. Hemen yarın Boston’a uçacak. Becerikli avukattır, Amerika’yı da cebinin içi gibi bilir. Umarım, en kısa sürede kurtarır senin serseriyi. Elinden tutup memlekete getirmeyi de başarır belki”, dedi. Öyle dikilip bekledi bir süre. Benden yanıt gelmeyince de “Neyse, ben odama çıkıyorum. Umarım, kesintisiz bir biçimde kitabıma çalışabilirim artık”, deyip çıktı.</p>

  <p>Bizim çocuklar olsun, başkaları olsun, Selami konusunda her şeyi söyleyebilirlerdi, ancak, yazarlığını bir yana bırakacak olursak, her seçtiğini iyi seçtiğini, her yaptığını da iyi yaptığını yadsıyamazlardı. Amerika’ya yolladığı Necmi bey de ne becerikli bir avukat olduğunu Müştak’ı on iki gün içinde hapisten çıkarıvermesiyle gösterdi. Görünüşte, tek eksiği, Selami’nin onu elinden tutup getirmesini söylemiş olmasına karşın, İstanbul’a tek başına dönmesiydi. Ama bu da bir başarısızlık sayılmazdı doğrusu. Bizim Müştak “Ben beş yıldır burada yaşıyorum, bir yığın eşyam var, bunların bir bölümü benim için çok değerli, hepsini uçakla getirmem olanaksız, bulacağım ilk vapurla dönerim artık”, demiş, eşyalarıyla aynı zamanda yola çıkmak zorunda olmadığı söylenince de “Evet, doğru, ama birtakım eşyalarım var ki kısa bir süre için de olsa ayrılamam onlardan”, demişti. Necmi bey bu yanıtı da yeterli bulmamış, gemiyi birlikte bulmayı önermiş, bulunca da ücreti ödeyip makbuzu almıştı. Ancak bundan sonra ayrılmıştı Cambridge’ten. Selami “Peki, dönmezse ne olacak?” diye sorunca da gülmüştü, “Ha, söylemeyi unuttum, oturduğu evin son kirasını da ödedik. Vapurunun kalktığı gün anahtarı bırakmak zorunda”, demiş, arkasından da otuz beş günlük bir tutukluluktan sonra, hiçbir şeyin kendisini bağlamadığı bu kentte kalmak istemeyeceğini belirtmiş, bu arada Müştak beyi getirecek geminin adını ve yaklaşık olarak hangi gün İstanbul’da olacağını da söylemişti. Açıklayamadığı tek şey Müştak’ın “benim için çok değerli” dediği nesnelerin ne olduğuydu. Bunu kendisine birkaç kez sormuş, ama birbirinden bulanık yanıtlar almıştı. Bizim gibi insanların genellikle önemli saydıkları birçok şeye dudak büken bu ilginç adamın böylesine değer verdiği nesnelerin ne olduğunu kendisi de çok merak ediyordu.</p>

  <p>Neden saklamalı, ben de, Selami de, bizim çocuklar da çok merak etmeye başladık bu nesneleri. Bizimkinin öteden beri toplamaktan çok dağıtmaya, biriktirmekten çok harcamaya düşkün olduğunu bildiğimiz için de büsbütün artıyordu merakımız. O günlerde kendini iyiden iyiye <em>Serencam</em>’a vermiş olan Selami bile ikide bir “Amerika’da ne toplamış olabilir ki bu oğlan?” diyor, bir yığın varsayım arasında gidip geldikten sonra da kitapta karar kalıyordu. “Ne tür kitaplar toplamış olabilir, orasını bilemem doğrusu; ama yalnız coğrafya kitapları toplamış da olsa, hiç yoktan iyidir”, diyordu. Zaman zaman ben de girişiyordum bu tür varsayımlara, bizim çocuklar da. Yaklaşık bir ay sonra, yüzde yüz yanıldığımızı, yani, Selami’ninkini saymazsak, hiçbir varsayımımızın gerçeğin yakınlarından bile geçmediğini anladık: Müştak her biri altmış yetmiş kilo ağırlığında sekiz koca paket dolusu takvimle döndü Amerika’dan. Evet, takvimle. Tüm paketlerden takvimler, ingilizce, fransızca, ispanyolca, portekizce, italyanca, almanca, arapça, yunanca, sürü sürü masa, duvar ve cep takvimleri çıkıyordu, yakından bakılınca da içinde bulunduğumuz yılla son birkaç yılın takvimleri oldukları anlaşılıyordu. Ancak, göründüğü kadarıyla, hiçbiri kullanılmamış, hiçbirinden tek yaprak koparılmamıştı, hiçbirinin üzerinde tek çizgi yoktu. Müştak da doğruladı saptamamızı: “Ben bu takvimleri kullanmak için değil, saklamak için aldım”, dedi.</p>

  <p>Takvimlerini odasına en uygun biçimde yerleştirmenin yöntemini belirlemek için de, tam bir hafta süresince odasını en az beş kez yeniden düzenledi, duvarların genişlik ve yüksekliklerini ölçtü, gene büyük bir özenle koca bir duvarı kaplayacak, ama karmaşık mı karmaşık bir raf düzeneği çizip bizim marangozun yolunu tuttu, döner dönmez de Selami’nin odasına çıkarak bayağı yüklü bir para istedi. Selami de, yalının parasının hiç bitmeyeceğini düşündüğünden olacak, isteğini de geri çevirmedi, “Tamam, Mahmut ustaya söyle, hemen başlasın, yarısını baştan veririz parasının, yarısını da işi bitirdikten sonra”, demekle yetindi, bu arada, Müştak’ın çizdiği düzeneği çok beğendiğini eklemeyi de unutmadı.</p>

  <p>O akşam, böyle saçma bir iş için bunca parayı gözden çıkarmasına şaştığımı söylediğimde de güldü, “Hiç yoktan iyidir böylesi. Hiç değilse bir merakı, kafayı taktığı bir zararsız konu var şimdi, bu da önemli bir şey, çok daha saçma bir şey de bulabilirdi. Bir süre oyalansın bakalım”, diyerek kapatmak istedi konuyu.</p>

  <p>Bu yanıt beni bayağı sinirlendirdi doğrusu.</p>

  <p>“Ne biçim merak bu böyle, bir türlü akıl erdiremedim”, dedim. “Benim gördüğüm kadarıyla onca takvimin bir tekini bile açmamış seninki, boyutlarına, biçimlerine, bir de dillerine göre ayırmaya çalışmış, hepsi bu”.</p>

  <p>Selami duralamadı bile.</p>

  <p>“Bu da belli bir düşünce düzeyi gerektirir: senin oğlan sınıflandırıyor, Zarife’ciğim. Ayrıca, bir coğrafyacı için takvimler önemli bir kaynak oluşturabilir”, dedi.</p>

  <p>Sesinde bir alay havası da yok değildi. Ama ben gene de kızdım tutumuna.</p>

  <p>“Böylesine saçma, böylesine gereksiz bir sınıflandırma yapabilmek için bunca yıl okumak, Cambridge’te dört buçuk yıl süresince yan gelip yatmak mı gerekiyordu?” dedim.</p>

  <p>Selami güldü bu sözlerime.</p>

  <p>“Sen de çok iyi bilirsin ki ben her zaman insanların maymundan geldiğini söylemişimdir”, demekle yetindi.</p>

  <p>Birden tepem attı.</p>

  <p>“Ben de senin bu sözüne her zaman sinirlenmişimdir”, diye atıldım. “İnsanlar maymundan gelselerdi, ortalık kasap dükkânlarıyla dolup taşmazdı böyle”.</p>

  <p>Selami gene güldü.</p>

  <p>“Sinirlensen de, sinirlenmesen de senin doğurduğun oğlanlar bunun açık bir kanıtı”, demekle yetindi.</p>

  <p>“Sen de bu maymun saçmalığını bırakamadın gitti”, dedim.</p>

  <p>Selami gözlerini tavana dikti, bir süre düşündü.</p>

  <p>“Bırakmak şöyle dursun, ben kendim de maymundan geldiğimi zaman zaman benliğimin derinliklerinde duyar gibi oluyorum”, dedi.</p>

  <p>“Saçmalama, Selami”, dedim.</p>

  <p>Derin derin içini çekti.</p>

  <p>“Bu iş bana o kadar da saçma gelmiyor, Zarife”, diye yanıtladı. “Sözüm saçma olabilir, ama belli bir gerçeği, en azından belli bir yakınlığı vurguladığı ortada”, diye yanıtladı.</p>

  <p>“Yani senin bu insanın kökenini maymuna götürmen söylenemeyeni sezdirme yolunda bir çaba olarak da nitelenebilir mi? Bunu mu söylemek istiyorsun?” diye sordum.</p>

  <p>Selami gülümsedi.</p>

  <p>“Bunu sen söylüyorsun, Zarife; ama bana hiç de ters gelmiyor”, diye doğruladı, hemen arkasından da dalıp gitti, gözleri hep aynı noktada, en az beş dakika kaldı öyle, sonra birden gülümsemeye başladı. “Müştak’ın tasarlayıp çizdiği o şey... o takvimlerini koymak istediği düzenek de yaratıcı bir kafanın ürünüymüş gibi geldi bana”, diye sürdürdü. “Gerçekleşmiş biçimini de görmek için sabırsızlanıyorum doğrusu. Daha önce başkaları söylese, inanmazdım, ama, ne olursa olsun, bizim oğlan Amerika’da dört buçuk yılı boşuna geçirmemiş. Şimdi hiç değilse kafayı taktığı bir konu var. Evet, Mahmut usta şu nesneyi bir an önce yapıp bitirse de bir görsek”.</p>

  <p>Selami oğlunu nerdeyse göklere çıkaracaktı ya onun kendisine karşı duygularının aynı ölçüde olumlu ve içten olduğunu söylemek zordu. Öyle ya, “takvimlik” dediği nesne için “Mahmut usta ne istiyorsa öderiz, yarısını hemen, yarısını takvimlik bitince, sen işin o yönünü hiç düşünme”, demesine çok şaşırdığını söylemesi üzerine “Ben hiç mi hiç şaşmadım, yalının parasının hiç bitmeyeceğini sanıyor seninki”, dediğim zaman, Müştak zorlu bir yumruk yemiş gibi sarsıldı, “Ya... ya... ya... yalıyı mı? Sen şaka mı ediyorsun? Ha... ha... hayır, doğru olamaz bu!” diye kekelemeye başladı.</p>

  <p>Böylesine şaşırması güldürdü beni.</p>

  <p>“Evet, doğru, Müştak’çığım, yüzde yüz doğru, seni hapisten kurtarabilmek için Selami pahada ağır bir şeyler satmak zorundaydı”, dedim.</p>

  <p>“Bir şeyler satmak zorundaydı, tamam, ama yalıyı satmak zorunda değildi herhalde. Paşa dedenin anısını çiğnemesi gerekmiyordu!” türünden bir yığın söz sıralıyor, bu arada zaman zaman sesi titremeye başlıyor, ağlayacak gibi oluyor, “Hayır, anne, hayır, bu adam komünistin teki, evimizi yalıdan buraya taşıması da komünistliğindendi, bir yolunu bulup satmak istiyordu güzelim yalıyı, benim içeri atılmamı fırsat bildi!” diyor, babasının ne deliliğini bırakıyordu, ne servet düşmanlığını.</p>

  <p>“Siz hepiniz böylesiniz, zeytinyağı gibi üste çıkarsınız hep, ama bu söylediklerini babanın yüzüne karşı söyleyecek olursan, sen zararlı çıkarsın, çizdiğin o acayip nesneyi de hiçbir zaman yaptırtamazsın”, dedim.</p>

  <p>Bizimki çenesini ellerinin arasına alıp düşündü bir süre, sonra derin derin içini çekti.</p>

  <p>“Evet, anneciğim, evet, haklısın”, dedi. “Dedelerimizin bizlere bıraktıklarından biraz olsun yararlanmak istiyorsak, seninki yaşadığı sürece susup oturacağız”.</p>

  <p>“Müştak, sen ölçüyü biraz fazla kaçırdın”, dedim.</p>

  <p>“Peki, anne, sustum, sustum”, dedi bizimki hemen, ama alay ediyordu sanki.</p>

  <p>Ne olursa olsun, susup oturmadı hiçbir zaman, hep çekiştirdi babasını. Bereket, arkasından söylemediğini bırakmazken, kendisiyle karşı karşıya geldiğinde olabildiğince saygılı, olabildiğince ölçülü, olabildiğince sevecen davrandı, ne söylediyse onayladı, hatta onu pohpohlamaya kadar götürdü işi. Bunda Selami’nin kendisine çok iyi davranmasının da bir payı vardı kuşkusuz. Amerika’da harcadığı büyük paraları, hiç düşünmeden verdiği karşılıksız çekleri bir kez olsun başına kakmadığı gibi, babadan çok arkadaş gibi davranıyordu ona. Tasarladığı düzeneğin kurulmasından ve takvimlerin buraya yerleştirilmesinden sonra, odasına girince de bir başyapıt karşısındaymış gibi davrandı, uzun süre öyle dikilip durdu önünde, bakmaya doyamıyordu sanki, kolundan tutup “Hadi, tamam, çayın soğudu”, dediğim zaman da kulağıma eğildi, “Eğriye eğri, doğruya doğru, bizimki çok güzel tasarlamış bu gözleri, bu da belli bir akıl ve yetenek ister”, diye fısıldadı.</p>

  <p>Bense işin sonunu düşünüyordum o sırada.</p>

  <p>“Amerika’dan getirdiği takvimler koca duvarı şimdiden doldurmuş nerdeyse; senin oğlan bu işi burada da sürdürecek olursa, yeni takvimleri nereye sığdıracak?” dedim.</p>

  <p>Bizimki duralamadı bile.</p>

  <p>“Harici tepesinde Hariciler’in takvimlerine de yer bulunacaktır her zaman”, dedi. Bir süre dalıp gittikten sonra da “O kadar karamsar olma, Zarife; takvimler yılda bir çıkar. Müştak’ın odası daha en az iki yıl karşılar gereksinimini”, diye ekledi.</p>

  <p>Bizimki öyle bir havaya girmişti ki daha birkaç hafta önce Müştak’ı bir maymun olarak niteleyen kendisi değildi sanki. Dilimi tutamadım artık, bunu anımsattım ona. Duralamadı bile, “Maymun deyip de geçme sen, onların da birçok üstün yanları vardır”, dedi. Böyle de sürdürdü tutumunu: Müştak her fırsatta sözü babasının savurganlığına ve komünistliğine getirirken, o kendisine toz kondurtmamakta dayattı.</p>

  <p>Babasının Müştak’a gösterdiği bu ilgiye mi imrendi, nedir, Müşerref de yıllardır boş oturmuşken, birdenbire resim yapmaya girişerek hepimizi şaşırttı. İlkokula gittikleri yıllarda, “Büyüyünce ne olmak istersin?” sorusunu kardeşleri hemen her zaman “Daha karar vermedim” deyip ya da soranı düş kırıklığına uğratmamak için kimi zaman hekim, kimi zaman mühendis, kimi zaman da yargıç ya da avukat olmak istediklerini söylerken, o hep “Ressam olacağım”, demişti. Eli de resme yatkındı doğrusu, bu konuda dört kardeşin en iyisiydi. Ama nice yıldır herhangi bir şeyin resmini yaptığını ya da başkalarının resimlerine ilgi duyduğunu, örneğin bir sergiye gittiğini ne görmüş, ne işitmiştik. Bu yüzden olacak, bizim Selami onun böyle birdenbire resim yapmaya başlamasını da insanın maymundan geldiği savının yeni bir kanıtı olarak değerlendirdi, “Kardeşinin takvim koleksiyonu olmasa, resim yapmak Müşerref’in usundan bile geçmezdi”, deyip noktayı koydu. Deyip noktayı koydu ya onu da gönülden destekleyip yüreklendirdi. Müşerref de çok daha yoğun bir biçimde resim yapmaya girişti böylece, renkli kalemler, suluboyalar, yağlıboyalar aldı, her gün bir başka noktadan Harici tepesinin değişik görünümlerini kâğıda ya da tuvale geçirmeye başladı. O böyle çalışırken, biz de kendisini sık sık izliyor, yaptıklarını da bayağı beğeniyorduk. Ama Müşerref pek de hoşnut değildi, “Daha önce bir başkası söyleyecek olsa inanmazdım, insan gözü kimi durumlarda çok yetersiz kalıyor, onun eksiğini giderecek bir şeyler olmalı”, diye yineleyip duruyordu. En sonunda gözlerinin eksiğini tamamlamanın yolunu da buldu: Leica marka fotoğraf makinesiyle küçük kardeşi Müşfik çözdü sorununu: şimdi Müşfik onun resmini yapmak istediği görünümün bir renkli fotoğrafını çekiyor, sonra bu fotoğrafı en az beş kat büyüttürüp bir kartonun üzerine yapıştırıyor, o da bu fotoğrafı alıp yansıttığı görünümün karşısına geçiyor, bir önündeki görünümün kendisine, bir yanındaki fotoğrafına bakarak kâğıdına ya da tuvaline geçiriyor, bayağı da benzetiyordu. Bir ressam da bundan iyisini yapamazdı bence. “Müşerref, oğlum, böylesine güzel resim yapıyordun da neden bunca yıl bekledin ki?” diyordum. O da mutlu mutlu gülümsüyor, “Kısmet bu günlereymiş, anneciğim, önce askerliğimi yapmam gerekiyormuş”, diyordu. Selami de “Nedenini sen de çok iyi biliyorsun!” demek istercesine göz kırpıyordu bana, yani gene maymunluğu sokmak istiyordu işin içine, ama maymunluk da olsa çok dolaylı, çok zorlama, hem de çok yararlı bir maymunluktu bizimkininki: boş oturmasını önlemiş, üstüne üstlük, Müşfik’in önünde de bir uğraş alanı açmıştı: o da şimdi birbirinden güzel fotoğraflar çekmekteydi.</p>

  <p>Ne olursa olsun, birkaç gün sonra, konuyu kendi aramızda konuştuğumuzda, Selami iki uğraşı aynı kefeye koymadığını gösterdi: ortanca oğlumuzun seçtiği yolun büyük oğlumuzunkinden çok daha nitelikli olduğunu söyledi. Gerçekten de Müşerref’in maymunluğu oldukça kısa bir sürede olumlu sonuçlar verdi. Genellikle açık havada çalıştığı için yüzüne renk geldi, iştahı açıldı, resimlerinin sayısıyla birlikte niteliği de yükseldi. Bu arada, köşkümüzün hemen her odasının duvarları iki üç Harici tepesi görünümüyle süslendi. Böylece, Harici tepesi köşkümüzün yer aldığı bir ortamken, köşkümüz de Harici tepesinin değişik görünümlerini içeren bir ortam oldu; bir başka deyişle, köşk de Harici tepesinin ortamı oldu bir bakıma. Daha da güzeli, asılma sırası bekleyen tablolar fazla bir yer sorunu çıkarmıyor, bodrum katında bir odada gün ışığına çıkacakları günü bekliyorlardı, daha birkaç bin tablo da rahat rahat katılabilirdi aralarına. Buna karşılık, takvimler Müştak’ın Amerika’dan dönüşünün daha ikinci yılında çetin bir sorun olup çıktı: yaklaşık on beş ülkeden gelen yüz elli dolayında takvimin en az iki düzinesi kendi sınıfına ayrılan bölüme sığmıyor, bu yüzden ikinci bir takvimlik daha yapmak, ilk takvimliği de yeni gereksinimlere göre yeniden düzenlemek gerekiyordu.</p>

  <p>Selami durumu gözden geçirdikten sonra, gözlerini Müştak’ın gözlerine dikip gülümsedi bir süre, sonra kalkıp yanına geldi, elini omzuna koydu.</p>

  <p>“Ben yarın Mahmut ustayı buraya çağırırım, sana yeni bir takvimlik daha yapmak için ölçü alır, eskisini de düzeltir; ama bu takvimliği istiyorsan, Mahmut ustanın işine kesinlikle karışmayacaksın, tamam mı?” dedi.</p>

  <p>“Tamam” yanıtını aldıktan sonra da bana döndü, “Hadi, Zarife, biz gidelim”, dedi. Odamıza döndüğümüzde de tek sözcük söylemeden bir koltuğa bıraktı kendini, dalıp gitti. Ben de gözlerimi ona diktim, “Deli herif, deli herif! Böyle ne düşünür ki?” dedim içimden. Bizimki de tam o anda doğruluverdi, gözlerini gözlerime dikti, tuhaf bir biçimde gülümsedi.</p>

  <p>“Tek bir kitapta karar kılmakla en doğru seçimi yaptığımı bir kez daha anladım”, dedi.</p>

  <p>Elimde olmadan güldüm.</p>

  <p>“Onu da bitirip bitiremeyeceğin belli değil”, dedim.</p>

  <p>“Hayır, Zarife, bitireceğim”, dedi.</p>

  <p>“Öyleyse her şey yolunda sayılır”, dedim.</p>

  <p>“Evet, öyle görünüyor”, dedi. “Hele bir de çocukların her birinin kafayı taktığı bir şeyler olur da ikide bir sorun çıkarmazlarsa, bir de her önlerine geleni eve çağırmazlarsa, rahat rahat bitiririm kitabımı”.</p>

  <p>Öyle görünüyordu, baba kitabını yazıyor, büyük oğlumuz en az bir düzine ülkenin takvimlerini biriktiriyor, ortanca oğlumuz Harici tepesinin resimlerini yapıyor, küçük oğlumuz bir uğraş seçmek için orta yaştan gün almayı beklerken kardeşi için birbirinden güzel fotoğraflar çekiyor, kızımız da Selami’nin özenle elden geçirtip döşettiği komşu köşkte dünya evine girmek üzere son hazırlıklarını yapıyordu. Mutluluktan uçtu uçacaktı nerdeyse.</p>

  <p>Onun yazgısı da benimkini andırıyordu. Geçen yıl bir arkadaş toplantısında kendisinden en az on yaş büyük bir deli doktoruyla tanışmış, sonra da en az üç günde bir buluşmaya başlamıştı onunla. Adamın fotoğraflardaki görüntüsünden de, zaman zaman telefonda işittiğim sesinden de hoşlanmamıştım doğrusu. Ben kendi geçmişim nedeniyle karşı çıkamamıştım bu ilişkiye. Babası ve kardeşleriyse, kendi havalarına dalmışlardı, burunlarından ötesini görmüyor, kendi küçük sorunları dışında hiçbir şeye kulak asmıyorlardı. Müşfika evleneceğini söylediği zaman da pek bir tepki göstermediler. Ben de fazla direnmedim. Adam bizimkiler gibi değildi, iki sağlık kurumunda birden çalışıyor, arabasından da kazancının bayağı iyi olduğu anlaşılıyordu. Harici Tepesi’nde bir deli doktorunun bulunmasında da büyük yarar varmış gibi geliyordu bana. Öte yandan, Selami’yle Müşerref’ten sonra, Harici Tepesi’nde çalışan üçüncü bir insan daha bulunması da çok güzel bir şeydi.</p>

  <p>Selami de, Müşerref de bayağı yoğun bir biçimde, tutkuyla sarılmışlardı işlerine. Ama Selami yeterince çalışamamaktan yakınıp duruyor, gerek Müşfika’nın düğününün, gerek oğullarının sonu gelmez isteklerinin gönlünce çalışmasını önlediğini söylüyordu. Bununla birlikte, şu son aylarda daha bir hızlanmış gibi geliyordu bana. Huyuydu, gene sık sık yırtıyordu yazdıklarını, ancak eskisi kadar yırtmadığı da açıktı; hiçbirinin geleceği konusunda güvence verilemese bile, çalışma masasının yukarısındaki rafta atılacak ya da değiştirilecek yanı kalmamış üç koca dosya durmaktaydı şimdi. Ama, doğrusunu söylemek gerekirse, Harici Tepesi’nde en sıkı çalışan ve çalışmasından en iyi sonucu alan Müşerref’ti. Onun hızı gerçekten baş döndürücüydü. Şimdi, fazla zaman aldığı gerekçesiyle, dışarıda çalışarak görünümleri tuvale hem doğrudan, hem fotoğraflarından inceleyerek geçirmekten vazgeçmiş, babasının çalışma odası gibi çatı katında bulunan ve gene babasının çalışma odası gibi Boğaz’a ve karşı kıyılara yukarıdan bakan odasında çalışmaya başlamıştı, yani artık Müşfik’in Leica’yla çekip büyüttüğü renkli fotoğraflardan yola çıkıyordu yalnızca. Kardeşleri ve arkadaşları bir yağlıboya tabloya, bir de örneğini oluşturan renkli fotoğrafa bakıyor, “Helal vallahi, tıpkısının aynısı, hatta daha da güzeli! Sen gerçek bir ressamsın!” diyorlar, bu yüreklendirmeler de bizim Müşerref’in hızını en az iki katına çıkarıyor, Harici Tepesi’nin yağlıboya resimleri üst üste yığılarak her geçen gün biraz daha fazla yer kaplıyor, bu konuda çok yakın bir gelecekte Müştak’ın takvimleriyle yarışacak gibi görünüyorlardı.</p>

  <p>Bir yandan tabloların böylesine hızlı bir biçimde çoğalması, bir yandan dostların övgüleri, özellikle de Amerika Birleşik Devletleri’nin bir kentinde diş hekimliği yapmakta olan eski bir okul arkadaşının “İyi hoş da yapıp yapıp bodruma mı atacaksın bu güzelim tabloları? Daha da kötüsü, önüne gelene armağan mı edeceksin? Bence senin bir sergi açmanın zamanı gelmiş de geçmeye bile başlamış!” demesi iyice güvene getirdi bizim Müşerref’i. Sınıf arkadaşına olmasa da önce kendi kendine, sonra da bana “Evet, neden olmasın?” dedi. O andan sonra da, hiç böyle bir alışkanlığı yokken, İstanbul’un resim galerini dolaşmaya başladı. Ancak, bana anlattığına göre, bu dolaşma hem şaşkınlık, hem düş kırıklığı yaratmaktaydı bizimkinde. Buralarda sergilenen tabloların ressamları bir başka dünyada yaşıyorlarmış ya da sergiledikleri nesneler resimden başka şeylermiş gibi izlenim edinmişti bizimki. Gene de Nişantaşı’nın ünlü galerilerinden birini en azından büyüklüğü nedeniyle gözü tutar gibi olmuştu. Bir gün beni de götürdü bu galeriye. Tuhaf tablolarla dolu sergiyi şöyle bir dolaştıktan sonra, galerinin yöneticisiyle konuşmak istedi. “Seçil hanımla mı konuşmak istiyorsunuz? Şu Oktay beyle konuşan sarışın hanım”, dediler. O da hemen sarışın hanımın yanına giderek elini uzattı ona, tam üç yıldır Kandilli’nin tepesindeki bahçelerinde yağlıboya resim yaptığını, dostlarının da bu resimleri çok beğendiklerini ve artık bir sergi açmanın zamanının geldiğini yineleyip durduklarını anlattı, sonra da çantasından Harici Tepesi’nin bir düzine görünümünün ve bunların yağlıboya resimlerinin fotoğraflarını çıkarıp gösterdi ona. Bu arada, galeriden hiçbir ücret istemeyeceğini, tabloların satışından gelecek paranın yarısını galeriye bırakmaya hazır olduğunu eklemeyi de unutmadı. Ama Seçil hanım elindeki fotoğraflara şöyle bir göz attıktan sonra tiksinmiş gibi yüzünü buruşturdu, nerdeyse saniyesinde geri verdi.</p>

  <p>“Bu resimler bizim resim anlayışımıza hiç uymuyor, beyefendi”, dedi.</p>

  <p>Müşerref bu olumsuz gözlem karşısında donup kaldı.</p>

  <p>“Yani ne demek istiyorsunuz, hanımefendi?” diye sordu.</p>

  <p>Seçil hanım gülümsedi.</p>

  <p>“Size bunu nasıl anlatsam, bilemiyorum, efendim”, dedi, bir iki saniye tepeden tırnağa süzdü bizimkini, “Yani... yani... nasıl söylesem, bilmem ki... bu görünümler... bu ağaçlar... fazla yapay... evet, böyle, resim olamayacak kadar yapay”, diye sürdürdü.</p>

  <p>Müşerref’e baktım, kaşlarını çatmış, tir tir titriyor, bağırmamak için kendini zor tutuyordu. Ama kendini tutmayı bildi.</p>

  <p>“Nasıl olur, hanımefendi?” dedi. “Bu resimler nasıl yapay olabilir ki? Siz ağaç görmediniz mi hiç? Resmini yaptığım her yerin fotoğrafını da getirdim size. Buyurun, karşılaştırın isterseniz. Bu da yetmezse, bir gün bize buyurun. Her tablonun gerçeğini kendi gözlerinizle görün”.</p>

  <p>Seçil hanım anlayışla gülümsüyordu.</p>

  <p>“Ben de bunu söylüyorum işte”, dedi. “Gerçek ağaçların tıpkısı bunlar, tıpkısının aynısı, resimleri değil, fotoğrafları...”</p>

  <p>Bu gözlem beni şaşkına çevirdi doğrusu. Ama Müşerref çok daha fazla şaşırmışa benziyordu.</p>

  <p>“Öyleyse... Öyleyse... Öyleyse...” diye kekeledi, arkasını getiremedi.</p>

  <p>Seçil hanım acımasızdı.</p>

  <p>“Açıkçası, hepsi birer kopya bu sizin ağaçların”, dedi. “Ağaç olacak ki ağaç diyelim”.</p>

  <p>Ben birden eski günlere gittim, bu kadının bir zamanlar bizim Selami’nin bulmaya çalıştığına benzer bir şeyler aradığını düşündüm. Birdenbire başka bir gözle bakmaya başladım ona. Bizim Müşerref’se, çok büyük bir olasılıkla bu kadının delinin teki olduğunu düşünmekteydi.</p>

  <p>“Öyle şey olur mu, efendim!” dedi. “Bir gün bize gelin, resimlerimdeki ağaçları tek tek göstereyim size”.</p>

  <p>Seçil hanım gülümsemekle yetindi, sonra da gözlerini kapıya dikip durdu öyle. Müşerref’i kolundan tutup çektim.</p>

  <p>“Hadi, Müşerref, biz gidelim artık”, dedim.</p>

  <p>Seçil hanımın elini sıkıp kapıya yöneldim. Müşerref de hiçbir şey söylemeden arkamdan geldi. Hem üzgün, hem şaşkın, hem kızgındı. “Bana Müşerref Harici demişler, daha iyi bir galeri bulurum, bulamazsam da, Selami baba sağ olsun, kendim açarım”, diye söylendi. Ama Seçil hanım çok güzel, Müşerref’se gerçek bir Harici’ydi, galeride açılan her sergiye geldi, nerdeyse doğadaki hiçbir şeyin karşılığı olmayan biçim ve renklerle karşılaştı hep, “Bu insanlar görünmeyen, dünyamızda bulunmayan şeylerin resimlerini yapıyorlar hep”, diye söylendi. Ben Selami’nin söylenmemiş sözleri arayışını anımsadım, biraz anlar gibi oldum. Müşerref hiç mi hiç ısınamadı bu resimlere. Bereket, hiç mi hiç ısınmamakla birlikte, her geçen gün biraz daha yakınlaştığı Seçil hanımın da desteklemesiyle, bunlara yakın bir şeyler yapmanın yollarını aradı, sonunda da buldu, hem de Harici Tepesi’nden kopmada. Evet, böyle, doğadaki gerçek nesneleri ya da gerçek nesne parçalarını kat kat büyüterek çözdü sorunu. İlk örnek sararmış bir çınar yaprağından dikdörtgen biçiminde kesilmiş bir parçanın kırk elli kat büyütülmüş, ama kendi özgün biçimine ve kendi özgün rengine yüzde yüz bağlı bir yağlıboya tabloydu, ikincisi bir budak kesiti, üçüncüsü orta yerinden kesilmiş bir elmanın ana rahminde bir dördüzü andıran dört çekirdeği. Harici Tepesi’nde bir çay içmeye çağrılan Seçil hanım bu üç resmi ve benzerlerini görünce çılgına döndü, “Olamaz, hayır, olamaz, bunların her biri ölümsüz birer başyapıt!” diye haykırdı, sonra Müşerref’e doğru atıldı, Müşfik’in ve benim şaşkın bakışlarımız altında sımsıkı sarıldı ona, ayaklarının ucunda yükselerek üçer kez, hem de dudaklarına en yakın yerlerinden öptü yanaklarını, “Olur şey değil, hayır, olur şey değil! Sen soyutun doruğuna ulaşmışsın! Neden daha önce göstermedin ki bu resimleri bana? En kısa sürede sergiliyoruz hepsini! Evet, en kısa sürede, bunlara dört beş tablo daha ekledin mi tamamdır!” dedi, bir kez daha sarılıp öptü bizimkini. O da yemedi, içmedi, bu ilginç tabloların sayısını altı hafta gibi çok kısa bir sürede yirmi beşe ulaştırdı. Yaklaşık beş hafta sonra da önce Nişantaşı’nda serginin açılışı yapıldı, arkasından da Harici Tepesi’nde Seçil Kaçmaz’la Müşerref Harici’nin nişanı.</p>

  <p>Bu arada, sergi büyük yankı uyandırdı. Ünlü bir eleştirmen Müşerref’in yapıtlarını soyutluğu nedeniyle göklere çıkarırken, bir başkası çağcıl gerçekliğin doruğunda bir yolculuk olarak niteledi, daha bir başkası gerçek özlemimizi en somut ve en soyut biçimde dile getirdiğini yazdı. Bu arada, paşa dededen sonra ilk kez, bir Harici yaptığı işten para kazandı, hem de küçümsenemeyecek bir para. Yerleştiği konak için alınan tüm eşyaların parasını kendi cebinden ödeyerek babasına da kanıtladı bunu. Seçil de beklenenden çok daha kısa bir sürede ilk torunumuzu verdi bize. Galerisini de bırakmadı. Böylece, Harici Tepesi’nde gerçek bir uğraşı bulunan beş kişi birden yaşar oldu: Selami, Müşerref, damadımız İhsan, gelinimiz Seçil, bir de torunumuzun dadısı Gülten. Ama Selami, hepsinin en çalışkanı, “Bu düğünlerle bu doğum işimi çok aksattı”, diye yakınıp durmaktaydı. Haksız da sayılmazdı hani. Önce Müşfika’nın, sonra Müşerref’in Harici Tepesi’nde birer konağa yerleşebilmeleri için kiracıları çıkartmak, arkasından da onarım ve badana işlerini tamamlamak gerekmiş, bu da uzun aylar almış, birbirini izleyen iki düğün de bayağı rahatını kaçırmıştı.</p>

  <p>Ama iki çocuğumuzun birden komşu konaklara taşınması bizimkini hem daha bir sessizleştirdi, hem daha bir genişletti. Bu da Selami’yi çok mutlu etti. “Şimdi çok daha rahat çalışıyorum, kafam dingin, yağlıboya kokusundan da kurtuldum”, deyip duruyor, artık fazla defter yırtmaması da çalışmasının hızla ilerlediğini gösteriyordu. Müşerref’in tüm tablolarını alıp yeni konağına taşınmasından yaklaşık bir yıl sonra, büyük bir rastlantı sonucu, Selami’nin de aramızda olduğu bir öğle yemeğinde, Müştak çekine çekine, “Babacığım, eğer izniniz olursa, ben yakında evlenmek istiyorum”, deyince, Selami’nin yüzü aydınlanıverdi birden, ama böyle bir durumda söylenecek çok daha önemli sözler varken, en azından, bir baba olarak, gelecekteki gelini ve dünürlerine ilişkin bir iki soru sorması gerekirsen, “Şansın varmış, Alaçam’lar Arnavutköy’de büyük bir yalı almışlar, iki ay içinde konağı boşaltacaklar, oraya yerleşirsin, fazla bir onarım da gerekmez sanırım, çünkü konak daha geçen yıl elden geçirilmişti”, demekle yetindi. O hep kendi havasında, hiçbir şey olmamış gibi yemeğini yerken, gelecekteki gelinimize ve ailesine ilişkin tüm soruları ben sordum. Adının Refika, öğreniminin hukuk, babasının tanınmış bir dışalımcı, kendisinin iyi bir avukat olduğunu ve birinci evliliğinden sekiz yaşında bir kızı bulunduğunu öğrendim. Müştak’ın onunla yakınlık kurmasını yengesi Seçil’e borçlu olduğunu öğrendiğimdeyse, Selami çoktan çatı katına, masasının başına dönmüştü.</p>

  <p>Ama verdiği sözden şaşmadı doğrusu. Necip Alaçam’la görüşerek konağı olabildiğince çabuk boşaltmasını rica etti. Kitabını bitirmesi Müştak’ın bu konağa taşınmasına bağlıymış gibi Necip beyin yalısındaki onarım çalışmalarını yerinde görmeye kadar götürdü işi. Karşı karşıya oturup konuştuğumuz ender zamanlarda da hep bu konuya getirdi sözü. Sanki tüm sorunların çözümü Müştak’ın bu konaktan ayrılıp o konağa, yani kırk metre öteye taşınmasına bağlıydı. Ama, neden saklamalı, bayağı hoşuma gidiyordu bu ivecenlik, “Neyse, her görüşümde tepemi attıran şu takvim kümelerini de görmeyeceğim artık”, diyordum. Müştak’ın en sonunda çoluk çocuğa karışacak olması da beni sevindiriyordu elbette. Ama Müşfik de Selami’den son konağı isteyince üzülmedim desem yalan olur. O her zaman sessiz, dingin, kendi kendine yeten bir çocuk olmuştu. Kolay kolay bizden bir şey istemez, en azla yetinir, kendisinden bir şey istenince de elinden geldiğince yapmaya çalışırdı. Bu bakımdan, evden ayrılmasını istemeyeceğim biri varsa, o da Müşfik’ti. Üstelik, Selami hep odasında, masasının başında olduğundan, onun da gitmesi durumunda çok yalnız kalacağım kesindi. Ne var ki tüm kardeşlerinin birer birer baba evinden ayrılıp kendi konaklarına yerleştiklerini görünce, küçük çocuk konumuna düşmek istemedi, kendisinin de evlenmek ve son konağa yerleşmek istediğini söyledi babasına. O da gireni çıkanı fazla olmayan bir evde oturmanın tadını almıştı, “Tamam, konağı boşaltması için hemen konuşurum kiracıyla, hatta hemen şimdi konuşayım”, dedi. Konuştu da. Böylece, yaklaşık altı ay sonra, Harici Tepesi’nde Harici’lerden başka kimse kalmıyor ve her Harici kendi konağına kavuşmuş oluyordu. Ayrıca, Selami bir han daha satarak çocuklarının aylıklarını da artırıyor, böylece yüzde yüz dingin bir kafayla çalışma olanağına kavuşacağını umuyordu.</p>

  <p>Umduğu gibi de oldu doğrusu. Nerdeyse tüm istediklerini elde ettiklerinden ya da daha fazlasını istemenin aykırı kaçacağını düşündüklerinden, bizimkiler kolay kolay kapımızı çalmıyorlar, Selami de günlerinin ve gecelerinin en büyük bölümünü çalışma odasında geçiriyor, yazıyor, yazıyor, yazıyordu.</p>

  <p>Evet, böyle, mutlu mu mutluydu şimdi. Sabahın köründe kalkıp çalışma odasına çıkıyor, burada uzun saatler boyunca nerdeyse soluk bile almadan çalışıyordu. Kahvesini ya da yemeğini getirdiğim zaman, bir şeyler söylemiş olmak için “Yakında bitireceksin inşallah!” diyordum da yanıt bile vermiyordu. Dosyaları düzenlemek konusunda benden yardım istediği de yoktu. İlerlediğinin en güzel göstergesi de çalışma masasının yukarısındaki raflarda artık kesinlikle tamamlanmış dosyaların sayısının altıyı bulmuş olmasıydı. Ama beni kaygılandıran bir şeyler de yok değildi bu soluk kesici çalışmada: nerdeyse odasına her gelişimde, bir sözlüğü bırakıp bir başka sözlüğü, onu da bırakıp bir üçüncüsünü, bir dördüncüsünü, bir beşincisini aldığını görüyor, <em>Serencam</em>’ını yazdığından kuşku duymaya başlıyor, bizimki kitap mı yazıyordu, çeviri mi yapıyordu, yoksa kendince bir oyun mu oynuyordu, bilemiyordum.</p>

  <p>Sonunda dayanamadım.</p>

  <p>“Selami, bakıyorum da durmadan sözlük karıştırıyorsun şu günlerde; korkarım, bu yüzden kitabını bitiremeyeceksin”, dedim.</p>

  <p>Hemen kaşlarını çattı.</p>

  <p>“Zarife, düşünen bir adam sözlüksüz yaşayamaz”, diye homurdandı.</p>

  <p>“Ama, benim bildiğim, sözlükler hep bilineni yineler, sense hiç söylenmemişi aradığını söylersin öteden beri. Şimdi ne diye hep başkalarının yazdıklarıyla, yani çoktan söylenmiş şeylerle uğraşıyorsun ki, anlamıyorum”, dedim.</p>

  <p>Birden gözlerini gözlerime dikti, gülümsemeye başladı.</p>

  <p>“Gerçeği söylememi ister misin?” diye sordu.</p>

  <p>“Elbette isterim”, dedim.</p>

  <p>Gözleri hep gözlerimde, derin bir soluk aldı.</p>

  <p>“Hani bir ara seninle uzun uzun tartışmıştık ya, o tartışmayı ikide bir anımsamaya başladım, anımsamaktan da öte, yeniden yaşadım her seferinde, her seferinde biraz daha fazla etkilendim ve önümde yepyeni bir çığır açıldı: şimdi senin gösterdiğin yolu izliyorum”, diye başladı, gene derin bir soluk aldı, gözlerini gözlerime dikip öyle durdu bir süre, sonra kalktı, yanıma geldi, iskemlesini iskemleme yaklaştırdı, elimi avuçlarına aldı, sonra da “Uzun sözün kısası, söylenmemişi söyleyebilmek için başkalarının ilk kez söylediklerini değerlendiriyor ve onlardan kendi kendime, yani kendi sözlerime gelmeye çalışıyorum, onların arasından kendi bütünlüğüme doğru yol alıyorum sürekli. Son noktası konulduğu zaman <em>Serencam</em> bölünmez bir bütün olacak, gerçekten düşünen bir insanın serüvenine ışık tutacak, bundan hiç kuşkun olmasın”, diye de bitirdi.</p>

  <p>Biraz kafam karıştı doğrusu. Selami’nin söyledikleri hem bulanık, hem çelişkin gibi geldi bana. Başkalarının ilk kez dile getirdiklerinden kendi söylemine nasıl gelirdi ki insan? Zor da olsa söylenmişi söylenmemişe varmak için örnek almak bir çelişki değil miydi? Söylenmişi söylenmemişe örnek olarak alırken, böylesine kuşkulu bir etkinliğe yıllarını verirken, ilk düşünü unutmuş olmasındı? Bilmiyordum, bilemiyordum doğrusu. Göründüğü kadarıyla, kendisi de pek rahat değildi. Ama o her şeyden önce yapıtını bitirememekten korkuyordu. Hiç unutmam, Boğaz’ın renkten renge girdiği bir akşamüzeri, kahvesini önüne koyup da karşısına oturduğumda, gözlerini gözlerime dikerek derin derin içini çekmeye başladı, durup dururken ağladı ağlayacaktı nerdeyse. Neden bilmem, benim şaşmaz bağlılığım karşısında duygulandığını düşündüm. Ama o gene en büyük aşkına: <em>Serencam</em>’a getirdi sözü:</p>

  <p>“Korkuyorum, Zarife, çok korkuyorum, şu kitabı bitiremeyeceğim diye ödüm kopuyor”, dedi.</p>

  <p>Güldüm ister istemez.</p>

  <p>“Bitirirsin, bitirirsin, ama sürekli defter yırtmakla yürümez bu iş”, dedim. “Bir iki satırı çizdin diye tüm defteri yırtarsan bitiremezsin elbette”.</p>

  <p>“Biliyorsun, eskisi kadar yırtmıyorum artık”, diye atıldı hemen. “Üstelik, defterleri de küçülttük”.</p>

  <p>“Küçültmek de sorunumuzu çözmedi”, dedim, tam o sırada, yani “çözmedi” sözünün ağzımdan çıktığı anda başka bir çözüm geldi usuma, bunu daha önce düşünemediğim için yüzümün kızardığını duydum.</p>

  <p>“O zaman... o zaman... o zaman sen de kâğıtlara yazarsın güzel güzel, dosya kâğıtlarına”, dedim.</p>

  <p>Selami’nin gözleri parladı bir an, ama parıltı saniyesinde siliniverdi.</p>

  <p>“Kâğıtlar... tüm o kâğıtlar ... tek tek sayfalar... bir de hepsi birbirine karıştı mı... ben bu yaşımda nasıl çıkarım onların içinden, Zarife?” dedi.</p>

  <p>“Selami bey, sen Sorbonne’da doktora yapmış adamsın, dosya diye bir şey bulunduğunu bilmez misin? Sayfaları numaralar numaralar, dosyaya takarsın”, dedim.</p>

  <p>Yanıt vermedi, öyle dalıp gitti bir süre. Ama kalkıp gitmeye davrandığım sırada birden gülümsemeye başladı.</p>

  <p>“Zarife, sen çok akıllı kadınsın, senin gibi akıllı bir kadına hiç rastlamadım ömrümde, sen olmasan ne yapardım, bilmem”, dedi, sonra gözlerini gözlerime dikti, “O dosyaları düzenlememde de bana yardım edersin herhalde”, diye ekledi.</p>

  <p>“Elbette ederim, Selami”, dedim.</p>

  <p>Ettim de. Sonucunu da gördüm: huyuydu, gene sık sık yırtıyordu yazdıklarını, ama defter döneminde onlarca sayfa çöp sepetini boylarken, bu arada çizilmemiş olan satırlar yeniden deftere geçirilirken, şimdi her yırtma tek bir kâğıtla sınırlı kalıyordu genellikle. Ama, şu son zamanlarda, ölüm saplantısı bir türlü bırakmıyordu yakasını, <em>Serencam</em>’ı bitirememe korkusu hep sürüyor, ikide bir “Korkuyorum, Zarife, zaman çok çabuk geçiyor; korkarım, bu kitap bitmeyecek”, diye yineleyip duruyordu. Onun bu korku nöbetlerinden birinde, ta ilkokul dönemimden kalma bir görüntü belirdi gözlerimin önünde: bir yazı makinesinin başında şaşırtıcı bir hızla bir şeyler yazan bir genç adam görüntüsü.</p>

  <p>“Selami, korkmana gerek yok artık! Şu anda, evet, tam şu anda buldum sorununun çözümünü: kitabını bitireceksin!” dedim, bu arada, parmağımla da beynimin içinden Selami’nin masasının üstüne yansıyan yazı makinesini gösteriyordum.</p>

  <p>Hemen ertesi gün, Müşfik’le vapura atlayıp Karaköy’e geldik, Bankalar Caddesi’nde değişik yazı makinelerini gözden geçirdik, sonunda çok da büyük olmayan bir Remington’da karar kıldık, alıp hemen vapura bindik. Müşfik sevinçten uçuyor, “Anneciğim, bizimkinin sorununu kesinlikle çözdün bu kez. Babam haklı, gerçekten çok akıllı kadınsın sen. Nasıl oldu da bunca yıldır hiçbirimiz düşünemedik ki bunu? Evet, nasıl?” deyip duruyordu. Yazı makinesini Selami’nin çalışma masasının üstüne koyduğumuzda da “Babacığım, işte birinci kurtarıcın!” diyerek beni gösterdi, arkasından da Remington’un kapağını çıkardı, “İşte bu da ikinci kurtarıcın: artık yapıtını bitirebileceksin”, diye ekledi. Sonra yazı makinesine bir kâğıt takıp birtakım sözcükler yazdı. Selami öyle dikilmiş, sanki yaşamında ilk kez bir yazı makinesi görüyormuş gibi şaşkın şaşkın bakıyor, belki şaşkınlıktan, belki sevinçten, hiçbir şey söylemiyordu. Sonunda, Müşfik “Baba, gel, şöyle otur da bir şeyler yaz bakalım”, dediği zaman da hiçbir şey söylemeden oturdu koltuğuna, iyi bir müslüman olarak önce bir <em>bismillah</em> yazdı, <em>bismillah’</em>ı <em>Serencam, Serencam</em>’ı <em>Selami Harici</em> izledi. Sonra da geriye dönerek gülümsedi, “Bugünlük bu kadar”, dedi. Çok uzun ve zor bir işin sonuna gelmiş gibi ter içindeydi, sesi de azıcık da titriyordu sanki.</p>

  <p>Müşfik elini omzuna koydu.</p>

  <p>“Hayırlı olsun, babacığım. Alıştığında, yani harflerin yerini iyice belleyip iki, hatta on parmakla yazmaya başladığında hem çok daha çabuk, hem çok daha rahat ilerleyeceksin”, dedi.</p>

  <p>Selami bir tuhaf bakıyordu. Gülümsemeye çalıştı.</p>

  <p>“Umarım, öyle olur; yarın çalışmaya başlarım”, diye yanıtladı.</p>

  <p>Başladı da: gerek ertesi gün, gerek daha ertesi gün, sabahın yedisinden gecenin ikilerine kadar Remington’un başından ayrılmadı. Benim gördüğüm kadarıyla bayağı da ilerledi. Ama, her zaman söylediğim gibi, Selami’nin kafası bir başka türlü işlerdi. Dördüncü günün sabahı koluma girerek çalışma odasına götürdü beni. Remington’un başına geçip bir şeyler yazdı, sonra başını kaldırıp gülümsedi.</p>

  <p>“Ellerimi iyi izledin mi, Zarife?” diye sordu.</p>

  <p>“Evet, izledim”, dedim.</p>

  <p>“Peki, ne gördün?” dedi.</p>

  <p>Biraz şaşırdım doğrusu.</p>

  <p>“Ne görmemi istiyorsun ki, Selami? Bayağı ilerletmişsin bence, <em>Serencam</em>’ı kısa sürede bitirirsin artık”, dedim.</p>

  <p>Bizimki yüzünü buruşturdu.</p>

  <p>“Zarife, sen çok akıllı kadınsın, ama bugün hiç de iyi izlemedin beni. Şimdi iyi bak yaptığıma: şu c<em>uma</em>’yı nasıl yazıyorum”, deyip bir yandan yazmaya, bir yandan da saçma bir açıklamaya girişti: “<em>c</em> dördüncü sıranın dördüncü harfi, <em>u</em> ikinci sıranın yedinci, <em>m</em> üçüncü sıranın onuncu, <em>a</em> ikinci sıranın birinci harfi. Tamam mı?” diye sordu.</p>

  <p>“Evet, tamam. Ne var bunda?” dedim.</p>

  <p>“Şimdi bir de kalemle yazmama bak”, dedi, önüne bir başka kâğıt çekip onun üzerine de kalemle <em>cuma</em> yazdı, sonra gözlerini gözlerime dikti, “Gördün mü?” diye sordu.</p>

  <p>“Evet, gördüm”, dedim.</p>

  <p>“Peki, neyi gördün?” diye üsteledi.</p>

  <p>“Neyi görecektim ki, Selami? Kalemle c<em>uma</em> yazdığını”, dedim.</p>

  <p>Selami anlamlı anlamlı güldü.</p>

  <p>“Ama nasıl yazdım? Önemli olan burası: hiç elimi kaldırmadan yazıverdim. Kalemin üstünlüğü işte: çok uzun bir sözcük de, koca bir tümce de yazsan elini kaldırman gerekmiyor, kaşla göz arasında yazıveriyorsun”, dedi, durumu kavramam için bana zaman bırakmak istermiş gibi biraz bekledi. “Oysa, sen de gözlerinle gördün, senin makinede yazarken, parmağım her harf için bir başka yere gidiyor, bu da daha fazla bir çaba ve daha uzun bir süre gerektiriyordu, oysa sen de çok iyi biliyorsun ki ben en az çabayla ve en kısa sürede bitirmek istiyorum kitabımı. Üstelik, çok gürültülü bir nesne bu, insanın dikkatini dağıtıyor, düşünmesini engelliyor”, diye sürdürdü. Gözlerini gözlerime dikip gülümsedi. “Hem de ben <em>Serencam</em>’la arama hiçbir şey girmesin istiyorum, tıpkı seninle benim arama hiç kimsenin girmesini istemediğim gibi”, deyip derin bir soluk aldı.</p>

  <p>“Biz her şeyden önce zaman kazanmak istiyorduk; yazı makinesi bayağı zaman kazandıracaktı bize”, dedim.</p>

  <p>Ama işitmedi sanki, Remington’un kapağını kapattı, masanın üstünden alıp kapının hemen yanına bıraktı, sonra dönüp masasının başına geçti. Ne diyeceğimi bilemiyordum. Ellerim, dudaklarım, her yanım titriyordu, Remington’u alıp çıktım odadan. Aşağıya indim, en yakın koltuğa bıraktım kendimi, hüngür hüngür ağlamaya başladım. En az yarım saat ağladım böyle, bir yandan da, “Bu adam delinin teki! Bu adam delinin teki!” diye söylendim durdum.</p>

  <p>Sonra, birileri dürtüklemişçesine, birden kalkıverdim yerimden, hemen hiçbir şey düşünmeden, nerdeyse içgüdüyle Remington’a doğru yürüdüm, köşedeki küçük yuvarlak masanın üstüne koyup kapağını açtım, üzerinde <em>cuma</em> yazılı kâğıda ben de ağır ağır <em>cuma</em> yazdım birkaç kez, sonra haftanın tüm günlerini, sonra ayları, sonra çocukların, sonra bildiğim sokakların adlarını yazmaya başladım, yazdıkça hızlandım, hızlandıkça yazdım. Belki bir, belki iki saat süresince yazıp durdum böyle. Beş koca kâğıt doldurdum.</p>

  <p>En sonunda, soluk soluğa durduğumda hava kararmaya başlamıştı, sanki oda başka bir oda, ben de başka bir insandım. Şaşıyordum bu duruma, bir anlam veremiyor, bir neden de göremiyordum. Sonra gözlerimi Remington’a diktim, ya da Remington kendine çekti gözlerimi. Sonra birden yıllardır arada bir sözünü edip de bir türlü gerçekleştiremediğim tasarı geldi usuma, <em>Serencam</em>’ın öyküsünü Remington’un desteğiyle bitirebileceğimi düşündüm.</p>

  <p>O gece hiç uyumadım nerdeyse. Ama, tüm bitkinliğime karşın, hemen ertesi gün başladım yazmaya, yaklaşık bir buçuk ay içinde de bitirdim şu sayfaları, bitirmişim gibi noktaladım daha doğrusu. Ama, hemen söyleyeyim, daha sonra, alıcı gözle okuduğumda, yazdıklarım beni büyük bir düş kırıklığına uğrattı. Nedeni de açıktı: ben <em>Serencam</em>’ın yazılışının öyküsünü, daha da abartmalı bir deyişle, “kitabını” yazmak için girişmiştim bu işe. Oysa şimdi kitabın kendisinden çok çevresinde yer alan kişi ve oluntulardan, Hayrettin beyden, Selami’den, kendimden, çocuklarımızdan ve daha bir yığın şeyden söz etmiştim; kısacası, ikide bir sözü ona getirmekle birlikte, <em>Serencam</em>’ın öyküsünü yazmış olmaktan uzaktım. Buna olanak da yoktu doğrusu. Tek satırını okumadığım, üstelik bitmemiş bir kitap konusunda ne yazabilirdim? Gene de bu düş kırıklığının üzüntüsü günlerce, haftalarca bırakmadı yakamı. Sonra, bir akşamüzeri, başarısızlığımın üzüntüsüyle kıvranırken, gözlerim nicedir elimi sürmediğim Remington’a takıldı. Bir tuhaf oldum. Ona haksızlık etmişim gibi bir duyguya kapıldım. Çok tuhaf, bu duygu nerdeyse bir suçluluk, arkasından da yanlışımı düzeltme, aynı çabaya bir kez daha girişme düşüncesini yerleştirdi içime. Hem de öyle yerleştirdi ki aylarca duyurdu ağırlığını. Bir türlü yazmaya girişemedim. Şöyle bir durup da çevreme nesnel bir gözle baktığım zaman, uzun boylu anlatılacak bir şey de göremiyordum ayrıca. Selami kitabını bitirebilecek miydi, bitiremeyecek miydi, belli değildi, ama şimdi yukarılarda birilerinden kesin güvence almış gibi “Bitireceğim bu kitabı, bitirmeden ölmeyeceğim”, diyor, bir uzun yol koşucusu gibi yazıp duruyordu. Harici tepesi de hiç olmadığı ölçüde canlı ve şendi. Müştak’ın eşinin daha evliliklerinin beşinci ayında “Ya ben, ya bu takvimler!” diye tutturarak bizimkinin gözü gibi koruduğu takvim dizilerini bizim konağın kırk elli metre yukarısındaki müştemilata yığdırtmasını saymazsak, her şey yolunda, herkes mutlu görünüyordu. Harici’lere sonradan katılanlar, damadımız ve gelinlerimiz bayağı canlandırıyorlardı tepeyi. Bu canlılık yalnızca bizim çocukların değil, konuklarının da yüzünden okunmaktaydı. Bahçede uzun uzun dolaşıp konaklardan ağaçlara, ağaçlardan çiçeklere kadar her şeyi hayranlıkla inceliyor, “İnsan böyle bir yerde ya ressam olur, ya ozan”, diyorlar, bizim çocuklar da bıyık altından gülerek “Ya da ozan”, diye ekliyor, elleri ya da çeneleriyle bizim konağı gösteriyorlardı. Ama en çok çocuklar şenlendiriyordu bahçemizi. Müşfik’in eşini saymazsak, kızımız da, gelinlerimiz de bayağı doğurgan çıkmıştı: Müşfika’nın iki oğlu, Müşerref’inse iki kızı, bir oğlu, Müştak’ın bir oğlu bir kızı vardı, eşi de yanında çok güzel bir sarı kız getirmişti, yüz yıllık ağaçlar arasında torunlarımız koşuyor, bağırıyor, gülüyor, ağlıyor, sesleri ve devinimleriyle yaşamın hep sürdüğünü ve çok güzel olduğunu duyuruyorlardı. Bu duygu da ne betimleme gerektiriyordu, ne çözümleme.</p>

  <p>Sonra bir gün Müştak beni görmeye geldi, kimi zaman güzel güzel konuştuk, kimi zaman bayağı tartıştık, ama hep Selami’yle <em>Serencam</em>’ın çevresinde dolaştık. O günün akşamı sevincimden uçarken, ertesi sabah yaşamımın en büyük yıkımına uğradım. Ne olursa olsun, Müştak’la yaptığımız o uzun konuşmayı tüm ayrıntılarıyla anlatmanın <em>Serencam</em>’ı ve Selami’nin onu yazma çabasını gereğince anlatmaya yetmese de kimi yönlerini biraz olsun aydınlatabileceğini, bu arada acımı da bir ölçüde hafifleteceğini düşündüm.</p>

  <p>Yeniden önüme çektim Remington’u.</p>
</body>
</html>
