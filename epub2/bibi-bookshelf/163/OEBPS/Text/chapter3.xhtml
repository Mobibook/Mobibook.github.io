<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sonuncu</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <h1>III</h1>

  <p>Selami’nin o sözü beni çok şaşırtmıştı doğrusu. Yaşamının yapıtına son noktayı koymuş, dolayısıyla zor günleri en sonunda geride bırakmışken, neden “Zor günler şimdi başlıyor” diyordu ki? Şaka olsun diye mi? Müştak’la kardeşlerinin ikide bir yinelenen isteklerine bir sınır koymak için mi? Kitabını bitirdikten sonra, sıradan insanların sıradan yaşamına dönmenin çok güç olacağını düşündüğünden mi? Yoksa birkaç gün ya da birkaç hafta sonra, yaşamının yapıtını yeniden gözden geçirmeye başladığı zaman bu yapıtın bunca yıllık çabaya değmediğini, yani sıradan bir yapıt olduğunu görmekten mi korkuyordu? Uzun süre sorup durdum bu soruları kendime. Yazık ki kesin bir sonuca varamadım hiçbir zaman. Müştak gittikten sonra kendisine de sormuştum, ama açık bir yanıt vermemiş, “Bir kitabın son noktasının konulmuş olması o kitabın kitap olmasına yetmez” gibi karanlık bir yanıt vermişti. Ne olursa olsun, keyfi yerinde gibiydi bizimkinin. Gene sık sık odasına çıkıp saatlerce tek başına oturuyordu, ama sözlerinde ve davranışlarında eski gerginliğinden iz yoktu artık. Arada bir yukarı çıkıp yanında oturmamdan, gözlerini dosyalarına dikip dakikalar süresince öyle kımıldamadan oturuşunu ya da, baş döndürücü bir hızla, bir dosyayı bırakıp bir başkasını açışını izlememden de rahatsız olmuş gibi görünmüyordu. En güzeli, “Sevgilim, bana şu başyapıtından bir şeyler okur musun?” dediğim zaman da beni kırmıyor, masasının yukarısındaki üst üste iki rafın bir başından bir başına yan yana dizili duran koca dosyalardan birini alıp büyük bir özenle açıyor, gene büyük bir özenle bir süre karıştırdıktan sonra da okumaya başlıyor, kimi zaman tek bir sayfa, kimi zaman art arda iki, üç, dört, hatta beş sayfa okuduğu oluyordu. Ne okursa okusun, hepsi de çok güzel, hepsi de çok anlamlı ve çok uyumluymuş gibi geliyordu bana, hepsi de şiir gibiydi, büyülüyordu insanı. Sonra, sesinin güzelliğinden mi, sözcüklerinin ve tümcelerinin uyumundan mı, bilmiyorum, tüm parçalar öteden biri bildiğim ve sevdiğim şeylermiş, nerdeyse hepsini daha önce de dinlemiş ya da okumuşum gibi bir duygu uyanıyordu içimde. Yazık ki tatları hep sürerken içerikleri sigara dumanları gibi hemen uçup gidiyordu kafamdan, dinlediklerimin tek tümcesini bile usumda tutamıyordum bir türlü. Evet, böyle, ne kadar dikkat edersem edeyim, nerdeyse saniyesinde siliniveriyorlardı belleğimden. “Böyle beye böyle hanım, haksızlık bu, hem de çok büyük bir haksızlık!” diyordum kendi kendime. Ama, biraz düşünülecek olursa, bu kadarı da çok güzel bir şeydi gerçekte, beni buralardan alıp bir başka dünyaya, sık sık da gençliğime, aramızdaki bunca yıllık yaş farkına karşın, Selami’yi deli gibi sevdiğim, sesinden bakışına, gülüşünden surat asışına, her şeyine hayran olduğum günlere götürüyorlardı. Bizimkinden daha güzel, daha anlamlı bir dünyada yaşamaya başlıyordum.</p>

  <p>Selami’nin okumayı bitirip de dosyasını yerine yerleştirmesinden dört beş saat sonra bile bu başka dünya izlenimi güzel bir düş gibi sürüyordu bazı bazı. Ama, neden saklamalı, oldukça alçakgönüllü ve eski düşlerdi bunlar. Öyle ya, bizimki en sonunda yapıtını bitirdiği gün yıllardır süregelen tekdüze yaşamımızın tersine dönüşeceğini ve o günün kesinlikle mutlu bir gün, bir ikinci balayı olacağını düşünmüştüm hep. Özellikle ilk zamanlarda, günlerce, belki de haftalarca sürecek bir şenliğin, ikinci bir balayının başlangıcı olarak düşlemiştim Selami’nin kitabının bitmesini. Bizimkinin <em>Serencam</em>’a son noktayı koyduğu an nicedir uzak kaldığımız bir yaşama geri dönecek, gülecek, eğlenecek, yolculuklara çıkacak, yıllar yılı bir türlü bitmek bilmeyen yapıtın bizi içine kapattığı manastır yaşamının acısını fazlasıyla çıkaracaktık. Yazık ki kitap bitmemişti bir türlü, gençliğim de, orta yaşlılığım da, yaşlılığımın koca bir bölümü de Selami’nin kitabına koyacağı son noktayı beklemekle geçmişti. Yıllar yılı tek bir dakikayı beklemek olacak şey değildi kuşkusuz. Ama biz beklemiştik işte. Ben beklemiştim daha doğrusu. Şimdi de yaşlanmıştık, Selami seksenini geçmişti, ben yetmişime geliyordum. Ama geç de olsa, güç de olsa kitap bitmişti işte. Günlerce, haftalarca kutlayabilirdik bunu. Örneğin Paris’te çok güzel bir hafta geçirerek balayımızın anılarını tazeleyebilirdik. En azından bir akşam karşı kıyıya geçip Bebek’te, Emirgân’da, Sarıyer’de ya da Beyoğlu’nda şöyle yarım saat kol kola dolaştıktan sonra güzel bir lokantada baş başa bir akşam yemeği yiyip bir iki kadeh rakı ya şarap içebilirdik. Güzel bir lokantada çocuklarımız ve torunlarımızla birlikte kitabımızı kutlayabilirdik. Hiç değilse kendi bahçemizde onlarla bir araya gelip <em>Serencam</em>’ın onuruna kadeh kaldırabilirdik. Ama bu son önerimi bile geri çevirmişti bizimki. Olmayacak bir şey söylemişim gibi suratını asmış, “Bahçede yemek yemeyi de nerden çıkardın, Zarife? Şu en mutlu günlerimde beni hasta etmek mi istiyorsun?” deyip kapatmıştı konuyu. Oysa sıcak mı sıcak bir haziran akşamıydı, Boğaz’ın suları üstünde ay ışıkları oynaşıp duruyordu. Tüm bunları belki on, belki on beş kez yinelediysem de dinletememiştim bizimkine. “Zarife, sen istersen çocukların ve torunlarınla bahçede yiyebilirsin yemeğini, benim canım evde bile bir şey yemek istemiyor”, deyip çıkmıştı işin içinden. Böylece, nerdeyse kesin bir biçimde, kitabın bitmiş olmasının yaşamımızda fazla bir şeyi değiştirmeyeceğini anlamıştım.</p>

  <p>Bu kadarla kalsa gene iyiydi, ama kalmadı: ilk yedi sekiz günün esenliği geçtikten sonra, Selami eskisinden de gergin, eskisinden de sıkıntılı, eskisinden de dalgın bir havaya büründü. Çevresinde olup bitenlerle hiç mi hiç ilgilenmiyor, kendisinden yanıt alabilmek için en sıradan soruyu bile iki üç kez yinelemek gerekiyor, soruyu yanıtladığı zaman da tam olarak anlayıp anlamadığı konusunda kesin bir kanıya varılamıyordu. Öyle anlaşılıyordu ki kitabını bitirmiş olması hiç de rahatlatmamıştı bizimkini. Tam tersine, şimdi her sabah biraz daha sıkıntılı, biraz daha gergin olarak açıyordu gözlerini, sanki dünya ve insanlarla tek bağı kitabını yazmaktı da kitabına son noktayı koyduktan sonra tüm bu bağlar kopup gitmişti. Kimi zaman çatı katına eskisinden de erken çıkıyor, her zamanki yerine, yani masasının başına oturup gözlerini kitabına, yani o üst üste iki rafa dizilmiş kalın mı kalın yirmi sekiz dosyaya dikip öylece kalıyordu. Evet, hiç yerinden kalkmadan, bir saat, iki saat, üç saat, dört saat oturduğu oluyordu böyle. Böyle gözlerini yapıtına dikip otururken uyuyup kaldığı da çok oluyordu. Kimi geceler, uyanıp da yerinin boş olduğunu gördüm mü bir süre ne düşüneceğimi, ne yapacağımı bilemiyor, “Bu adam delirmek üzere! Belki de delirdi bile. Keşke hiç bitirmemiş olsaydı şu uğursuz kitabı!” diye söyleniyor, hemen arkasından da söylediğim gerçek oluvermiş gibi ağlamaya başlıyordum. Öyle anlar oluyordu ki tüm o dosyaları, hatta biz de içinde olmak üzere tüm konağı yakmak geliyordu içimden. Neden sonra gözlerimi kurulayıp yukarıya çıktığımda onu gene masasının başında, dosyalarının karşısında uyuklar buluyor ya da hiç kımıldamadan yirmi sekiz dosyaya bakarken yakalıyor, ellerimi omuzlarına bastırarak var gücümle sarsmaya başlıyordum, “Yetti artık, Selami bey, yetti artık şu dosyaları beklediğin, korkma, kimse alıp kaçmaz!” diyordum. Hiçbir şey anlamamış gibi şaşkın şaşkın yüzüme bakıyor, sonra da tek sözcük söylemeden aşağıya iniyor, gene tek sözcük söylemeden yatağa uzanıyor, uzanmasıyla uyuyuvermesi bir oluyordu. Koltuğa oturup tek bir yöne bakma sırası bana geliyordu böylece.</p>

  <p>Tuhaf, ama nerdeyse her seferinde, büyük yazarların hep tek yapıt verdikleri konusunda sık sık yinelediği şu sav, “Shakespeare’den Balzac’a, Dante’den Dostoyevski’ye, Montaigne’den Kant’a ve Nietzsche’ye, tüm büyük yazarlar tek bir kitap yazmıştır gerçekte”, deyişi geliyordu usuma. “Tanrım, keşke o da ötekiler gibi tek yapıtı parça parça yazmış olsaydı: sevinci de, kederi de yapıtların sayısına bölünürdü o zaman, bizimki de böylesine sapıtmazdı”, diyordum içimden. Zaman zaman kendisine de söylüyordum bunu, tek yapıtı parça parça yazmış olması durumunda, yaşamdan bu denli kopmamış olacağını eklemeyi de unutmuyordum. Kimi kez varla yok arası bir gülümsemeyle karşılık veriyor, kimi kez de hiç işitmemiş gibi susmayı yeğliyordu. Belki işitmiyordu da, çünkü bir başka dünyada yaşar gibiydi. Bazı bazı torunlarımız bahçede cıvıldaşmaya, koşup zıplamaya başladıklar mı kolundan tutup çekerek pencerenin önüne getiriyordum onu, “Şunlara bak, Selami, ne olur, bir bak şunlara! Hepsi de çok güzel, çok sevimli, hepsi de senin kanından”, diyordum, çocukların adlarını sayıyor, ona da yinelettiriyordum, ama bakmak ve yinelemekle kalıyordu, ben böyle zorlamamış olsam, bu kadarını da yapmazdı, hemen masasının başına döner, gözlerini dosyalarına dikerdi. Bense onun gene masasının başına geçip gözlerini dosyalara diktiğini gördüm mü bunalacak gibi oluyor, “Yaşamının kitabını yazıp bitirdiğine, düzeltme de yapmadığına göre, bizimkini dünyamızdan böylesine uzaklaştıran, böylesine düşünceli, böylesine sıkıntılı kılan ne olabilir ki?” diye sorup duruyordum kendi kendime, yıllar yılı, özene bezene doldurduğu bu koca dosyaların karşısında böylesine donmuş gibi oturup kalması nasıl bir düşüncenin, nasıl bir duygunun, nasıl bir saplantının sonucu olabilirdi, düşünüyor, düşünüyor, bir yanıt bulamıyordum. Son noktayı koyduktan sonra kitabının değerinden kuşku duymaya mı başlamıştı? Birtakım eksiklikler, düzeltilmeleri olanaksız kusurlar mı saptamıştı, bilemiyordum doğrusu. Zaman zaman, sıkıntıdan bunalınca, kendisine de soruyordum bu soruları. Her soruşumda gülümsüyor, yirmi sekiz dosyadan herhangi birini açıp bir süre karıştırdıktan sonra, “Bak, dinle de kendin karar ver!” deyip yüksek sesle okumaya başlıyor, nerdeyse soluğu tükeninceye kadar okuyordu. Kimi zaman bununla da yetinmiyor, bir iki dakika dinlenir dinlenmez bir ikinci, bir üçüncü, bir dördüncü parçaya geçiyor, sonra gözlerini yirmi sekiz dosyaya dikip öylece kalıyordu.</p>

  <p>“Kitapta bir şeyler mi eksik?” diyordum.</p>

  <p>“Hayır, Zarife, kitabımın hiçbir eksiği yok, bitti, kesinlikle bitti, bundan hiç kuşkun olmasın”, diye yanıtlıyordu.</p>

  <p>“Şimdi de başka bir kitabın sancısını mı çekmeye başladın yoksa?” diyordum.</p>

  <p>“Hayır, Zarife, hayır, yazacağım her şeyi yazdım, gerçekten bitirdim kitabımı, son noktayı koydum artık. Bundan hiç kuşkun olmasın”, diyordu.</p>

  <p>Bu bunalım, bu sıkıntı, bu uykusuzluk neyin nesiydi öyleyse? Kitabını bitirdiğine, söylemek istediği her şeyi söylediğine göre, yıllardır dışında kaldığı yaşamın da kitapla birlikte bitmesi gerektiğini mi düşünüyordu yoksa? Böyle birdenbire boşlukta kalmış olmak mı sıkıyordu canını? Bilmiyordum, bilemiyordum, Selami de sabah akşam yineleyip durduğum bu sorulara hiçbir zaman doyurucu bir yanıt getirmiyordu. Arada bir evden çıkmaya, bir saat, yarım saat gibi kısacık bir süre için de olsa şöyle bir çıkıp dolaşmaya zorladım onu. Bayağı direndiyse de sonunda boyun eğdi. Kimi zaman Kandilli’de, kimi zaman Anadoluhisarı’nda dolaştırdım onu, bir kez Kadıköy’e kadar götürdüm, bir kez de vapurla karşı kıyıya geçirdim. İki kez de yemeği kıyıda bir lokantada yemeye, bir kadeh rakı içmeye zorladım. Fazla direnmedi, ama nereye gidersek gidelim, ne yaparsak yapalım, bunca yıldır yaşamakta olduğu İstanbul’da değil de ilk kez geldiği bir kentte dolaşıyormuş gibi tedirgindi. Bir başka dünyadan gelmişti sanki. Her şeye şaşkınlık, hatta korkuyla bakıyor, insanların yüzlerini, devinimlerini ve konuşmalarını şaşkınlıkla izliyor, söylediklerini anlamakta da bayağı zorlanıyordu. Çevresinde olup bitenleri bir süre izledikten sonra sıkılmaya başlıyor, hele kalabalık yerlerde bunalacak gibi oluyor, “Zarife, dönelim artık, evimize gidelim”, deyip duruyordu. Onu kentte dolaştırmaktan vazgeçtim sonunda, ama hiç değilse her gün otuz, kırk dakika bahçede oturmaya zorladım. Artık yazın sonlarına yaklaşmaktaydık, doğa canlılığının ve güzelliğinin doruğunda, bahçemiz renk renk çiçekler içindeydi. Ne var ki, isteğime birkaç gün boyun eğdikten sonra, Selami çiçek kokusundan da, kuşların ve torunlarının seslerinden de, havanın insanı doğayla kaynaştıran o canlı, o yumuşacık ılıklığından da sıkılmaya başladı. “Zarife, yalvarırım sana, beni böyle Tanrı’nın her günü bahçeye çıkmaya zorlama. Odamdan görüyorum her şeyi, sen de sık sık pencereleri açıyorsun”, dedi.</p>

  <p>Gene odasından çıkmaz oldu. Hatta bana öyle geliyordu ki bu zoraki çıkışlardan sonra daha bir kararlılıkla kapanıyordu odasına. Zamanını burada geçirmeye fazla alışmıştı. Kim bilir, belki de kafasından çok bedeni istiyordu bunu. Ama bedensel bir alışkanlık söz konusu değilse, durum daha da kötü demekti. Bu nedenle, özellikle akşamları, yemeğini yedikten sonra, yukarı çıkmaya yeltendiği her seferde önüne dikilip engel oluyordum ona, “Biraz da karınla otur! Nasıl olsa, kitabını bitirdin!” diyordum. İsteğime uysalca boyun eğiyor, köşesinde sessiz sessiz oturuyordu. Konuşturmayı başarabilsem, biraz açılırdı belki. Ama olmuyordu işte, kolay kolay konuşmuyordu bizimki. Hiçbir zaman ilk konuşan o olmazdı, şimdi ben konuştuğum zaman da hiç sesini çıkarmadan dinliyor ya da dinler gibi yapıyor, sorularıma ya da gözlemlerime de “Evet”, “Hayır”, “Bilmem” gibi sözcüklerle yanıt veriyordu. Geceleri, ne zaman uyansam, yatakta olmadığını görüyordum. Öyle sanıyorum ki benim uyumamı bekliyor, uyuduğumu anlar anlamaz da kalkıp yukarıya, masasının başına gidiyor, iskemlesine oturup gözlerini dosyalarına dikiyordu. Kitabını yazdığı sıralarda zamanını hep orada geçirmesi pek hoşuma gitmese de anlaşılır bir şeydi. Yirmi sekiz dosyadan herhangi birini açıp gözden geçirmesini de anlardım. Ama böyle saatlerce arkasına yaslanıp dosyalarına bakmasına, dosyalarının karşısında uyuklayıp durmasına bir anlam veremiyordum, “Delirecek bu adam sonunda, belki de delirdi bile! Bir şeyler yapmak gerek”, diyordum kendi kendime. Ancak düşünüyor, düşünüyor, ne yapmam gerektiğine karar veremiyordum.</p>

  <p>Bir süre sonra bizimkilere de açtım düşüncemi. Müşfik’i saymazsak, hepsi de kahkahalarla güldü bana, en çok da Müştak güldü. “Delirecek de ne demek, güzel anneciğim? Çoktan delirmişti senin kocan, yıllar önce, <em>Serencam</em>’a başladığı, hatta <em>Serencam</em> sözcüğünde karar kıldığı anda delirmişti! Evet, kim ne dersen desin, Selami bey yıllar önce üşüttü kafayı! Ama bir türlü anlatamadık bunu sana, bize kalsa onu çoktan hacir altına aldırtmış olacaktık”, dedi. Ötekiler de üç aşağı beş yukarı aynı şeyi söylediler. Tepem attı, “O zaman kitabını yazıyordu; deli olsa, o dağ gibi, o yirmi sekiz dosyalık kitabı nasıl yazardı?” dedim hepsine de. Çok tuhaf, her biriyle başka bir yerde, başka bir zamanda konuşmuş olmama karşın, hepsi de aynı yanıtı verdi, hem de sözcüğü sözcüğüne: “O dağ gibi, o yirmi sekiz dosyalık kitabın da baştan sona bir deli saçması olmadığını nerden biliyorsun, anneciğim? Yirmi sekiz dosyalık bir kitap yazmanın da bir delilik belirtisi olabileceği hiç usuna gelmiyor mu?” dediler. Ben de altta kalmadım elbette, hep aynı kararlılıkla yanıtladım hepsini. “Bunu nasıl söylersiniz? Sorbonne’u birincilikle bitirmiş, bununla da yetinmeyip <em>doctorat d’Etat</em> yapmış bir adama nasıl deli dersiniz? Bu adamın öz babanız olduğunu unuttunuz mu yoksa?” diye bağırdım. Alaylı alaylı gülümsemekle yetindiler. Müştak yüzsüzlüğü daha da ileri götürdü, önce sözlerime kahkahalarla güldü, sonra da “Kır atın yanında duran ya huyundan, ya suyundan: belki de en doğru çözüm ikinizi birden hacir altına aldırtmak olacak”, diyerek benim de deli olduğumu çıtlattı. Ben de kararımı verdim, onlarla Selami’nin durumunu konuşmaya yanaşmadım bir daha, tüm sorularını yanıtsız bıraktım, dönüp dolaşıp aynı noktaya: Selami’nin delirdiğine gelen gözlemlerini de dinlemedim. Ama açıkça görüyordum ki ben de, Selami de korkunç bir çıkmazın içindeydik. Bizimkiler ilk kez haklı çıkıyordu belki. Çıldırdım çıldıracaktım. İkide bir “Bu böyle sürüp gidemez: Selami’yi bu korkunç durumdan kurtarmam gerek”, diye söylenip duruyordum. Ama nasıl? Orasını bilemiyordum.</p>

  <p>Sonra hiç beklemediğim bir şey oldu, her şey hızlanıverdi.</p>

  <p>Müşfika’yı evden kovmamla sonuçlanan, sert mi sert bir tartışmadan beş altı gün sonra, sabahın dördüne doğru, kötü bir düşün ortasında sıçrayarak uyanıp da Selami’nin gene yatakta olmadığını görünce, hemen çatı katına koştum. Olur şey değil! Sırtında incecik bir pijama, gözünde gözlük, masasının başında kımıldamadan oturuyor, büyülenmiş gibi, birden yirmi sekize kadar numaralanmış dosyalarına bakıyordu.</p>

  <p>“Selami, bu saatte ne yapıyorsun burada böyle?” dedim, bağırdım nerdeyse.</p>

  <p>Azıcık kıpırdar gibi oldu, ama ne benden yana döndü, ne bir şey söyledi. Ellerimi masaya dayayıp kendisine doğru eğildim.</p>

  <p>“Selami, sana söylüyorum!” diye bağırdım. “Bu saatte burada işin ne? Neden kaçıp kaçıp buraya gelirsin ki hep? Kitabını bitirmemiş olsan, bunu anlardım, ama bitirdin, çok şükür! Öyleyse derdin ne senin? Anlayamadım gitti! Bu gidişle ya ölüp gidecek, ya çıldıracaksın. İnan bana, bu böyle sürüp gidemez! Seninkiler de ikimizi birden hacir altına aldırtmaktan söz etmeye başladılar.”</p>

  <p>Bu son sözümden mi etkilendi, nedir, birden benden yana dönüp tuhaf bir biçimde gülümsedi bizimki, elini elimin üstüne koydu.</p>

  <p>“Evet, Zarife, haklısın: bu böyle sürüp gidemez”, dedi.</p>

  <p>Ben de gülümsemedim o zaman.</p>

  <p>“Öyleyse, doğru yatağa!” dedim.</p>

  <p>Ama işitmedi sanki.</p>

  <p>“Evet, bu böyle sürüp gidemez, bu böyle sürüp gidemez”, diye yineledi.</p>

  <p>Hep aynı biçimde, gözlerini dosyalarına dikip oturuyor, hep aynı tümceyi yineleyip duruyordu. Anladım ki aynı şeyden söz etmiyorduk.</p>

  <p>“Selami, sen neyin böyle sürüp gidemeyeceğini söylüyorsun? Senin için böyle sürüp gidemeyecek olan şey ne?” diye sordum.</p>

  <p>Selami gözlerini gözlerime dikti, en az bir dakika süresince, tek sözcük söylemeden baktı öyle.</p>

  <p>“Zarife, gerçekten anlamıyor musun?” dedi alınmış gibi.</p>

  <p>“Neyi?” dedim.</p>

  <p>“Neyi olacak, Zarife, neyi olacak, bu korkunç durumun böyle sürüp gidemeyeceğini”, dedi, derin bir soluk aldı. “Yazacağım her şeyi yazdım, eklenecek tek tümce, tek sözcük kalmadı; kısacası, kitap bitti, ama hâlâ dosyaların içinde. Dosyalarda kaldığı sürece de tam olarak kitap sayılmaz. Bu yirmi sekiz dosyayı tek bir kitapta birleştirip yaşamımın yapıtını gerçek varlığına kavuşturmam, ona gerçek kimliğini vermem gerek”, diye ekleyip gözlerini gözlerime dikti. “Şimdi anladın mı?” diye sordu.</p>

  <p>Evet, böyle: ben ona kendi durumundan söz ederken, o yalnızca kitabının durumunu düşünmekteydi. Haksız da sayılmazdı doğrusu. Böyle yirmi sekiz parçaya bölünmüş durumda kaldıkça, kitap gerçek kimliğine kavuşamaz, kitap değil, kitap taslağı olarak kalırdı. Kitap olması için basılması gerekirdi. Evet, Selami yazıp bitirmişti yapıtını, ama, neden saklamalı, ben bunu bir de bastırmak gerekeceğini usumdan bile geçirmemiştim. Evet, kitabı yazmaya yeni başladığı dönemde arada bir söz etmiştik böyle bir şeyden, birtakım şakalar bile yapmıştık. Ama Selami’nin kitap yazması sürekli bir etkinlik olup çıktıktan sonra, konuyu ne Selami açmıştı, ne ben.</p>

  <p>“Sen de bastır o zaman”, dedim.</p>

  <p>“Evet, bastırmam gerekiyor, bastırmam şart. Ben de bunun yolunu bulmaya çalışıyorum”, dedi.</p>

  <p>Sonra gene dalıp gitti. Anladım ki “bunun yolunu” pek bilmiyor ya da gerektirdiği çabayı ve masrafları göze alamıyordu. Sorbonne’u birincilikle bitirmişti adam, kapı gibi doktora diploması almış, çerçeveletip salonun duvarına asmıştı, sonra da yıllarca çalışıp binlerce sayfalık bir başyapıt yazmıştı, ama şimdi bu başyapıtı kitaba dönüştürmenin yolunu bulmaya çalışmaktan söz ediyordu. Bu ülkede, hatta yalnız İstanbul’da her yıl binlerce kitap yayımlanmaktaydı, bu iş o kadar da zor olmasa gerekti.</p>

  <p>“Kafayı taktığın şeye bak! Biz de iyi bir basımevi bulup bastırırız, olur biter”, dedim.</p>

  <p>Gözleri parladı birden.</p>

  <p>“Öyle mi diyorsun, bu işin altından kalkabilir miyiz?” dedi.</p>

  <p>“Evet, böyle diyorum: bastırırız, olur biter. Parasıyla değil mi? Parasını verip bastırırız”, diye yanıtladım. “İstersen, ben de sana yardımcı olurum: birkaç gün içinde bir sonuca varırız, sevgilim”.</p>

  <p>Çocuklar gibi sevindi bizimki.</p>

  <p>“Sağ ol, çok sağ ol, Zarife. Evet, ben bu yaşta zor çıkarım bu işin içinden, sen de bana yardımcı olursan, ikimiz birlikte daha çabuk ve daha güzel çözeriz bu sorunu”, dedi, sonra ellerime sarıldı, öpmeye kalktı.</p>

  <p>“Tamam, şimdi yatağına dön ve uyumaya çalış”, dedim.</p>

  <p>“Tamam, canım, tamam”, dedi, birdenbire daha bir canlı, daha bir sevecen olmuştu sanki.</p>

  <p>Selami yıllardan sonra ilk kez öğleye dek uyudu o gün. Ben de, kahvaltı bile etmeden, hatta yüzümü bile yıkamadan, başucunda oturup onun uyuyuşunu izledim. Çok tuhaf, seksenini çoktan geçmişti, ama, neden bilmem, her zamankinden de yakışıklı, her zamankinden de genç görünüyordu gözüme. Güzel bir düş mü görüyordu, neydi, arada bir mutlu bir gülümseme biçimleniyordu yüzünde. Bense ağlamakla gülmek arasında gidip geliyor, en azından o dakikada, yaşamım boyunca en çok sevdiğim, en çok güvendiğim insanın o olduğunu düşünüyordum, usulca eğilip alnından öptüm, “Bu kitabı en kısa zamanda bastıracağız, sevgilim”, dedim alçacık bir sesle. Söylediğimi işitti mi, işitmedi mi, bilmiyorum, ama gözlerini açtı, gülümsedi.</p>

  <p>“Evet, sevgilim, bu kitabı en kısa zamanda bastıracağız”, diye yineledim.</p>

  <p>Selami de “Evet, bastıracağız”, diyerek elimi avucuna alıp sıktı, sonra da, sanki bilmiyormuşum gibi, kulağıma eğilerek kitabının adını fısıldadı: <em>Serencam.</em> Neden, nasıl, bilmiyorum, daha önce de ondan sık sık işittiğim bu sözcük dünyanın en güzel, en anlamlı sözcüğüymüş gibi geldi bana, anlatılmaz bir mutluluk, sonsuz bir güvenle doldurdu içimi, birden gençleşiverdim nerdeyse.</p>

  <p>“<em>Serencam</em>’ı en kısa zamanda bastıracağız, sevgilim”, diye yineledim.</p>

  <p>Yineledim ya, hiç mi hiç bilgim yoktu bu konularda, onun da pek bir şey bilmediği anlaşılıyordu: bu evde yaklaşık yarım yüzyıldır bir kitap yazılmaktaydı, kitaplığında da binlerce kitap vardı, ama bir kitap nasıl basılır, nasıl ciltlenirdi, ikimiz de nerdeyse hiçbir şey bilmiyorduk bu konularda.</p>

  <p>Ne olursa olsun, Selami benden daha bilgiliydi. Bilgi eksikliğini nasıl gidereceğini de bilir gibiydi.</p>

  <p>İşe gazetelerdeki kitap tanıtım yazılarını kesmekle başladı, sonra bir gün Kadıköy’de bir kitapçıdan beş altı yazın dergisi ve her biri bir başka yayınevince yayımlanmış yedi sekiz kitap alıp yayınevlerinin adreslerini, yayınlarının sayılarını ve türlerini saptamaya çalıştı, ben de ona yardım ettim. Ama bu yüzeysel inceleme Selami’yi hem sinirlendiriyor, hem umutsuzluğa düşürüyordu. “Şunlara bak, en kabadayısı üç yüz, bilemedin, dört yüz sayfa, benim <em>Serencam</em>’ın otuzda biri bile değil hiçbiri”, diyordu. Değildi gerçekten, kimileri daha da kısaydı, kırkta, ellide, yüzde biri bile değildi, değil tüm bir yaşamın kitabı, tüm bir yaşamın kitabının küçük bir bölümü bile olamazlardı. Ama evimizdeki türkçe ve fransızca kitapların büyük çoğunluğu da böyle olduğuna göre, buna fazla şaşmamak, yazarların büyük çoğunluğunun ancak bu kadarını yapabildiğini ya da düzenin bunu böyle istediğini düşünmek gerekiyordu. Hiç kuşkusuz, bizim kitap bu düzene uymuyordu, ama yirminci yüzyılda yaşıyorduk, bunu aykırı bir değer ve bir özgünlük göstergesi olarak benimsemek de olanaklıydı.</p>

  <p>Ne olursa olsun, fazla umutsuzluğa kapılmadan hazırlıklara giriştik. Selami kısacık bir yaşamöyküsü hazırladı, kitabından dört beş parça seçti, ben de daktiloda yazıp çoğalttım. Sonra Selami gözünün tutar gibi olduğu birkaç yayınevini arayıp randevu istedi, bu arada kitabının yayın masraflarına kendisinin de katılabileceğini, gerekirse tüm masrafları da üstlenebileceğini söyledi. Biri dışında, tüm yayınevleri hemen ertesi gün görüşebileceklerini söylediler. Böylece, tam beş gün boyunca, her gün bir başka yayınevinin kapısını çaldık. Hemen hepsinde de aynı biçimde şaşırttık insanları. Genç bir yazar adayı beklerken, karşılarında Selami’yle beni görünce şaşırıyor, Selami’nin en az on, on beş yıl öncesinin modasını yansıtan giysisi ve kelebek kravatı karşısında gülmemek için kendilerini zor tutuyorlardı. Büyük olasılıkla da böyle bir adamın kitabının bir başyapıt olamayacağını düşünüyor, ama, her şeye karşın, kibar ve saygılı davranmaya çalışıyorlardı. Kısa bir konuşmadan sonra da sanki yaşlı adamlar ancak roman yazarlarmış gibi, “Romanınızı görebilir miyiz, efendim?” diyorlardı.</p>

  <p>Selami kaşlarını çatıyordu hemen.</p>

  <p>“Benim kitabım roman değil, efendim”, diyordu.</p>

  <p>Bu yanıtın hemen arkasından da üç aşağı beş yukarı aynı konuşma başlıyordu.</p>

  <p>“Nasıl? Roman değil mi?”</p>

  <p>“Hayır, değil.”</p>

  <p>“Peki, ne tür bir kitap?”</p>

  <p>“Yeni bir tür.”</p>

  <p>“Yeni bir tür mü? Nasıl yani?”</p>

  <p>“Öncelikle felsefe, sonra biraz inceleme, biraz eleştiri, biraz öykü, biraz anı, azıcık da şiir. Kısacası, değişik bir deneme”.</p>

  <p>“Öyle mi? Çok ilginç!”</p>

  <p>Adamlar her şeye karşın ilgileniyor ya da ilgilenirmiş gibi davranıyor, Selami’nin masrafı paylaşma, hatta tümden üstlenme sözünü de anımsadıklarından olacak, “Peki, bu ilginç yapıtı görebilir miyiz?” diyor, cebimizden, çantamızdan ya da başka bir yerden dosyamızı çıkarıp uzatmamızı bekliyorlardı.</p>

  <p>Selami kitabından değişik parçalar içeren dosyayı uzatıyordu o zaman. Adamlar birkaç dakika süresince parçaları şöyle bir gözden geçirdikten sonra, şaşkınlıkla başlarını kaldırıyor, bir çift deliyle karşı karşıya bulunduklarından kuşkulanmış gibi bir bana, bir Selami’ye bakıyorlardı.</p>

  <p>“Ama... ama... siz ne nokta kullanmışsınız, ne virgül! Büyük harf bile kullanmamışsınız. Kitabınız tek tümceden oluşuyor olmasın?” diyorlardı.</p>

  <p>Ben başımı önüme eğip susuyordum, ama Selami duralamıyordu bile.</p>

  <p>“Evet, bir bakıma. <em>Serencam</em> bölünmez bir bütündür, her sözcüğü tüm öteki sözcüklerine, her tümcesi tüm öteki tümcelerine sıkı sıkıya bağlıdır”, diyordu güvenle. “Kesintiye katlanamam ben. Kitap dediğin bölünmez bir bütün olmalıdır, tıpkı bir ırmak gibi...”</p>

  <p>“Ama noktasız, virgülsüz bir...”</p>

  <p>Selami sözlerini bitirmelerini bile beklemiyordu.</p>

  <p>“Noktalama belirtkelerinin kullanıma girmesi çok, ama çok yeni bir olaydır, efendim”, diye başlıyordu hemen. “Avrupa’da on altıncı yüzyılda yaygınlaşmaya başlamıştır, Türkiye’deyse, on dokuzuncu yüzyılın ikinci yarısında. Ama, bana sorarsanız, kendi kendine yeterli bir yapıtın noktalama belirtkelerine gereksinimi yoktur, Platon da, Sophokles de, Vergilius da hiçbir zaman böyle bir gereksinim duymamıştır”, diye de bitiriyordu.</p>

  <p>Adamlar şaşkın şaşkın bakıyor, çok büyük bir olasılıkla da “Bu moruk çatlağın teki!” diye düşünüyorlardı. Ama iyi insanlardı hepsi de, saygıda kusur etmemeye çalışıyor, bir kez daha parçalarımızın üzerine eğilip dikkatle okumaya başlıyorlardı. Yazık ki birkaç dakika sonra, daha da şaşkın bir durumda, gene Selami’ye dikiyorlardı gözlerini.</p>

  <p>“Ama bu sizin parçaların birbiriyle hiç ilgisi yok gibi”, diyorlardı.</p>

  <p>Selami gene hiç sarsılmıyordu.</p>

  <p>“Bunlar birkaç örnek yalnızca. Kitabım tam bir bütündür, binlerce sayfalık bir bütün”, diye yanıtlıyordu.</p>

  <p>Adamlar özür diliyor, her saniye biraz daha artan bir şaşkınlık içinde, bir süre susuyor, arkasından da gerçek ya da yalancı bir merak içinde, son soruyu soruyorlardı:</p>

  <p>“Peki, tamamı?”</p>

  <p>Selami, beni bile şaşırtan bir güven içinde, yapıtının tamamını getiremediğini, çünkü her biri yedi sekiz yüz sayfalık yirmi sekiz büyük dosyadan oluştuğunu, bunlar tek örnek olduğu için de sağlam bir sözleşme yapmadan evden çıkarılamayacağını söylüyordu. Adamlar gülmeseler de gülümsüyorlardı o zaman, çok büyük bir olasılıkla da karşılarındaki adamın bir bunak, sözünü ettiği kitabınsa bir masal olduğunu düşünüyor, “Bu iş bizi aşar, efendim”, diye kesip atıyorlardı. “Biz bu yayınevini kolay kurmadık; tüm masraflarını siz de verseniz, yirmi, otuz bin sayfalık, hem de noktasız, virgülsüz bir felsefe kitabı basarak gülünç olmak istemeyiz”, diyenleri de oluyordu, tuhaf tuhaf sorularla Selami’yi alaya almaya kalkanları da.</p>

  <p>“Hadi, Selami, biz gidelim artık”, diyordum.</p>

  <p>Selami, o seksen üçünde bile çok yakışıklı, o boyu posu yerinde adam, nerdeyse küçülmüş, kamburlaşmış, birkaç yıl daha yaşlanmış olarak çıkıyordu arkamdan, bu gidişle “yaşamının kitabı” ölümüne neden olacak diye ödüm kopuyordu.</p>

  <p>Bana kalsa, ilk üç yayınevinde dersimizi aldıktan sonra, ötekilere gitmekten vazgeçerdim: ikide bir birbirlerine göz kırpmalarından, pis pis gülümsemelerinden belliydi, bizimle alay ediyordu bu adamlar, büyük bir olasılıkla da deli ya da bunak olduğumuzu düşünüyorlardı. Ama Selami saptadığımız sekiz yayınevinin sekizine de gitmekte dayattı. İyi de etti bir bakıma, çünkü sekizinci yayınevinin patronu, belki de şaka olsun diye, bize ilginç bir yayıncıyı salık verdi bize, “Bu çocuk ilk kitabını bu hafta yayımladı. Kendisi, iyi bir ozan olmakla birlikte, çok bilgili ve çok becerikli bir adamdır. Bakarsınız, tüm masrafları ödemeye hazır olduğunuza göre, böyle dev bir kitabı basmayı da göze alır. Hem o biraz para kazanmış, hem de sizin kitap basılmış olur”, dedi. Biz de hemen delikanlının bir han köşesindeki küçücük yayınevine gittik. Sevimli bir çocuktu, yayınevi yöneticisinden çok bir lise öğrencisine benziyor, konuşmaya başlayınca da büyümüş de küçülmüş gibi bir izlenim uyandırıyordu insanda, ama, en çok üç dakika sonra, yayıncılık konusunu çok iyi bildiği anlaşılıyordu. Bizi hep gülümseyerek, ama ilgiyle dinledi. Selami’nin uzattığı dosyayı da aynı ilgiyle inceledi, kitabının türüne ve boyutlarına ilişkin açıklamalarını dinlerken şaşkınlığını gizleyemedi, ama olumsuz bir gözlemde de bulunmadı. Sonra tuhaf bir biçimde gülümsemeye başladı.</p>

  <p>“Sizi gönülden kutlarım, efendim, ama bu iş beni aşar, hem de fazlasıyla aşar”, dedi. “Ben daha çıkara çıkara doksan altı sayfalık bir şiir kitabı çıkardım, kendi kitabımı. Ayda bir de sekiz sayfalık bir yazın dergisi çıkarmaya çalışıyorum. Binlerce sayfalık bir kitabın yayınını üstlenirsem, her şeyden, bu arada kendi şiirlerimden ve dergimden de el çekmem gerekir”.</p>

  <p>Ben araya girdim o zaman.</p>

  <p>“Tüm masrafları biz üstleneceğiz, sizin ücretinizi de fazlasıyla öderiz, yeter ki her şey istediğimiz gibi olsun”, dedim.</p>

  <p>Delikanlı gene tuhaf bir biçimde gülümsedi.</p>

  <p>“Yirmi beş, otuz ciltlik bir kitap bu sizinki, çok zaman alır, oysa benim bir yığın tasarım var, bu sorumluluğu alamam, efendim, beni bağışlayın”, deyip daha da tuhaf bir biçimde gülümsemeye başladı.</p>

  <p>Bu çocuk ikimizin de deli olduğumuzu düşünüyormuş gibi bir duyguya kapıldım birden.</p>

  <p>“Hayır, efendim, böyle dev bir kitap... En az yirmi beş cilt... Hayır, beni fazlasıyla aşar bu iş”, diye yinelediğindeyse, izlenimim kesinliğe dönüştü.</p>

  <p>Aynı anda, Selami iskemlesinde doğruluverdi.</p>

  <p>“Yirmi beş cilt değil, beyefendi, tek bir cilt! Bu benim tüm yaşamımın kitabı. Onu asla böldürtmem!” dedi.</p>

  <p>Delikanlının gülümsemesindeki alay gölgesinin yerini büyük bir şaşkınlık aldı o zaman. Dudaklarındaki gülümseme de uçup gitti.</p>

  <p>“Ha, öyle mi? Bilmiyordum. Ama bu da gösteriyor ki bu iş beni kesinlikle aşıyor, efendim”, dedi. Bir an kaşlarını çatıp düşündükten sonra da “Ama sizin sorunuzu çözebilecek birini tanıyorum”, diye ekledi.</p>

  <p>Arkasından da çok büyük ve çok yeni bir basımevinin adını ve adresini verdi bize, patronuna da telefon edip konuştu. Sonra bize döndü.</p>

  <p>“Basımevi buraya çok yakın; isterseniz, hemen gidip Egemen beyle konuşabilirsiniz. Biraz pahalıcıdır kendisi, ama tüm Türkiye’yi de dolaşsanız, ondan iyisini bulamazsınız; çok iyi bir adamdır; üstelik, gelmişi ve geçmişiyle basımcılığın da, ciltçiliğin de her türlüsünü bilir; evet, böyle, geçen yıl da çok güzel bir cilt bölümü kurdu; kısacası, bu ülkede sizin isteklerinizi ancak Egemen bey karşılayabilir”, dedi.</p>

  <p>Biz de kendisine teşekkür edip dosdoğru Egemen beyin basımevine gittik.</p>

  <p>Doğrusunu söylemek gerekirse, bu adamın bakışını, duruşunu, kendini beğenmiş havasını pek de gözüm tutmadı benim, ama o çok iyi karşıladı bizi. Öte yandan, çalışanlarının bir örnek giyimi, saygılı davranışları, odasının düzeni, özellikle de bir usta ya da patrondan çok, okumuş bir adam gibi konuşması ilk izlenimimi çabucak siliverdi. Selami’nin anlattıklarını da, benim eklediklerimi de ilgiyle dinledi. İlk işittiğinde biraz şaşırmış ve bıyık altından gülümsemiş olmasına karşın, kitabımızın her biri yedi sekiz yüz sayfalık yirmi sekiz dosyadan oluşmasını da çok doğal karşılar gibi göründü. Hiçbir masraftan kaçınmayacağımızı önceden belirtmemizin de bunda belli bir payı vardı belki.</p>

  <p>“Hiç kuşkunuz olmasın, elimizden geleni yaparız, efendim. Basımından cildine dek her şeyiyle ben kendim ilgileneceğim, <em>Serencam</em> sizin olduğu kadar da bizim yapıtımız olacaktır”, dedi.</p>

  <p>Ama Egemen beyin son tümcesi Selami’nin hiç hoşuna gitmedi, hemen belli etti bunu.</p>

  <p>“Beyefendi, ben bu kitap üzerinde en az kırk yıl çalıştım”, dedi.</p>

  <p>Egemen bey saniyesinde anladı bizimkinin düşüncesini.</p>

  <p>“Benimki sözün gelişi, efendim; ilgimi belirtmek için böyle konuştum”, dedi.</p>

  <p>Konuyu uzatmamaları için araya girdim:</p>

  <p>“Yani bu iş olabilecek mi sizce?” diye sordum.</p>

  <p>Egemen bey güldü.</p>

  <p>“Bizim sözlüğümüzde olmaz diye bir sözcük yoktur, hanımefendi”, dedi. “Kâğıt olarak da, baskı olarak da, cilt olarak da Amsterdam’da ya da Paris’te ne yapılabiliyorsa, biz de yaparız o kadarını”.</p>

  <p>“Bizi en çok zorlayan cilt sorunu”, dedi Selami. “Ben tek bir cilt istiyorum”.</p>

  <p>Egemen bey gene güldü.</p>

  <p>“Cilt konusunda bize güvenebilirsiniz, Türkiye’de bizden iyisini bulamazsınız”, dedi. “Tüm kitap hastaları öğrendi ki bizim ciltlerimiz...”</p>

  <p>Selami’nin yüzü allak bullak olmuştu durup dururken, adamın sözünü bitirmesini bekleyemedi.</p>

  <p>“Ama daha beş dakika önce söyledim size, sanırım, genç arkadaşımız da telefonda belirtmişti: <em>Serencam</em> her biri yaklaşık sekiz yüz sayfalık yirmi sekiz dosyadan oluşmakta”, dedi.</p>

  <p>Adamcağız büyük büyük açıverdi gözlerini.</p>

  <p>“Çok büyük bir kitap demek! Ama ciltlerin tek örnek olmamasından korkuyorsanız, hiç kuşkunuz olmasın, efendim: boyları, renkleri, her şeyleri aynı olacak, tam sizin istediğiniz gibi”, dedi.</p>

  <p>Selami yerinde duramaz olmuştu, nerdeyse kalkıp gitmek üzereydi.</p>

  <p>“Egemen bey, siz benim ne istediğimi anlamadınız galiba, ya da ben anlatamadım”, diye atıldı: “Ben kitabımı tek cilt olarak istiyorum”.</p>

  <p>Egemen bey yanılgısını pek de umursamış gibi görünmedi.</p>

  <p>“Selami bey, benim adım Egemen”, dedi. “Bir yandan siz, bir yandan biz buna da bir çözüm buluruz sonunda”.</p>

  <p>Ama Selami bir yandan kitabını tek cilt olarak istiyor, bir yandan da düşünün gerçekleşebileceğinden umudu kesmeye başlıyordu sanki.</p>

  <p>“Ben kitabımı bitirdim. Başka ne yapabilirim ki?” diye sordu.</p>

  <p>Egemen bey tuhaf bir biçimde gülümsedi, sonra da bana göz kırptı.</p>

  <p>“Örneğin yapıtınızı biraz kısaltabilirsiniz belki”, diye yanıtladı.</p>

  <p>Selami’nin yüzü allak bullak oldu.</p>

  <p>“Buna olanak yok, efendim”, dedi. “Kısaltamam: <em>Serencam</em>’ın her bir sözcüğü tüm ötekilerle bağıntılıdır, birini çıkardınız mı tüm yapıt dağılıverir”. Bir an durup düşündü. “Evet, tek bir kitaptır <em>Serencam,</em> onu hiçbir biçimde bölemem, kısaltamam da”, diye sürdürdü, sonra derin bir soluk aldı. “Evet, bölmem de, kısaltmam da olanaksız, ama şöyle adam gibi, şöyle tek bir kitap olması için Vaniköy’de Boğaz’a tepeden bakan koca bir arsayı gözden çıkarabilirim; gerekirse, daha fazlasını da...”</p>

  <p>Egemen beyin gözleri parladı birden.</p>

  <p>“Vaniköy’de mi dediniz?” diye sordu.</p>

  <p>“Evet, efendim, Vaniköy’de”, dedi Selami, sonra da sürekli olarak kolunu çimdiklememe aldırmadan arsanın yeri ve özellikleri konusunda ayrıntılara girişti.</p>

  <p>O anlatıyor, Egemen bey büyük bir ilgiyle, içer gibi dinliyordu, bense bizimkilerin çılgına döneceklerini, gene babalarını hacir altına aldırtmaya kalkacaklarını düşünerek titriyordum.</p>

  <p>Ama Egemen bey sürekli gülümsüyordu.</p>

  <p>“Kitaba dönelim dersek, bu konuda iş bana düşüyor: kâğıdı inceltip boyutları büyüterek çözeriz sorunu. Çok büyük, çok kalın ve çok ağır bir kitap olur, ama olur”, dedi.</p>

  <p>Selami’nin gözleri parladı, Egemen beyin ellerini tuttu.</p>

  <p>“Gerçekten olabilir mi bu?” diye sordu.</p>

  <p>Egemen bey bir kahkaha attı.</p>

  <p>“Benim adım Egemen, efendim, bir şeyi kafaya koydum mu sonuna kadar giderim”, dedi. “Siz yarın o yirmi sekiz dosyadan birini getirin de üzerinde düşünelim”.</p>

  <p>Selami birden kızardı, öyle donup kaldı bir süre. Belliydi, karar veremiyordu, belki dosyanın çalınmasından ya da yitirilmesinden korkuyordu, belki de masasının başına geçtiğinde dosyalarından birinin yerini boş görmeye dayanamamaktan.</p>

  <p>Sonra birden gülümsemeye başladı.</p>

  <p>“Egemen bey, diyordum ki... diyorum ki... siz yarın Kandilli’ye, bizim eve buyursanız, daha iyi olmaz mı?” diye kekeledi. “Böylece... böylece tüm dosyaları bir arada görmüş olursunuz”.</p>

  <p>Bu arada Vaniköy’deki arsayı da görmeyi umduğundan mıdır, nedir, Egemen bey hemen benimseyiverdi öneriyi.</p>

  <p>“Haklısınız, dosyaları bir arada görmem çok daha iyi olur”, dedi. “Ne zaman geleyim peki?”</p>

  <p>Selami’ye kalsa, hemen o saatte birlikte gitmeyi önerirdi adama, ama ben daha çabuk davrandım: kendisini ertesi gün saat beş sularında çaya bekleyeceğimizi söyledim. Biraz düşünecek zamanımız da olurdu böylece, Selami’nin bir çılgınlık yapması önlenirdi. Bir ara, Vaniköy’deki kocaman arsayı güvenceye almak düşüncesiyle, çaya Müştak’ı da çağırmayı bile düşündüm. Ama dakikasında vazgeçtim bu düşünceden: Müştak’ın ne yapacağı belli olmazdı, <em>Serencam</em>’ı yayımlatmak konusundaki son umudumuzu da suya düşürebilirdi. Birkaç gündür sürekli sokağa çıkıp geç saatlerde dönmemiz yeterince kuşkulandırıyordu bizimkileri, her fırsatta ağzımı arıyor, çıkışlarımızın nedenini öğrenmeye çalışıyorlardı. Ben de her sormalarında gülümsüyor, “Yılların kitabını en sonunda bitirdik çok şükür, biraz hava alıyoruz birlikte”, deyip kapatıyordum konuyu. Ama o gün bayağı geç bir saatte ve ellerimiz dolu dönmemiz iyice kuşkulandırdı bizimkileri.</p>

  <p>Ertesi sabah, bahçeden birkaç çiçek kopardığım sırada, Müştak yanımda bitiverdi.</p>

  <p>“Anneciğim, bana öyle geliyor ki senin adam bir işler çeviriyor gene, o saçma kitabıyla ilgili bir işler, sen de ona yamaklık ediyorsun besbelli. Bu adamı hacir altına alma zamanının gelip de geçmeye başladığını düşünmüyor musun?” dedi.</p>

  <p>Tepem attı.</p>

  <p>“Hacir altına alınacak biri varsa, o da sensin”, diye bağırdım. “İnsan kendi öz babası konusunda nasıl böyle şeyler düşünür, anlayamıyorum. Adam kapı gibi bir kitap yazmış, sen de kalkmış, onu hacir altına almaktan söz ediyorsun!”</p>

  <p>Arsız arsız güldü bizimki.</p>

  <p>“Sonunda pişman olacaksın, anacığım, ama o zaman iş işten geçmiş olacak”, dedi, sonra da çekip gitti.</p>

  <p>Bir süre arkasından baktım.</p>

  <p>“Ben de onu Egemen beyle çay içmeye çağırmayı düşünmüştüm. Ne kadar budalayım!” diye söylendim.</p>

  <p>Böylece, Egemen bey geldiğinde, Selami’yle benden ve hizmetçi kadından başka hiç kimse yoktu konakta. Böylesi de iyi oldu, çünkü Egemen bey özenle hazırladığım masaya bakmadı bile. İlk sözü “Dosyalar nerede?” oldu. “Hele bir çay için de soluklanın”, dediğim zaman da “Önce iş, hanımefendi: önce şu <em>Serencam</em> dosyalarını görelim!” dedi. İster istemez yukarıya çıktık. Selami’nin koltuğuna oturup yirmi sekiz koca dosyanın yirmi sekizini de tek tek gözden geçirdi. Ölçtü, biçti, satır sayılarını, her satıra düşen ortalama sözcük ve harf sayısını hesaplamaya çalıştı. Daha bizim anlayamadığımız bir sürü saptamalar yaptı dosyalar üzerinde, defterinin en az dört beş sayfasını sıra sıra rakamlarla doldurdu. İncelemesini bitirdiğinde en az iki saat geçmişti aradan. Çay çoktan soğumuştu. Yeni bir çay demletmek istedim.</p>

  <p>“Hayır, teşekkür ederim, gerek yok”, dedi.</p>

  <p>Yemeğe kalmasını önerdik, zamanı olmadığını söyledi. Sonra çenesiyle balkonu gösterdi.</p>

  <p>“Ama şu balkonda bir tek rakınızı içerim doğrusu”, dedi.</p>

  <p>Hemen getirdim rakısını. Hiçbir şey konuşmadan, önüne getirdiğim şeylere elini bile sürmeden, hem de nerdeyse Boğaz’da tek bir noktaya bakarak ağır ağır içti rakısını. Son yudumdan sonra, bardağını masanın üzerine bıraktı usulca, “Eviniz de, görünüm de çok güzel, gerçekten başyapıtlar yazılacak bir ortamda yaşıyorsunuz”, dedi. Ama, beklediğimin tersine, Selami’nin kitap için gözden çıkarabileceğini söylediği arsanın sözünü bile etmedi. Bu arada, ben de, Selami de büyük bir sabırsızlık içinde dosyalara ilişkin gözlemlerini bekliyor, bu konuya bir türlü gelmediği için de sonucun olumsuz olmasından korkmaya başlıyorduk. Bereket, daha fazla bekletmedi bizi.</p>

  <p>“Selami bey, ben sizin yerinizde olsam, bu kitabı en az üç cilde bölerdim, çok daha kullanışlı olurdu o zaman. Ama siz tümünü tek bir cilde sığdırmak istediğinize göre, elimizden geleni yapacağız, zor olacak hiç kuşkusuz, ama olacak”, dedi. “İzin verirseniz, yaklaşık bir hafta, on gün içinde araştırmalarımı, hesaplarımı yapacağım. Bundan sonra karşı karşıya oturup tüm ayrıntıları konuşur, karara bağlarız. Ama şimdiden söyleyeyim size: bu iş çok masraf gerektirecek”.</p>

  <p>“Zor olacak, ama olacak” sözcüklerini işiteli beri nerdeyse bir ışık doğmuştu Selami’nin yüzünde, bu kez de mutlulukla gülümsedi.</p>

  <p>“Ben masrafı düşünmüyorum; yeter ki kitabım kitap olabilsin”, dedi.</p>

  <p>Egemen bey Selami’nin elini tutup coşkuyla sıktı.</p>

  <p>“Hiç kuşkunuz olmasın, efendim: bu işi başaracağız”, diye yanıtladı.</p>

  <p>Bir kez daha yemeğe kalmasını, en azından şu balkonda bizimle birlikte bir tek daha içmesini önerdikse de dinletemedik, hemen çalışmaya başlamak istediğini söyleyerek kalkıp kapıya yöneldi. Tam on altı gün süresince de ne bizim telefonlarımıza çıktı, ne Selami’yi arayıp herhangi bir bilgi verdi. Ancak on altıncı günün akşamında yardımcısı aradı, Egemen beyin bizi ertesi gün saat on beş otuzda basımevinin cilt bölümünde bekleyeceğini söyledi.</p>

  <p>Ertesi gün, tam üçü on geçe Egemen Basımevi’nin cilt bölümündeydik. Adamlar ilk gelişimizde görmediğimiz bir odaya aldılar bizi, Egemen beyin çok önemli bir çalışmayı bitirmek üzere olduğunu, kendisini ancak on beş otuzda görebileceğimizi söylediler, kahve, çay ya da başka bir şey isteyip istemediğimizi sordular.</p>

  <p>“Hiçbir şey istemiyoruz”, dedik.</p>

  <p>Ben de, Selami de bunca beklemenin ardından en sonunda Egemen beyle karşı karşıya gelip <em>Serencam</em>’ın yazgısını öğreneceğimiz dakikayı yüreğimiz çarpa çarpa, her saniye biraz daha artan, sıkıntılı bir merakla bekledik. Bereket, fazla bekletmedi bizi, adamların söylediği dakikada, yani tam üç buçukta kapıda göründü. Son görüşmemizden bu yana bayağı zayıflamış gibi geldi bana, yüzü solgun mu solgun, gözleri kan çanağı gibiydi. Ama yüzü gülüyordu, ellerimizi kırk yıllık dostlar gibi, anlatılmaz bir sevecenlikle sıktı.</p>

  <p>“Son görüşmemizden beri zayıflamışsınız sanki. Ne oldu, hastalandınız mı?” diye sordum.</p>

  <p>“Hayır, hayır, şu son birkaç gün çok az uyudum, bir de buradaki yatağım evdeki kadar rahat değildi, o kadar”, dedi, sonra Selami’nin soluna geçti. “Buyurun, şimdi tam on altı gün boyunca, geceyi gündüze katarak yaptığım hesap ve denemelerin sonucunu görelim”, diye ekledi.</p>

  <p>İki ayrı koridordan geçerek taslakları göreceğimiz odaya doğru ilerlerken, Egemen beyin basım ve cilt evi şaşırtıcı, nerdeyse gizemli bir yermiş gibi geldi bana: giriş kapısından geçerken insan küçük ve sıradan bir basımevine girdiğini sanıyor, ama içeride değişik kapılar birbirinden geniş, birbirinden görkemli yerlere açılıyordu. İlk kez geldiğimiz büyük ve aydınlık oda da böyleydi. Burada, tek masa izlenimi verecek biçimde birleştirilip üzerlerine tek parça ve açık mavi bir örtü örtülmüş masaların üzerine kara, kahverengi ya da koyu yeşil ve değişik boyutlarda, ama hepsi de çok kalın, hatta kalınlıkları enlerini de aşan on on iki dev kitap yerleştirilmişti. Egemen bey, dudaklarında tuhaf bir gülümseme, Selami’nin koluna girdi, daha kapıda bunları gösterdi bize.</p>

  <p>“Selami bey, tam on beş gün süresince yemedim, içmedim, uyumadım, kimi günler eve bile gitmedim, sizin için bu değişik taslakları hazırladım; umarım, içlerinden birini beğenirsiniz”, dedi.</p>

  <p>Masanın başına gelip örnekçeleri incelemeye başladığımızda kendisine de söyledim: evet, birer taslaktı bunlar, boş sayfalardan oluşuyorlardı, gene de yalnızca birer taslak olduklarını söylemek değerlerini düşürmek olurdu: gerçek sanat yapıtlarıydı hepsi de. Üstelik, ince hesaplar uyarınca yapılmışlardı. Anlattığına bakılırsa, Selami’nin yirmi sekiz dosyasının içerdiği sözcük sayısını yaklaşık olarak belirlemiş, arkasından da on değişik boyuttaki sayfaların her birinin belirli puntolarda kaçar sözcük içereceğini çıkarmış, arkadaşları da sözcük sayısından kâğıt kalınlıklarına kadar her şeyi göz önüne alarak bu güzel örnekleri oluşturmuşlardı. Bize seçme kolaylığı sağlamak istemişlerdi. Hepsi de öylesine güzeldi ki ikimiz de şaşkınlık ve hayranlık içinde, örneklere dokunmaktan bile korkarak öyle durup bakıyorduk, Egemen beyse, büyük bir rahatlıkla anlatıp duruyordu.</p>

  <p>“Gerçekte böyle bir düzine örneğe hiç gerek yoktu, ama somut olarak göresiniz istedim”, dedi. “Ben hâlâ üç cildin daha uygun olacağı görüşümü korumaktayım. Ama siz tek ciltte kararlı olduğunuza göre, bence en uygunu şu boyut, yani yirmi dokuza on dokuz. Kitabın kalınlığını ya da yüksekliğini sorarsanız, o da en az yirmi bir, yirmi iki santim, hem de en ince kâğıdı kullanmak ve puntoyu olabildiğince küçük tutmak koşuluyla.”</p>

  <p>Selami bu örneği eline alıp açtı.</p>

  <p>“Ama burada çok kalın bir kâğıt kullanılmış!” dedi.</p>

  <p>Egemen bey güldü.</p>

  <p>“Elinizdeki yalnızca bir örnek, Selami bey, hem de çok sıradan bir örnek, kitabın kalınlığı konusunda yaklaşık bir görüş edinmeniz için”, dedi. “Fransız’ların <em>papier</em> <em>bible</em> dedikleri türden, çok ince ve bir o kadar da sağlam bir kâğıt kullanmamız gerekecek, Fransa’dan ya da Hollanda’dan getirtilecek bir kâğıt”, diye ekledi.</p>

  <p>Ben biraz uzaktan bakıyordum.</p>

  <p>“En ince kâğıdı kullandığımız zaman da kitabın kalınlığı enini geçecek mi gene böyle?” diye sordum.</p>

  <p>“Evet, efendim, geçecek elbette: en az yirmi bir santimi bulacak”, dedi Egemen bey, sonra örnekçeyi ellerime, daha doğrusu kucağıma verdi.</p>

  <p>Şöyle bir tartıp masanın üstüne bıraktım.</p>

  <p>“Çok da ağır”, dedim.</p>

  <p>Egemen bey başıyla onayladı.</p>

  <p>“Ben bu örneklerde yalnızca boyutları vermeye çalıştım, efendim. Gerçek kitabın sayfa sayısı çok daha fazla, kendisi de çok daha ağır olacak”, dedi.</p>

  <p>O zaman, Selami kitabını bitirdi bitireli ilk kez, belki de saçma bir şey yapmakta olduğumuzu düşündüm: bugüne dek hiç kimsenin yapmadığı, yapmak da istemeyeceği bir şeydi bu bizim yapmaya çalıştığımız. Egemen bey yüzde yüz haklıydı bence: üç cilt çok daha kullanışlı olurdu. Tam bunu söylemek istediğim anda, Selami örnekçeyi masanın üstünden alıp göğsüne bastırdı, sonra gözlerini gözlerime dikti.</p>

  <p>“Senin düşüncen ne?” diye sordu.</p>

  <p>“Vallahi, bilemiyorum”, dedim. “İnsanlar nasıl okuyacak böyle ağır bir kitabı? Nereye koyup da okuyacak, bilemiyorum doğrusu. Peki, senin düşüncen ne?”</p>

  <p>Selami duralamadı bile.</p>

  <p>“Benim için önemli olan okuyacak kişinin rahatlığı değil, kitabın kendisi”, dedi. “Okurlar hiç mi hiç ilgilendirmiyor beni. Ben tek bir kitap yazdım ve tek bir kitap istiyorum”.</p>

  <p>Yanıt pek de tutarlı gelmedi bana, ama Egemen beyin önünde Selami’yi sıkıştırmayı da göze alamadım.</p>

  <p>“Yani sen kesin kararını verdin, öyle mi?” diye sormakla yetindim.</p>

  <p>Selami kitap örnekçesini bir kez daha bastırdı göğsüne, anlatılmaz bir mutlulukla gülümsedi.</p>

  <p>“Evet, Zarife, bence bundan iyisi can sağlığı”, dedi.</p>

  <p>Egemen bey de araya girdi: tek ciltte kararlı olduğumuz sürece kitabın okunabilir olması için de en iyi seçeneğin bu boyut olduğunu söyledi. Gözlerinde, hatta tüm yüzünde tuhaf bir ışıltı vardı. Öyle anlaşılıyordu ki Selami’nin birbirinden kalın yirmi sekiz dosyasını tek bir kitaba dönüştürmek onun için de bir tutku olmaya başlıyordu. İçini çekti, “İşin başındayız daha, tasarım evresindeyiz; altından kalkabilecek miyiz, bilemiyorum”, dedi, ama sanki bizimle değil de bizim göremediğimiz biriyle konuşmaktaydı. “Başarırsak, uğraş yaşamımın en ilginç işi olacak bu”, diye ekledi, gene kendi kendine ya da bizim göremediğimiz birileriyle konuşur gibiydi.</p>

  <p>Ben gene de araya girmekten kendimi alamadım.</p>

  <p>“Egemen bey, benim gördüğüm kadarıyla, uzun bir süredir bu işlerin içindesiniz siz, bizimki de tüm kitaplar gibi bir kitap; biraz fazla büyük, o kadar; hem de siz sorunu şimdiden çözmüş görünüyorsunuz”, dedim, Selami’nin canlı bir varlık, çok sevilen bir torun gibi okşamakta olduğu taslağı gösterdim.</p>

  <p>Egemen bey içini çekti.</p>

  <p>“Bu öyle bir örnek, efendim, bizim yapacağımız, daha doğrusu yapmayı düşlediğimiz kitabın gölgesi bile olamaz”, dedi. “Bizim kullanacağımız kâğıt, meşin, hatta iplik...” Gene içini çekti, dalıp gitti bir süre. “Hepsi dışarıdan gelecek, Hollanda’dan, ya da Fransa’dan... Belki de oralara gidip birlikte seçmemiz gerekecek. Kâğıt bu, oyuncak değil. Tüm bunlara paramız yeter mi, bunu da bilemiyorum... Söylemiştim, en uygunu yapıtı üç cilde bölmek, o zaman, elimizdeki olanaklarla...”</p>

  <p>Sözün burasında Selami’nin sesi yükseldi.</p>

  <p>“Egemen bey, yirmi kez söyledim belki size: bu kitabın basılması için her şeyi verebilirim. Vaniköy’deki arsamı hemen yarın satışa çıkarabilirim”, dedi.</p>

  <p>Egemen beyin gözlerinde bir ışık yandı sanki.</p>

  <p>“Nasıl bir arsa bu?” diye sordu.</p>

  <p>Selami satmaya karar verdiği arsa ve yapıların özelliklerini avucunun içi gibi bilirdi her zaman.</p>

  <p>“Kıyı yoluna çok yakın, deniz gören, iki bin iki yüz metre karelik bir arsa”, dedi.</p>

  <p>Egemen bey o anda büyük bir sorunu çözüvermiş gibi gülümsedi.</p>

  <p>“O zaman... o zaman... o zaman büyük tasarımızı şimdiden gerçekleşmiş sayabiliriz, efendim”, dedi, bir an için gözlerinden sonra yüzü de anlatılmaz bir ışıkla parlar gibi oldu, sonra ışık gülümsemeye dönüştü. “Dünyanın en büyük kitabının yirmi sekiz dosyasını Egemen Basımevi’ne taşıyıp hemen dizgiye geçebiliriz”, diye ekledi.</p>

  <p>Selami’ye baktım, birden titremeye başlamış, yüzü de bir anda sararıvermişti.</p>

  <p>“Selami, neyin var senin? Yoksa rahatsızlanıyor musun?” dedim.</p>

  <p>Selami omuz silkti.</p>

  <p>“Rahatsızlandığımı nerden çıkardın, Zarife? Hiç, hiç, hiçbir şeyim yok”, dedi, sonra Egemen beye döndü, “Yirmi sekiz dosyanın yirmi sekizini birden buraya taşımak biraz tehlikeli olmaz mı sizce?. Kitabı dosya dosya, hatta her gün kırkar ya da ellişer sayfa getirmek daha güvenli olmaz mı?” diye sordu.</p>

  <p>Egemen bey adamını tanımaya başlamıştı, hiç şaşmadı, karşı da çıkmadı.</p>

  <p>“İsterseniz, sayfa sayfa da getiririz, efendim, dizilen sayfayı geri getirip bir sonrakini alırız; ama kitabımızın dizilmesi yıllar sürer o zaman”, dedi, sonra çenesini yumruklarına dayayıp düşündü bir süre, “Böyle büyük bir yapıtın olabildiğince kısa bir sürede baskıya hazırlanabilmesi için en az üç dizgici çalıştıracağımıza göre, kitabı dosya dosya almamız işimizi kolaylaştırır. İşin güvenlik yanına gelince, orasını hiç merak etmeyin, Egemen Basımevi çok sağlam bir kurumdur”, diye ekledi.</p>

  <p>Selami dalıp gitti bir süre, sonra gözlerini Egemen beye dikti.</p>

  <p>“Bu sizin dizgiciler nasıl adamlar? Güvenilir kişiler mi?” diye sordu.</p>

  <p>Egemen bey gülümsedi.</p>

  <p>“Ne açıdan, efendim?” diye sordu.</p>

  <p>“Güvenlik açısından”, dedi Selami. “Örneğin kitabımın birtakım parçalarını aşırmaya kalkarlar mı? İçindekileri ona buna anlatırlar mı?”</p>

  <p>Egemen bey bu kez basbayağı güldü.</p>

  <p>“Hiç merak etmeyin, Selami bey: buna olanak yok. Neden derseniz, benim dizgiciler gözleri ve elleriyle çalışırlar yalnızca, kafalarını hiçbir zaman karıştırmazlar işlerine, çünkü kafaları kendilerine gereklidir”, dedi, aynı anda gene tuhaf bir ışık geçti yüzünden.</p>

  <p>Bu ışık ve bu gülümseme nerdeyse bir daha hiç çıkmamak üzere yerleşti belleğime. Belliydi, o da iyiden iyiye kaptırmıştı bu tasarıya kendini, ama bunun gerisinde hem bir horgörü, hem de güçlü bir çıkar kaygısı, bir aldatma istemi yok muydu? Bu konuda hiçbir zaman olumlu ya da olumsuz bir kanıya varamadım doğrusu. Ama soru kolay kolay çıkmayacak bir biçimde yerleşti beynimin içine. İşin ayrıntılı bir hesabını çıkardığında yeniden buluşmak üzere, basımevinden ayrılmamızdan sonra da ikide bir anımsadım. Önümüzdeki günlerde, bizimkilerin böyle sık sık gidip gelmelerimize bakarak bir şeylerden kuşkulanmaya başlamaları, daha da kötüsü, Selami’nin Vaniköy’deki arsayı satma tasarısını öğrenip tepeme dikilmeleri, onu hacir altına aldırtarak yaşamının en büyük tasarısını gerçekleştirmesini engellemeye kalkmaları durumunda onlara eskisi gibi kararlılıkla karşı koyamamaktan korktum. Selami çatı katında, masasının başında, gözlerini dosyalarına dikip otururken, o en az dört köşkü içine alabilecek genişlikte, o nice sonradan görmenin göz koyduğu güzelim arsayı satmaktan geri durması gerektiğini anlatmaya çalıştım ona, <em>Serencam</em>’ın yayımlanabilmesi için tüm mücevherlerimi gözden çıkarabileceğimi söyledim.</p>

  <p>Selami güldü.</p>

  <p>“Mücevherlerin... Mücevherlerin... Mücevherlerin...” diye yineledi. “Bence senin mücevherlerin bu kitabın kâğıdını bile karşılamaz, güzelim”.</p>

  <p>“Masrafın çokluğu kitabın değerini artırmaz ki! Örneğin kâğıdı dışarıdan getirtmekten vazgeçebilirsin”, dedim.</p>

  <p>Hemen kaşlarını çattı.</p>

  <p>“Zarife, sen de benimle birlikteydin, adamın tüm söylediklerini duydun: yerli kâğıt en az iki kat kalınlaştırırmış kitabımı; bir düşün: altmış santim, yani elli altmış kitap kalınlığında bir <em>Serencam!</em> Nereye sığdırırsın onu, hadi sığdırdın diyelim, nasıl kaldırırsın?” diye yanıtladı, sonra da, benim görüşümü hiç mi hiç önemsemediğini göstermek istercesine, yeniden dosyalarına dikti gözlerini. Belliydi, o çoktan vermişti kararını.</p>

  <p>Gene de yılmadım.</p>

  <p>“Bu son görüşmemizde adamı pek gözüm tutmadı”, dedim.</p>

  <p>“Hayır, Zarife, bence sen yanılıyorsun; Egemen bey gerçek bir sanatçı, işinin ustası, hem de çok dürüst bir adam”, diye yanıtladı. “Sen de gördün, bizim için günlerce çalışmış adam, bunca örnek çıkartmış, ama bunlar için tek kuruş istemedi bizden”.</p>

  <p>Anladım ki tartışmayı uzatmak bizimkini üzmekten başka bir işe yaramayacaktı. Gene de son bir gözlemde bulunmaktan kendimi alamadım.</p>

  <p>“Her kitap Vaniköy’ün tepesinden Boğaz’a ve karşı kıyıya bakan iki bin sekiz yüz metre karelik bir arsaya mal olsaydı, bu memlekette tek kitap yayımlanmazdı”, dedim, çok da yumuşak bir sesle söyledim bunu.</p>

  <p>Selami gene de kızdı.</p>

  <p>“Zarife, sen de çok iyi biliyorsun ki bu kitap bizim bildiğimiz kitaplardan değil”, dedi güven dolu bir sesle, sonra da hem eli, hem burnuyla iki sıra yan yana dizilmiş yirmi sekiz dosyayı gösterdi. “Şunlara bir baksana!” diye ekledi.</p>

  <p>Elimde olmadan gülümsedim.</p>

  <p>“Selami’ciğim, yanlış anlama beni, kitabının çok güzel bir yapıt olduğundan bir an bile kuşku duymadım”, dedim.</p>

  <p>Yanıt vermedi, gözlerini bir kez daha yirmi sekiz dosyasına dikti, öyle dalıp gitti bir süre. Kalkıp yanına geldim, eğilip yanaklarını öptüm.</p>

  <p>“Evet, canım, çok değerli bir kitap olduğundan bir an bile kuşku duymadım”, diye yineledim.</p>

  <p>“Gerçek şu ki basılmamış kitap kitap değildir”, diye söylendi Selami, sonra gene derin derin içini çekti. “Kitabı basılmamış yazar da yazar değildir. Dostoyevski <em>İnsancıklar</em>’ın yayımlanmasından sonra yazardır ancak, Marx da <em>Kutsal aile</em>’nin yayınlanmasından sonra”, diye ekledi.</p>

  <p>Bu görüş pek de tutarlı görünmedi bana. Ama onu yüreklendirmek kaçınılmaz olmuştu. “Yayımlanan her kitap da yazar yapmaz adamı”, demek üzereyken vazgeçtim. Şu sırada önemli olan Selami’yi yüreklendirmek ve uyanık tutmaktı.</p>

  <p>“<em>Serencam</em>’ı yayımlayacağız elbette, ama bu adamın her istediğine de boyun eğmek zorunda değiliz”, dedim.</p>

  <p>O da onayladı düşüncemi. Şu var ki, söylediği gibi, bu kitap benim bildiğim kitaplardan değildi, basımı ister istemez çok para gerektirecekti. Buna bir diyeceğim yoktu. Ama basılması için o koca arsanın elden çıkarılması aşırı bir savurganlık olmaz mıydı? Beklemek ve görmek gerekiyordu.</p>

  <p>Selami içini çekti.</p>

  <p>“Her neyse, biraz daha bekleyelim, hele Egemen bey bir fiyat çıkarsın bakalım”, dedi, sonra gene içini çekti, “Ama kitabımı bastıramadan ölürsem, öbür yana gözlerim açık gideceğim kesin”, diye ekledi.</p>

  <p>Açıkça görülüyordu: kitabını bastırmadan ölmemek için elinden geleni yapacaktı bizimki. Birkaç gün sonra, daha önce konuştuğumuz gibi, <em>Serencam</em>’ın ilk dosyasını da sıkı bir biçimde paketleyip yanımıza alarak Egemen beyle görüşmeye giderken de, onu dinlerken de açıkça görülüyordu kararlılığı. Bu arada ödeyeceği parayı da düşünmüyor değildi. Yol boyunca, “Bizi bu kâğıt işi batıracak. Geri kalmışlık böyle işte, kâğıdın bile iyisini dışarıdan almamız gerekiyor, bu da bize çok pahalıya mal oluyor!” diye yineledi durdu. Egemen beye ilk söylediği de bu oldu.</p>

  <p>Egemen bey kahkahalarla güldü bu gözleme.</p>

  <p>“Evet, kâğıdı dışarıdan getirteceğiz, biraz pahalıya patlayacak bize, ama dizgi, baskı, cilt parasının yanında kâğıt devede kulak kalır, efendim”, diyerek bizi hem şaşırttı, hem rahatlattı. Ama Selami’nin kafası büsbütün karışmıştı.</p>

  <p>“Bunlar burada yapılmıyor mu peki?” diye atıldı hemen. “Bizim kitap Avrupa’da dizilecek değil ya!”</p>

  <p>Egemen bey gene güldü.</p>

  <p>“Burada dizilecek elbette, burada da basılacak, ama insanlar ve makineler burada da parayla çalışıyor”, dedi. Kafadan bir hesap yapıyormuş gibi gözlerini tavana dikti bir süre, sonra Selami’ye döndü, “Ne yapalım, Selami bey, öyle bir kitap yazmışsınız ki kırk elli kitap uzunluğunda, kırk elli kitabın dizgisi de...”</p>

  <p>Arkasını getirmedi, rakamlarla kafamızı şişirmek istemediğinden olacak, masasının üstünde duran masraf dizelgesini Selami’ye doğru uzattı.</p>

  <p>“Buyurun, her şey burada tüm ayrıntılarıyla yazılı”, dedi. Selami’nin gözlüğünü takıp kâğıdı eline aldığı anda da tuhaf bir biçimde gülümsedi gene, “Şunu da hiç unutmayın, efendim, elinizde tuttuğunuz bu kâğıt parçası çok büyük bir olasılıkla tarihin en büyük kitabının masraf dökümüdür”, diye ekledi.</p>

  <p>Kendisi de aynı şeyi düşündüğünden olacak, Selami hiç şaşmadı bu gözleme, olumlu ya da olumsuz bir tepki de göstermedi. Gözlerini kâğıdın alt yanındaki toplama dikip öylece kaldı bir süre. Başını kaldırdıktan sonra da tavana dikti. Anladım ki birtakım hesaplar yapıyordu içinden. Hep böyle olurdu. Hesap kitap fazla ilgilendirmezdi Selami’yi, ama, kitabını yazmak dışında, tek yaptığı iş bu olduğundan mıdır, nedir, sıra bir şeyler satmaya geldi mi birdenbire canlanıverir, konusunu avucunun içi gibi bilen bir iş adamı havasına bürünürdü. Gene o havalardaydı. Yüzünde mutlu mu mutlu bir gülümseme, kâğıdını bana uzattı.</p>

  <p>“Sanırım, Vaniköy’deki arsayı satmamıza bile gerek kalmayacak, Maçka’daki daire de rahat rahat karşılar bu masrafları”, dedi.</p>

  <p>Kulağına eğildim.</p>

  <p>“Selami, bunu yapamazsın”, dedim. “Müştak’a nasıl anlatırsın bunu?”</p>

  <p>Daha altı yedi ay önce, Müştak Refika’nın kızının okuluna daha rahat gidebilmesi için bu daireye taşınmayı çok istemiş, uzun uzun yalvarmıştı Selami’ye, bir ayaklarına kapanmadığı kalmıştı, ama, o sırada dairenin boş olmasına karşın, Selami “Kandilli’nin suyu mu çıktı? Bu kıyıda bir okula yazdırın kızınızı!” diyerek isteğini geri çevirmişti her seferinde. Bu da yetmemiş gibi karısını oğlumuzu bizlerden uzaklaşmak istemekle suçlamıştı.</p>

  <p>Uyarımı umursamadı bile.</p>

  <p>“Nasıl olsa fazla bir kira getirmiyordu”, dedi.</p>

  <p>Egemen bey de araya girdi.</p>

  <p>“Nasıl bir daire?” diye sordu.</p>

  <p>“Şöyle böyle bir daire”, dedi Selami. “Yanılmıyorsam, yüz elli, yüz altmış metre kare. Ama aydınlıktır, deniz de görür”.</p>

  <p>Daireyi çoktan satıp parasını cebine koymuş ve ödeme sorununu bir çırpıda çözüvermiş gibi rahattı şimdi. Masraf dökümünü yeni baştan incelemeye başladı. Sonra birden “Bin kitap!” dedi. “Bin kitap mı? Biz bin koca kitabı nereye sığdıracağız ki? Evet, nereye?” diye söylendi birkaç kez, sanki basılacak kitapların hep bir arada durması gerekirmiş gibi, “Hayır, hayır, bin kitap çok fazla”, deyip gözlerini tavana dikti.</p>

  <p>Selami’nin bu beklenmedik tepkisi karşısında ben de şaşırdım ya Egemen bey çok daha fazla şaşırdı: kendisinin de sık sık yinelediği gibi Selami yıllarca çalışmıştı bu yapıt üzerinde, sonuçta Türkiye’nin, büyük olasılıkla da tüm dünyanın en büyük kitabını yazmıştı; böyle bir kitabın kitleye, gittikçe daha geniş bir kitleye ulaşmasına çalışacak yerde, az sayıda basılmasını istemek anlaşılır bir tutum değildi, her şeyden önce de <em>Serencam</em>’ın kendisine karşı bir haksızlıktı. Hele yapıtını bastırmak için Maçka’nın en güzel yerinden denize bakan kocaman bir daireyi gözden çıkardığı da düşünülünce. Ayrıca, bu kitap daha az sayıda basılırsa, yeni baskıları da yapılmazsa, masrafını nasıl çıkaracaktı? Kim olsa, aynı şeyi söylerdi doğrusu. Görüşüm sorulacak olsa, ben de aynı şeyi söylerdim. Ama Selami adamın bu çok tutarlı sözlerinden pek de etkilenmiş gibi görünmüyordu.</p>

  <p><em>“Serencam</em>’ın dünyanın en büyük kitabı olacağını siz söylemediniz mi?” diye sordu.</p>

  <p>“Evet, ben söyledim”, dedi Egemen bey: “Yaptığım son değerlendirmeye göre, uzunluk otuz iki, genişlik yirmi bir, kalınlık yirmi beş. ”</p>

  <p>Selami güldü.</p>

  <p>“Bu durumda, en iyi kâğıdı, en iyi deriyi seçtiğimizi de göz önüne alırsak, böyle bir kitaba kaç kişinin gücü yeter? Gücü yetenler arasında da bu parayı kaç kişi gözden çıkarır?” diye sordu.</p>

  <p>Egemen bey baskı sayısını düşürmenin masrafı da aynı oranda düşürmeyeceğini söyledi, konuyu bilen biri olarak binden aşağı inmemek gerektiğini savundu. “Selami bey, bu kitap yalnızca boyutlarıyla bile kitapçılıkta bir devrim olacak. Bu bakımdan, zaman içinde...” diye yeniden başlarken, Selami bey sözünü kesti.</p>

  <p>“Egemen bey, ben seksen üçümü devirdim bile”, dedi.</p>

  <p>Ben bu tartışmaya katılmak istemiyordum, ama kendimi tutamadım.</p>

  <p>“Selami, sen kaç kitap istiyorsun?” diye sordum.</p>

  <p>Selami duralamadı bile.</p>

  <p>“Ben tek bir kitap istiyorum, evet, tek bir kitap, yalnız kendim için”, dedi.</p>

  <p>“Kendin için tek bir kitap istiyorsan ne diye bastıracaksın ki, dosyaların var nasıl olsa”, diye atıldım.</p>

  <p>Anlaşılmamanın bunalımı belirdi yüzünde.</p>

  <p>“Zarife, daha önce de söylemiştim sana, bir kitaba gerçekten kitap denilebilmesi için basılmış olması gerekir. Ben <em>Serencam</em> gerçek bir kitap olsun istiyorum yalnızca; okunmak ya da ünlenmek gibi bir kaygım yok benim, bu kitabı kendim için istiyorum”, dedi. “Evet, böyle, senin için, çocuklar için bile değil, yalnızca kendim için. Okunmak, beğenilmek, ünlenmek umurumda bile değil. <em>Serencam</em>’ı basılmış göreyim, onu bir kitap olarak kucağıma alıp okuyayım yeter bana”.</p>

  <p>“Daha basımevleri yokken de kitaplar kitaptı”, demeyi düşündüm, ama onu bir başkasının önünde köşeye sıkıştırmak istemedim. Egemen beye döndüm.</p>

  <p>“Egemen bey, siz bu işe ne diyorsunuz? Lütfen bir şey söyleyin”, dedim.</p>

  <p>Egemen bey şaşkınlıktan dilini yutmuş gibiydi.</p>

  <p>“Ne söyleyeceğimi bilemiyorum, efendim, böyle bir durumla ilk kez karşılaşıyorum, efendim”, dedi. “Bunun böyle olacağını bilseydim, hiç girişmezdim bu işe, bunca zaman harcamazdım”.</p>

  <p>Egemen bey de, ben de böyle bir şey beklemiyorduk. Bereket, Egemen beyin tek bir kitap basmaya yanaşmamasından korktuğundan olacak, Selami duralar gibi oldu, başını önüne eğip düşündü bir süre.</p>

  <p>“İlle de sayıyı artıralım diyorsanız, bence elli ya da yüz kitap yeter de artar bile”, dedi, gözlerini Egemen beye dikip bir şeyler söylemesini bekledi, Egemen beyden ses çıkmayınca da “Yüz kitap da az olur diyorsanız, yüz elliye, iki yüze çıkabiliriz. Ama bence fazlası da fazla. Bir yapıtın kitapçı raflarında aylar, yıllar boyunca alıcı beklemesi hem acı, hem utanç verici bir durum. Ayrıca, az önce de söyledim, ben bu kitabı kendim için yazdım, başkalarının okuyup okumaması umurumda bile değil”, diye ekledi.</p>

  <p>Egemen bey en çok paranın dizgiye gideceğini, iki yüzle bin arasında fazla bir fark olmayacağını bir kez daha anlatmaya çalıştıysa da Selami kararını değiştireceğe benzemiyordu.</p>

  <p>“Bizim çocuklar kitap yazıyorum diye yıllar yılı kızdılar bana. Bu kitapları onlara bırakıp da ölümümden sonra çocuklarımın ve torunlarımın alay konusu olmak istemem doğrusu”, dedi. “Hayır, istemem, kesinlikle”.</p>

  <p>Egemen bey yorulmuştu.</p>

  <p>“Önümüzdeki hafta, birinci dosyanın dizilmiş bölümlerini getirdiğimiz zaman, düşünceniz değişmiş olur, umarım”, dedi.</p>

  <p>Ben de katıldım bu dileğe. Ama, biliyordum, Selami bir karar verdi mi kolay kolay değiştirmezdi bir daha. Ün de, para da hiç mi hiç ilgilendirmiyordu onu. Açıkça görülüyordu ki tek düşüncesi yirmi sekiz dosyasını bir an önce kitaba dönüşmüş görmekti. Bu yüzden olacak, tam kalkacağımız sırada, bir istekte daha bulundu.</p>

  <p>“İki yüz, iki yüz elli kitaba da razıyım. Ama hepsi ciltlenmeden önce bir kitabın ciltlenmiş olarak elime verilmesini isterim”, dedi. Sonra tuhaf bir biçimde gülümsedi. “Ne kadar çabuk verirseniz, o kadar çok sevinirim”, diye ekledi.</p>

  <p>Egemen bey adamını tanımaya başlıyordu, gülümsedi.</p>

  <p>“Tamam, Selami bey”, dedi.</p>

  <p>Selami bir kez daha öptü adamı.</p>

  <p>Sonunda kalktık, el sıkıştık. Tam dış kapıdan çıkıp taksiye bineceğimiz sırada, Egemen bey soluk soluğa arkamızdan yetişti.</p>

  <p>“Şu sizin Maçka’daki daire”, diye başladı, sonra duralar gibi oldu.</p>

  <p>“Evet?” dedi Selami.</p>

  <p>Egemen bey yapmacık bir biçimde gülümsedi.</p>

  <p>“Satmayı düşündüğünüze göre, bir de ben görebilir miydim acaba?” dedi. “Bizim hanım hep Maçka’da bir daire düşlemiştir de...”</p>

  <p>Selami hiç şaşırmadı, gülümsedi yalnızca.</p>

  <p>“Bak, işte bu çok güzel, Egemen bey”, dedi. “Böylece biz sana değil de sen bize borçlanırsın belki”.</p>

  <p>Egemen beyin “Neden olmasın?” demesi üzerine de üç gün sonra Maçka’da buluşmayı kararlaştırdılar: o gün Selami kitabının ilk provalarını, Egemen bey de karısının düşlediği daireyi görecekti. “Tamam, oldu bu iş”, dedi Selami, takside de ikide bir yineledi durdu aynı sözcükleri. Ben de içimden güldüm her seferinde, “Havasını buldu gene bizimki”, diye düşündüm. Bizim Selami böyleydi: ne zaman bir yerleri satmak söz konusu olsa, birden canlanıverirdi, yaşamının kitabını bile unuturdu nerdeyse. Sanırım, daha önce de belirtmiştim, hiçbir zaman gözü kapalı girişmezdi bu işlere, inceden inceye araştırırdı her şeyi. Gene öyle oldu: buluşmadan önceki iki günü emlakçilerle görüşmekle geçirdi. Ne olursa olsun, Egemen beyle buluşmaya giderken hiç diyecek yoktu keyfine. Ben gene de kaygılıydım doğrusu. Konut ya da arsa satmak Selami için bir tür eğlence, arada bir çekimine kapıldığı, bayağı da başardığı bir etkinlik olmuştu her zaman. Ancak bu kitap tasarısı her şeyi karıştırabilir, bunca yıllık deneyimine karşın, bizimki ipin ucunu kaçırabilirdi. Doğrusunu söylemek gerekirse, Egemen beyin kişiliği de kaygılandırıyordu beni. Evet, basımcılıkta kimsecikler eline su dökemezdi, bundan hiç kuşkum yoktu ya insanı kuşkulandıran bir yanı da yok değildi. Maçka’daki daireye ilgi göstermesi de biraz tuhaf gelmişti bana. Bu nedenle, akşama doğru, Selami ağzı kulaklarında dönüp de “Bu işin de üstesinden geldik, sevgilim”, dediği zaman içim cız etti.</p>

  <p>“Yoksa hemen sattın mı?” diye sordum.</p>

  <p>“Evet, düşündüğümden de iyi bir fiyata: kitabın tüm masrafları karşılanıyor; geriye de Kadıköy’de ya da Aksaray’da koca bir daire alacak kadar para kalıyor”, dedi.</p>

  <p>“Peki, bunun iyi bir fiyat olduğunu nereden biliyorsun?” diye sordum.</p>

  <p>Güldü.</p>

  <p>“Zarife, sen de çok iyi bilirsin ki hiçbir zaman ezbere iş yapmam ben”, dedi. “Sen de çok iyi bilirsin ki bugüne kadar hiçbir evi, hiçbir arsayı değerinden aşağı bir paraya satmadım”.</p>

  <p>Selami gibi dünyanın dışında yaşayan bir adamın bu kadar kesin konuşması gülünç gelebilirdi insana, ama yanıtında bir gerçek payı da yok değildi: daha önce de belirtmiştim, en azından ev ve arsa satma konusunda bayağı deneyimliydi. Ne olursa olsun, kitap sorununun çözüm yoluna girmiş olması sevindirici bir şeydi. Ancak, kitap sorunu yanında bir sorun daha çözmeye kalkışması ortalığı karıştıracak türdendi. Öyle ya, bir de baktım, bizimki telefonu açmış, Müştak’a bir süre önce istediği paranın ne kadar olduğunu soruyor, birkaç saniye sonra da “Evet, evet, anımsadım, on bin demiştin. Üç gün sonra elinde bil”, diyor, cömertliğinin kaynağını da söyleyiveriyordu.</p>

  <p>Dilimi tutamadım:</p>

  <p>“İşte bunu yapmayacaktın”, dedim. “Hemen yarın dördü birden tepemizde bitiverecek!”</p>

  <p>Ama Selami seksen üç yıllık ömrünün en mutlu gününü yaşamaktaydı belki de.</p>

  <p>“Zarife, sen ne biçim annesin? Oğlun ta Amerika’dan gelen dostlarına bir gezicik yaptırtamasın mı?” diye dalga geçti benimle.</p>

  <p>“O konuklar çoktan gelip gittiler”, dedim. “Ama, benim bildiğim kadarıyla, Elbistan ovasına gitmekten vazgeçmişlerdi. Ne olursa olsun, Müştak’a para sözü etmeyecektin”.</p>

  <p>Selami hiç etkilenmedi.</p>

  <p>“O zaman borçlanmıştır bizimki”, deyip kapattı konuyu.</p>

  <p>Ancak, o ne düşünürse düşünsün, ben bu işin sonunun nereye varacağını çok iyi biliyordum. Tam da düşündüğüm gibi oldu: ertesi gün, kendisinin <em>Serencam</em>’ın ilk dosyasını ve Maçka’daki dairenin tapusunu alıp Egemen beyle buluşmak üzere kapıdan çıkmasının üzerinden çeyrek saat bile geçmeden, Müştak’la Müşerref karşıma dikildi, bir iki dakika sonra da kızkardeşleri geldi. Geliş nedenlerini anlamak hiç de zor değildi: bilmiyorum, kaçıncı kez, Selami’yi hacir altına aldırtmak konusunda desteğimi istiyorlardı. En ateşlileri de Müşerref’ti.</p>

  <p>“Bu adam deli, anneciğim, gerçekten deli, hem bunak, hem deli”, diye yineleyip duruyordu.</p>

  <p>“Bunu nasıl söylersin!” diye bağırdım. “Adam Sorbonne’u bitirmiş. Bununla da yetinmeyip devlet doktorası yapmış. Şimdi de dünyanın en büyük kitabını yazdı”.</p>

  <p>Bizimkiler hiç etkilenmediler. Müştak da sözümü ağzıma tıkayıverdi:</p>

  <p>“Seninki yüzde yüz parayla almıştır o diplomaları, tıpkı kitabını parayla bastırdığı gibi. Hem de Maçka’nın en güzel dairesinin parasıyla. Bunu yapmamalıydı”, dedi.</p>

  <p>Müşfika başta olmak üzere, tüm kardeşleri de onayladı sözlerini.</p>

  <p>Gene de susmadım.</p>

  <p>“Tepemi attırmayın benim, babanız kullanmayacağı bir diploma için ne diye para verecekti ki?” diye bağırdım.</p>

  <p>Bu kez de Müştak aldı sözü:</p>

  <p>“Kullanmaz olur mu? Bal gibi kullandı”, dedi.</p>

  <p>Hepimiz gözlerimizi ona diktik.</p>

  <p>“Nasıl peki?” diye atıldım. “Nerede kullandı?”</p>

  <p>Müştak duralamadı bile.</p>

  <p>“Nerede kullanacak, Zarife hanım? Dedemin ağzını kapatmakta kullandı”, diye yanıtladı. “Tüm saçmalıklarını Hayrettin beyin parasıyla aldığı o diplomalarla bağışlattı. Sonra da gümüş çerçeveler içinde duvara asarak üzerimizde bir baskı aracı olarak kullandı. Seni de bu diplomalarla tavladı belki. Sen de Hayrettin bey gibi ‘Adam koskoca Sorbonne’dan diplomalı’, deyip her salaklığını hoş gördün. Her çılgınlığını akıllılık saydın. Oysa kocan bağlanacak bir deliydi gerçekte. Bunca malımızı saçıp savurdu. Hâlâ da saçıp savurmakta, hem de hiç yoluna”.</p>

  <p>Bıraksam, daha bir saat konuşurdu belki.</p>

  <p>“Doğru konuş, mallarımızı deme! Sattıysa, kendi helal mallarını sattı!” dedim.</p>

  <p>Müştak hiç de etkilenmiş gibi görünmedi.</p>

  <p>“Biliriz, sen hep ondan yana çıkarsın. Ama paşa dedenin torunları olduğumuza göre, bizim de mallarımızdı tüm bu sattıkları. Bağlanacak bir deli o!” dedi.</p>

  <p>“Böyle konuşma! Yalının kimin yüzünden satıldığını da unutma!” dedim.</p>

  <p>Ama yüzü kızarmadı bizimkinin, kardeşleri de onunla aynı görüşte olduklarını, babalarının hacir altına alınmasını zorunlu gördüklerini söylediler.</p>

  <p>“Öyle mi? Daha birkaç gün önce dünyanın en büyük kitabını yazmış olan adamı hacir altına mı aldıralım?” diye bağırdım.</p>

  <p>Üçü de güldü bu sözüme. Ancak Müşerref büsbütün kaçırdı işin tadını.</p>

  <p>“Dünyanın en büyük, en kalın, en uzun kitabı! Seninkinin kafadan çatlağın teki olduğu bundan da belli değil mi? Şu kitabı bir uzmanına okutsak, bunaklığı kendiliğinden kanıtlanır bence”, dedi, sonra da gözlerini gözlerime dikti, “Evet, anne, kesinlikle inanıyorum ben buna, istersen, seninle bahse girelim”, diye ekledi, sonra da kardeşlerine döndü. “Dünyanın en uzun kitabını yazmak bir üstünlükse, bugüne kadar neden hiç kimse girişmemiş ki böyle bir işe? Bunu bana açıklayabilir misiniz?” diye sordu.</p>

  <p>Bu kadarı da fazlaydı.</p>

  <p>“Yetti artık, gidin başımdan! Elinizden geleni yapın, beni de hacir altına aldırtın, olsun bitsin!” diye bağırdım.</p>

  <p>Ama, ne yalan söylemeli, Müşerref’in sözü fena takıldı kafama, çok bulanık, çok zayıf da olsa bir kuşkudur yerleştirdi içime: dünyanın en uzun kitabını yazmak bir üstünlükse, bunca yüzyıldır neden hiç kimse girişmemişti ki böyle bir işe? Böyle bir işe hiç kimse girişmediğine göre, Selami’nin bu yaptığı bir saçmalık, en azından boş bir çaba olamaz mıydı? Çabasının boşluğu da bir yerde bizimkilerin haklı olduğunu göstermez miydi? Akşamüstü, eve dönüp de dosyalarının karşısına oturduğu zaman, Selami’ye de sordum bunu.</p>

  <p>“Neden bugüne kadar hiç kimse senin <em>Serencam</em> kadar uzun bir kitap yazmamış? Hiç kimsenin girişmediği bu işe sen nasıl ve neden giriştin?” dedim.</p>

  <p>Selami’nin beni yanıtlamakta zorlanacağını sanıyordum, ama o duralamadı bile.</p>

  <p>“Zarife, senin kocan <em>Serencam</em>’ı yazmadan önce de bir dünyanın en uzun kitabı vardı herhalde. Ama benim böyle çok uzun bir kitap yazmak gibi bir amacım olmadı hiçbir zaman, sonuç böyle çıktı, yani bunu <em>Serencam</em>’ın kendisi böyle istedi. Ayrıca, bizim <em>Serencam</em> Balzac’ın <em>İnsanlık güldürüsü</em>’nden daha mı uzun, yoksa daha mı kısa, bilmiyorum, merak da etmedim”, dedi.</p>

  <p>Bizimkiler şimdi burada olsalar, bu güzel yanıtı da bir delilik göstergesi olarak değerlendirirlerdi kuşkusuz. Ama ben hiç de aykırı bulmadım Selami’nin yanıtı, bunu daha önce düşünemediğim için de kendimden utandım.</p>

  <p>“Peki, birazcık kısaltamaz mıydın?” diye sormakla yetindim.</p>

  <p>“Hayır, Zarife, kısaltamazdım; daha doğrusu, en çok bu kadar kısaltabildim; bunca yıldır yırtıp attığım defterleri, kâğıtları bir düşünsene ”, dedi.</p>

  <p>Öyle rahat, öyle içten görünüyordu ki yüzde yüz inandım sözlerine.</p>

  <p>“Hadi, sevgilim, bana dünyanın en büyük kitabından bir şeyler oku”, dedim.</p>

  <p>Hiç nazlanmadı, alt sıradan bir dosya çekti, bir süre karıştırdı, sonra o içten, o pamuk gibi yumuşak sesiyle okumaya başladı, en az yarım saat okudu belki. Güzel bir düş gibi bir şeydi bu. O gün Selami’nin sesinin öyle hoş bir titreşimi vardı, öyle de uyumluydu ki dinlediğinin anlamından önce tadına ulaşıyordu insan. Çok güzel olduğunu düşünüyor, “Saatlerce, hatta günlerce de okusa, hep böyle dinleyebilirim, ne açlık duyarım, ne uykusuzluk. Keşke böyle sık sık okusa da doya doya dinlesem!” diyordum. Dileğimin kendiliğinden gerçekleşmek üzere olduğu hiç usuma gelmiyordu.</p>

  <p>Evet, böyle, yaklaşık üç hafta sonra, Egemen bey Kandilli’ye gelip de çantasından önce <em>Serencam</em>’ın ilk dosyasını, sonra dosyanın provalarını çıkarıp önüme koyduğu zaman da dileğimin gerçekleşmesine çok az bir süre kaldığı gelmemişti usuma. O balkonda bir tek rakı içtikten ve kitabımızın ikinci dosyasını alıp gittikten sonra, Selami’nin birinci dosyayı ve provaları alıp kalkarak “Hadi, Zarife’ciğim, biz de yukarıya çıkalım”, demesinin ardından, yukarıya çıkıp alışılmış yerlerimize oturduğumuz dakikada dosyayı kucağıma koyup da “Şimdi ben buradan okuyacağım, sen de oradan izleyecek, bir farklılık saptadın mı bana hemen söyleyeceksin”, dediği zaman da gelmedi. Ancak, o güzel, o uyumlu sesiyle elindeki kâğıtları ağır ağır okumaya başladığı zaman anladım dileğimin gerçekleştiğini: şimdi, en az iki üç saat süresince, Selami kitabını ağır ağır okuyor, ben de onun okuduğunun o inci gibi yazısıyla yazdığının aynı olup olmadığına bakıyordum. Hiç kuşkusuz, beni biraz zorluyordu bu karşılaştırma, bu yüzden de dinlediğim satırların içeriğine veremiyordum kendimi. Ama adamlar gerçekten çok dikkatli dizmişler, dizdiklerini de birkaç kez elden geçirmişlerdi. Bu nedenle, Selami’nin okumasını hemen hiç kesmiyor, onu dinlemenin tadını çıkarıyordum. Şöyle böyle dokuz on ay süresince, çok güzel bir yaşam sürdük böylece. Dünyanın en büyük kitabını okuyup anladığımı söyleyemesem de başından sonuna kadar, tek sözcüğünü bile atlamadan dinlediğimi söyleyebilirdim. Yazık ki dinlemekle okumak birbirlerinden farklı şeylerdi: ses, uyum, ezgi olarak avucumun içi gibi biliyordum artık <em>Serencam</em>’ı, ama içeriğinden hep aynı oranda uzaktım. Bu da zaman zaman canımı sıkıyordu doğrusu. “Acaba çok mu kafasızım?” diyordum kendi kendime. Ama o kadar kafasız da sayılmazdım doğrusu. Gençliğimde ben de bayağı okurdum. Şimdi “Anlat”, deseler konusu anlatamam doğrusu, “Kahramanlarını say”, deseler, Feride’den başkasını çıkaramam, ama Reşat Nuri’nin <em>Çalıkuşu</em>’nu günlerce elimden bırakamadığımı çok iyi anımsıyorum. Esat Mahmut Karakurt’un <em>Allahaısmarladık</em>’ını da, Kerime Nadir’in <em>Kalp ağrısı</em>’nı da, Flaubert’in <em>Madame Bovary</em>’sini de, Balzac’ın <em>Vadideki zambak</em>’ını da, bunlar gibi daha nice kitabı da büyük bir ilgiyle okumuştum. Daha sonra, çoluk çocuğa karışınca, gazeteden başka bir şey okuyamaz oldum. Ne bileyim, belki yaşlandıkça kafam kalınlaştı, belki de Selami’nin <em>Serencam</em>’ı benim gibilerin anlayamayacağı kadar derin bir yapıttı.</p>

  <p>Ne olursa olsun, bu dokuz ay benim için de, Selami için de benzersiz bir mutluluk dönemi oldu. Selami’nin basılı kâğıttan okuduğunu aynı zamanda dosyada görmek anlatılması zor bir mutluluk veriyordu bana. Yorulup da “Eh, burada duralım artık”, dediğinde nerdeyse üzülüyordum; fazla bir şey anlamamama karşın, böyle hem dinleyip hem okumayı daha saatlerce sürdürebilirmişim gibi geliyordu bana. Buna karşılık, dosyayı masanın üstüne bıraktım mı birdenbire bir yorgunluk, yorgunluktan da öte, bir uykudur çöküyordu üzerime. İlk fırsatta yatağa atıyordum kendimi, atar atmaz da deliksiz bir uykuya dalıyordum. Gözleri kitabından başka bir şey görmemesine karşın, Selami de ayrımındaydı durumun, “Sen bu işten çok sıkılıyorsun”, diye yineleyip duruyor, nerdeyse her on dakikada bir yorulup yorulmadığımı soruyor, “Hayır, ne sıkıldım, ne yoruldum, sen okumana bak”, dediğim zaman da pek inanmadığını açıkça belli ediyordu. Oysa inanması gerekirdi. Sorun yorulmaksa, benim gibi içinden okumadığına, olası yanlışları yakalamak amacıyla tüm dikkatini topladığına, üstelik, sesinin ve ellerinin sık sık titremesinden de anlaşıldığı gibi, yazdığını okurken bayağı duygulandığına göre, Selami’nin benden çok daha fazla yorulması gerekirdi. Ne var ki, gündüz olsun, gece olsun, ben okuma biter bitmez kendimi ilk fırsatta yatağa atıp deliksiz bir uykuya dalarken, o gene çok geç yatıyor, üstelik sabahın köründe kalkıp daha önce birlikte okuduğumuz sayfaları yeni baştan okumaya girişiyordu. Bu da etkisini açıkça gösteriyordu: Selami iki üç ay içinde bayağı zayıflamış, yüzü sararmış, gözleri çukurlaşmıştı. Yalnızca ben değil, bizim gelinler de görüyorlardı bunu, “Selami baba çok zayıfladı, hatta çöktü basbayağı, ne belalı kitapmış bu böyle!” diyorlardı.</p>

  <p>Şöyle böyle her ayın başında sayfalar bağlanıp son bir kez daha gözden geçirildikten sonra formalar birbiri ardından baskıya veriliyor, Hollanda’dan getirilmiş güzelim kâğıtlara basılmış olan bu formaların her birinden bir örnek de Selami’ye getiriliyor, o da her seferinde sevinçten uçacak gibi oluyordu. Dakikalar boyunca, çok güzel bir resme bakar gibi hayran hayran bakıyordu her sayfaya, her sayfayı birkaç kez üst üste okuyor, uzun uzun inceliyordu. Odasına her gelişimde hep aynı biçimde bu sayfalara dalmış olduğunu görüp de “Bakıyorum, gene dalmışsın kitabının sayfalarına!” dediğimde sesimdeki alayın ayrımına bile varmıyor, “Bir de bütün bu sayfaları güzel bir cilt içinde birbirlerine bağlanmış, yalnızca içerik olarak değil, biçim olarak da gerçek bir bütüne dönüşmüş olarak gördüğümüzü düşün, Zarife’ciğim!” diyerek gözlerini yumup kim bilir kaç bininci kez, “gerçek bir bütün”e dönüşmüş <em>Serencam</em>’ın düşüne dalıyor, sonra birden gözlerini açarak elindekine dönüyordu. Ama bana öyle geliyordu ki kimi zaman görkemli bir cildin içinde görüyordu bu sayfaları, kimi zaman da onları düşlediği meşin cildin içinde birleşmiş olarak görememekten korkuyor, bunun sonucu olarak da sayfaları masanın üstüne bırakarak dakikalar süresince, nerdeyse soluk bile almadan, öyle donup kaldığı oluyordu. Ne olursa olsun, her geçen gün biraz daha coşkulu, biraz daha telaşlı, biraz daha sıkıntılı olduğu açıktı. Son günlerde, hiç mi hiç gereği yokken, bir de basımevine gidip dizgi ve baskı işlemlerini yakından izleme tutkusuna kapılmıştı, nerdeyse iki günde bir, sabah erkenden Karaköy vapuruna binip karşıya geçiyor, işçilerle aynı saatte basımevinin kapısında oluyordu. Anlattıklarından çıkardığım kadarıyla, ustaların çalışmasını izlemekten, zaman zaman da Egemen beyle kitabını konuşmaktan başka bir şey yaptığı yoktu. Yaşamının yapıtının kitaba dönüşmesini izlemek onun için benzersiz bir haz kaynağı olmalıydı.</p>

  <p>“Arada bir senden görüş aldıkları oluyordur herhalde”, diyordum.</p>

  <p>“Hayır, kimse benden görüş sormuyor. Sorulacak bir şey de yok ayrıca, şimdi ustaların Egemen beye bile hiçbir şey sordukları yok”, diyordu.</p>

  <p>“Öyleyse, işler tıkır tıkır yürüyorsa, ne diye sabahın köründe kalkıp basımevine gidiyorsun ki?” diye soruyordum.</p>

  <p>Çok tuhaf bir soru sormuşum gibi şaşırıyordu.</p>

  <p>“Gitmeyeyim de ne yapayım istiyorsun ki, Zarife, yaşamımın kitabını evde mi bekleyeyim?” diyordu bana.</p>

  <p>O zaman da ben şaşırıp kalıyordum, bu durum hem duygulandırıyor, hem korkutuyordu beni; tuhaf, ama içimden ağlamak geliyordu her seferinde.</p>

  <p>Bizim oğlanlarsa, gülüyorlardı.</p>

  <p>“Neyse, sonunda bizim pederin de bir işi oldu. Darısı bizim başımıza”, diyorlardı.</p>

  <p>Selami böyle her gün basımevine gidip kitabın dizilişini, sayfaların bağlanışını, formaların birbiri ardından basılışını yakından izlediğine göre, kaygı duyacağı hiçbir şey bulunmaması gerekirdi. Ama şimdi eskisinden de kaygılı, eskisinden de gergin görünüyordu bizimki. Benim düzenimi de bozmuştu üstelik. Geceleri ikide bir kalkıp çalışma odasına gidiyor, ben de nerdeyse her uyanışımda yerinin boş olduğunu görüyordum. Kimi kez yeniden uykuya dalıyor, kimi kez de kalkıp çatı katına çıkıyor, hep aynı biçimde, sırtında pijama, gözleri karşısındaki iki rafa ya da basılmış formalara dikili, zayıf, küçülmüş, bitmiş durumda, masasının başında hiç mi hiç kımıldamadan oturur buluyordum onu. Kimi kez boynuna sarılıp uzun uzun ağlamak geliyordu içimden, kimi kez de ensesine tüm gücümle bir tokat indirmek.</p>

  <p>“Gene kalkıp geldin demek! Ne oluyor böyle sana, burada böyle put gibi oturmaktan ne anlıyorsun, bilemiyorum. Formaların çalınmasından mı korkuyorsun?” diye söylenerek kolundan tutup çekiyor, bir çocuğu azarlar gibi “Hadi, doğru yatağa!” diyordum.</p>

  <p>Hiçbir şey söylemeden, suçlu bir çocuk gibi kalkıyordu hemen, hiç arkasına bakmadan, gözleri yerde, merdivenden hızla inip yatak odasına dalıyor, çabucak kıvrılıp yatıyordu. Onun böyle çocuk gibi hiç ağzını açmadan söyleneni yapması içimi sızlatıyor, ağlamamak için kendimi zor tutuyordum. Haklıydım da kuşkusuz: tam da her şey yoluna girmiş görünürken, dünyanın en büyük kitabını yazmış olan adam değil de yaşaması oldukça kuşkulu bir hasta çocuk gibi görünüyordu böyle zamanlarda gözüme. O günlerde Selami’de böyle bir çocuktan bir şeyler vardı belki de. O bayağı uzun boylu, o dağ gibi adam alabildiğine zayıflamış, küçülmüş, kamburu çıkmıştı. “Tanrım, öldürecek onu bu kitap, keşke hiç yazmamış olsaydı! Hadi, yazdı, bari bastırmaya kalkmasaydı!” diye söylenip duruyordum kendi kendime.</p>

  <p>Kaygılarımda yüzde yüz haklı olduğumu bir sabah on bir dolaylarında, köşkün zili uzun uzun çalıp da koşarak aşağı inip açtığımda, Egemen bey, alı al, moru mor, bir “Günaydın”, bile demeden, “Zarife hanım, artık dayanamayacağım, beni ve arkadaşlarımı bu korkunç durumdan ancak siz kurtarabilirsiniz”, diye başlayıp Selami’nin kendisine ve arkadaşlarına çıkardığı zorlukları anlatmaya giriştiği zaman anladım. Adamcağız “Böyle olacağını bilseydim, milyonlar da verseler girişmezdim bu işe”, diye yineleyip duruyor, dönüp dönüp Selami’nin hepsi birbirinden saçma isteklerini yeni baştan saymaya girişiyordu. Birtakım ikincil saçmalıklar, örneğin ustaların başından ayrılmayıp soru ve gözlemleriyle adamların işini aksatması yetmemiş gibi, şimdi bir de ancak tüm kitap dizildikten sonra baskıya geçilsin diye dayatmaya başlamış olmasıydı. Derin derin içini çekti.</p>

  <p>“Düşünün bir kez, Zarife hanım”, dedi ağlamaklı bir sesle, “formalar hazırlandıkça baskıya geçmeyip de yirmi beş, yirmi altı bininci sayfanın da hazır olmasını beklersem, o kadar kurşunu nereden bulurum ben, bulsam bile bağlanmış yirmi beş, yirmi altı bin sayfayı nereye sığdırırım? Baskıya geçmek için yirmi altı bininci sayfanın da dizilmiş olmasını beklersem, nice ayı, nice haftayı boşa geçirmiş olmaz mıyım? Çocuklar bile bilir ki kitap dediğin forma forma basılır, biz de herkes gibi böyle yapacağız. Bu böyle giderse, ister istemez bırakacağız bu işi, zararlı çıkacak da olsak bırakacağız”.</p>

  <p>Şaşkınlıktan donup kaldım bir süre. Kendime gelince de “Olamaz! Hayır, olamaz! Selami mantıklı adamdır, böyle bir şey yapamaz, yapmaması gerekir! Bana bu konuda hiçbir şey söylemedi”, dedim.</p>

  <p>Ne var ki, tam da bunu söylediğim anda, belki yaşamımda ilk kez, bizim çocukların haklı olabileceklerini düşündüm, başım döndü, gözlerimin önünde her şey kararıverdi birden, bayılacak gibi oldum. “Bu Sorbonne’da insanlara diplomayı kafalarının içini boşalttıktan sonra mı veriyorlar yoksa?” diye geçirdim içimden. Tek sözcük söyleyemeden, öyle donup kaldım bir süre. Neden sonra, kendime gelir gibi olunca, bu işi en kısa sürede düzeltmeye çalışacağımı, Selami’nin tutumunu değiştirmemesi durumunda, basımevinin zararını eksiksiz olarak kendim ödeyeceğimi söyleyerek yatıştırmaya çalıştım adamı. O gittikten sonra da bir türlü kendime gelemedim. Selami eve döndüğünde hâlâ şaşkın, hâlâ hasta gibiydim.</p>

  <p>Biraz kendime gelip de Egemen beyle görüşmemizi anlattığım zaman, Selami çok sinirlendi, “Seni neden karıştırırlar ki bu işe? Ben onlardan hesabını sorarım bunun!” diye gürledi, bu kadarla da kalmadı, dakikalar süresince söylendi durdu, o güne kadar ağzından hiç işitmediğim bir küfür bile savurdu bir ara. Yemekte, rakısını yudumlarken bile öylesine öfkeliydi ki aklını oynatmaya başlamış olmasından kuşkulandım. Elimden geldiğince yatıştırmaya çalıştım onu. Bir de kendim yineledim Egemen beyin gerekçelerini, arkasından da “Biliyorsun, bu adam son umudumuz, onunla bozuşacak olursak, hem kitabımızı bastırmaktan umudumuzu kesmemiz gerekecek, hem de binlerce lirayı sokağa atmış olacağız”, dedim.</p>

  <p>Önce biraz direndi, yargıya başvurmaktan söz etti. Ama, yemekten sonra, hangi esinle, bilmem, nicedir hiç yapmadığım, benden istemesinden de hiç hoşlanmadığım bir şey yaptım, iki küçük kadeh konyak getirdim, sonra da bir sigara yakıp ona uzattım, bir sigara da kendime yaktım. “Hadi, şerefe!” dedim. Nerdeyse on dakika sonra gençliğimizde bulduk kendimizi. Yaşamımızın değişmez konusunu: <em>Serencam</em>’ı bile unutur gibi olduk. Sonra, kendi görüşlerimmiş gibi Egemen beyin gerekçelerini bir de ben anlattım ona. “Sen benden çok daha iyi bilirsin, adamlar kurşunu yalnız bir kez kullanmazlarmış, baskı bittikten sonra eritip yeniden kullanırlarmış her zaman; eritmeseler de <em>Serencam</em> gibi binlerce sayfalık bir kitabın dizilip sayfa sayfa bağlanmasını bekleyecek olsalar, onca kurşuna parayı nereden bulacaklar? Hadi, parayı sen verdin diyelim, dünyanın en büyük kitabının binlerce sayfa kalıbını nereye sığdıracak bu adamlar? Hadi, kalıpları sığdıracak yeri de buldular diyelim, senin ne kazancın olacak bundan? Hiçbir şey. Üstelik kitabının ortaya çıkması büsbütün gecikecek, çünkü adamların baskıya geçmesi için tüm kitabın dizilip tüm sayfaların bağlanmasını istiyorsun sen. Gören de kitabın basılmasını engellemeye çalıştığını sanacak”, dedim. “Olacak şey değil bu senin yaptığın! Müştak bile yapmaz bunu.”</p>

  <p>Tam bunu söylediğim sırada tuhaf bir biçimde gülümsemeye başladı, sonra sağ elini uzatıp sol elimi avucunun içine aldı, gözlerini gözlerime dikti.</p>

  <p>“Zarife, seni öyle seviyorum ki ne ben anlatabilirim, ne de sen tasarlayabilirsin”, dedi titreyen bir sesle. “Ne yaptıysan, iyi yaptın, ne dediysen doğru çıktı her zaman. O Egemen budalası bunu böyle anlatsaydı, bunca zaman birbirimizin kafasını şişirmezdik”.</p>

  <p>Öyle donup kaldım birden: tutumunun saçmalığını en sonunda anlamış olması sevinilecek bir şeydi kuşkusuz, bunu böylesine geç anlaması da olsa olsa kafasının karışıklığının göstergesi olabilirdi.</p>

  <p>“Sevgilim, ben sana Egemen beyin söylediklerini özetlemekle yetindim, hem de yalnız bir bölümünü”, dedim.</p>

  <p>Elimi acıtacak ölçüde sıktı avucunun içinde.</p>

  <p>“Hayır, sen başkasın, sevgilim, sen her şeyin özüne inersin her zaman. Şu dünyada hiç kimseye sana güvendiğim kadar güvenmedim”, dedi, sonra da derin derin içini çekti, dalıp gitti bir süre. İnadının saçmalığını anladıktan sonra, nedenini de bulmaya çalışıyormuş gibi geldi bana. Aradan üç dört dakika bile geçmeden, o da doğruladı düşündüğümü: “Bu saçmalığı neden yaptığımı şimdi anladım”, dedi. “Biliyorsun, ben bu kitapta her şeyden çok bütünlüğe önem vermiştim; basım evresinde de böyle olsun istedim: dizgi, baskı, cilt, hiçbir işlemin bölünmesine gönlüm elvermemiş olmalı. Bu kitap öyle sinmiş ki benliğime! Bir ben bilirim, bir Tanrı, bir de sen”.</p>

  <p>Birden ağlayacak gibi oldum, yutkundum, kendimi tutmaya çalıştım, gözlerimi gözlerine diktim: kaşla göz arasında daha da zayıflamış, daha da yaşlanmış, daha da çökmüş gibi göründü bana. Kalktım, arkasından var gücümle sarıldım ona, belki on kez üst üste yanaklarını öptüm.</p>

  <p>“Şimdi böyle ufak şeylere takmayalım kafamızı! Kitabımızın bir an önce çıkması için elimizden geleni yapalım, gerisine boş verelim, sevgilim”, dedim.</p>

  <p>O da onayladı sözümü:</p>

  <p>“Evet, boş verelim”, dedi.</p>

  <p>Sonra dopdolu bir dokuz ay geçirdik.</p>

  <p>Artık her gün olmasa da haftada iki üç kez basımevine gidip dizgi, sayfalama, bağlama işlemlerini yakından izliyor, kimi küçük düzeltmeleri de orada yapıyordu. Özellikle baskıdan çıkmış formalar günlerce oyalıyordu onu. Her birini yenisi gelinceye kadar belki on, belki yirmi kez okuduğu oluyordu. Evliliğimizin ilk günlerinde bile yaşamımız böylesine dolu olmamıştı. Evet, dopdoluydu yaşamımız. Ama sıra cilde geldiğinde birtakım sorunlar çıktı gene. Selami’nin kullanılacak meşinin türü ve rengi konusunda bir karara varması en az üç haftamızı aldı. Üç haftanın sonunda, koyu kahverengi bir meşini seçti, gene de kesin bir karara varmış değildi. “Önce bir tanesini bununla ciltleyelim, kesin kararımızı bunu gördükten sonra verelim”, dedi. Neden, bilmem, Egemen bey hiç karşı çıkmadı buna. Biz de bunalımlı bir merak içinde yaklaşık iki hafta daha geçirdik. Egemen beyin telefonda “Kitap tamam!” demesiyle taksiye atlayıp Egemen Basım ve Cilt A.Ş.’nin yolunu tutmamız bir oldu. Egemen beyin odasına girdiğimizde gördüğümüz ilk şey yuvarlak bir masanın üstünde duran dev kitap oldu. Yüreğimiz çarpa çarpa, şaşkınlık içinde bizi izleyen Egemen beye bir merhaba bile demeden, nerdeyse koşarak gelip masanın başına dikildik, üstüne ve sırtına yaldızlı harflerle yazılmış Selami Harici ve <em>Serencam</em> yazıları birer ışık gibi parlamaktaydı.</p>

  <p>Selami hiçbir şey söylemeden, sanki bir şeyler yapmasını, örneğin konuşmasını beklermiş gibi, iyice yaklaşıp elini bile sürmeden hayran hayran baktı yapıtına, sonra “Canım, canım, canım benim! İşte en sonunda kavuştun kimliğine, evet, en sonunda, evet, kavuştun, aslanım, artık kendi kendinsin sen! Ben de öyle! Ben de kendi kendim oldum artık!” diye mırıldandığını işittim. Sonra, masanın yanındaki iskemleye oturup dev kitabı elleri titreye titreye kendine doğru çekti, yıllardır özlemini çektiği bir kardeş ya da oğulmuş gibi, gözlerinde yaşlar, öpüp koklamaya başladı. “Çok güzel olmuşsun, çok güzel olmuşsun, çok güzel olmuşsun!” diye yineledi durdu. Büyük bir özenle başından, ortalarından, sonlarından açtı, önce sessiz sessiz, sonra yüksek sesle, orasından burasından okudu, her seferinde de, şaşmaz bir biçimde, “Güzelim, <em>Serencam</em>’ım benim! Kusursuz konuşuyorsun! Çok güzel, çok güzel, çok güzel!” diye söylendi. Aklını kaçırmış olabileceğini düşündüm, “Selami! Selami! Selami!” diye yineleyerek kolundan çekiştirip durdum. Ama ayrımında bile olmadı bizimki. En az bir saat süresince sevdi, okşadı, okudu böyle kitabını. Sonra, çok yorulmuş gibi, dirsekleri masanın üstünde, yüzü ellerinin arasında, öyle donup kaldı bir süre. Ben “Hadi, kendine gel artık!” demeyi düşünürken, birden kalktı, mutlu mutlu gülümseyerek kendisine bakmakta olan Egemen beye doğru atıldı, iskemlesini kendine doğru çevirip yere diz çöktü, hıçkırıklar arasında, “Sağol, sağol, sağol! Beni bu yaştan sonra yazar yaptın”, diye yineleyerek belki yüz kez öptü yüzünü, sonra elini de öpmeye kalktı. Egemen bey öyle şaşırmıştı ki, bir süre elini kurtarmaya çalıştıktan sonra, ne bir şey söyledi, ne de onu kaldırmaya çalıştı. Ancak, kitabımızın özel kutusuna, onun da daha büyük bir kutuya yerleştirilip çalışanlardan birinin kucağına verilmesinden sonra, kapıya yöneldiğimizde, “Bir dakika, bir dakika, sizi ben götüreceğim”, dedi. Karşı çıktıysak da dayattı. Ben Egemen beyin yanına oturdum. Selami de sağ yanında kitabıyla arkaya. Yol boyunca nerdeyse hiç konuşmadık. Yalnız, konağın kapısının önünde, arabadan inip kendisine elimi uzattığımda, Egemen bey kulağıma eğildi.</p>

  <p>“<em>Serencam</em>’ı orasından burasından okumaya çalıştımsa da fazla bir şey anlayamadım, ama bir başyapıt karşısında bulunduğumdan da hiç kuşku duymadım. Hayırlı, uğurlu olsun, efendim”, dedi.</p>

  <p>Evimizin kapısından içeriye girdiğimizde ortalık bayağı kararmaya başlamıştı. Selami büyük olasılıkla kitabını kucaklayıp çatı katına çıkaracaktı, ben de şöyle birkaç çeyrek uzanıp bu dopdolu günün yorgunluk ve gerginliğini biraz olsun gideririm diye düşünüyordum. Ama üstümü değiştirip salona döndüğümde bir de baktım ki Selami telefonun başına geçmiş, çocuklarımızı bizim eve çağırıyor, onlara büyük bir “sürpriz”i olduğunu söylüyordu. Onlar da, iyi bilirdim, “sürpriz”in her türlüsüne bayılırlardı. Yarım saat sonra, bizim salon bayağı dolmuş, küçük, büyük, herkes bu kalın mı kalın, görkemli mi görkemli kitaba şaşkınlıkla bakıyor, Selami’nin yirmi sekiz dosyasını en az yüz kez görmüş olmalarına karşın, kitabı şöyle bir aralayarak sayfalarının boş olup olmadığına bakıyor, sonunda babalarının gönlünü hoş etmek için, “Çok güzel! Çok güzel, hayırlı, uğurlu olsun!” diyor, bunun arkasından da yaşamlarında böylesine büyük ve böylesine güzel bir kitap görmediklerini söyleyerek yanaklarını öpüyorlardı. Sonra, büyüklerden küçüklere, beylerden hanımlara doğru bir sıra izlenerek herkes bir kez iki eliyle tutup kaldırdı kitabı, elleri ve gözleriyle şöyle bir tarttıktan sonra da ağırlığı konusundaki görüşünü bildirdi, kimi en az üç, kimi en az beş kilo olduğunu bildirdi. En sonunda Müşerref’in oğlu Cem kitabı ıkına sıkına kaldırmaya çalışıp da bir türlü başaramayınca “Bence en az yüz kilo var bu kitap!” dedi. Biz değerlendirmesine gülerken, o hemen Selami’ye döndü, “Dede, bence sen bu kitabına dört tekerlek taktırmalısın. Rahat rahat taşınır o zaman”, dedi. Bir kahkahadır koptu salonda, Selami bile güldü. Kahkahalar yatışırken, annesi elini Cem’in omzuna koydu, “Oğlum, sen ne kafasız çocuksun! Maçka’daki daire bu, yani onun son biçimi. Koca daireye tekerlek mi takılır?” dedi. Önce kendisi bastı kahkahayı, sonra da çevresinde kim varsa, hepsi. Bereket, Selami oldukça uzaktaydı, Müştak’ı bir köşeye çekmiş, <em>Serencam</em>’ın basılma ve ciltlenme serüvenini anlatıyor, o da sanki ilgileniyormuş gibi dinliyordu. Onun ardından da Müşerref’i yakaladı, kitabın boyutlarından ve kullanılan kâğıt ve derinin özelliklerine kadar basımıyla ilgili ne biliyorsa, ayrıntılarıyla anlatmaya girişti. Yapılacak başka bir şey kalmadığından, ötekilerin büyük çoğunluğu da çevresinde toplanıp anlattıklarını dinlemeye başlayınca, iyice coştu, bizimkilerin yüzlerinde ve sözlerinde somutlaşan alayı da büyük bir olasılıkla hayranlık olarak algıladı. Sonra, Cem’in annesinin “Peki, kitap basıldığına göre, şimdi ne yapacaksınız?” diye sorması üzerine de, yüzünde, sesinde, her şeyinde sonsuz bir mutluluk anlatımı, “Şimdi mi? Ne yapayım istiyorsun ki? Şimdi de kitabımı okuyacağım”, dedi. Sonra tuhaf bir biçimde kaşlarını çattı, “Ömrüm yeterse elbette!” diye ekledi, arkasından da bir kahkaha daha attı. İşin ilginç yanı, kahkahası bizimkilere de bulaştı: çocuklarımız, gelinlerimiz, torunlarımız ellerini göbeklerine bastırarak kahkahalar arasında “Ömrüm yeterse elbette!” diye yinelediler. Müşfika’nın kocası da oturduğu yerden, ama gırtlağının tüm “Bu ömür bu kitabı yazmaya yettikten sonra, okumaya da bol bol yeter, babacığım!” dedi. Kahkahalar daha da arttı. Selami bir kez daha “Ömrüm yeterse”, diye söylendi. Ama bu kez hiç kimse işitmedi belki.</p>

  <p>Selami’ye bir önsezi söyletmiş olabilir miydi bu sözü? Bilmiyorum, sanmıyorum da. Ta eşiğine kadar gelmişken, nicedir kurduğu düşü gerçekleştiremeden, yani yapıtını yazıldığı masada görkemli bir kitap olarak okuyamadan ölmek tüm varlığının yadsıyacağı bir şeydi. Ne olursa olsun, kitabını alıp yukarıya çıkmaya yeltendiğinde, ben “Geç oldu, yarın çıkarırsın odana, bir güzel dinlenmiş olarak başlarsın okumana”, demiştim, o da karşı çıkmamıştı. Ama ezan sesiyle uyanıp da yatakta olmadığını görünce, korkunç bir kuşku düştü içime. Yataktan fırlamamla salona koşmam bir oldu. Ama ne Selami vardı, ne kitap. Var hızımla çatı katına çıktım. Çalışma odasına girip de yanında kitabı, rengi solmuş, gözleri kapalı, halının üstünde upuzun yatmakta olduğunu görünce, bana bile yabancı gelen bir çığlık kopararak üzerine kapandım. Sıcacıktı.</p>

  <p>“Selami! Selami!” diye bağırdım. “Selami, ne oldu sana?”</p>

  <p>Gözleri açılmadıysa da aralanır gibi oldu.</p>

  <p>“Zarife, kitap yerde kaldı”, dedi sayıklar gibi. “Masanın üstüne koy onu”.</p>

  <p>“Kitabın sırası mı şimdi?” dedim.</p>

  <p>Ama sanki işitmiyordu.</p>

  <p>“Zarife, sana söylüyorum, kitabımı yerden kaldır”, dedi. Tuhaf bir biçimde soludu, arkasından da “Kitabımı... kitabımı... kitabımı kirli ellere düşürme”, diye ekledi.</p>

  <p>Sonra ne bir şey söyledi, ne sorularıma yanıt verdi.</p>
</body>
</html>
