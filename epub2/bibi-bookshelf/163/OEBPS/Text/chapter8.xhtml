<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sonuncu</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <h1>III</h1>

  <p>Bernard’ı uğurladıktan sonra, çok ivedi bir işimiz varmış gibi, hiç mi hiç oyalanmadan Kandilli’ye geldik hemen. O günden sonra hep ikimiz birlikte çıkıp ikimiz birlikte döndük. Pek çıktığımız da yoktu ayrıca. Üç dört kez Cihangir’e gidip Canan’ın birtakım giysi ve eşyalarını almak için ayrıldık evden, bir de evlenme işlemlerimizi tamamlamak için. Geri kalan zamanımıza gelince, hep baş başa, el ele, koyun koyuna geçiriyorduk. Ben yalnızca <em>Serencam</em>’dan <em>Gündem</em>’e yollanacak yazıları çıkarmak için Canan’dan ayırıyordum gözlerimi, ama Canan’ın gözleri bu sınırlı zamanlarda bile sürekli benim üzerimdeydi. Onun bir okul arkadaşı ve Hayri Akkurt’un tanıklığıyla nikâh sorununu çözmemizden sonra da sürdü bu durum. Kısa bir süre birbirimizden ayrılmak zorunda kalmak bir yana, karşılıklı konumumuzu değiştirme düşüncesi bile korkunç rahatsız ediyordu bizi. Bu nedenle, birbirimizi yeniden bulmamızı sağlayan Bernard’ın çağrısına uyamadık, “Daha sonra! Daha sonra!” diye yanıtladık tüm çağrılarını. Yanımızda üçüncü bir kişinin varlığı bile birlikteliğimize gölge düşürecekti sanki. Ama karşılıklı sevgimiz hep aynı yoğunlukta sürmekle birlikte her şey gibi bu sürekli birbirini görme tutkusu da zamanla zayıfladı bir ölçüde. Bir gün, <em>Serencam</em> masasının başında <em>Gündem</em> için parça aradığım bir sırada, Canan’ın soluğunu ensemde duydum, hemen geriye dönerek sımsıkı sarılmak istedim ona. Ama hemen durdurdu beni, “Saint-Exupéry ne diyordu, unuttun mu?” dedi: “Sevmek birbirine bakmak değil, birlikte aynı yöne bakmaktır”. Birbirini anlamanın ve sevmenin en güzel anlatımıydı belki bu.</p>

  <p>O günden sonra biz de böyle yaptık hep: birlikte aynı yöne, yani <em>Serencam’</em>a baktık. <em>Gündem</em>’de yayımlanacak parçaları da birlikte seçmeye başladık. Kimi zaman ben okudum, o dinledi, kimi zaman o okudu ben dinledim. Canan’ın ilk tepkisi sonsuz bir hayranlıktı. Kimi zaman “Çok güzel! Çok güzel! Olağanüstü!” diye söyleniyor, kimi zaman da “Allah, Allah! Seninki kaşla göz arasında bambaşka bir konuya geçti. Hem de yukarıdan aşağıya bakarken, birdenbire aşağıdan yukarıya bakmaya başladı”, diye söyleniyor, ama hemen arkasından “Allah Allah! Seninki tümden değiştiriverdi konuyu: bilinçten unutuşa geçti, ama unutuşu da çok güzel betimliyor”, diyor, kitabın içeriğiyle bu denli geç ilgilenmiş olmasına hayıflanıp duruyordu. Yazıldığı günden bugüne <em>Serencam</em>’ı baştan sona okumuş tek kişi bulunmadığını yinelediğim zaman da nerdeyse kızdı. “Haksızlık bu, evet, çok büyük bir haksızlık gerçekten! Böyle bir yapıt nasıl okunmaz?” diye söylenerek bana kırılmış gibi baktı, ben “Böyle bir kitap olduğu için”, deyince de bayağı azarladı beni, “Saçmalama, <em>Serencam</em> şaka konusu edilecek bir yapıt değil!” diye kesip attı. Doğrusunu söylemek gerekirse, hayranlığın bu kadarı biraz şaşırtıyordu beni. Sanırım, dostumuz Bernard’ın o övgü dolu, ama somut bilgilere dayanmayan sözlerinin de belli bir etkisi vardı bunda. Ancak aşırı da olsa hoşuma gidiyordu Canan’ın <em>Serencam</em>’a ilgisi. “Belki de haklısın, sevgilim”, dedim sonunda, arkasından da “Bakarsın, en sonunda biz ikimiz okuruz, koca bir yaşam var önümüzde”, diye ekledim.</p>

  <p>Ne olursa olsun, şimdi, yapıtın tümünü okumamış olmama karşın, babamın da, büyükannemin de çok ilerisindeydim, gözlemleri fazlasıyla eksik, çoğu kez de yanlış görünüyordu bana, <em>Serencam</em>’ı hiç mi hiç anlamadıklarını düşünüyordum. Bir kez, söylediklerinin tersine, öyle her üç dört tümcede bir kopma olmadığını bugüne değin <em>Gündem</em> gazetesine köşe yazısı olarak verdiğim bunca parça yeterince kanıtlamaktaydı. Öte yandan, <em>Serencam</em>’ın kurgusu da Selami Harici beyin kusursuz bir bütün oluşturmak istediğini açıkça ortaya koymaktaydı. Koca kitap yirmi dört bin yedi yüz on sekiz sayfa boyunca bölümlere ayrılmadığı gibi bir kez olsun satırbaşına geçilmemesi de, yapıtın ilk sözcüğünün ilk harfi bir yana, hiçbir yerinde büyük harf, son sözcüğünün sonundan başka hiçbir yerinde herhangi bir noktalama belirtkesi bulunmaması da, ister bir kişi, ister bir kitap, ister bir kent söz konusu olsun, hiçbirinin özel adla belirtilmemesi de bu bütünlük arayışının somut göstergeleriydi bence. Hiç kuşkusuz, bu tutum işleri biraz karıştırmakta, parça ya da bölümlerin belirlememizi de bayağı zorlaştırmaktaydı. Ne var ki başka bir yapıtta bir eksiklik, hatta bir kusur ya da ilkellik sayabileceğimiz bu özelliklerin burada bir bağdaşıklık ve süreklilik, aynı zamanda da bir bütünlük, hatta bir evrensellik arayışının ürünü olduğu, her yerin ve her zamanın gerçeğini verme isteminden kaynaklandığı açıktı. Bir de, söylemek bile fazla, yapıtın yüzde yüz özgün, yüzde yüz bireysel olduğunun kanıtıydı. Kısacası, neresinden bakılırsa bakılsın, tüm bunlar aynı zamanda hem bir bütünlük, hem bir sonsuzluk izlenimi yaratıyordu insanda. <em>Serencam,</em> kurgusuyla bile, her türlü sınır, her türlü çevren kavramını yadsır gibiydi.</p>

  <p>Öyle sanıyorum ki gerek büyükannemin, gerek babamın <em>Serencam</em>’ın üçer beşer tümcelik küçücük parçalardan oluştuğu sonucuna varmış olmaları da büyük olasılıkla bundandı. Gerçekte belli bir izlek kimi zaman bir, kimi zaman iki, kimi zaman beş sayfa boyunca hiçbir kesintiye uğramadan sürüyor, sonra, okur hiç mi hiç uyarılmadan, hiçbir ipucu verilmeden bir başka izleğe geçiliyordu. Ancak, zaman zaman, bu geçişin bir kopma olmadığı da sezilmekteydi. Beklenmedik alan ya da yön değiştirmeler bir bağıntı yokluğunu düşündürtmekle birlikte, arkadan gelen bölüm kendinden önceki bölüme şu ya da bu yerinden, şu ya da bu biçimde bağlanıyor, biz her zaman tam olarak kavrayamasak bile, belirli bir sürekliliğin varlığı hep seziliyor, yazarın düzgün mü düzgün, akıcı mı akıcı ve nerdeyse şiirsel anlatımı da bu bütünlük ve tutarlılık izlenimini güçlendiriyordu. <em>Serencam</em> adı da aydınlatıcıydı bu konuda, evrensel de olsa tek bir yaşam serüvenini çağrıştırmaktaydı. Adına yaraşır her yazar bir yerde durur, evrenin ve insanların sonsuz ve anlamsız devinimini izler, ona kendince bir anlam vermeye çalışır, kendi yordamınca, yazını, yazınla birlikte de dünyayı yıkar ve yeniden kurardı. Selami Harici de böyle yıkmış, böyle kurmuştu. Çok eksik biçimde bile olsa, onun düşünce evrenini kitleye ulaştırmakta yarar vardı. Ben böyle düşünüyordum. Canan’a gelince, <em>Sergen</em> başlığı altında yayımlanan yazıları genellikle beğeniyor, ama <em>Serencam</em> gibi bir başyapıtın parçalarının birer köşe yazısı kılığına sokulmalarını pek de onaylamadığını gizlemiyordu.</p>

  <p>Bir mayıs sabahı, haftanın ikinci köşe yazısı olacak parçayı aramak üzere, <em>Serencam</em>’ın altlığını önüme çekerken, Canan’ın bana bir tuhaf baktığını ayrımsar gibi oldum, biraz şaşırdım.</p>

  <p>“Ne o, sevgilim, canını sıkan bir şey mi var?” diye sordum.</p>

  <p>“Hayır, yok bir şey”, dedi, ama bakışları hep öyle tuhaftı.</p>

  <p>“Sanki var bir şeyler”, diye üsteledim.</p>

  <p>O zaman, beni kırmak istemediğinden olacak, gülümsemeye çalıştı.</p>

  <p>“Peki, söyleyeyim”, dedi: “Bazı bazı şöyle bir durup bakıyorum da Selami Harici beyin kitabını parçalıyormuşsun gibi bir duyguya kapılıyorum, daha da kötüsü, sömürüyormuşsun gibi...”</p>

  <p>“Şaşırmadım” dersem yalan olur. Biraz da kızdım doğrusu. Ama belli etmemeye çalıştım.</p>

  <p>“Belki de haklısın, sevgilim, ama ben tam tersini düşünüyorum”, dedim. “Bu parçaları yayımlamakla dedemin düşüncelerini biraz olsun yaşattığım kanısındayım. Doğruları kitleye ulaştırmak kötü bir şey olamaz”.</p>

  <p>Canan bir süre düşündü.</p>

  <p>“O açıdan haklı olabilirsin, ama benim bildiğim Selami Harici bey böyle bir şeyi ister miydi, bilemiyorum”, dedi. “Sonra... Sonra...” diye yineledi, sonra da sustu.</p>

  <p>“Evet, sonra?”</p>

  <p>“Sonra, benim gördüğüm kadarıyla, Selami Harici beyin düşünceleri pek de bağlanmıyor birbirine, aralarında derin bir bağ yokmuş gibi görünüyor. Onları böyle ayrı ayrı, köşe yazısı olarak yayımlamakla benim bu olumsuz izlenimimi daha da güçlendiriyorsun, çünkü... nasıl söylemeli... onları büsbütün koparıyorsun birbirinden”.</p>

  <p>“Ama hepsi de çok güzel parçalar, sen de böyle düşünmüyor musun?”</p>

  <p>“Evet, çok güzel parçalar, ama yan yana koydun mu üvey kardeşler gibi duruyorlar. Sen daha çok tersine inanıyorsun, ama bence güçlü bir bağ yok aralarında. <em>Serencam</em>’ın içinde bile pek kuramıyoruz bu bağı, yerlerinden koparılıp köşe yazılarına dönüştürülmelerinden sonra hiç kuramıyoruz”.</p>

  <p>“Kızmadım” dersem yalan olur, ama belli etmemeye çalıştım.</p>

  <p>“Bu bağın çok derinlerde olduğunu, bu yüzden de hiçbir zaman tam olarak kavrayamadığımızı kaç kez konuştuk, sevgilim”, dedim.</p>

  <p>Canan içini çekti.</p>

  <p>“Evet, konuştuk, ama konuşmakla kaldık”, dedi, sonra gözlerini uzak bir noktaya dikti.</p>

  <p>Birden bir kuşku düştü içime, gözlerimi gözlerine diktiğimde de kuşkum bir kesinlik olup çıktı.</p>

  <p>“Sevgilim, yoksa sen <em>Serencam</em>’ı ilk günlerdeki kadar sevmez mi oldun artık?” diye sordum.</p>

  <p>Canan duralamadı bile.</p>

  <p>“Evet, öyle, bunu senden gizleyecek değilim”, dedi: “İnsan ısınamıyor bir türlü. Dünyanın en büyük kitabı, çok da güzel yazılmış, ama süreklilikten ya da, nasıl söylesem, bütünlükten yoksunmuş gibi geliyor insana. Senin şu köşe yazıları da iyice güçlendiriyor bu izlenimimi: her biri kendi içinde bir bütün, ama birbirlerini bütünlemiyorlar kolay kolay. Evet, böyle, bu kitap bütünlükten yoksunmuş gibi geliyor bana”.</p>

  <p>“Nasıl yani?” diye sordum.</p>

  <p>Eliyle karşı kıyıları gösterdi.</p>

  <p>“Şu bizim İstanbul gibi, her parçası bir başka telden çalıyor sanki”, dedi, sonra kalktı, gelip yanaklarımı öptü, “Belki de ben yanılıyorum”, diye ekledi, arkasından da “Her neyse, sen parçanı aramana bak, ben yukarıya çıkıyorum”, deyip gitti.</p>

  <p>Biraz bozuldum doğrusu, gönülsüz bir biçimde çevirmeye başladım <em>Serencam</em>’ın sayfalarını. Sonra birden, on dokuz bin sekiz yüz elli yedinci sayfada, <em>“ama şurası çok açık doğa bir yanda mal sahiplerini öbür yanda da yalnızca kendi iş güçlerinin sahibi olan kişileri yaratmaz bu bağıntı doğabilim alanına girmez tarihin tüm dönemlerinde görülen bir toplumsal bağıntı da değildir”</em> tümcelerini görünce, öyle donup kaldım bir süre: yıllar önce, yanlış anımsamıyorsam, lise ikide, biraz basitleştirip değiştirerek “Emek” konulu yazı ödevine dönüştürdüğüm parçanın ilk tümceleriydi bunlar, arkası da geliyordu, başıysa, bir önceki sayfadaydı. Hemen verdim kararımı, Seren Can’ın iki gün sonra yayımlanacak <em>Sergen</em>’ini bu parça oluşturacaktı. Her zaman yaptığım gibi tümceleri ayırıp noktalama belirtkelerini ekleyerek daktilo ettim. Bitirmemden on dakika sonra da almaya geldiler. Verip yukarıya çıktım.</p>

  <p>Canan balkonda Boğaz’a karşı oturmuş sigarasını tüttürmekteydi. Gülümsedi.</p>

  <p>“Bitirdin mi?” diye sordu.</p>

  <p>“Yolladım bile”, dedim.</p>

  <p>Yazının konusunu sorardı hep. Bu kez sormadı. Ben de söylemedim. Oysa ona bu yazının öyküsünü bir kez daha anlatmayı çok isterdim.</p>

  <p>Ama anlatamasam da bugünmüş gibi yeniden yaşıyordum her şeyi. O sert mi sert, o hiçbir şeyi beğenmeyen türkçe öğretmenimizin kâğıdın üst yanına koyduğu kocaman 10 ve sol yanına, aşağıdan yukarıya doğru yazdığı “Bunlar çok doğru ve çok güzel gözlemler, hep böyle yaz” sözcükleri tüm somutluklarıyla gözlerimin önündeydi. O yazıyı <em>Serencam</em>’dan almış olmama karşın, anlatılmaz bir sevinç ve sonsuz bir gurur duyduğum da, günün birinde adına yaraşır bir yazar olmayı, dedeminki kadar olmasa bile koca koca kitaplar yazmayı düşlediğim de bugünmüş gibi usumdaydı. <em>Serencam</em>’ı okşarken, orasından burasından okurken, arada bir depreşirdi bu düşüm. Ne var ki, bu konuda pek yetenekli olmadığım gibi, fazla bir çaba da harcamamıştım hiçbir zaman. Daha sonra da yazarlığım <em>Serencam</em>’la sınırlı kalmıştı. Şöyle böyle iki buçuk yıldır, takma bir ad altında da olsa, bayağı ünlü bir köşe yazarı sayılırdım. Gerçek kimliğimle ve kendi yazılarımla olmasa da ünlüydüm. Üstelik, pek az köşe yazarının alabildiği bir ücret almaktaydım. Bu da az şey değildi doğrusu.</p>

  <p>Ama, dedikleri gibi, her şeyin bir sonu vardı.</p>

  <p>“Emek” adlı yazımın <em>Gündem</em>’de yayımlanmasından tam beş gün sonra, Mercedes’i bizim bahçe kapısının önünde durup da şoförün kapıyı açmasını beklemeden Hayri Akkurt’un hızla dışarıya fırlayarak bahçeye girdiğini, gazetenin genel yayın müdürüyle yardımcısının da kendisini izlediğini görünce, Selami Harici beyin son yazısı dolayısıyla beni kutlamaya gelmiş olabileceklerini düşündüm, hemen karşılamaya koştum. Ama adam uzattığım eli sıkmadı bile, yüzünde, devinimlerinde korkunç bir öfke, elindeki gazeteyi bana doğru fırlattı.</p>

  <p>“Bunu nasıl yaparsın?” diye gürledi. “Bunu bana nasıl yaparsın, anlayamıyorum. Hem bana, hem Selami beye...”</p>

  <p>Şaşırdım kaldım, şaka yapar gibi bir havası yoktu bizimkinin, ama öfkesi gerçek olamayacak ölçüde aşırı görünüyordu. Elimde olmadan güldüm. Ne de olsa kendi evimdeydim.</p>

  <p>“Neden söz ediyorsun sen? Seni böyle kızdıracak ne yapmış olabilirim?” diye sordum.</p>

  <p>Soruma yanıt verecek yerde, benim arkamdan bahçeye gelmiş olan Canan’a döndü.</p>

  <p>“Bir de soruyor!” diye gürledi. “Soruyor bir de!”</p>

  <p>Sonra gene benden yana döndü, çimenlerin üstüne düşmüş olan gazeteyi gösterdi parmağıyla.</p>

  <p>“Yahu, ne bakıyorsun öyle? Olanlardan haberin yok anlaşılan! Şu pisliğin sekizinci sayfasını aç da bir oku!” diye bağırdı.</p>

  <p>Çok şaşırdım, hiç böyle değildi bu adam, sıradan bir yazarı gibi değil de patronuymuşum gibi davranırdı hep bana. Fırlattığı gazeteyi yerden aldım. Adını görünce tiksinir gibi yüzümü buruşturdum: şu bir sürü tutucu gazeteden biriydi.</p>

  <p>“Sağ alt köşeye bak!” diye bağırdı bizimki.</p>

  <p>Baktım, “Aşır ki usta desinler!” diye bir başlık, onun altında Halis Korkmaz, onun altında da “Sayfa 8’de” yazısı. Büsbütün şaşırdım.</p>

  <p>Hayri Akkurt, genel yayın yönetmeniyle yardımcısının önünde, hep öyle dikiliyordu. Sonra Canan’ın gösterdiği iskemleye oturdu.</p>

  <p>“Lami bey, sana söylüyorum: sekizinci sayfayı aç hemen!” diye bağırdı.</p>

  <p>Sekizinci sayfada “Aşır ki usta desinler!” başlığı en az dört kat daha büyük harflerle veriliyor, onun altında, daha küçük harflerle, “Gündemciler sömürünün en büyük düşmanını: Karl Marx’ı nasıl sömürüyorlar?” biçiminde bir alt başlık yer alıyor, daha aşağıdaki üç sütunluk yazıda da Halis Korkmaz adlı bir yazar <em>Gündem</em> gazetesinde Seren Can’ın “Emek” adlı yazısının “sözcüğü sözcüğüne ve virgülü virgülüne” Karl Marx’ın <em>Das Kapital</em> adlı ünlü yapıtının dördüncü bölümünden alındığını, daha doğrusu, Marx’ın adı bile anılmadan, Seren Can imzası altında köşe yazısı olarak yayımlandığını, yani kesinlikle çalındığını yazıyor, sonra da parçayı almanca özgün biçimiyle karşılaştırarak savını en ufak bir kuşkuya yer bırakmayacak biçimde kanıtlıyor, bununla da yetinmeyerek almanca bilmeyen okurlar için de parçanın ingilizce ve fransızca çevirilerinin ilk tümcelerini veriyordu.</p>

  <p>Çevreyi derin bir sessizlik kaplamış, nerdeyse kuşlar bile susmuşlardı. Hayri Akkurt başta olmak üzere, herkes yazıyı okuyup bitirmemi beklemekteydi. Ben de büyük bir dikkatle okuyordum doğrusu, ancak bitirmekte hiç de ivecen davranmıyordum. Öyle ki dışarıdan bakanlar yazıyı çok beğendiğimi bile söyleyebilirlerdi. Ama daha önce okuduğum kimi tümcelere öyle sık geri dönüyordum ki okumayı bitirmek istemediğimi bile düşünülebilirlerdi. Gene de bitirdim sonunda. Gazeteyi önümdeki iskemleye bırakıp gözlerimi bizim patrona diktim.</p>

  <p>Patron dinginliğin böylesinden çok rahatsız olmuş gibiydi.</p>

  <p>“Evet, Lami bey, şimdi senden bir açıklama bekliyorum”, dedi. “Senin gibi akıllı bir adam nasıl yapar bu saçmalığı? Yalnızca Selami Harici beyin kitabından seçilmiş parçalar yayımlamakta anlaştığımızı nasıl olur da unutur? Nasıl olur da Selami Harici beyin kitabından değil de dünyanın en ünlü komünistinin en ünlü kitabından seçer parçasını? Birilerinin bu oyunu ortaya koyabileceğini nasıl düşünmez?”</p>

  <p>Bayağı sarstı bu sözler beni, ama elden geldiğince dingin gibi görünmeye çalıştım.</p>

  <p>“Hayri’ciğim, ben birlikte belirlediğimiz koşullara uydum her zaman, bu koşullara ters düşen hiçbir şey yapmadım”, diye yanıtladım. “Senin benden istediğin <em>Serencam</em>’dan her hafta iki parça seçerek noktalama belirtkelerini eklemek, başına da bir ad koyup gazeteye göndermekti. Ben de böyle yaptım her zaman. Bir kez bile anlaşmamızın dışına çıkmadım”.</p>

  <p>Bizim Hayri kendisine söyleneni anlayamayacak kadar sinirliydi anlaşılan.</p>

  <p>“Bizim anlaşmamız <em>Sergen</em>’de yer alacak tüm parçaların <em>Serencam</em>’dan seçilmesiydi”, diye gürledi.</p>

  <p>“Evet, doğru, ben de sana bunu söylüyorum, dostum: bu işe başladık başlayalı bir kez bile anlaşmamızın dışına çıkmadım”, dedim.</p>

  <p>Birden değişiverdi yüzü. Gözleri bir tuhaf bakmaya başladı.</p>

  <p>“Yani sen şimdi şu Karl Marx’ın <em>Das Kapital</em>’inde bulunan bu parçayı da <em>Serencam</em>’dan aldığını mı söylüyorsun bana?” diye gürledi.</p>

  <p>Ben gene korudum dinginliğimi. Yanlışlıkla aynı parçayı iki kez yayımlamamak için tuttuğum deftere baktım.</p>

  <p>“Evet, Hayri’ciğim, <em>Serencam</em>’ın on dokuz bin sekiz yüz elli yedinci sayfasından”, dedim. “İstersen, birlikte karşılaştıralım”.</p>

  <p>Hayri Akkurt donup kaldı o zaman.</p>

  <p>“Yani... yani... yani şimdi sen bu parçayı Selami Harici beyin arakladığını mı söylemek istiyorsun?” diye kekeledi.</p>

  <p>“Benim hiçbir şey söylemek istediğim yok, Selami beyin bu parçayı bir başkasından almış olabileceği usumdan bile geçmezdi. Evet, dostum, az önce şu Halis Korkmaz denilen herifin yazısından öğrendim gerçeği. Göründüğü kadarıyla yüzde yüz doğru söylüyor adam”, dedim.</p>

  <p>Hayri Akkurt bu sözlerime de sinirlendi.</p>

  <p>“Yani sen o hergeleyi haklı mı buluyorsun?” diye gürledi.</p>

  <p>Ben her dakika biraz daha toparlanıyordum.</p>

  <p>“Adamın haklı olduğu apaçık ortada, dostum”, dedim. “Sözcüğü sözcüğüne Marx’tan alınmış bu parça. <em>Das Kapital Serencam</em>’dan çok daha önce yazıldığına göre, bu parçayı Karl Marx’ın Selami Harici’den değil, Selami Harici’nin Marx’tan arakladığı kesin”.</p>

  <p>Hayri Akkurt bir süre düşündü, genel yayın yönetmeniyle alçak sesle bir şeyler konuştu, hemen arkasından da yelkenleri indirmeye başladı.</p>

  <p>“Peki, şimdi ne yapmamız gerekiyor?” diye sordu. “Bu ayıbı nasıl atacağız üstümüzden?”</p>

  <p>“Bence en doğrusu tüm <em>Sergen’</em>lerin <em>Serencam</em>’dan alındığını, Seren Can’ın da bir takma ad olduğunu açıklamak olacaktır”, dedim.</p>

  <p>O gün herkes bana karşıydı nedense. Bu önerime de Hayri Akkurt’tan önce Canan karşı çıktı.</p>

  <p>“Lami, sen delirdin mi?” dedi. “Bu yaptığın yetmemiş gibi bir de dünyaca ünlü bir başyapıta çamur mu atacaksın?”</p>

  <p>Hayri Akkurt’un bu sözleri başıyla onayladığını gördüm. Ama benim de uyanıklığım üstümdeydi o gün.</p>

  <p>“Burası Türkiye”, dedim: “Aşırmak yalnızca kimi seçkin bilim adamlarımızla kimi büyük romancılarımızın ayrıcalığı değil herhalde”.</p>

  <p>Hayri Akkurt kaşlarını çattı.</p>

  <p>“Şakanın sırası değil, dostum. Bu duruma hemen bir çözüm bulmaya çalışmamız gerekiyor”, dedi.</p>

  <p>Başımı ellerimin arasına alıp düşündüm bir süre.</p>

  <p>“Hayri’ciğim, bu durumda, en doğru ve en kesin çözüm bizim <em>Sergen</em> köşesini sessizce kapatmak olacak”, dedim.</p>

  <p>Bizim Hayri gene çattı kaşlarını.</p>

  <p>“Dostum, sen aklını mı kaçırdın?” diye gürledi. “Gazetenin en çok okunan, en çok yankı uyandıran köşesini nasıl kapatırız? Sen başka bir çözüm bul bize”.</p>

  <p>Gözlerimi çevremde dolaştırdım: hiç kimse bir çözüm bulmuş gibi görünmüyordu. Gene bizim Canan konuştu:</p>

  <p>“Bu parçayı okurların Marx’ı ne ölçüde tanıdıklarını anlamak için köşe yazısı biçiminde verdiğinizi yazarsınız, olur biter”, dedi.</p>

  <p>Hayri’nin gözleri parladı birden.</p>

  <p>“Evet, evet, işte bu gerçekten iyi bir çözüm”, diye atıldı. “Gerekirse, birtakım okur mektupları da yayınlarız”.</p>

  <p>Ben de beğendim doğrusu Canan’ın önerisini. Ama, tam rahatlamak üzereyken, korkunç bir kuşku düştü içime.</p>

  <p>“Peki, bizim bu yazılarımızın arasından bunun gibi başka çalıntılar da çıkarsa ne yaparız?” dedim.</p>

  <p>Hayri Akkurt kuşkumu önemsemedi.</p>

  <p>“Bunu da o zaman düşünürüz, dostum, ama bence o gâvurun parçası Selami beyin kitabına yanlışlıkla girmiştir”, dedi, şimdi bayağı rahatlamışa benziyordu.</p>

  <p>Ben de rahatlamıştım, Canan da.</p>

  <p>Ama o gece, yatakta, Canan uyuduktan sonra, bizim patronun şaşkınlığını, bulduğumuz yetersiz çözüme dört elle sarılışını düşününce beni öyle bir gülmedir aldı ki Canan birkaç kez döndü yatakta. Sonra, tam uykuya dalacağım sırada, Selami Harici beyin bu parçasının bana lise ikide aldırdığı 10 ve öğretmenin övgü dolu gözlemi geldi usuma. Önce güldüm, ama bir süre sonra “Ya bizim Sadık hoca bu parçanın Karl Marx’ın <em>Das Kapital</em>’inden alınmış olduğunu anlasa da durumu okul yönetimine bildirseydi?” diye geçirdim içimden, içimden geçirmemle titremeye başlamam da bir oldu: okuldan kovulurdum kuşkusuz, büyük olasılıkla da yaşıma başıma bakılmadan içeri atılırdım, babamı da dışarıda bırakmazlardı, <em>Serencam</em>’ı da. Kısacası, yaşamımız altüst olurdu. Bugün böyle bir tehlike yokmuş gibi görünüyordu, ama atlattığımız tehlikeyi düşünmek bile tüylerimi ürpertiyordu. Saatlerce uyuyamadım. Uykum da karabasanlarla geçti, polislerle, bekçilerle, savcılarla, gardiyanlarla, kelepçelerle, hücrelerle uğraştım. Ter içinde uyanınca da “Şükürler olsun ki yirmi birinci yüzyıldayım”, diye söylendim. Canan “Ne oldu sana böyle, hasta mısın?” diye sorduğu zaman da güldüm, “Hayır, hiçbir şeyim yok, sevgilim, yirmi birinci yüzyılda Karl Marx okuyanlara hâlâ kötü gözle baksalar da suçlu diye bakmıyorlar”, dedim.</p>

  <p>Canan da güldü.</p>

  <p>“Evet, doğru, suçludan bile saymıyorlar artık, hasta ya da sapık sayıyorlar”, dedi.</p>

  <p>“Bu da bir ilerleme sayılır”, dedim: “Bakarsın, yirmi ikinci yüzyılda da...”</p>

  <p>Sözümü ağzıma tıkadı:</p>

  <p>“O kadar da uzaklara gitme, sevgilim; yoksa bir daha geri dönemezsin”, diye uyardı beni.</p>

  <p>Ben de burada kapattım konuyu.</p>

  <p>Ama şu Halis Korkmaz denen adamın o karşı konulmaz yazısından sonra, birçok yazar daha el attı konuya, bunların da nerdeyse yüzde doksan dokuzu <em>Gündem</em> yönetimini ve Seren Can’ı yerden yere vurdu. Konuyu kapatmak olanaksız gibi görünmekteydi. Ama patronumuz ve başyazarımız Hayri Akkurt öyle kolay kolay pes edecek adamlardan değildi, sıkı bir savunma yazısı yazarak Seren Can’ın yaptığının köşesinde dünyanın en büyük düşünürlerinden birini ağırlamak, bir de bundan yararlanarak bu büyük düşünürün ülkemizde ne ölçüde tanındığını anlamaya çalışmak olduğunu yazdı. “Emek” adı verilen bu parçanın “Karl Marx’ın kaleminden çıktığını” Halis Korkmaz adlı yazar bozuntusundan çok önce, “adları bizde saklı bulunan yirmi sekiz <em>Gündem</em> okurunun da saptadığını” belirtti. Bununla da yetinmeyerek bana ve gazeteye saldıranları Türk gazeteciliğine kendilerinin düşünemediği bir yenilik getirdiğim için beni kıskanmakla suçladı. Bu arada, benzer bir duruma düşme olasılığını göz önüne alarak, Seren Can’ın böyle bir şakayı ilk ve son kez yapmadığını eklemeyi de unutmadı.</p>

  <p>Halis Korkmaz da bizim patronu doğrulamakta gecikmedi. Şöyle böyle iki hafta sonra, <em>“Çağımızda gereksizi üretmek zorunluyu üretmekten daha kolay”</em> diye noktalanan yazıyla <em>“Altınla gümüş, para olarak, tüm mallar içinde üretim masraflarıyla belirlenmeyen tek mallardır; bu olgu öylesine doğrudur ki dolaşım içinde yerleri kâğıda verilebilmektedir”</em> diye noktalanan yazının da virgülü virgülüne Karl Marx’ın <em>Felsefenin sefaleti</em> adlı yapıtından alınmış olduğunu kanıtladı. O zaman, ben “Ben bu köşe yazarlığını sürdüremem artık!” diye haykırırken, Canan “Öteden beri kuşkulanıyordum bundan, o Korkmaz denilen adamın yazısını okuduktan sonra kesinlikle anladım: bu senin <em>Serencam</em> uçsuz bucaksız bir seçkiden başka bir şey değil belki!” dedi.</p>

  <p>Ne demek istediği açıktı, gene de çok şaşırdım.</p>

  <p>“Canan, sen ne demek istiyorsun?” diye sordum.</p>

  <p>Canan da benim soruma şaştı. İlk kez görüyormuş gibi tepeden tırnağa süzdü beni.</p>

  <p>“Ne demek istediğim açık, sevgilim: bu kitap bir baştan bir başa başkalarından alınmış parçalarla dolu olabilir”, dedi. “Evet, böyle, çoktandır kuşkulanıyordum bundan, zaman zaman, kimi yerlerini okurken, bunları daha önce de bir yerlerde okumuşum gibi bir duyguya kapıldığım oluyordu, ama tümüyle ya da büyük ölçüde başkalarının yazılarından oluşmuş olabileceğini hiç düşünmemiştim; tam tersine, Selami beyin büyük bir gözlemci ve biçem ustası olduğuna inanıyordum”.</p>

  <p>“Ama bana <em>Serencam</em>’ı sevemediğini söylemiştin”, dedim.</p>

  <p>Canan duralamadı bile.</p>

  <p>“Evet, doğru, bu da karışıklığından, bütünlük yokluğundan kaynaklanıyordu herhalde”, diye yanıtladı.</p>

  <p>Biraz bozulmadım desem yalan olurdu.</p>

  <p>“Ama benim <em>Serencam</em>’ın derin bütünlüğünü bir türlü kavrayamadığımıza ilişkin savıma da karşı çıkmıyordun”, dedim.</p>

  <p>Anlayışla güldü.</p>

  <p>“Doğru, karşı çıkmıyordum, şimdi de çıkmıyorum, ama o zaman şu Halis Korkmaz dedikleri adam kulağının ucunu göstermemişti daha”, dedi.</p>

  <p>Canan yüzde yüz haklı görünüyordu ya ben her şeyden önce <em>Serencam</em>’ın büyük ününü ve <em>Gündem</em>’den aldığım paraları düşünüyor, direnebildiğim kadar direnmek istiyordum.</p>

  <p>“Tam yirmi dört bin yedi yüz on sekiz sayfalık bir yapıtta üç küçük parça”, dedim.</p>

  <p>Canan pek de etkilenmedi.</p>

  <p>“Şimdi gerçeğe ulaşmak istiyorsak, daha kapsamlı bir araştırmaya girişmeliyiz”, dedi.</p>

  <p>“Bak, bunu iyi söyledin, sevgilim, hemen girişelim, başkalarından önce davranmakta yarar var”, dedim.</p>

  <p>Dedim demesine, ama yüzde yüz inanmış da değildim, Canan işi fazla abartıyormuş gibi geliyordu bana. Öyle anlaşılıyordu ki Selami Harici beyin yapıtı hiç kaynak gösterilmeden başkalarından alınmış birtakım parçalar içermekteydi, ama bu parçaların şimdilik gizine erişemediğimiz bir düzen uyarınca seçilip yerleştirilmiş, bir yerlere de bunlara ilişkin birtakım yorumlar konulmuş olması gerektiği bir yana, tümüyle özgün, bir başka deyişle, yüzde yüz Selami Harici’nin düşüncesinin ve duyarlığının ürünü, yüzde yüz Selami Harici’nin elinden çıkmış birtakım parçalar da bulunması ve çoğunluğu bu parçaların oluşturması gerekirmiş gibi geliyordu bana. Çoğu yazarların kitaplarının içinde gizlendikleri, her birinin kendine özgü bir gizlenme yöntemi bulunduğu söylenirdi. Dedem de çok büyük bir olasılıkla <em>Serencam’</em>da başkalarından alınmış parçalar arasında bir yerlerde gizlenmekteydi. Ancak, ne olursa olsun, kendi yarattığı parçaların çoğunlukta olması gerekirdi. Bu durumda, Selami Harici’nin kendi yaratımı olan parçaları bulmak çok önemliydi, ama yirmi dört bin yedi yüz on sekiz sayfalık bir yapıtta gizlenen yazarı bulup ortaya çıkarmak hiç de kolay değildi. Ne olursa olsun, başkalarından alındıkları söylenen parçaların Selami Harici beyin arkalarında gizlenmek amacıyla yapıta yerleştirdiği birtakım öğeler, yani özgün bir kurgunun özgün öğeleri oldukları düşüncesi hiç de aykırı gelmiyordu bana. Bu durum göz önüne alınınca, şu Halis Korkmaz denilen herifin “İyi de kendini gizlemek için bunca yazardan bunca parça aşırmış olması biraz aykırı kaçmıyor mu?” diye sorması yüzde yüz saçmaydı bence. Neden derseniz, dedem çağı ve çevresiyle yüzde yüz uyum içindeydi bu konuda. Kim araklamıyordu ki? Daha da önemlisi, kim araklamadan ünlenebiliyordu ki? Dedemin yaptığının da bu tutumu çok daha ileri bir noktaya götürerek çağının ve çevresinin yazın ve düşün ortamına güçlü bir ışık tutmak olduğu bile söylenebilirdi bence. Bu nedenle, bizim Canan’ın önerisini hiç duralamadan benimsedim, “Tamam, sevgilim, Halis Korkmaz gibi zirzopların kötü niyetle yaptığını biz iyi niyetle yapalım”, dedim.</p>

  <p>Canan omzumu okşadı.</p>

  <p>“Hemen yarın, hatta bu akşam girişelim bu işe”, dedi.</p>

  <p>Ama tam bu anda olmayacak bir tasarıdan söz etmekte olduğumuzu ayrımsadım.</p>

  <p>“Sevgilim, iyi güzel de biz nasıl kalkacağız bu işin altından?” dedim. “Hep şu kitabı baştan sona okumaktan söz edip durduk, ama hâlâ ellide birini bile okumadık belki. Tümünü okumadığımız bir kitapta hangi yazarlardan hangi parçaların alındığını nasıl saptayacağız ki?”</p>

  <p>Canan’ın yanakları pembeleşiverdi birden, sonra gülmeye başladı.</p>

  <p>“Öyle ya, öyle ya... Çok tuhaf, ben bunu nasıl düşünemedim?” dedi, arkasından da en az on kez yineledi aynı sözcükleri, sonra gözlerini uzak bir noktaya dikip sustu bir süre, en sonunda sehpaya bir yumruk indirdi, “Peki, o herif?... Evet, o herif nasıl becerdi bu işi?” diye sordu.</p>

  <p>“Hangi herif?” dedim.</p>

  <p>Canan nerdeyse kızdı bu soruma.</p>

  <p>“Lami’ciğim, hangi herif olsun istiyorsun ki?” diye homurdandı. “Şu senin salak gazeteci işte, Halis miydi, neydi adı”.</p>

  <p>“Ha, anladım: Halis Korkmaz’ı söylüyorsun”, dedim, arkasından da uzun uzun güldüm. “Onun işi kolaydı, bizim gazetede yayımladığımız parçaları kullandı”, diye ekledim.</p>

  <p>Canan’ın kafası iyice karışmışa benziyordu. O güne kadar hiç böyle görmemiştim onu. Dalıp gitti bir süre, sonra zorlama bir biçimde gülümsedi.</p>

  <p>“Çok tuhaf, bunu da düşünemedim”, dedi. “Bizim parçaları kullandı, evet, doğru, ama Marx’ın o parçalarını önceden bilmesi gerekirdi herhalde. Peki, parçalarımızın kökenlerine biz nasıl ulaşacağız ki? Kafam hiç çalışmıyor bu akşam, ama, şöyle ya da böyle, bu işin bir yolu olmalı”.</p>

  <p>“Az önce sana karşı çıktım ya Halis Korkmaz’ın yolunu izlemek de bir yol sayılır: bize ilginç ya da yakın gelen parçaların kaynaklarını bulmaya çalışmakla başlayabiliriz”, dedim.</p>

  <p>Ama Canan’ın böyle bir yaklaşımı yeterli bulmadığı belliydi. İçini çekti.</p>

  <p>“Ne yaparsak yapalım, kitabın tümünü ele almadığımız sürece, doyurucu bir sonuca ulaşmamız olanaksız görünüyor”, dedi. “Hem kitap tümünü tarayamayacağımız kadar büyük, hem de her parçasının kaynağını bulmak olanaksız olmasa da çok zor; bu işin altından kalkabilmek için en az bin kişilik bir takım kurmak gerekir”.</p>

  <p>Haklıydı, beni de kederlendirdi.</p>

  <p>“Peki, ne yapalım sence? Vaz mı geçelim bu işten? Yetti artık deyip kapatalım mı konuyu?” dedim.</p>

  <p>Gözlerini yukarılarda bir noktaya dikti, en az beş dakika sustu. Sonra birden gülümsemeye başladı.</p>

  <p>“Selami Harici bu yapıtı kotarmak için en az kırk yıl emek vermiş; biz de, karınca kararınca, çözebildiğimiz kadarını çözmeye bakalım”, dedi, demesiyle de yerinden fırlayıp yan odaya geçmesi bir oldu, hemen arkasından da “Lami, bir dakika gelir misin?” diye seslendi.</p>

  <p>Kalkıp arkasından gittim. Dedemin iki koca duvarı kaplayan kitaplığını gösterdi bana.</p>

  <p>“<em>Serencam</em>’ın parçaları Selami Harici beyin kalemine gökten inmedi herhalde. Şu gördüğün kitaplardan aldı onları, en azından büyük bir bölümünü. İşte sana bir yol”, dedi.</p>

  <p>İçimi çektim.</p>

  <p>“İyi güzel de parçaların kaynağını bunlarla arayacaksak, tek bir parçanın kaynağını bulmak bile uzun yıllar gerektirebilir”, dedim.</p>

  <p>Canan gene de sarsılmadı.</p>

  <p>“Bu bile hiç yoktan iyidir”, diye yanıtladı beni.</p>

  <p>Caydırıcı nedenler sıralayarak üzmek istemedim onu.</p>

  <p>“Evet, canım, bu bile hiç yoktan iyi. Ama acele etmeyelim, önümüzdeki günlerde daha kestirme yollar da buluruz belki”, dedim.</p>

  <p>Canan bir kez daha sarıldı boynuma.</p>

  <p>“Bir de kendi belleklerimiz var; senin o köşe yazısı olarak seçtiğin kimi parçalar bulanık da olsa hep bir şeyler çağrıştırmıştı bana, daha önce görmüşlük duygusu derler ya hani”, dedi.</p>

  <p>“Evet, haklısın, sevgilim, ben de sık sık kapılmıştım bu duyguya, ama bunu Selami Harici beyin başarısı olarak yorumlamıştım”, diye doğruladım ya pek de inanmadan doğruladım.</p>

  <p>Canan gene boynuma sarıldı.</p>

  <p>“Gördün mü, sevgilim! Daha nice yollar bulacağız!” dedi coşkuyla.</p>

  <p>“Evet, canım, ben de böyle düşünüyorum”, dedim.</p>

  <p>Ama biraz hüzünlendim ister istemez: çok iyi, çok güzel, çok bilgiliydi ya tuhaf bir kızdı bizim Canan: daha bir iki hafta önce <em>Serencam</em>’ı pek sevemediğini söylerken, şimdi onun gizlerini çözme konusunu nerdeyse bir ölüm kalım sorunu gibi değerlendirmekteydi. Her şey seçtiğimiz amaca göre anlam ve değer değiştiriyordu anlaşılan. Canan da, şimdi kaynaklarını belirleyerek yapısına, anlamına ve iletisine ulaşmak söz konusu olunca, <em>Serencam</em>’ı yere göğe sığdıramıyordu. Aynı biçimde, dedemin kitaplığı da birdenbire en vazgeçilmez ilgi odağı olacağa benziyordu. Daha ertesi gün, alışverişten dönünce, onu üstü başı toz içinde, her sabah özenle taradığı güzelim saçları darmadağın, dedemin kitaplığında, masanın üstüne yayılmış bir sürü kitabın önünde bulduğum zaman hiç mi hiç yanılmadığımı anladım.</p>

  <p>Koşup geldi, sımsıkı sarıldı bana.</p>

  <p>“Sevgilim, belki inanmayacaksın, ama ilk buluşlarımı yaptım”, dedi.</p>

  <p>Gülmekten kendimi alamadım: bizim Canan ilk buluşundan da değil, ilk buluşlarından söz ediyordu.</p>

  <p>“Benimle dalga geçme”, dedim.</p>

  <p>Nerdeyse kızdı.</p>

  <p>“Dalga malga geçtiğim yok, Lami bey, ilk buluşlarımı yaptım diyorum sana”, diye üsteledi.</p>

  <p>Fazla fazla bir buçuk, iki saat geçmişti evden ayrılmamın üzerinden, beni işlettiğini düşünüyordum, ama, bu denli coşkulu göründüğüne göre, bir şeyler bulmuş olmalıydı.</p>

  <p>“Peki, ne buldun, sevgilim?” diye sordum.</p>

  <p>Çok eski bir fransızca kitap koydu önüme: J.-K. Huysmans, <em>Là-bas.</em> Hemen arkasından da “Dinle bakalım, anımsayabilecek misin?” dedi ve okumaya başladı:</p>

  <blockquote>
    <p><em>“Olağandışı bir durum sonunda yolunu şaşırıp bir yoksulun eline düştü mü daha da şaşırtıcıdır; temizse, hemen kirletiverir adamı; en arı yoksulu bir kösnüle dönüştürür, hem bedenini etkisi altına alır, hem tinini; sonra da adamcağıza aşağılık bir bencillik, iğrenç bir kibir esinler, parasını yalnız kendisi için harcamasını fısıldar, en alçakgönüllü insanı küstah bir uşağa, en cömert insanı bir pintiye dönüştürür”.</em></p>
  </blockquote>

  <p>Bizim <em>Gündem</em> gazetesi için <em>Serencam</em>’dan aldığımız ilk parçanın bir bölümüydü bu.</p>

  <p>“Anımsamamama olanak var mı? Bu bizim ‘Para’ yazısı”, dedim. “Dede bey kendisi yazmamış, bu kitaptan çevirmiş demek?”</p>

  <p>“Evet, bu kitaptan”, dedi Canan. “Ama benim düşüncemi sorarsan, en anlamlı yerini atlamış seninki”.</p>

  <p>“Daha da anlamlı bir yeri mi var?” diye sordum.</p>

  <p>“Evet, bana sorarsan, var”, dedi. “Okuyayım ister misin?”</p>

  <p>“Evet, elbette, ama türkçeye çevirerek okursan, sevinirim”, dedim. “Dili çok çetrefil senin adamın”.</p>

  <p>“Peki, seni kırmayalım”, dedi Canan, ağır ağır çevirmeye başladı: “<em>Ama adını bir sözcüğün kara örtüsü altında gizleyip de anamal adını aldığı zaman gerçekten canavarlaşır. O zaman bireysel kışkırtmalarla, çalma ve öldürme öğütleriyle sınırlı kalmaz seninki, tüm insanlığa yönelir. Anamal tek sözcükle tekeller oluşturur, bankalar kurar, mallara el koyar, yaşama yön verir, isterse binlerce kişiyi açlıktan öldürür”,</em> deyip kapattı kitabı. “Peki, senin büyükbaba bu parçayı neden atladı acaba?” diye sordu.</p>

  <p>“Parayı yermenin pek bir sakıncası yoktur, anamala gelince iş değişir, yermeye kalktın mı ağzını yırtarlar. Selami dedenin Harici paşanın torunu olduğunu da unutmamak gerek”, dedim.</p>

  <p>Canan bir süre düşündü, sonra derin derin içini çekti.</p>

  <p>“Sanırım, haklısın”, dedi, bir süre daha düşündü, “Kesinlikle haklısın”, diye ekledi.</p>

  <p>“Ama sen parçanın kaynağını nasıl bulduğunu hâlâ söylemedin bana”, dedim.</p>

  <p>“Evet, doğru”, dedi Canan. “Bu parçayı gazetede okuduğumda, bir zamanlar, fakültede, fransızcasını bir hocadan dinlediğimi, kitabın ve yazarın adını bir yerlere yazdığımı anımsar gibi olmuştum. Bugün, sen çıktıktan hemen sonra, kitaplığa girdiğimde Huysmans’ın <em>Là-bas</em>’ı nerdeyse çağırdı beni. Parçayı da yirmi dakikada buluverdim”.</p>

  <p>“İkinci buluşun hangisi?” diye sordum.</p>

  <p>Canan’ı bir gülmedir tuttu, en az iki dakika süresince güldü belki.</p>

  <p>“<em>Sergen</em> köşesinin ikinci yazısı”, dedi.</p>

  <p>“Yani Hayri Akkurt’un seçtiklerinden biri”, dedim.</p>

  <p>Canan kaşlarını çattı.</p>

  <p>“Evet, ama sen nasıl görmedin bunu? O parça Pascal’ın ünü dünyayı tutmuş bir parçasıdır”, dedi, sonra da ezberden yinelemeye başladı: “<em>Başımıza ne geliyorsa, tek bir şeyden, evimizde rahat rahat oturamamaktan geliyor...”</em></p>

  <p>“Evet, <em>Pensées</em>’nin en ünlü tümcesi. Olur şey değil! Ben bunu nasıl ayrımsamadım ki?”</p>

  <p>Canan hiç duralamadı:</p>

  <p>“Yaşamında ilk kez bir işe başlayacak olmanın coşkusundan herhalde, belki bir de içinde yer aldığı bütüne uymuş olmasından”, diye yanıtladı.</p>

  <p>“Peki, bu ülkenin bunca aydını, bunca Fransız dili ve yazını uzmanları? Bu arada sen?” diye kekeledim. “Bunca insan arasında nasıl hiç kimse ayrımına varmaz bunun?”</p>

  <p>Canan gözlerini yukarılarda bir noktaya dikip düşündü bir süre.</p>

  <p>“Bilmez misin? Bizim enteller pek gazete okumazlar, hele köşe yazılarını hiç okumazlar; evet, böyle, kendileri köşe yazısı yazmaya bayılırlar, ama başkalarının köşe yazılarını okuduklarını hiç sanmam”, dedi, bir süre gözlerini yukarılarda bir noktaya dikti, dalıp gitti. “Birçok kişi de ayrımına varmıştır belki, ama üzerinde durmamıştır”, diye ekledi.</p>

  <p>“Ben gene de bu işe hiç akıl erdiremedim, sevgilim”, dedim.</p>

  <p>Canan güldü.</p>

  <p>“Şimdi önemli olan bu değil”, dedi. “Önemli olan yapacağımız araştırmalar. İşimiz çok zor, Lami’ciğim”.</p>

  <p>Canan’ın kendince bir yöntem bulmuş olabileceğini düşünmüştüm. Bula bula Huysmans’ın kolay kolay unutulmayacak bir gözlemiyle Pascal’ın çok bilinen bir parçasını bulmuş olması beni biraz düş kırıklığına uğrattı.</p>

  <p>“Yani buluşlarını biraz bilgine, biraz da rastlantıya borçlusun, öyle mi?” diye sordum.</p>

  <p>Canan güldü.</p>

  <p>“Evet, doğru; umarım, arkası da gelir”, dedi.</p>

  <p>Bir çocukmuşum gibi elimden tutup Selami dedenin kitaplarının önüne götürdü beni. Sonra bir raftan iki kitap alıp çalışma masasının üstüne koydu. Hepsi de çok yıpranmıştı, hem eski oldukları, hem de bir zamanlar çok kullanıldıkları için. Birincisi Montesquieu’nün <em>Lettres persanes</em>’ıydı, 1842’de basılmıştı, ikincisi de Voltaire’in <em>Dictionnaire philosophique</em>’i. O daha yeni sayılırdı, 1930’da basılmıştı. Ben bunları karıştırırken, Montaigne’in <em>Essais</em>’sinin üçüncü kitabıyla Rousseau’nun <em>Le Contrat social</em>’ini de koydu masanın üstüne. Arkasından da iki koca duvarı kaplayan Platon’ları, Aristo’ları, Montesquieu’leri, Descartes’ları, Diderot’ları, Kant’ları, Rousseau’ları, Hugo’ları, Marx’ları, Engels’leri, Freud’ları, Dostoyevski’leri, Tolstoy’ları, Gide’leri, Proust’ları, Wilde’ ları gösterdi.</p>

  <p>“Bana kalırsa, <em>Serencam</em>’ın parçaları buralarda, dağılmış durumda, biz de yavaş yavaş toplayacağız onları, Lami’ciğim”, dedi. Öyle dalıp gitti bir süre. Sonra birden gözlerini gözlerime dikti, “Ne dersin, seninki bunların hepsini okumuş mudur?” diye sordu.</p>

  <p>“İnsan onun gibi uzun yaşadı mı bunların iki, üç, hatta dört katını da okuyabilir”, dedim.</p>

  <p>Canan görüşüme karşı çıktı:</p>

  <p>“Ama Selami bey yazıyordu da; hem de yirmi dört bin küsur sayfalık <em>Serencam</em>’ı yazıyordu”, dedi.</p>

  <p>“Haklısın, hepsini okumamış olması da olanaklı”, dedim. “Ama en azından karıştırmış, orasından burasından gözden geçirmiştir hepsini, hele kitabını onlardan aldığı parçalarla donattığına göre”.</p>

  <p>Canan derin derin içini çekti.</p>

  <p>“Yazık ki biz amacımıza bu kitapların orasına burasına bakmakla ulaşamayacağız”, dedi.</p>

  <p>“Üzülme, sevgilim, hiç kimse bizi <em>Serencam</em>’ın her parçasının kaynağını bulmaya zorlamıyor”, dedim.</p>

  <p>Canan yüzünü buruşturdu.</p>

  <p>“Bu seninki yanıt değil, sevgilim”, dedi, gene derin derin içini çekti. “Biz her şeyden önce bu yapıtın tüm kaynaklarını bulmak, böylece özgün, yani Selami beyin kendi kaleminden çıkmış parçaları saptamak amacıyla girişiyoruz bu işe”.</p>

  <p>“Girişiyoruz, ama işin içinden çıkmamızın çok zor olduğu da kesin. Bence tüm bu kitapları baştan sona okusak da bitmez işimiz, çünkü, hep düşündüğümüz gibi, Selami bey bu parçaların arasına kendi yazdığı parçaları da koyduysa, onların ilk örneklerinden yoksunuz, kaynağına erişemediğimiz, hatta önündeki ya da arkasındaki parçalardan kesin olarak ayıramadığımız her parçayı Selami beye mal edemeyeceğimize göre”, dedim.</p>

  <p>Canan benden çok daha iyimserdi.</p>

  <p>“İşimiz zor, biliyorum, ama bir çözüm yolu da olmalı”, dedi.</p>

  <p>Onu üzmek istemiyordum ya boş umutlarla oyalanmak da istemiyordum.</p>

  <p>“Üstelik, göründüğü kadarıyla, <em>Serencam</em>’ına aldığı tüm parçaları kendisi çevirmiş, yani kendi biçemini vermiş onlara, onları hem birbirlerinden, hem de kendi yazdıklarından ayırmayı alabildiğine zorlaştırmış”, dedim.</p>

  <p>Canan gene pek sarsılmış gibi görünmedi.</p>

  <p>“Gene de bir çözüm yolu olmalı”, diye yineledi.</p>

  <p>“Peki, nasıl bir çözüm yolu?” diye atıldım hemen. “Büyükannenin anlattığı o sürekli yırtma huyu olmasaydı, bir yerlere varırdık belki. Ama sürekli yırtmış bizimki. Kendi yazıp savunduğu doktora tezini bile yok etmiş adam. Sonra da başkalarının yazdıklarından dünyanın en büyük kitabını oluşturmuş. Bence çok bilgili bir deli karşısındayız”, dedim.</p>

  <p>Canan gene etkilenmedi.</p>

  <p>“Ben Selami Harici beyin doktora tezini yok ettiğine de, <em>Serencam</em>’ı yalnızca başkalarının yazılarından oluşturduğuna da inanmıyorum”, dedi. “Doktora tezi de, kendi özgün düşünceleri de <em>Serencam</em>’da başkalarından alınmış parçalar arasına dağıtılmış olamaz mı?”</p>

  <p>Daha fazla tutamadım kendimi.</p>

  <p>“Peki, bunu neden yapmış olabilir ki?” diye atıldım.</p>

  <p>Duralamadı bile.</p>

  <p>“İnsan düşüncesine tutarlılığını, bütünlüğünü vermek için”, dedi. Ben gülmeye başlayınca da “Kendi açısından elbette”, diye ekledi.</p>

  <p>“İyi de nasıl?” diye sordum.</p>

  <p>Canan bu kez yanıt vermedi, dalıp gitti, bir ara hüngür hüngür ağlamak üzereymiş gibi geldi bana, ama kendini tuttu.</p>

  <p>“Selami Harici’nin kendi özgün parçalarına ulaşmanın bir yolu olmalı bence”, diye mırıldandı neden sonra. Bir süre düşündükten sonra da “Bunun yolu da her şeyden önce kendisinin olmayan tüm parçaları saptayıp bir yana ayırmaktan geçiyor. Belki şu <em>Dictionnaire philosophique</em> gibi çok yıpranmış kitapları taramakla başlayabiliriz işe”, diye ekledi.</p>

  <p>Ama bu öneri gerçekleşmesi olanaksız bir düş gibi geldi bana. Daha dün bayağı umutluydum girişimimizden, ama şu kitaplığa girdikten, özellikle de Canan’ın fazlasıyla iyimser görüşlerini dinledikten sonra, yenilmesi olanaksız bir karamsarlık çökmüştü üzerime.</p>

  <p>“İyi güzel de bu iş çok zor, sevgilim”, dedim. “Bizim yapacağımız şey <em>Dictionnaire philosophique</em>’te <em>Serencam</em> parçaları aramak değil, <em>Serencam</em>’da <em>Dictionnaire philosophique</em> parçaları aramak. İş bu birkaç kitapla da bitmez ayrıca. <em>Dictionnaire philosophique’</em>in tümü bile devede kulak gibi kalır <em>Serencam’</em>ın içinde. Tek bir parçanın kaynağına ulaşmak için bile bir, iki, üç, yüz, iki yüz, beş yüz kitap taramamız gerekebilir”.</p>

  <p>Canan nerdeyse kızdı bu sözüme.</p>

  <p>“Peki, ne yapacağız o zaman?” diye atıldı.</p>

  <p>“Sanırım, en iyisi bu işten vazgeçmek, sevgilim”, dedim. “Sen ya da ben tüm <em>Serencam</em>’ı ezbere bilseydik, belki götürürdük bu işi. Ama bilmiyoruz.”</p>

  <p>“Peki, ne yapacağız o zaman?” dedi Canan.</p>

  <p>“Dedim ya, vazgeçeceğiz bu sevdadan”, dedim. “Ama ille de <em>Serencam</em> üzerinde bir çalışma yapalım diyorsan, başka bir konu bulabiliriz. Örneğin Selami Harici beyin dilini, biçemini, çevirmenliğini inceleyebiliriz”.</p>

  <p>Canan yüzünü buruşturdu, yanıt bile vermedi sözüme. Sonra gene dalıp gitti. Gözleri yumuldu yumulacaktı. Ama birden hiç beklenmedik bir biçimde doğruluverdi yerinden. Gözlerinden çevresine güçlü bir ışık yayıldı nerdeyse.</p>

  <p>“Şu Karl Marx uzmanı, neydi adı?.. Hani şu şey... Halis Korkmaz... O bize yardımcı olamaz mı?” diye sordu.</p>

  <p>Gülmekten kendimi alamadım.</p>

  <p>“O yalnız kendi uzmanlık alanına giren parçaları buluyor, hem de Seren Can’a düşman gözüyle bakıyor”, dedim; sonra onu gereğinden fazla üzdüğümü düşündüm, “Belki en iyisi bu konuyu bir daha hiç açmamak olacak, sevgilim, bizim <em>Serencam</em> hazretlerini de gözlerden uzak bir yere kapatmak, yoksa o bizi tımarhaneye kapattırtacak”, demeyi düşünürken, nasıl oldu, bilmiyorum, raflardan birinde uzunlu kısalı, ama hepsinin de sırtı kalın bir dizi kitap ilişti gözüme, yaklaşmama gerek kalmadı, büyükbabamın fransızca alıntı sözlükleri olduklarını anımsadım. Nerdeyse bir şimşek çaktı beynimin içinde. Gittim, birkaçını alıp baktım, hepsi de çok kullanılmış, bayağı yıpranmıştı. Birden zorlu bir ışık çaktı beynimde.</p>

  <p>“Sevgilim, bir dakika buraya gelir misin?” dedim.</p>

  <p>İki adım ötemdeydi, saniyesinde geldi.</p>

  <p>“Şu kitaplara şöyle alıcı bir gözle bak, sonra da bir düşün: yarım yüzyıllık bir süre içinde de olsa, insan hem tüm şu kitapları okuyup hem de yirmi dört bin yedi yüz on sekiz sayfalık bir kitap yazabilir mi sence?” dedim.</p>

  <p>Canan şaşkın şaşkın yüzüme bakıyordu. Sorumu yanıtlamak yerine, kendisi yeni bir soru yöneltti bana:</p>

  <p>“Senin düşüncen ne peki?” diye sordu.</p>

  <p>“Bence kesinlikle yazamaz”, dedim.</p>

  <p>Canan güldü.</p>

  <p>“Ama büyükbaba yazmış işte”, dedi, “yazıp bitirmiş, kırk yıl çok uzun bir süre”.</p>

  <p>“Evet, doğru, kırk yıl çok uzun bir süre, gene de şu gördüğün sözlükler olmasa bu işin altından zor kalkardı gibi geliyor bana”, dedim. “Evet, böyle. Şu <em>Dictionnaire</em> <em>de citations</em>’lara bakar mısın? İnsanlar okudukları koca yapıtlardan küçük küçük alıntılar yaparlar genellikle, alışılmış bir şeydir, doğal görünür bize; bunun tersi aykırı gibi gelir bize, ama, bu sözlükler alıntıladıkları her sözün yer aldığı yapıtı ve sayfasını da verdiklerine göre, küçücük alıntılardan geniş bütünlere gitmek hiç de zor olmasa gerek. Koskoca Sorbonne’u bitirmiş bir felsefeci bu yolu seçmişse, bunun da bir mantığı var demektir”.</p>

  <p>Canan ilgiyle dinlemişti beni, ama pek de anlamış ve inanmış gibi görünmüyordu, hatta sözlerimin içtenliğinden kuşku duyarmış gibi bakıyordu yüzüme.</p>

  <p>“İyi de nasıl?” diye sordu.</p>

  <p>“Sen hiç alıntı sözlüğü, yani <em>dictionnaire de citations</em> kullandın mı?” dedim.</p>

  <p>Bir an düşündü.</p>

  <p>“Nerdeyse hiç”, diye yanıtladı. “Kimi arkadaşlarımda vardı. Birkaçına şöyle bir göz attığım olmuştur belki. Ama benim hiçbir zaman bir <em>Dictionnaire de citations</em>’um olmadı”.</p>

  <p>Gülmekten kendimi alamadım.</p>

  <p>“Peki, Harici dedemizin en az bir düzine <em>Dictionnaire</em> <em>de citati</em><em>ons</em>’u bulunmasının bir anlamı olamaz mı sence?” diye sordum.</p>

  <p>Canan beni anlamamakta dayatmak ister gibiydi.</p>

  <p>“Sen nasıl bir anlamı olsun istiyorsun?” diye sordu.</p>

  <p>“<em>Serencam</em>’a aldığı parçaların en azından bir bölümünü bu sözcükler aracılığıyla bulmuş olamaz mı diyorum”, dedim.</p>

  <p>Selami Harici’yi çok yükseklere koyduğundan olacak, bizim Canan ya benim söylemek istediğimi anlayamıyordu ya da bu konuda her şeyi bana söyletmek istiyordu. Onu daha fazla yormak istemedim.</p>

  <p>“Ben bu sözlüklerde hoşuna giden kimi sözlerin yer aldığı yapıtları bulmuş, sonra da bunları içeren parçaları dilimize çevirip kitabına koymuş olamaz mı diye düşünüyorum”, diyerek gözlerimi gözlerine diktim.</p>

  <p>“Yani nasıl?” diye sordu.</p>

  <p>Sözlüklerden birini alıp şöyle bir karıştırdım.</p>

  <p>“Al sana bir örnek”, dedim: <em>“Devrim yapaydan gerçeğe dönmektir”,</em> Victor Hugo, <em>Marion Delorme.</em> Sonunda sayfası da verilen bu tümceden içinde yer aldığı parçaya gidebilirsin”.</p>

  <p>Canan en az bir dakika düşündü, sonra, kendi kendine söylenir gibi, “Evet, olabilir”, dedi. “Evet, bizim Selami dede de arada bir böyle bir yola başvurmuş olabilir. Ama Fransa’da devlet doktorası yapmış bir kişinin şu koca kitabı alıntı sözlüklerinden yararlanarak oluşturmuş olabileceğini usuma sığdıramıyorum”.</p>

  <p>“Ben de kitabını oluşturan tüm parçaları bu yoldan derlediğini söylemiyorum, sevgilim”, dedim, sonra birden büyükannemin yazdıklarını anımsadım, beynimde bir ışık çaktı, “Ama... ama, özellikle son yıllarında, <em>Serencam</em>’ın önemli bir bölümünü bu yoldan derlemiş olabilir. Evet, evet, özellikle son yıllarında, yapıtını bir an önce bitirebilmek için böyle yola başvurmuş olması büyük olasılık. Büyükannemin yazdıkları da bunu doğrular gibi”, diye ekledim.</p>

  <p>Ancak o gün bizim Canan sonuna kadar Selami Harici’den yana çıkmayı seçmiş gibiydi.</p>

  <p>“Bu yoldan böyle bir yapıt oluşturmak, hayır, ben bunu Selami dedeye yakıştıramıyorum”, dedi hemen.</p>

  <p>“Ben de her şeyi bu sözlüklerden çıkardığını söylemedim”, dedim. “Biliyorsun, bizim için önemli olan onun kendi yazdığı parçalar. Dün akşam söylediklerinde haklıydın belki de: tüm bu alıntıların işlevi onun kendi yazdıklarını sarmalamak, gizlemek ya da bütünlemek olabilirdi”.</p>

  <p>Canan tuhaf bir biçimde gülümsedi.</p>

  <p>“Evet, sevgilim, çok büyük bir olasılıkla”, dedi, sonra gene dalıp gitti bir süre. Sonra gene gülümsemeye başladı. “<em>Serencam</em>’ın her satırı konusunda tartışılmaz bilgilere ulaşmadığımız sürece, tüm varsayımlar geçerlidir bir ölçüde. Kesin olan bir şey varsa, o da kendi yapıtını göstermeyi sevmemesi. <em>Serencam</em>’ı bu nedenle tek nüsha olarak bastırmak istediği kesin. Doktora tezini de bu nedenle <em>Serencam</em>’da eritmiş olması çok büyük bir olasılık”.</p>

  <p>İçimi çektim.</p>

  <p>“O doktora tezi benim usuma hiç de iyi şeyler getirmiyor”, dedim.</p>

  <p>Canan düşüncemi hemen anladı.</p>

  <p>“Ben senin gibi kuşkucu değilim”, deyip gözlerini yere dikti. “Bernard Lecouvreur seksenini geçmiş bir adam. Yalan değil, konuyu araştıracağını, sonucu da bize bildireceğini söylemişti, belki ertesi gün unuttu bu konuyu”.</p>

  <p>İkimizin de üstüne bir ağırlık çökmüştü.</p>

  <p>“Neyse, şimdi Selami Harici’ye ve kitabına boş verelim de kendimize dönelim”, dedim. “Bir şeyler içelim”.</p>

  <p>O da aynı şeyi düşünüyor olmalıydı. Birkaç dakika içinde sofrayı hazırlayıverdi. Ama <em>Serencam</em>’ı kafasından atamadığı belliydi.</p>

  <p>“İyi, güzel de büyükbaba Sorbonne’u birincilikle bitirmiş bir felsefeci olarak küçük parçalardan dev bir yapı oluşturmuş, yani bunları birer yapı taşı gibi kullanmış olsa bile, biz onun sürdüğü ize nasıl ulaşabiliriz? Kendi taşlarını ve harcını nasıl ve nerede yakalayabiliriz?” diye sordu.</p>

  <p>Ben bunu düşünmemiştim doğrusu, hele şu Halis Korkmaz’ın uğursuz yazılarından sonra, yapı kavramı usumun yakınlarından bile geçmeyecek bir şeydi. Öyle susup kaldım bir süre, sonra beynimde bir şimşek çaktı.</p>

  <p>“En çok yıpranmış alıntı sözlüklerinden yola çıkarak en çok kullanılmış yapıtların izini sürebiliriz belki: hepsi de elimizin altında”, dedim.</p>

  <p>Göründüğü kadarıyla, Canan pek benimsemedi önerimi. Haksız da sayılmazdı. Alıntı sözlükleri öteki sözlüklere benzemez, hiçbir zaman bir tümlük savı içermezdi. Ünlü yazar, sanatçı, düşünür, bilim adamı ve politikacıların ünlü ya da önemli sayılan birtakım sözlerini verirlerdi, bu sözlerin seçimi de sözlükten sözlüğe değişirdi genellikle. Ama Selami Harici kitabının en azından kimi sayfalarını genellikle kaynakları da belirtilen ünlü yazar ve düşünür sözlerinden yola çıkarak hazırlamışsa, yararlandığı parçaların kaynaklarına erişmeye çalışmak tutarlı bir yol olabilirdi. Ne var ki Canan’ın gözlerinden uyku akmaktaydı, şimdilik çevrende beliren tek çözüm yolu da nasıl yararlanacağını bile pek bilmediği şu irili ufaklı alıntı sözlükleriydi, önerdiğim yöntemin fazlasıyla dolambaçlı ve yorucu olması da daha baştan ürkütüyordu insanı.</p>

  <p>“Peki, bunu düşünelim, sevgilim, sana iyi bir çözüm gibi göründüğüne göre, uzun uzun düşünelim”, dedi, sonra da, Selami Harici beyin gelini olduğunu kanıtlamak istercesine, “<em>La nuit porte conseil”,</em> diye ekleyip yatak odasına yöneldi.</p>

  <p>Ertesi gün, kahvaltı masasından kalkar kalkmaz, alıntı sözlüklerinin en kalın ve en çok yıpranmışlarından bir ikisini alıp <em>Serencam</em>’ın başına geçtik. Canan’a kitabı herhangi bir yerinden açıp okumasını, sonra da türünü ve hangi yazarın olabileceğini çıkarmaya çalışmasını söyledim. Ben de karınca kararınca kendisine yardımcı olacaktım. Ağır ağır okumaya girişti. Üç dört dakika sonra gülümsemeye başladı, bir iki satır daha okuduktan sonra da durdu.</p>

  <p>“Bence bu bir.... Bu bir...”</p>

  <p>“Evet, sence bu bir...” dedim.</p>

  <p>Bir süre okumaya daldı, bitirdi, sonra bir daha okudu, en az çeyrek saat sürdü okuması, en sonunda derin bir soluk aldı, sonra gene yapıta döndü, bölümü bir kez daha, hem de yüksek sesle okudu: <em>“Filozofların en büyüğünün kendinden daha çok ele aldığı ne vardır? İzleyicileri kendilerinden, kitaplarından çıkan derslerden, ruhlarının mevcudiyetinden ve hareketinden bahsetmeye değil de neye yönelir? Yaratıcıya ve günah çıkarıcımıza, hatta protestanlar gibi cümle halka kendimizi anlatıyoruz. Ama yalnız kötü taraflarımızı anlatıyoruz. Öyleyse her şeyi söylüyoruz denilecektir: çünkü faziletimiz bile yanılmaya, pişmanlığa mahkûmdur: benim işim ve sanatım yaşamaktır”.</em></p>

  <p>Canan derin bir soluk aldı.</p>

  <p>“Anlatımı oldukça eski”, dedi. “Bana öyle geliyor ki bir müslüman yazmış olamaz bu satırları ...”</p>

  <p>“Bir dakika, bir dakika, bekle lütfen; sözlükte arayalım”, dedim.</p>

  <p>“Neyi arayacaksın ki?” diye sordu.</p>

  <p>Duralamadım bile.</p>

  <p>“Örneğin son tümcenin sözcüklerini”, dedim.</p>

  <p>Canan önerimi tuhaf bulmuşa benziyordu.</p>

  <p>“Peki, ara bakalım”, dedi.</p>

  <p><em>Dictionnaire des citations</em>’u önüme çektim hemen.</p>

  <p>“Kaç <em>philosophe,</em> kaç <em>vertu</em> varsa, onlara bakalım önce, çünkü bu adamlar dizinlerinde alıntıların temel kavramlarını da verirler”, dedim. Arkasından da hemen ikinci sırada buldum aradığımı. “Montaigne, <em>Les Essais’</em>den kırk yedinci alıntı, ikinci kitap, altıncı bölüm”.</p>

  <p>Canan en az bir dakika şaşkın şaşkın baktı bana, sonra da gülmeye başladı.</p>

  <p>“Bu kadarını beklemiyordum doğrusu, sen bayağı akıllı bir adamsın”, dedi.</p>

  <p>“Adamlar bu sözlükleri bunun için yapmışlar”, dedim. “İstersen, bir parça daha okuyalım”.</p>

  <p>Canan duralıyordu. Neden böyle duraladığını sordum. Gene böyle denk düşüremeyebileceğimi söyledi.</p>

  <p>“Olabilir, nasıl olsa, aramızda yabancı yok”, dedim.</p>

  <p>“Peki, senin dediğin olsun”, deyip yeniden kucağına çekti dev kitabı, dakikalarca karıştırdı, sonra okumaya başladı. “<em>Peşin hüküm muhakemeden mahrum bir kanaattir”</em>, tümcesini işitince, “Burada dur”, dedim. “Bu tümcenin fransızcası ne olabilir?”</p>

  <p>Canan birkaç fransızca karşılık buldu, sonunda <em>“Le préjugé est une opinion sans jugement”</em>da karar kıldı.</p>

  <p>“Bekle bir dakika”, deyip sözlüğü önüme çektim, iki dakika sonra da sonucu bildirdim Canan’a : “Voltaire, <em>Dictionnaire philosophique,</em> cilt iki.”</p>

  <p>Canan gene şaşkın şaşkın bakıyordu yüzüme, dili tutulmuş gibiydi. Kendine gelmesini bekledim. Tam “Sen”, diye başladığı sırada, sözü ağzına tıkadım.</p>

  <p>“Şimdi bir parça daha oku bana, yazarını gene çıkarırsak, çalışmamız tıkırında gidecek demektir”, dedim.</p>

  <p>“Tamam, tamam”, dedi Canan, gene uzun uzun karıştırdı <em>Serencam’</em>ı. Sonra “<em>Hafıza çoğu zaman budalalığın hususiyetidir”</em> tümcesinden Chateaubriand’ın, “<em>Felsefeyle alay etmek gerçekten felsefe yapmaktır”</em> tümcesinden Pascal’ın, <em>“İnsanlara doğduklarında ağlamalı, öldüklerinde değil”</em> tümcesinden Montesquieu’nün belirtilen yapıtlarına ulaştım, onlardan da Selami Harici dedemizin kitabına aldığı parçaya. Öyle de hızlı ve coşkulu bir biçimde gittim ki Canan nerdeyse yeniden vuruldu bana, boynuma sarılıp şapur şupur öpmeye başladı beni.</p>

  <p>“Sevgilim, çok akıllı olduğunu ilk karşılaşmamızdan beri bilirdim, ama bu kadarını bilmezdim doğrusu, bir başkası söylese inanmazdım”, dedi. “Bu akıl, bu imgelem...”</p>

  <p>Uzun uzun güldüm onun bu övgüsüne.</p>

  <p>“Bu ne akıl, ne imgelem işi, sevgilim, hatta tam tersi belki de”, dedim. “Selami beyin torunuyum, onunla aynı kumaştanım, kafam da onunki gibi çalışıyor olmalı, hepsi bu. Son çocuk olduğum ve tüm ötekileri izleme olanağını bulduğum için de ailenin kimi özelliklerini ötekilerden biraz daha fazla özümlemiş olabilirim. Ben de bir kitap yazmaya kalksam böyle bir kitap yazardım herhalde, ama biraz daha küçük olmasını yeğlerdim”, diye sürdürdüm.</p>

  <p>Daha da sürdürecektim, ama Canan masaya zorlu bir yumruk indirdi.</p>

  <p>“Hayır, efendim, kendini küçümsemeye hakkın yok bence, Selami beyi de küçümseyemezsin”, dedi, derin bir soluk aldı. “Adamcağızın beğeniden yoksun olduğunu da söyleyemezsin, hepsi birbirinden güzel, birbirinden değerli parçalar seçmiş”, diye ekledi.</p>

  <p>Bu kez uzun uzun güldüm.</p>

  <p>“Evet, kendinden önce başkalarının seçtiklerini seçtiği için olmalı”, dedim.</p>

  <p>Canan büsbütün kızdı.</p>

  <p>“Peki, seçmese miydi yani?” dedi, derin derin soludu. “<em>Gündem</em>’de yayımladığın parçaların ne denli sevildiğini de biliyorsun. Hepsi de ilginç mi ilginç, anlamlı mı anlamlı parçalardı. O hep böyle çok güzel parçalar seçmemiş olsaydı, <em>Gündem</em>’de yayımladığın o parçalardan o kadar para kazanabilir miydin? Ben senin bu tutumuna nankörlük derim”.</p>

  <p>Bir kez daha, gülmekten kendimi alamadım, arkasından bir kuşku düştü içime.</p>

  <p>“Canan’cığım, sen benimle dalga geçiyor olmayasın”, diye sormaktan kendimi alamadım.</p>

  <p>“Hayır, dalga geçmiyorum”, diye kesip attı. “Unuttun mu, okurlar nasıl beğeniyordu o yazıları?”</p>

  <p>Öyle anlaşılıyordu ki bizim Canan tuhaf bir günündeydi o gün; evet, insanlar <em>Sergen</em> köşesinde, <em>Serencam</em>’dan bozma Seren Can adıyla yayımladığımız <em>Serencam</em> parçalarına bayılıyorlardı gerçekten, ama kimileri İsa’nın doğumundan beş yüz yıl önce yazılmış parçaların güncel yazılar olarak algılanmaları Selami Harici’nin seçimlerinin yerindeliğini kanıtladığı kadar bizim <em>Gündem</em> okurlarının salaklığını da kanıtlamaktaydı. Şimdi çok açık bir biçimde görülüyordu ki bunca insan çağdaş bir gazetecinin köşe yazısı diye Montaigne’nin, Voltaire’in, Pascal’ın, Montesquieu’nün, Balzac’ın, Huysmans’ın, Karl Marx’ın, Nietzsche’nin, hatta Platon’un elinden çıkmış yazıları okumuşlar, tek bir kişi dışında hiç kimse de bu durumun ayrımına varmamıştı. Biz bile çok geç uyanmıştık, Halis Korkmaz o yazıyı yazmamış olsa, hiçbir zaman da uyanamayacaktık belki.</p>

  <p>Bunu söylediğim zaman iyice tepesi attı Canan’ın, kapıyı çarparak çıkıp gitti odadan.</p>

  <p>Bereket, çok uzun sürmedi öfkesi. Hemen ertesi gün yeniden döndü kaynak araştırmalarına. Çocuğumuz da, işimiz de bulunmadığından, daha bir istemle kaptırmıştık bu arayışa kendimizi, Canan benden de fazla kaptırmıştı: kimi geceler saatlerce oturuyordu <em>Serencam</em>’ın başında, kimi günler de sabahın köründe. Ama, biz durumun tam tersi olmasını beklemişken, araştırmamız her geçen gün biraz daha ağır ilerlemekteydi, kimi zaman da saatler, hatta günler boyunca tek bir parçaya takılıp kalıyorduk. Büyükbabamın özellikle üç alıntı sözlüğünden yararlandığını saptamıştık. Bunlardan yola çıkarak kimi parçaların kaynağına ulaşmayı deniyor, sık sık da ulaşıyorduk. Ne var ki, arayışlarımıza her geçen gün biraz daha fazla zaman ayırmamıza karşın, şimdi ilk günlerdeki başarılarımızdan çok uzaktık. Alıntı sözlüklerinden hâlâ yararlandığımız gibi kendi birikimimizi de kullanıyorduk, ama, tümcelerini sözlüklerde tek tek aramamıza karşın, kimi parçalar gizlerini vermemekte inatla direniyorlardı. Bir ara, üç sayfalık bir parçayı Canan baştan sona fransızcaya çevirdi, ben de her tümcesini tam sekiz alıntı sözlüğünde aradım, hiçbirinin izine ulaşamadım. “Demek bu sözlükler aracılığıyla almadığı parçalar da var bizim kitapta”, dedik. Selami Harici bey belki ünsüz yazarlardan almıştı o parçaları, belki de çok ünlü yazarların kaleminden çıkmış olmakla birlikte hiçbir tümceleri alıntı sözlüklerine girme onuruna ulaşamamıştı. Büyük bir olasılıkla da Selami bey alıntı sözlükleri aracılığıyla seçtiği parçaları özellikle yapıtının son birkaç bin sayfasında kullanmıştı. İşin en önemli yanıysa, kaynağına ulaşamadığımız parçaları Selami Harici beyin yazmış ve bunları daha çok başlardaki sayfalara yerleştirmiş olması olasılığıydı. Ama, parçaların biçemleri ve içerikleri göz önüne alınınca, varsayımlarımız oldukça uzak bir olasılık gibi görünmekteydi. Üstelik, yüzü aşkın parçanın yer aldığı yapıtı saptadıktan sonra, kaynağına ulaşamadığımız her parçayı Selami Harici’ye mal etmek fazla kolaycılık olurdu. Kesin olan bir şey varsa, o da Selami beyin hep nitelikli parçalar seçtiği ve, dilinin eskiliğini bir yana bırakacak olursak, bu parçaları dilimize gerçekten güzel ve doğru aktardığıydı.</p>

  <p>Ancak, bizim o günlerdeki değerlendirmelerimize göre, Selami Harici’yi yalnızca iyi bir çevirmen olarak nitelemek kendisine de, <em>Serencam</em>’a haksızlık olurdu. Gerek seçimlerinde, gerek anlatımında böylesine başarılı olduğu göz önüne alınınca, böylesine bilgili ve duyarlı bir insanın yaşamını her şeye karşın sıradan bir derleme edimine adamış olması ters geliyordu bize. Tüm bu parçaların dizgesel bir bütünün öğeleri olması, daha da önemlisi, aralarında Selami beyin kendi yarattığı birtakım yazılar da bulunması ve bu yazıların bir işlevinin de değişik alıntılar arasında bir bağıntı kurması gerektiğini düşünüyorduk. Bir yandan kalabalık içinde kendini gizlemek ya da yitip gitmek, bir yandan da bu baş döndürücü kalabalığa gerçek bir bütünlük ve tutarlı bir kimlik vermek istemiş olamaz mıydı? Yapıtına aldığı parçaların kaynağını hiçbir biçimde göstermemesi gibi kitabında tek bir özel ada yer vermemesi de bu kimlik ve bütünlük isteminin somut bir göstergesi olarak nitelenemez miydi? Art arda sıralanan bu parçalar arasında açık bir bağıntı saptayamıyor, saptar gibi olunca da doğru bir saptama yapıp yapmadığımızı bilemiyor, derin derin içimizi çekerek “Belki de yok böyle bir bağıntı”, diyorduk. Bu da bir olasılıktı kuşkusuz. Selami Harici beyin birbirleriyle ilgisiz parçaları yan yana getirmek istemiş olması da yabana atılacak bir varsayım değildi. Ama böylesine geniş bir bütünde bir araya gelmeleri, böyle bir bütünün öğeleri olmaları bile yeni bir anlam ve yeni bir işlev kazandırmıyor muydu onlara? Bence kazandırıyordu. Bu da az şey değildi doğrusu. Çevremize şöyle alıcı bir gözle bakacak olursak, görürdük: ortalık başkalarının düşüncelerini, başkalarının izleklerini, başkalarının biçemlerini yineleyerek en azından ün ve kazanç açısından onları gölgede bırakan cambazlarla doluydu. Selami Harici bey böyle dolambaçlı yollara sapmamıştı hiçbir zaman. Evet, göründüğü kadarıyla, başkalarından alınmış parçalarla özgün bir bütün oluşturmak istemişti, ama, en büyük ilgiyi sıradan yapıtların gördüğü bir dönemde tek bir kitapla yetinmiş olmasının da gösterdiği gibi, ün ya da çıkar düşüncesine bağlanabilecek bir amacı da olmamıştı. Öte yandan, <em>Serencam</em>’ı oluşturan parçaların yüzde birinin bile kaynağına ulaşamadığımıza göre, Selami beyin yalnızca alıntılamakla yetindiğini söylemek de haksızlık olurdu bence.</p>

  <p>Daha da önemlisi, Selami bey kitabına kendinden hiçbir şey katmamış, başkalarından aldığı parçalarla yetinmişse, bunun da bir nedeni, bir amacı bulunması gerekirdi, “Dünyamızda yeni bir şey yok! Tüm düzenimiz ve tüm etkinliklerimiz yinelemek, var olanı dönüştürmek üzerine kurulu!” demek istemiş olabilirdi örneğin. Evet, böyle, Selami Harici dönüştürmüştü yalnızca, dünyanın en büyük yazar ve düşünürlerinin dağınık bir biçimde, birbirlerinden habersiz olarak yazdıklarını kendince bir düzene göre ya da her türlü düzen kaygısından uzak bir biçimde bir araya getirmekle bundan böyle şu gökyüzünün altında bir şey olmadığını ve olamayacağını kesinlemek istemişti. Lavoisier iki yüz yıl önce “Doğada hiçbir şey yok olmaz, hiçbir şey yaratılmaz, her şey dönüşür”, demişti. Selami Harici bey de bir anlamda bunun somut bir örneğini vermek istemişti bize: Platon’un, Montaigne’in, Pascal’ın, Shakespeare’in, Balzac’ın, Marx’ın ve daha nice büyük düşünür ve sanatçının birbirinden farklı parçalarının yirminci yüzyıl Türkiye’sinde birer köşe yazısına dönüşebilmesi de bunu kanıtlamıyor muydu bir yerde? Ayrıca, böyle bir dönüşümün Türkiye’de, bu köşe yazıları cennetinde gerçekleşmiş olması da yeterince anlamlı değil miydi?</p>

  <p>Sorbonne’da felsefe okumuş bir adamın yarım yüzyıllık çabasının ürünü olduğuna göre, ben de, Canan da <em>Serencam</em>’ın sıradan bir yığın değil, dizgesel bir bütün olması gerektiğine inanmıştık. Büyük bir olasılıkla böyleydi de, ama biz şimdilik bu bütünlüğü ortaya koyabilecek durumda değildik. Canan’la benim bıkıp usanmadan <em>Serencam</em>’ın parçalarının daha önce yer aldıkları ilk bütünlere erişebilmek için geceyi gündüze katmamız da bundandı, bu gerçeği ortaya çıkarmak içindi. Tek tek her parçanın kaynağına ulaştığımız zaman dev yapıtın eklemlenim biçimine de ulaşmış olacaktık bir ölçüde, her şey olmasa da birçok şey aydınlanacaktı. Bunu yapmamız zorunluydu bir bakıma, çünkü bu iş yavaş yavaş bir onur sorununa dönüşmekteydi. Evet, böyle, aile içinde bile gereksinimimiz vardı buna. Geçenlerde Müşerref Harici beyin Amerika’da yaşayan bir torunu atalarının doğup büyüdüğü yerleri görmek için Kandilli’ye gelmiş, bu arada bizim köşke de uğrayıp bir iki saat oturmuş, <em>Serencam</em>’ı görüp araştırmalarımız konusunda yaptığımız açıklamaları dinledikten sonra da hem Canan’ın, hem de benim kafayı üşüttüğümüz kanısına varmış, kanısını da karşılaştığı tüm Harici’lere anlatmıştı. Bu arada, “Kitabın büyüklüğüne ve güzelliğine hayran olduklarından herhalde”, diye alay etmişti bizimle.</p>

  <p>Ne olursa olsun, evliliğimizin, üstelik bu zor olduğu kadar da anlamlı çabaya girişmemizin beşinci yılında, <em>Serencam</em>’ın yüzde birini bile tarayabilmiş değildik daha, kaynaklarına ulaşabildiğimiz parçalarsa, aradıklarımızın beş yüzde biri bile değildi. Bereket, Canan iyimserliğini yitirmiyor, “Gün gelecek, onlara da ulaşacağız, sevgilim, bulduğumuz kaynaklar da şimdilik bulamadıklarımıza ulaşmamıza yardımcı olacak, göreceksin”, diyordu. Peki, nasıl? Ne zaman? Bu konuda ne o bir şey söyleyebiliyordu, ne ben. Daha da kötüsü, ben artık bu işten bıkmaya başlıyor, öncelikle yapmamız gereken şeyin parçaların kaynağını aramak olduğundan kuşku duyuyordum. Ayrıca, bugüne kadar aldığımız yol göz önüne alınınca, böyle bir araştırmayı sonuçlandırmaya ne benim ömrüm yeterdi, ne Canan’ın. Bizim başlattığımız çabayı sürdürecek bir çocuğumuz da yoktu. Ama bunu Canan’a söyleyemiyordum bir türlü. Tek bir parçanın kaynağını aramakla geçen koca bir günün sonunda sofraya oturduğumuzda, canım rakı istedi, rakımdan ilk yudumu aldığımda da bir çözüm geldi usuma.</p>

  <p>“Sevgilim, biz ikimiz bu işin altından kalkamayacağız, şöyle iyi bir yardımcı bulsak nasıl olur?” dedim.</p>

  <p>Canan’ın yüzü allak bullak oldu.</p>

  <p>“Yardımcı mı? Ne yardımcısı?” diye sordu.</p>

  <p>“Ne yardımcısı olacak? Alıntıların kaynağını aramakta bize yardımcı olacak biri”, dedim.</p>

  <p>Canan kaşlarını çattı.</p>

  <p>“Hayır, olmaz, bu bir aile sorunu”, dedi.</p>

  <p>“Ama aynı zamanda ulusal bir sorun, dünyanın en uzun kitabı söz konusu burada”, dedim.</p>

  <p>Canan hiç mi hiç etkilenmedi. Gözlerini <em>Serencam</em>’a dikti, öyle dalıp gitti bir süre. Neden sonra, dudaklarında ve tüm varlığında anlatılması olanaksız bir gülümseme, “Bulunacak bir yardımcının işimize yaramasının kuşkulu olması bir yana, şu senin amca oğlunun yaptığı gibi deli olduğumuzu da yayabilir ortalığa”, diye ekledi.</p>

  <p>Verdiği örnekten etkilenmemek elde değildi.</p>

  <p>“Haklısın, sevgilim, vazgeçtim”, dedim.</p>

  <p>Sonra düşündüm ki <em>Serencam</em> üzerinde giriştiğimiz bu yorucu araştırmaların tüm büyüsü bunları birlikte yapmamızdaydı. En azından benim için. Öte yandan, belki de hiç kimse bizim kadar kendini vermezdi bu işe. Gecemizi gündüzümüze katarak çalışıyorduk işte. Hem birlikte, hem daha rahat çalışabilmek için <em>Serencam</em>’ı nicedir tahtından indirmiş, salonda kocaman bir yuvarlak masanın üstüne, alıntı sözlüklerinin arasına koymuştuk. Her sabah gözümüzü açar açmaz, daha kahvaltı bile etmeden buraya yerleşip kaynak aramaya başlıyorduk. Kahvaltı ettiğimiz zaman öğle yemeğine, öğle yemeğini yediğimiz zaman da akşam yemeğine boş verdiğimiz çok oluyordu. Görüştüğümüz ender insanların çevrelerine bizim delirmek üzere olduğumuzu, hatta delirdiğimizi söylediklerini, komşuların her sabah kapımıza gelen bakkal çırağından sık sık bizim ne durumda olduğumuzu sorduklarını işitiyorduk, ama böyle saçma şeyler üzerinde ne ben duruyordum, ne Canan. Bizim tek düşündüğümüz <em>Serencam</em>’ın gizini çözmek, yani alıntılanmış parçaların kaynağına ulaşıp yapıtın bütünü içinde yüklendikleri işlevi saptamak, bir de doğrudan doğruya Selami Harici beyin yaratımı olan sayfaları bulmaktı. Şimdi yuvarlak masanın başına yerleştiğimizde, Canan’ı burnunun üstünde yakın gözlüğü, alnında boncuk boncuk terler, sözlük karıştırırken gördüm mü <em>Serencam</em> da, <em>Serencam’</em>ı oluşturan parçaların kaynakları da önemlerini yitiriyor, daha doğrusu Canan’ın o anlatılmaz görüntüsüne neden oldukları ölçüde önem taşıyorlardı. Bu görüntü, neden bilmem, evliliğimizin ilk günlerindeki kadar, hatta daha da güçlü bir istek uyandırıyordu bende. Çoğu kez kendimi tutamıyor, Canan’a sımsıkı sarılıp neresi rast gelirse öpmeye başlıyor, onu <em>Serencam</em>’dan koparmak istiyor, çoğu kez de koparıyordum. Bir yardımcı bulmayı düşünmem de bundandı belki, Canan’ı <em>Serencam</em>’a fazla kaptırmamak içindi. Ne var ki, her konuda olduğu gibi bu konuda da Canan benden daha tutarlıydı, karşılıklı tutkumuzda bu yapıtın önemli bir etkisi bulunduğunu biliyordu. Birlikteliğimiz onunla, onun aracılığıyla başlamıştı bir bakıma, onunla da sürecekti. Uzun sözün kısası, tüm gizlerini çözemesek bile, ikimiz de kitabımızdan hoşnuttuk. Araya bir üçüncü kişi sokmak bu güzel düzeni bozmak olurdu. Evet, <em>Gündem</em>’de yayımladığımız bunca örneğin de gösterdiği gibi, <em>Serencam</em>’ın her parçası kendi içinde tutarlı bir bütün oluştursa bile, hiçbir noktalama belirtkesiyle ayrılmamış olmalarına karşın, bu parçalar kolay kolay birbirlerine bağlanmıyor, bunun sonucu olarak da herhangi bir süreklilik ya da bütünlük izlenimi yaratmıyorlardı bizde. Böyle bir bütünlük ya da süreklilik varsa da biz erişemiyorduk. Ama şu sıralarda yere göğe sığdırılamayan yazın ya da düşün yapıtlarının hangisi Selami Harici beyin yapıtından daha tutarlıydı ki? Evet, açıkça görülüyordu, <em>Serencam</em> bir derlemeydi. Hiç kuşkusuz, yazarı açıklıkla ortaya koymamıştı bunu, ama gizlememişti de. Biz de gizlemiyorduk; tam tersine, Canan’la ben nice zamandır bunu ayrıntılarıyla ortaya koyabilmek için geceyi gündüze katmaktaydık. “Bundan daha doğal ne olabilir ki?” diyordu Canan. Ben de gönülden onaylıyordum. Hele şu yaşadığımız dönemde kaçımız yazdığımız kitabın ya da yaptığımız resmin tümüyle kendi yaratımımız olduğunu söyleyebilirdik ki? Hangi alanda olursa olsun, el üstünde tutulan yapıtların en az yüzde doksanı böyleydi. Hele kimi yazın adamları yapıtlarının adlarını, kişilerinin düşlerini bile başka kitaplardan alıyor, Dante’den Balzac’a, Faulkner’dan Pirandello’ya, Camus’den Eco’ya ya da Nazım’dan Dağlarca’ya, sömürmedik yazar ve ozan bırakmıyorlardı. Ama yalnızca yazarlar mı sapıyorlardı bu yola? Sağcı politikacıların genellikle solcu, solcu politikacıların sağcı söylemlerini araklayıp durdukları bir ülkede yaşadığımız göz önüne alınınca, bu tutumun özüyle de, biçimiyle ulusal bir özellik olmaya başladığı bile söylenebilirdi belki. Bu durumda, Selami Harici beyin yapıtının yalnız kurgusuyla bile toplumumuza, daha doğrusu toplumumuzun kaymak tabakasına ışık tutan dev bir fresk olduğunu söylemek hiç de abartma olmazdı. Bence gerçek bir öncüydü o. Ülkesine dönmesinin üzerinden bunca zaman geçmiş olmasına karşın, Bernard’ın Selami Harici beyin devlet doktorasının varlığı ya da yokluğu konusunda bilgi vermemiş olması da varsayımımızı doğrular gibiydi.</p>

  <p>Bu konuyu uzun uzun konuştuğumuz bir gecenin sabahında, Canan yastığı başımın altından çekerek uyandırdı beni.</p>

  <p>“Ne var? Bir şey mi oldu?” diye sordum.</p>

  <p>“Evet, sevgilim, çok, ama çok güzel bir şey oldu sabah: hep gözümüzün önünde durmasına karşın bir türlü ayrımına varmadığımız bir gerçeği saptadım”, dedi.</p>

  <p>“Peki, neymiş bu gerçek?” dedim.</p>

  <p>Gülümsedi.</p>

  <p>“Karl Marx gibi, Nietzsche gibi, Shakespeare gibi beş on devi bir yana bırakacak olursak, bugüne kadar kaynağını saptadığımız parçaların tümünün de yazarları Fransız”, dedi.</p>

  <p>Görünüşe bakılırsa, o kendince çok önemli bir sonuç çıkarmaktaydı bundan.</p>

  <p>“Olabilir, ne var bunda?” dedim.</p>

  <p>“Daha ne olsun istiyorsun ki?” diye gürledi. “Adam hep Fransız yazarlarından almış parçalarını, ama, bir ikisi dışında, başka ülkelerin yazarlarından hemen hiç yararlanmamış, belli bir bütünlüğü bozmamış böylece. Demek ki?...”</p>

  <p>“Evet, demek ki?...”</p>

  <p>“Demek ki, çok büyük bir olasılıkla, bizim yazarlarımızdan da yararlanmamış, yararlandıysa da topu topu bir iki parçayla yetinmiş”.</p>

  <p>“Olabilir, ama bu neyi kanıtlar ki?” dedim.</p>

  <p>“Evet, olabilir, ama, çok büyük bir olasılıkla, kitabına kendinden de hiçbir şey katmadığını, seçmek, çevirmek ve düzenlemekle yetindiğini, bir de başlıca kaynaklarının Fransızlar’ın alıntı sözlükleri olduğunu gösterir”, dedi.</p>

  <p>Bakışları ve devinimleri de varsayımına yüzde yüz inandığını göstermekteydi. Belki kızmam gerekirdi buna, en azından büyükbabamı ve kitabını tüm gücümle savunmam gerekirdi. Ama gülümsemekle yetindim.</p>

  <p>“Öyle anlaşılıyor ki bizim Harici bey soyadına uygun davranmış, kendi kitabının bile dışında kalmış nerdeyse”, dedim. “Kendinden de hiçbir şey katmamış koca kitaba”.</p>

  <p>Canan bu sözüme kızdı.</p>

  <p>“Katmamış olur mu?” diye atıldı. “Kitabı tasarlamış, kullanacağı parçaları tek tek saptamış ve yanlışsız bir türkçe kullanmış. Bir de yapıtın boyutlarını düşünecek olursan...”</p>

  <p>Canan’ın saptamaları büyük olasılıkla doğruydu, ama bunca çabadan sonra büyük bir düş kırıklığı yaratıyordu insanda.</p>

  <p>“Bizim beklediğimiz bu değildi”, dedim.</p>

  <p>“Haklısın, ama Selami Harici senin beklediğini ya da bekleyebileceğini değil, kendi düşünü gerçekleştirdi. Tek bir <em>Serencam</em> bastırmasının nedeni de buydu belki, yaşamının büyük düşünü kimseciklerle paylaşmak istemiyordu”, dedi.</p>

  <p>Canan bunu söylerken bana karşı Selami Harici’yi savunmaktaydı, ancak onu yavaş yavaş Selami Harici’den ve <em>Serencam</em>’dan soğutan da bu oldu. Kitabı da, yazarını da küçümsemiyordu kuşkusuz, ama, kaynağına ulaştığı parçaların sayısı arttıkça, dev kitabın ilginç bir seçki olmaktan öteye geçmediğini benimsemek zorunda kalıyordu. Ben de ona hak veriyordum doğrusu. Bununla birlikte, nerdeyse hep aynı yoğunlukla sürdürüyorduk araştırmamızı. Bir eylül sabahı, yeni bir parçanın kaynağını araştırdığımız sırada, önündeki alıntı sözlüğünü kapatıp kalktı. Pencereden denize ve denizdeki bir nesnenin üzerinde dönüp duran martıları izlemeye başladı. Dakikalar geçiyor, bir türlü yanıma dönmüyordu.</p>

  <p>“Araştırmaya ara mı veriyoruz?” diye sordum.</p>

  <p>Dönüp geldi, ellerini karşımdaki koltuğun arkalığına dayayarak gözlerini gözlerime dikti.</p>

  <p>“Söyler misin, neyi arıyoruz biz, niçin arıyoruz?” diye sordu.</p>

  <p>Güldüm.</p>

  <p>“Neyi olacak, <em>‘tüm insanlar birbirleri hakkında söylediklerini bilselerdi koca dünyada dört dost bile kalmazdı’</em> diye başlayan parçanın yer aldığı yapıtı”, dedim.</p>

  <p>“Peki, bulduğumuz zaman ne olacak?” dedi.</p>

  <p>Bunca zamandır yoğun bir biçimde sürdürmekte olduğumuz araştırmaların saçma olduğunu düşündüm birden, gülmeye başladım.</p>

  <p>“Bulduğumuz zaman aradığımızı bulmuş olacağız”, dedim.</p>

  <p>Karşımda dikilmeyi bırakarak yanıma geldi, eğilip yanaklarımı öptü.</p>

  <p>“Durumu çok güzel özetledin, sevgilim”, dedi. “Ne kadar çok bulursak o kadar çok bulmuş olacağız. Ama zengin olmayacağız. Hiçbir bakımdan. Ben bu işi kesinlikle noktalamak istiyorum artık”.</p>

  <p>Şaşırdım kaldım.</p>

  <p>“Böyle birdenbire mi?” dedim.</p>

  <p>“Hayır, birdenbire değil”, diye yanıtladı. “Kaç gündür düşünüp duruyorum: Selami Harici bey yaşamını bu işe adamış, parça üstüne parça derleyip anadiline çevirerek kitabına aktarmış. Ama tüm bu parçaları, en azından, çok büyük bir bölümünü gerçek okumalardan değil, alıntı sözlükleri aracılığıyla bulup çıkarmış, sonra da gelişigüzel bir biçimde dosyalarına geçirmiş, arkasından da parasını verip bastırmış hepsini. Ama tek bir kitap, yalnızca kendisi için. Ben buna saçmalamak derim. Ne olursa olsun, bizim bu arayışlarımız daha da saçma. Öyle ya, Selami bey oyalanmış bunlarla, hem oyalanmış, hem de çevresine hava atmış. Bizse böyle bir yapıtın gizlerini ortaya çıkaracağız diye göbek çatlatıyoruz. Kusura bakma, sevgilim, ben bu işte yokum artık”.</p>

  <p>Öyle donup kaldım bir süre, ne düşüneceğimi, ne söyleyeceğimi bilemedim.</p>

  <p>“Yani sen... Yani sen... beni de bu arayışa katılmaya zorlamışken... şimdi bunca çabalarımız sonuçsuz kalsın mı istiyorsun? Selami beyin kendi yazdığı parçaları bulmaktan vazgeçelim mi diyorsun?” diye kekeledim.</p>

  <p>Canan duralamadı bile.</p>

  <p>“Kendi yazdıkları, kendi yazdıkları, kendi yazdıkları”, diye yineledi. “Fransızlar’ın alıntı sözlüklerinde Selami Harici’den tek alıntı yer almadığına göre, <em>Serencam</em>’da onun yazdığı bir parça bulunabileceğini hiç sanmıyorum ben”.</p>

  <p>Büyükannemin yazdıklarından anımsadığım kadarıyla, Selami dede alıntı sözlüklerini daha çok son yıllarında kullanmış, son beş, altı bininci sayfalarda görüldüğü gibi, alıntıları da gene bu son yıllarda uzun tutmaya başlamıştı. Ama sözü bu konulara getirerek konuşmayı uzatmak istemedim.</p>

  <p>“Yani kararın kesin mi?” diye sordum.</p>

  <p>“Evet, canım, kararım kesin. Ama sen istersen arayışı tek başına sürdürebilirsin”, dedi.</p>

  <p>Canan’ın bu beklenmedik kararına üzülmedim diyemem doğrusu. Söylemek bile fazla, kendini hiç görmediği bir ölmüş adamın seçkisine adamak zorunda değildi, ama bunca zamandır birlikte sürdürdüğümüz bir araştırmayı durup dururken bırakıvermesi hoşuma gitmedi, hatta bayağı acı geldi bana. Gene de kızamadım ona.</p>

  <p>“Biraz erken karar vermiyor musun, sevgilim?” dedim.</p>

  <p>“Hayır, sevgilim, geç bile kaldım”, diye kesip attı. “Ama, az önce de söyledim, sen istersen tek başına sürdürebilirsin araştırmanı, yanına bir ya da birkaç yardımcı da alabilirsin, olanağımız var nasıl olsa”.</p>

  <p>“Evet, sürdürebilirim elbette”, dedim düşünmeden, ama bu işin en çekici yanı onunla birlikte çalışmak, kitaptan başımı her kaldırışımda onu, gözlüğü burnunun üstünde, nerdeyse tutkuyla kitap karıştırırken görmekti. “Bakarsın, ben de vazgeçerim”, diye mırıldandım.</p>

  <p>Canan tüm içtenliğiyle gülümsedi.</p>

  <p>“Bence çok iyi edersin, sevgilim”, dedi hemen. “Nasıl olsa, bulabildiklerimiz bulamadıklarımızın binde birine bile ulaşmayacak hiçbir zaman. Her zaman da böyle olacak, aranın büsbütün açılması da olanaklı”.</p>

  <p>Yanıt vermedim, derin derin içimi çektim yalnızca. Gene tüm sevecenliğiyle gülümsedi. Nerdeyse kararından vazgeçecekmiş gibi bir izlenim uyandırdı bende.</p>

  <p>“Çok mu üzüldün, sevgilim?” diye sordu.</p>

  <p>“Araştırmamızı bırakmaktan çok, Selami Harici beyin kendi yazdığı tek bir parça bulamamış olmamız üzüyor beni”, dedim.</p>

  <p>Kalkıp yanıma geldi, kolunu boynuma attı.</p>

  <p>“Aramayı sürdürsek de bulamayacaktık, Lami’ciğim; çünkü böyle bir parça yok. Biliyorsun, daha önce de söylemiştim sana”.</p>

  <p>“Evet, söylemiştin, sevgilim, büyük olasılıkla da haklısın. Ama, o zaman, bir yığın ünlü Fransız yazarının yazılarını yarım yüzyıl çalışarak hiç kimsenin okumayacağı, okunup tanınmasını kendisinin de istemediği bir kitapta toplamak, sonra da koca bir daire satarak bu kitaptan tek bir örnek bastırmak... Ne bileyim, tüm bunlar insan usuna aykırı edimlermiş gibi geliyor bana, delilikmiş gibi geliyor. Bu durumda, Selami Harici beyi bir zırdeli olarak görmüyorsak, gerilerde, çok derinlerde bir şeyler olması gerekmez mi?”</p>

  <p>Canan gene en güzel gülümsemesiyle gülümsedi.</p>

  <p>“Haklısın, gerekir belki de. Ama ne? Tüm sorun burada işte, Hamlet’in söylediği gibi. Evet, ne? Derinlerde ne olabilir sence?” diye sordu, arkasından da buna benzer birkaç soru daha ekledi.</p>

  <p>Ama bugün bile her anımsamamda beni şaşırtan bir şey oldu o anda, tümden kopuverdim çevremden, içinde bulunduğum ortama bir başka ortamdan bakmaya başladım nerdeyse. Görüyordum, işitiyordum, gene de başka yerdeydim. Canan durumun çok açık olduğunu, Selami Harici beyin belki de Fransızlar’ın alıntı sözlüklerinden esinlenerek aklı başında hiç kimsenin girişmeyeceği türden bir alıntı sözlüğü oluşturmak istediğini, sonra da bundan vazgeçip her türlü sıra ve düzen anlayışına ters düşen bir karışım oluşturmakta karar kıldığını söylüyordu. Çok büyük bir olasılıkla da haklıydı. Ama, o sırada, görünmeyen biri ya da birileri bu yorumun eksik, dolayısıyla yanlış bir yorum olduğunu fısıldıyordu kulağıma. Neden? Nasıl? Bilmiyordum, ama Canan kesinlikle yanılıyormuş gibi geliyordu bana.</p>

  <p>“Şey... şey... şey...” diye kekelemeye başladım. “Evet, birçok parçanın kaynağını bulduk. Ama bulamadıklarımız bulduklarımızdan kat kat fazla. Bu durumda... bu durumda da...”</p>

  <p>“Evet, bu durumda da?...” dedi Canan.</p>

  <p>Canan’ın sorusu yanıtı getiriverdi, içimden ya da başka bir yerlerden:</p>

  <p>“Selami bey kendi yazdıklarını bunların arasına serpiştirmiş olamaz mı? Bunca parçayı bir araya getirmesi de kendi yazdıklarını dünyanın en büyük yazarlarının yazıları arasında gizleme isteminden kaynaklanamaz mı?”</p>

  <p>Canan öyle donup kaldı bir süre, gözleri gözlerime dikili, dalıp gitti.</p>

  <p>“Evet, sen ne diyorsun?” diye sordum.</p>

  <p>İncecikten gülümsedi sonunda.</p>

  <p>“Biliyorsun, en az önce söyledim düşüncemi, bu kitapta Selami Harici beyin kendi yazdığı tek parça yok bence. Ama bunu kanıtlayacak durumda değilim. Sen de haklı olabilirsin, sevgilim, belki de vardır böyle birkaç parça, ama bugüne değin bir teki bile çıkmadı karşımıza, çıktıysa da biz anlayamadık. Araştırmayı sürdürsek de durum değişecek gibi görünmüyor”, dedi, sonra gene gözlerini gözlerime dikti. “Ne olursa olsun bulamayacağız o parçaları, bulsak da bir kaynağa bağlayamayacağız, çünkü böyle bir kaynak yok elimizde”, diye sürdürdü.</p>

  <p>“Kaynağı bulunmayanlar arasından çıkaracağız herhalde”, dedim.</p>

  <p>Canan bir kahkaha attı. Hiç hoşuma gitmedi bu tepkisi, ama benden çok daha sağlıklı düşündüğü de açıktı.</p>

  <p>“İyi de nasıl?” diye sordu. “Kaynağı bulunmamış parçalar kaynağı bulunmuş olanların en az beş yüz katı. Üstelik, kaynağını bulamadıklarımızın da bir kaynağı var gerçekte. Ama Selami beyin kendi yazdığı parçaların kaynağını nerede bulacaksın? Üstelik, bu parçalar arasına kendi yazdıklarını sıkıştırdığı da kesin değil, seninki yalnızca bir varsayım”.</p>

  <p>“Varsayımımı saçma mı buluyorsun?” diye atıldım hemen.</p>

  <p>Canan, dingin mi dingin:</p>

  <p>“Hayır, neden saçma olsun? Bana da tutarlı gibi görünüyor. Ama doğrulanması nerdeyse olanaksız bir varsayım olduğu da ortada”, dedi, hemen arkasından da usuna hoş bir şey gelmiş gibi gülümsedi, “Şurasını da unutmamak gerek, Lami’ciğim: Selami Harici bey <em>Serencam</em>’a kendi yazdıklarını da koymuş olsaydı, Pascal’ın, Montaigne’in, Montesquieu’nün, Karl Marx’ın yazıları arasında hemen seçilirlerdi herhalde. Seçilmeleri durumunda da Selami Harici beyin alıntıladıkları düzeyinde bir yazar olması gerekirdi. O düzeyde bir yazar da yaşamının kırk yılını böyle bir kitaba vermezdi bence”, diye ekledi. “Sen de böyle düşünmüyor musun?”</p>

  <p>Bir şeyler söylemek, hatta bağırıp çağırmak istedim, ama tek sözcük gelmedi dilime, başımı önüme eğdim, bir yandan Canan’a hak veriyor, bir yandan bu varsayımın amacımıza ulaşma yolunda tek çıkış, tek umut kapısı olduğunu düşünüyordum.</p>

  <p>“Ben gene de arayacağım, sevgilim”, dedim.</p>

  <p>Tam Canan’ın “Peki, nasıl?” diye sorduğu anda da sanki birileri gene bir şeyler fısıldadı kulağıma.</p>

  <p>“En tutarsız, en aykırı parçaları arayacağım <em>Serencam</em>’da, onları bir araya getirip ortak yanlarını bulmaya çalışacağım”, dedim.</p>

  <p>Canan hep gülümseyerek, sevgiyle bakmaya başlamıştı yüzüme, belki biraz alay, biraz da acıma vardı bakışında. Kalkıp geldi, kollarını boynuma doladı.</p>

  <p>“Biliyorsun, hep örnek nitelikte, kusursuz, anlamlı parçalar seçmiş Selami dede, aykırı ya da tutarsız bir parça bulmak bir yana, sıradan bir parça bile bulamayacaksın, sevgilim”, dedi. “Ama bir başka yoldan...”</p>

  <p>Bu konuyu tartışmaktan sıkılmıştım; daha doğrusu, Canan’ın beni kararımdan caydırmasından korkuyordum.</p>

  <p>“Haklısın, dedemin kendinden eklediklerinin saçma olması gerekmez. Ben gene de arayacağım bir süre, bu konuda kararlıyım”, dedim. Sonra birden Canan’ı üzmekten korktum, “Yani bir süre... bir süre daha...” diye ekledim. “Ne de olsa torunuyum onun, sesini tanırım belki.”</p>

  <p>“Elbette, sevgilim, kitap da senin, dede de”, dedi Canan.</p>

  <p>“Önce dedemin, sonra benim”, diye yanıtladım.</p>

  <p>Hemen o gece giriştim araştırmama, gelişigüzel bir biçimde, birinci sayfadan yüzüncü, yüzüncü sayfadan beş bininci sayfaya atlayarak, bir gün, beş gün, on beş gün, elli gün aradım belki, ama beklediğim türden tek satıra rastlamadım, hep aynı kusursuz anlatım, aynı doğru ve tutarlı gözlemler çıkıyordu karşıma. Zaman zaman Canan sağımda ya da solumda bir iskemleye oturup en az bir saat süresince, hiç sesini çıkarmadan, kaygıyla izliyordu beni, kafayı üşütmemden korkuyordu belki, belki de çoktan üşütmüş olduğumu düşünüyordu. Belki altmışıncı, belki yetmişinci gün, Canan’ın beni gene kaygıyla izlemeye başladığı bir akşamüstü, “Tamam! Buldum, yakaladım seni! Artık avucumdasın, Selami bey!” diye haykırarak yerimden fırladım. Şaşkın şaşkın beni izlemekte olan Canan’a yöneldim, kucaklayıp havaya kaldırdım onu, sonra sımsıkı sarılıp neresi rast gelirse, öpmeye başladım. Sonra, ikimiz de biraz yatışır gibi olunca, gene <em>Serencam</em>’ın ünlü iskemlesine oturdum. “Dinle, sevgilim”, dedim ve okumaya başladım:</p>

  <blockquote>
    <p><em>“İnsan için en tehlikeli yer neresidir, bilir misiniz? Yatağı... Evet, yatağı. Çok sıradanmış gibi görünen bu tuzak tüyler ürpertecek ölçüde öldürücüdür. Düşünün bir kez, babanız yorgan altına girmek gibi bir saçmalık yaptığı için ölmüş. Büyükbabanız da öyle, amcalarınız da, dayılarınız da, amcalarınızın, dayılarınızın, halalarınızın, teyzelerinizin çocukları da öyle: yıkım diye buna derim ben. Diyeceğim, insanlar gerçekten önlemci olsalardı, taksilerden, zararsız otobüslerden sakınacaklarına, evlerinde böyle bir eşya bulundurmaya yanaşmazlardı. İçinde kimseciklerin ölmediği bir eşya seçerlerdi dinlenmek için; örneğin bir bilardo masası, bir çekmece, bir çamaşır sepeti...”</em></p>
  </blockquote>

  <p>Okumayı bitirince, derin bir soluk aldım, gözlerimi Candan’a diktim, o da bana bakmaktaydı şaşkın şaşkın.</p>

  <p>“Ne diyorsun?” diye sordum.</p>

  <p>Tuhaf bir biçimde gülümsedi.</p>

  <p>“Ne diyeyim istiyorsun ki?” dedi. “Bir Montaigne, bir Voltaire, bir Pascal böyle bir şey yazmazdı herhalde. Ama benim düşüncemin önemi yok. Sen ne düşünüyorsun, onu söyle.”</p>

  <p>Canan’ın yanıtından sonra iyice güvene geldim.</p>

  <p>“Bence bunu Selami Harici dışında hiç kimse yazmış olamaz. Yazsa da yayımlatamazdı çünkü”, dedim. “Sen de böyle düşünmüyor musun?”</p>

  <p>Canan bir süre düşündü.</p>

  <p>“Bence yayımlatabilirdi. Çünkü çok hoş bir parça”, diye yanıtladı. “Bağımsız bir parça olarak yayımlatmış olması da gerekmez. Bir roman ya da bir denemeden alınmış olması da olanaklı. Ama gerçekten dedenin elinden çıkmış da olabilir. Evet, ona yakışıyor bence. Ancak şimdi...”</p>

  <p>“Evet, şimdi?”</p>

  <p>“Şimdi bunun gibi on beş yirmi parça daha bulman, sonra da bu parçalar arasında bir bütünlük, bir ortak yönelim bulunduğunu ortaya koyman gerekiyor. O zaman, işte o zaman...”</p>

  <p>“Dur, sevgilim, bu kadar hızlı gitme”, diye atıldım. “Düşünülemeyecek kadar güzel bir şey olurdu bu...”</p>

  <p>“Peki, sustum, sustum”, dedi Canan, sonra içini çekti. “Ne güzel! Şimdi yaşamının kesin bir amacı var: <em>Serencam</em>’da Selami Harici’yi arayacaksın”, diye ekledi.</p>

  <p>Bana imrendiğini düşündüm.</p>

  <p>“Senin yaşamının da, sevgilim”, diye atıldım. “Benim gibi sen de arayabilirsin. Birbirimizi bütünleriz, her zaman olduğu gibi.”</p>

  <p>Canan içini çekti.</p>

  <p>“Evet, bir gün ben de katılabilirim sana”, dedi.</p>

  <p>Ama sesinden, duruşundan, bakışlarından belliydi, söylediğine inanmıyordu. Büyük bir olasılıkla, benim bu arayışlarımın herhangi bir sonuca ulaşacağını da sanmıyordu.</p>

  <p>Ben gene de yılmadım. Bir yandan aradım, bir yandan da güzel düşler kurdum. Ne var ki bulduklarım düşlediklerimin yanında yaya kalıyor, ilk bulgum kadar güven uyandırmıyordu. Dedemin yaratımı olabileceğini sandığım bir parçayla karşılaştım mı hemen koca kitabı kucaklayıp Canan’a koşuyor, “Sevgilim, şuna bir bakar mısın?” diyordum. O da her şeyi bırakıp gösterdiğim satırları birkaç kez üst üste, büyük bir dikkatle okuyor, genellikle de “Evet, Selami beyin elinden çıkmışa benziyor”, diyordu. Ama bakışlarında ve sesinde bir inanmamışlık, bir beni düş kırıklığına uğratma korkusu varmış gibi geliyordu bana. Dahası, Canan son günlerde kendisine <em>Serencam</em>’dan parça okutmadığım zamanlarda da bir tuhaf bakıyordu bana, ne zaman göz göze gelsek, bir şeylere üzülüyormuş gibi bir izlenim uyandırıyordu bende. Ben ne zaman <em>Serencam</em>’ın başına geçecek olsam, kaygılı bir havaya bürünüyordu hemen. Kim bilir, kafayı üşütmemden, daha da kötüsü, üşütmüş olmamdan korkuyordu belki. Benim kafayı üşütmeme neden olduğunu ya da olabileceğini düşündüğü için de şimdi <em>Serencam’</em>a bir düşmana bakar gibi bakıyordu nerdeyse. Onu görmek istemiyor, yanından geçerken gözlerini başka yana çeviriyor, ben <em>Serencam</em> üzerinde çalışırken de oralarda bulunmamaya özen gösteriyordu. Bense, artık tüm benliğimle <em>Serencam</em>’da dedemin izlerini bulmaya adamıştım kendimi.</p>

  <p>Bir akşamüstü, dev kitabı saatlerce karıştırıp “İşte bunu Selami bey yazmış olabilir!” diyebileceğim tek tümceyle karşılaşmadan kalktım. Ama, tam kalktığım anda, o günlerde hep başlarda ve ortalarda dolaştığımı, son sayfalara hiç bakmadığımı düşündüm. Yeniden oturdum emektar iskemleye, <em>Serencam</em>’ı açtım, hiçbir şey düşünmeden, son sayfanın son satırlarına diktim gözlerimi, önce sessiz sessiz, sonra, pek ayrımına varmadan, her saniye sesimi biraz daha yükselterek okumaya başladım:</p>

  <blockquote>
    <p><em>“Ne kadar çok yaşarsam, yaşama bağlılığımı da o kadar fazla duyuyorum, kesinlikle. Gittikçe gömülüyorum onun içine, ona yapışmış, yapışmış, iyice yakalanmışım. Yiyor da yiyor, yiyor da yiyorum: ağır mı ağır olduğumu duyuyor, yoğunluk içinde uyuyorum. Bir zamanlar bir bıçak ağzıydım, dünyayı yarıp yaşamın içinden geçerdim. Şimdi evren eskiden olduğu gibi şaşırtıcı, tuhaf, beklenmedik görünmüyor artık gözlerime. Tümüyle ‘doğal’ görünüyor. Ondan kopmak benim için çok zor olacak. Fazla zamanım da kalmadı kuşkusuz. Yolun en büyük bölümü aşıldı. Hemen şimdi tüm bağları çözmeye başlamalıyım, birer birer.”</em></p>
  </blockquote>

  <p><em>“Hemen şimdi, tüm bağları çözmeye başlamalıyım, birer birer.”</em> Bu son tümceyi de okuduktan sonra, “İşte her şey aydınlanıyor”, dedim, bağırdım daha doğrusu. “Her şey aydınlandı. Bu parça sonuç. Tüm yaşamın ve tüm kitabın sonucu, özellikle tüm kitabın. Yazarı da... Yazarı da Selami Harici, hem de kesinlikle. Kuşkuya yer bırakmayacak biçimde.”</p>

  <p>Ben parçayı bir kez daha okumaya hazırlanırken, Canan’ın şaşkınlık içinde bana bakmakta olduğunu gördüm.</p>

  <p>“Ne oldu? Az önce neden bağırıyordun öyle?” diye soruyordu.</p>

  <p>“Aradığımı buldum ve sorunu çözdüm, sevgilim”, dedim. “<em>Serencam</em> tutarlı bir bütün, Selami Harici’nin kaleminden çıkmış olan sonuç da işte şurada. Buyur, oku!”</p>

  <p>Kalktım, yerimi Canan’a verdim. O da gelip oturdu, ağır ağır, hem de üç kez üst üste okudu <em>Serencam</em>’ın son satırlarını, sonra kalktı, var gücüyle boynuma sarıldı.</p>

  <p>“Sevgilim, bağışla beni”, dedi titrek bir sesle. “Sık sık kuşku duymuştum gözlemlerinden, ama şimdi hiç kuşkum yok: bu satırlar <em>Serencam</em>’ın sonuç tümceleri, yazarları da Selami Harici beyin ta kendisi!”</p>

  <p>Canan’ın bu sözlerinden sonra, önümde geniş mi geniş bir yol açıldı sanki. Son aylarda <em>Serencam</em>’ın durduğu yuvarlak masanın başından kalkmaz olmuştum, yaşamım <em>Serencam’</em>la sınırlanmıştı, <em>Serencam</em>’ın ötesinde hiçbir şey görmüyor, düşünmüyordum. <em>Serencam’</em>ı her açışımda da Selami Harici’nin beyninden çıkmış bir parça buluyordum artık, özel bir deftere sayfasını, ilk ve son tümcelerini yazıyordum, Canan da bana bakıp gülümsüyor, “Çok güzel! Dev kitabın gizlerini bir bir çözeceksin yakında!” diyordu. Buna ben de kesinlikle inanmaya başlıyordum doğrusu. Bu nedenle sabahı <em>Serencam</em>’ın başında ettiğim geceler bile oluyordu. Belki Selami Harici bey bile bu kadar kaptırmamıştı kendini bu yapıta. Öyle ki başlangıçta beni yüreklendirmiş olan Canan bile şimdi her edimimi kaygıyla izlemeye başlamıştı, ikide bir gelip tepeme dikiliyor, “Yeter artık! İğne ipliğe döndün. Bu gidişle senin de cesedini bulacağız uğursuz kitabın başında!” diyor, bu kısır çabalara hiç değilse bir süre için ara vermem gerektiğini yineleyip duruyordu. Ama ben kendimi bu işe öylesine kaptırmıştım ki yaşamımın anlamı ve amacı olup çıkmıştı. Arayışı bırakmaksa, yaşam yerine ölümü seçmek gibi bir şey olacaktı benim için. Belki de çıldıracaktım bu gidişle, çıldırınca da, çok büyük bir olasılıkla, Montaigne’in, Pascal’ın, Montesquieu’nün, Shakespeare’in, Dante’nin, Balzac’ın elinden çıkmış parçaları Selami Harici’ye mal ettikten sonra yumacaktım gözlerimi.</p>

  <p>Bereket, bir mayıs sabahı telefon çaldı ve şu dünyada işitmeyi en çok istediğim, ama nice yıldır işitmediğim bir sesi: unutulmaz dostum Kasım Uysal’ın sesini duydum: “İki gün için İstanbul’dayım, zamanın varsa bu akşam sana uğramak istiyorum”, diyordu. “Neredesin, hemen gelip alayım seni”, dedim. Ama gün boyunca dolu olduğunu, ancak akşam görüşebileceğimizi söyledi. “Hep eski evinde olduğuna göre, senin buralara gelip almana gerek yok, ben kendim gelirim”, dedi.</p>

  <p>“Ama İstanbul çok değişti, evi bulamayabilirsin”, diye uyardım.</p>

  <p>“Ben bulurum”, dedi.</p>

  <p>Kasım Uysal “Bulurum”, dediyse bulurdu. Lise birde, tarih öğretmenimiz çok güzel tanımlamıştı onu, “Öyle anlaşılıyor ki dünyanın tüm bilgileri sen daha annenin karnındayken yerleştirilmiş beynine”, demişti. İster tarih, ister coğrafya, ister yazın, ister matematik olsun, bilmediği şey yoktu bizimkinin. Ama bilgisini ortaya koyma konusunda öyle bir tutum izliyordu ki karşıtları yaşamını karartmak için ellerinden geleni yapıyorlardı. Asistan olarak girdiği bölümde de tutumunu sürdürmüş, her yanlışı düzeltmekten, her soruyu doğru yanıtlamaktan vazgeçemediği için görevden alınmak istenmiş, ama, böylesi aykırı kaçacağından, derslerinde komünizmi övmekle suçlanmış, böylece yalnızca işten atılması değil, tam on dört ay süresince içeri atılması da sağlanmıştı. Yıllardır Fransa’da yaşıyor, bir taşra üniversitesinde öğretim görevlisi olarak çalışıyordu. Gitti gideli ilk kez dönüyordu İstanbul’a, gene de Kandilli’ye tek başına gelebileceğini söylüyordu. Geldi de. Gelir gelmez de gözüne ilk çarpan <em>Serencam</em> oldu.</p>

  <p><em>Serencam</em>’ın öyküsünü büyük bir ilgiyle dinledi. Söz benim o günlerdeki tutkuma, Selami Harici’nin yazdığı parçaların belirlenmesine gelince de “Şunları bir görebilir miyim?” dedi. En güvendiğim parçayı, Selami Harici’nin yatağın tehlikelerine ilişkin gözlemlerini belirttiği parçayı koydum önüne. Ağır ağır okudu, gözlerini tavana dikip düşündü bir süre, sonra gülümsemeye başladı.</p>

  <p>“Çok tuhaf, Roland Dorgelès’nin Türkiye’de de bir okuru bulunabileceği hiç usuma gelmezdi”, dedi.</p>

  <p>“Sen ne demek istiyorsun?” diye atıldım.</p>

  <p>“Dorgelès’nin <em>Ya gerçek olsaydı</em> adlı bir romanı vardır, çok ilginç bir yapıttır, bu parça da o romanın ilk sayfalarındadır, yazar büyük bir bilim adamına, M. Radec’e söyletir bu sözleri”, dedi.</p>

  <p>“Yani sen bu satırların Selami beyin elinden çıkmadığını mı söylemek istiyorsun?” dedim, bunalacak gibiydim.</p>

  <p>Kasım ne denli sarsıldığımı görüyordu, ama tutumunu değiştirmedi.</p>

  <p>“Selami beyin de harfi harfine aynı şeyleri yazmış olması biraz aykırı gelmiyor mu sana?” demekle yetindi. “Büyükbabanın kitaplığında <em>Si c’était vrai</em>’yi bulabilirsen, parçanın fransızcasını hemen gösteririm sana”.</p>

  <p>Yanıt vermedim, ne söyleyeceğimi bilemiyordum. Öyle donup kaldım bir süre. O zaman Canan araya girdi, kendisinin de çok beğendiği ve Selami Harici’nin yaratımı olduğundan kuşku duymadığı parçayı, şu yaşam tutkusuna ilişkin olanı göstermemi söyledi. Ben de hemen o parçanın bulunduğu sayfayı açıp “İşte şurası”, dedim. Kasım gene büyük bir dikkatle, iki kez okudu parçayı, sonra gülümsemeye başladı.</p>

  <p>“Size biraz tuhaf gelecek, ama bunu da daha önce okudum gibi geliyor bana”, diye söylendi, gene gözlerini tavana dikip düşündü bir süre, “Tamam, buldum: Eugène Ionesco, <em>Notes et contre-notes</em>”, dedi.</p>

  <p>Canan’la göz göze geldik: derin mi derin bir üzüntü, nerdeyse sonsuz bir umutsuzluk anlatımı vardı yüzünde. Birden Kasım’a döndü:</p>

  <p>“Kasım bey, siz bu işe ne diyorsunuz?” diye sordu.</p>

  <p>Kasım düşüncesini gizlemezdi.</p>

  <p>“Ne diyebilirim ki?” dedi. “Adamcağız yıllarını okumakla geçirmiş, genellikle de okunmaya değer yapıtlar seçmiş. Sonra da okuduğu yapıtlardan seçtiği parçalardan çok, ama çok kocaman bir kitap oluşturmuş. Bir bakıma Bouvard ile Pécuchet’nin girişmeye karar verdikleri, ama nasıl sürdürdüklerini bilmediğimiz etkinliği sonuna kadar götürmüş”.</p>

  <p>Canan bu yanıtla yetinsin isterdim, ama yetinmedi.</p>

  <p>“Peki, değeri konusunda ne söyleyeceksiniz?” dedi.</p>

  <p>Kasım duralamadı bile.</p>

  <p>“Bana kalırsa, baskı ve cilt olarak gerçek bir sanat yapıtı olduğu kesin”, dedi. “Fransa’da bile kolay kolay bulamazsınız böylesini”.</p>

  <p>Canan gene tutamadı kendini.</p>

  <p>“Peki, yapıt olarak değeri?” diye sordu.</p>

  <p>Kasım gene duralamadı:</p>

  <p>“İlk bakışta kocaman bir sıfır”, dedi, sonra, fazla ileri gittiğini mi düşündü, nedir, “Şurasını da belirtmek gerekir ki sizin Selami bey çok güzel, çok değerli yapıtlar okumuş genellikle, çok da güzel parçalar seçmiş. Uzun sözün kısası, iyi bir oyalanma yolu bulmuş. Üstelik, tüm bunlardan kendine bir pay çıkarmayı da düşünmemiş. Hiç kuşkusuz, bir tür delilik de diyebilirsiniz buna, ama güzel bir delilik olduğu da kesin...”</p>

  <p>Canan birden yerinden fırlayarak öptü konuğumuzu.</p>

  <p>“Evet, doğru, delilik bu, hem de deliliğin dik âlâsı”, dedi, sonra bana döndü, en güzel gülümsemesiyle gülümsedi, “ama aşk da böyle bir şey değil midir?” diye ekledi.</p>

  <p>Benim aklım dostumuzun az önce söylediği bir sözdeydi.</p>

  <p>“Selami bey <em>Serencam</em>’dan nasıl bir pay çıkarabilirdi ki?” diye sordum.</p>

  <p>Kasım derin derin içini çekti, sonra gözlerini gözlerime dikti.</p>

  <p>“Başkalarını sömürmenin öyle yolları vardır ki, Lami’ ciğim, Türkiye’de yaşadığına göre, sen benden çok daha iyi bilirsin bunu”, dedi. “Adam bir sürü yapıtı yağmalayarak sıradan bir roman oluşturur, sonra da kendi yapıtlarını tüm sömürdüklerinden üstün tutmaya, ‘Benim yapıtım bir <em>üstkurmaca’,</em> diyerek kasım kasım kasılmaya başlar. Aramadığın kadar türleri ve alt türleri vardır bunların. Yalan yanlış çeviriler özgün inceleme diye sunularak profesör olunur. Senin benim gibiler de dokuz köyden kovulur”.</p>

  <p>“Evet, çok doğru. Böylece kötü adam iyi adamı, kötü yapıt iyi yapıtı kovar durur”, dedi Canan.</p>

  <p>Kasım başıyla onayladı.</p>

  <p>“Evet, genellikle böyle oluyor”, dedi. Ancak, hemen arkasından, “Ama genel kuralın dışında kalanlar da var kuşkusuz, Selami bey de bunlardan biri, hatta birincisi”, diye ekledi.</p>

  <p>“Peki, nasıl?” diye sordum.</p>

  <p>Kasım duralamadı bile.</p>

  <p>“Bir zamanlar kimi insanlar yaratır, kimi insanlar da onlara öykünerek bir yerlere gelirlerdi. Sonra ortada olanı, herkesin gördüğünü yazma yaklaşımı geldi. Son zamanlarda da kendinden hiçbir şey başkalarını yineleme akımı başladı. Selami bey günümüzün bu çok yaygın eğilimini en son noktasına götürmüş, yirmi dört bin küsur sayfa boyunca kendinden hiçbir şey eklemeden sürdürebilmiş çabasını. Hem de öyle güzel parçalar seçmiş ki bilgisine ve beğenisine hayran olmamak elde değil”, dedi.</p>

  <p>Ne yalan söylemeli, Kasım’ın yanıtı beni düş kırıklığına uğrattı. Bunu da açıkça söyledim kendisine.</p>

  <p>“Şu dünyada o kadar gereksiz kitap var ki senin dedenin kitabı yalnızca boyutlarıyla değil, saçmalığıyla bile onların çok üstünde”, dedi.</p>

  <p>“Hepsi bu kadar mı?” diye sordum.</p>

  <p>Kasım gene duralamadı.</p>

  <p>“Hayır, bu kadar olduğunu sanmıyorum. Selami bey bir bütünlük ve bir düzen kaygısı da güdüyordu kuşkusuz. Kitabını bastırdığına göre, amacına ulaştığına inanmış olması gerekir. Yazık ki biz bu düzeni ve bu bütünlüğü hâlâ kavramış değiliz, yapıtın büyüklüğü yüzünden”, dedi.</p>

  <p>Daha da konuşacaktı belki, ama Canan araya girdi.</p>

  <p>“Biz de sık sık düşündük bunu, ama, düzeni kavrayamadığımıza göre, şimdilik bırakalım bu konuyu; biraz da başka şeyler konuşalım”, dedi.</p>

  <p>Kasım da direnmedi.</p>

  <p>“Peki, siz öyle yapın; ben de artık gideyim”, demekle yetindi.</p>

  <p>Ben biraz daha oturmasını, yemeğe kalmasını söyledimse de dinletemedim. Sonunda gitmesine boyun eğmek zorunda kaldım.</p>

  <p>“Kasım’cığım, keşke biraz daha kalsaydın, bize ışık tutardın, aylarca araştırıp da kaynağına ulaşamadığımız birçok parçanın yazarını ve yer aldığı yapıtı bir bir söylerdin bize”, dedim.</p>

  <p>Kasım acır gibi baktı yüzüme:</p>

  <p>“Peki, bulacaktım da ne olacaktı?” diye sordu.</p>

  <p>“Daha çok kaynağa ulaşmış olacaktık. Bir de bunların Selami Harici yaratımı olmadığını öğrenecektik”, dedim.</p>

  <p>Bu kez de güldü.</p>

  <p>“Gerçekten yazar niteliği taşıyan, gerçekten kendine özgü bir biçemi, kendine özgü düşünceleri olan bir adam şu sizin lenduha gibi bir kitap yaratmaya girişir miydi dersin? Bence girişmezdi”, deyip elini uzattı.</p>

  <p>“Yani Selami beyin izlerini aramayalım mı diyorsun?” diye sordum.</p>

  <p>Kasım bir kahkaha attı.</p>

  <p>“Şu kitaptan daha somut iz mi olur? Ne diye bununla yetinmiyorsunuz ki? Koyun dolabına, yakın ışığını, canınızın istediği kadar bakın”, dedi.</p>

  <p>Öyle yaptık, sonunda Canan da, ben de uyduk Kasım’ın önerisine, <em>Serencam’</em>ı yuvasından bir daha çıkarmamaya, yani bir daha açmamaya karar verdik. Kurtulduk bir bakıma. Sonra evlendik evleneli hiç yapmadığımız bir şey yaptık: uzun bir yolculuğa çıktık. Bu arada kurtarıcımıza da uğradık, çok, ama çok güzel bir üç gün geçirtti bize.</p>
</body>
</html>
