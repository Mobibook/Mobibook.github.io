<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sonuncu</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <h1>EK</h1>

  <p><em>Serencam</em>’ı oluşturan parçaların kaynağını araştırmayı kesinlikle bırakmaya karar verdiğim zaman, yüzde yüz doğru bir şey yaptığımdan kuşkum yoktu. Lami de benim seçimimi benimseyecek olursa, daha bir rahat, daha bir özgür yaşayacaktık artık, dış dünyayla bağıntılarımızı yeniden kuracak, tüm insanlar gibi biz de gülecek, eğlenecek, gezecektik. Öyle sanıyordum, Lami’nin o büyük sözünü, “Ellerim tuttuğu, gözlerim gördüğü sürece, başından sonuna kadar okuyacağım seni!” demiş olmasını da fazla önemsemiyordum, bu sözü nerelere varacağını düşünmeden söylemiş olduğu kanısındaydım. Kendisi de davranışları ve konuşmalarıyla doğruluyordu bu kanımı. Nicedir unuttuğumuz alışkanlıkları şimdi kaldığımız yerden sürdürüyor, denize giriyor, lokantalara gidiyor, seyrek bir biçimde de olsa arkadaşlarımız ve akrabalarımızla buluşuyorduk. Artık biz de herkes gibi yaşamaya başlıyorduk kısacası. Lami her zamankinden daha konuşkan olmuştu. Bir zamanlar, konu ne olursa olsun, sözü döndürüp dolaştırıp <em>Serencam</em>’a getirirken, şimdi ondan hiç söz etmemesinin, hatta benim her söz açışımda hemen bir başka konuya geçmek istemesinin de o büyük sözünü unutturtmak istemesinden kaynaklandığını sanıyordum.</p>

  <p>Yazık ki yanıldığımı biraz geç anladım, geç anladığım için de olayların akışını durduramadım.</p>

  <p>Paris’ten dönüşümüzden yaklaşık bir yıl sonra, bir pazartesi sabahı yanaklarımı öperek uyandırdı beni. Giyinmiş, alışkanlığının tersine, kravat da takmış olduğunu görünce şaşırdım.</p>

  <p>“Ne var, beklenmedik bir şey mi oldu? Bir yere mi gidiyorsun?” diye sordum.</p>

  <p>“Evet, öyle sayılır”, dedi. “Merak etmeyesin diye uyandırdım seni”.</p>

  <p>“Nereye gittiğini söylemeyecek misin peki?” dedim.</p>

  <p>“Bir yere gittiğim yok, aşağıda, <em>Serencam</em> odasında olacağım”, dedi.</p>

  <p>“İyi de bu kılık ne böyle?” diye sordum o zaman.</p>

  <p>“Biliyorsun, çok uzun bir yolculuğun başlangıcında sayılırım şu anda. Bir işi güzel bitirmek istiyorsan, güzel başlayacaksın”, diye yanıtladı.</p>

  <p>“Peki, saat kaç şu anda?” dedim.</p>

  <p>Saatine baktı.</p>

  <p>“Yediyi çeyrek geçiyor”, dedi.</p>

  <p>“Hepsini anlıyorum da bu acele ne böyle?” diye sormaktan kendimi alamadım.</p>

  <p>Elimi avucuna aldı, sonra dudaklarına götürüp öptü.</p>

  <p>“Biliyorsun, sevgilim, yirmi dört bin küsur sayfalık bir kitap söz konusu, tek satırını atlamadan okumak kararındayım, benim için ödenmesi gereken bir borç bu”, dedi.</p>

  <p>“Aç karnına mı başlayacaksın okumaya?” diye sordum.</p>

  <p>“Hayır, sevgilim, kahvaltımı çoktan ettim; hadi, hoşça kal”, dedi.</p>

  <p>Gözleri hep gözlerimde, odanın kapısına kadar geri geri gitti, oradan parmaklarıyla bir öpücük yolladı bana, sonra da usulca çıkıp kapıyı kapattı.</p>

  <p>“Hadi, kolay gelsin!” diye seslendim arkasından. Sanırım, işitmedi.</p>

  <p>Öğleden sonra iki buçuğa kadar da <em>Serencam</em>’ın başından hiç ayrılmadı bizimki. Arada bir usulca kapıyı aralayıp baktığımda kendini tüm varlığıyla kitaba vermiş olduğunu görüyordum. Bir kahve yapıp götürdüm, bir teşekkür bile etmedi. Odadan çıkıp salona geldiğinde ben yemeğimi çoktan bitirmiş, sofrayı da toplamıştım.</p>

  <p>“Sanırım, yemeğe geç kaldım”, dedi.</p>

  <p>“Önemi yok, sen otur, hemen bir şeyler hazırlayıp getiririm”, dedim.</p>

  <p>Kesinlikle istemedi.</p>

  <p>“Ben mutfaktan peynir ekmek alıp yerim”, dedi.</p>

  <p>“Hiç değilse iki yumurta kırayım”, dedim.</p>

  <p>Buna karşı çıkmadı. Kıtlıktan çıkmış gibi yemeye girişti yumurtasını.</p>

  <p>“Okuma nasıl gidiyor”, diye sordum.</p>

  <p>“Çok iyi gidiyor”, diye yanıtladı. “Okuyorum işte, sürekli okuyorum, araya hiçbir şey sokmuyorum”.</p>

  <p>“Nasıl yani? Hafızlar gibi mi okuyorsun?” dedim.</p>

  <p>“Öyle de denilebilir”, diye yanıtladı, mutlu mutlu gülümsedi.</p>

  <p>“Çok güzel, sevgilim, Tanrı yardımcın olsun”, dedim.</p>

  <p>Akşam yemeğine de gelmez diye korkuyordum. Beni yanılttı. Tam saatinde geldi, ama her zamankinden çok daha hızlı yedi. Yer yemez de gene <em>Serencam</em>’a döndü. Ben yattığımda o hâlâ okumaktaydı.</p>

  <p>Sonraki günlerde de sürdü bu durum: okuyup duruyordu hep. Bu işe öylesine kendini vermişti ki, bazı bazı, kahvesini getirip önüne koyduktan sonra kapıya yakın bir koltuğa ilişip kendisini izliyordum da odada olduğumun ayrımına bile varmıyordu. Arada bir “Bence kesinlikle bir Balzac bu!” ya da “Al sana bir Montaigne daha!” diye söylendiği oluyor, sonra gene okumaya dalıyordu. Gülüyordum içimden, “Selami Harici nasıl yazdıysa, torunu Lami Harici de öyle okuyor”, diyordum.</p>

  <p>Kimi zaman buna gülmek geliyordu içimden: dedenin seçimi gibi torunun seçimini de hem gülünç, hem aykırı buluyordum. Ama, hemen arkasından, gece gündüz demeden kaynak araştırmalarına gömüldüğümüz günlerden kalan kimi sözler geliyordu usuma, belki de haksızlık ettiğimi düşünüyordum. Öyle sanıyorum ki Selami bey, okurunu yitirilmiş bir cennette dolaştırmak için yazmıştı <em>Serencam</em>’ı. Yazar ve kitap adlarına, çağının en ünlü yazarlarının bile doğru dürüst kullanamadığı noktalama belirtkelerine takılmadan, kafalarını, kafalarını bile değil, yalnızca gözlerini ve kulaklarını sanatın sanat, yazının yazın olduğu bir dönemin uyumlu sesleriyle doldursunlar istemişti. Bu amaçla seçmiş, çevirmiş, düzenlemiş, bunu da, anladığımız kadarıyla, kendine, yalnızca kendine özgü bir tasarım uyarınca yapmıştı. Şu bulunduğumuz ortamda bu düzeni, bu biçemi, bu derinliği hangi romancıda, hangi denemecide bulabilirdiniz ki?</p>

  <p>Selami Harici kitabına son noktayı koymuştu hiç değilse, ama Lami Harici her geçen gün öyle zayıflıyordu ki kitabın öbür ucundan çıkabilecek miydi, çıkarsa ne zaman ve nasıl çıkacaktı? Bilemiyordum doğrusu. Bilmek de istemiyordum.</p>
</body>
</html>
