<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sonuncu</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <p>Ölümünden belki üç, belki dört, belki beş gün sonra, haftalık temizliğini yapmaya geldiğinde zili uzun uzun çalıp da kapının açılmaması üzerine korkuya kapılan gündelikçi kadının bizi uyarmasından sonra, eve çilingir yardımıyla girdiğimiz sırada bile, ben de, kardeşlerim de pek öyle kaygılı değildik. Gecenin en büyük bölümünü sevgili eşinin kitabını okumakla geçirdikten sonra, sabaha karşı uyuyakalmış, birden düşüp bayılmış ya da, belli mi olurdu, erkenden kalkıp pazara gitmiş olması olasılığı ölmüş olması olasılığından çok daha yakın geliyordu hepimize. Bu nedenle, içeriye girip de onu masasının başında, sol yanağını ortalara yakın bir yerinden açılmış <em>Serencam</em>’ın üzerine yaslamış, kollarını kucağında birleştirmiş durumda görünce, varsayımımızın doğru olduğunu düşünerek rahat bir soluk almıştık. Yazık ki, daha bu rahat soluğu veremeden, kımıltısızlığından, alnının o tuhaf, o korkunç soğukluğundan ve çevresinde kalın bir tabaka oluşturmuş gibi bir izlenim uyandıran ağır kokudan anlamıştık: Zarife hanım <em>Serencam</em>’ın on iki bin dört yüz altmış dördüncü ya da on iki bin dört yüz altmış beşinci sayfasını okuduğu sırada dünyamızdan göçmüştü.</p>

  <p>Söylemeye gerek var mı, bilmem, bu görüntü hem fazla acı çekmeden, hem de <em>Serencam</em>’ın başında, tam gönlüne göre, yani sevgili kocasınınkine çok benzeyen bir ölümle öldüğünü kanıtlar gibiydi. Bu da bizim için bir avunma, acı gerçeği daha yumuşak bir biçimde benimseme nedeni olabilirdi. Gene de sol yanımda Müşfika’nın hıçkırdığını, hemen arkasından da Müştak ağabeyimin “Boşuna uğursuz dememiştik biz bu lenduhaya!” diye homurdandığını, birkaç saniye sonra da Müşerref ağabeyimin “Böyle olacağı belliydi, ev yol geçen hanına dönmüştü”, diye söylendiğini işitince, beynime bir yumruk indi sanki, acıdan haykırmamak için zor tuttum kendimi.</p>

  <p>Hiç kuşkusuz, bir ölünün cesedi başında ya da arkasından söylenecek sözler değildi bizimkilerin söyledikleri, ama, daha sonra, annemizi babamızın sol yanına gömmemizin ardından, Müştak ağabeyim hem babamız, hem annemiz konusunda çok daha ağır sözler etti, Müşerref ağabeyim de hepsini onayladı. Ama buna şaşmamak gerekirdi. Daha yedi ay önce, hem de Müşfika’yla benim uzun süre direnmemize karşın, içinde doğup büyüdüğümüz, önünde denize girdiğimiz dede konağını babamdan satın aldıkları için dünya ahret düşmanımız saydığı Adanalılara satmakta dayatan kendisi değilmiş gibi, babamı Hayrettin dededen kalanları har vurup harman savurmakla, annemi de babamı saçmalıklarında sürekli desteklemiş olmakla, o öldükten sonra da herkese kapısını açarak “güzelim villa”mızı yol geçen hanına döndürüp müze ya da türbe gezdirir gibi kitap göstermekle suçluyordu. Kardeşlerim de gönülden destekliyorlardı kendisini. Doğrusunu söylemek gerekirse, o Fransız’ın yazısından sonra, haftalar boyunca bir sürü gazetecinin küçük evin eşiğini aşındırması, birbiri ardından annemle konuşmalar yapıp onun, babamın ve kitabın resimlerini basmaları, bu arada annemin bizlerden fazla söz etmemesi ya da gazetecilerin bizleri bu işe karıştırmak istemez görünmeleri bizimkileri bayağı kızdırmış, biraz da kıskandırmıştı. Müştak ağabeyime inanmak gerekirse, bizler çok büyük bir Osmanlı paşasının torunlarıydık, bu koca yamacı da o mübarek adam bırakmıştı bizlere, ama babamız dünyanın en kalın kitabını yazma tutkusuna kapılarak hepsi birbirinden değerli hanları, hepsi birbirinden güzel konakları, hepsi birbirinden güzel daireleri ve dünyanın en güzel yalısını gözünü kırpmadan satmıştı. Bu değişmez saptamasını ikide bir yineleyip duruyor, öteki kardeşlerim de oturdukları konakları, aldıkları kiraları hiç mi hiç uslarına getirmeden, daha da önemlisi, başka nice taşınmazı, bu arada babamın ölümünün ardından annemi birkaç ay içinde boşaltmak zorunda bıraktıkları koca köşkü kaşla göz arasında, hem de “dünya ahret düşmanımız” diye niteledikleri Adanalılara satıvermelerini bir an bile göz önüne almadan, durmamacasına verip veriştiriyorlardı zavallı adama. Utanmasalar, bize babamızdan kala kala şu koca kitapla içinde annemin tek başına can verdiği şu kümesin kaldığını söyleyeceklerdi nerdeyse. Evet, böyle, nice yıldır, babamızın yaşamını adadığı kitabına düşmandık hepimiz. Sanki bizlere bıraktığı biricik kalıt oydu da bir açıdan büyüklüğü, bir başka açıdan küçüklüğüyle sürekli tepemizi attırmaktaydı. Uğursuzluğuna ilişkin inancımız da annemizin onu okurken ölmesiyle iyiden iyiye pekişmişti işte. Oysa şu Fransız’ın birkaç yıl önce yazdığı övgü dolu yazıdan sonra gerek konaklarımızın, gerek arsaların değerinin bayağı arttığı da bir gerçekti. Müştak ve Müşerref ağabeylerimizle İhsan eniştemiz de yüzde yüz benimsemekteydi bu düşünceyi. Bu yüzden olacak, içinde doğup büyüdüğümüz konağı da bu hava dağılmadan satmak gerektiğinde dayatmışlardı. Ben de fazla direnmeden boyun eğmiştim, azınlıktaydım nasıl olsa.</p>

  <p>Ne olursa olsun, Müştak ağabeyimin etkisiyle, tüm konak ve arsaları öteden beri kendi tapulu malımız saydığımızdan, babamızla annemizin bize bıraktığı tek kalıt uğursuz diye bellediğimiz <em>Serencam</em>’mış gibi görünüyordu gözümüze, çözmemiz gereken tek sorun da bu uğursuz dev kitabı ne yapacağımızdı.</p>

  <p>Genel olarak benimle aynı görüşleri paylaşan Müşfika da annemizi babamızın kitabı başında ölü bulduğumuz andan beri fazlasıyla duygulu olmuştu, küçük evde en ufak ve en sıradan nesnelerin bile yerinden oynatılmasına karşı çıkıyor, kitabı da masanın üstünde nasıl bulduysak öylece, açık olarak bırakıp çıkalım istiyordu. Kendince bir gerekçe de bulmuştu: kitabın büyüklüğüyle bulunduğu evin küçüklüğü arasındaki oransızlık. Bu oransızlık kitabın büyüklüğünü daha bir belirginleştirecek, bu da değerini artıracaktı. Haklıydı belki de, o Fransız yazar <em>Serencam</em>’ı bizim konaklardan birinin salonunda görmüş olsa, bu kadar etkilenmezdi belki. İkide bir yineleyip duruyordu bu görüşünü. Müştak ağabeyimse, onun bunu her yineleyişinde bayağı sinirleniyor, “Etkili olsa ne yazar, olmasa ne yazar, bana boşa harcanmış koca bir yaşamı ve benim elimden alınmış bunca hanı, bunca köşkü, bunca daireyi, bunca arsayı anımsattıktan sonra?” diye kesip atıyor, Müşerref ağabeyim de “Sergilenecek tek nesnesi azman bir kitap olan bir mini müze istiyorsun sen!” diyerek bıyık altından gülüyor, arkasından da koca bir evi kendisine ayırmak istediği nesnenin ne denli uğursuz olduğunu belirttikten sonra, “Belki de en iyi çözüm bu kitabı babamla annemin arasına gömmek olacak”, diyordu. İşin tuhafı, hemen her konuda yüzde yüz anlaşmalarına karşın, onun bu sözlerine ilk karşı çıkan Müştak ağabeyim oldu: o sayısız coğrafyacı konukları nedeniyle hepimizin en savurganıydı, ama savurganlığın her türlüsüne karşı çıkmakla övünür dururdu; şimdi de ilkelerine içtenlikle bağlı bir insan olarak, gazetelere verilecek güzel bir ilanın ardından kitabı satışa çıkarmayı en uygun çözüm olarak görüyor, “Fransız’ın ve bizimkilerin övgü dolu yazılarından sonra, belki de çok iyi bir fiyata elden çıkarırız bu lenduhayı”, diyordu. “Bir düşünsenize, dünyanın en kalın kitabı, hem de tek olarak basılmış, meraklısı için böyle bir kitap...”</p>

  <p>Sonunda dayanamadım, kararlılıkla karşı çıktım bu öneriye, hem saçma, hem utanç verici olduğunu söyledim. Nasıl oldu, bilmem, Müşfika’yla kocası da bana katıldı. Onların ardından, Müşerref ağabeyim de nerdeyse yaşamında ilk kez bizden yana çıktı, “Belki de siz haklısınız; bakarsın, tek alıcı çıkmaz da büsbütün rezil oluruz”, diyerek kapattı konuyu. Bunun üzerine, Müşfika babamızın kitabının dört kardeşten hangisine kalacağını belirlemek üzere aramızda kura çekmeyi önerdi. Ama, kendilerine hiç de iyi şeyler çağrıştırmayan bir nesneyi kapılarından içeri sokmayı düşünmediklerinden, Müştak ağabeyim de, Müşerref ağabeyim de böyle bir kuraya katılmak istemediklerini söylediler. İhsan enişte de <em>Serencam</em>’ı evine sokmaya pek istekli görünmeyince, hemen verdim kararımı, “<em>Serencam</em> başta olmak üzere, bu evdeki tüm kitap ve defterleri ben alıyorum, bunun karşılığında da evi ve içindeki eşyaları sizlere bırakıyorum”, dedim.</p>

  <p>Aynı anda, Müşfika başta olmak üzere, üç kardeşimin üçünün de mutlulukla gülümsediklerini gördüm. Müşfika boynuma sarılıp yanaklarımı öptü, “İyi oldu, çocuğunuz olmamasına üzülmezsiniz artık, yıllar yılı oyalanırsınız bununla”, dedi. Müştak ağabeyim ellerini ovuşturarak “Ben kardeşlik diye buna derim işte, en zor sorunumuzu da yağdan kıl çeker gibi çözüverdik”, dedi. Arkasından da “Hayvanlar koklaşa koklaşa, kardeşler konuşa konuşa”, diye ekleyerek bir kahkaha attı. Bu arada, “herkesi mutlu eden bu anlaşma”yı en kısa zamanda noterde sağlama bağlayarak ileride çıkabilecek anlaşmazlıkları önlemek gerektiğini eklemeyi de unutmadı. Bizler de gönülden uyduk önerisine. Bir kadeh tokuşturmadığımız kalmıştı. Müşfika’nın mutfakta bulduğu açılmamış bir Hennessy şişesi bu eksiğimizi de gidermemizi sağladı. Annemizi babamızın yanına gömmemizin üzerinden topu topu beş gün değil de beş koca yıl geçmiş gibi içtik, güldük, eğlendik. Ben kucağımda dünyanın en büyük ve en ağır kitabıyla küçük evden uzaklaşırken, bu kitabın babamızın kırk küsur yıllık çabasının ürünü olduğunu kardeşlerimin ve yeğenlerimin hiçbiri düşünmüyordu belki; belki de, tam tersine, ağır bir yükten, daha da önemlisi, en başta her görüşte içimizi çektiğimiz yalı olmak üzere, nice zenginliklerin elimizden kaçmasının nedeni ve simgesi olmuş uğursuz bir nesneden kurtulmuş olmanın mutluluğunu duyuyorlardı. Kitabın şu anda benim kucağımda bulunmasıysa, günahı onların boynuna, küçük de olsa yeni bir zenginliğe daha kavuşmalarının kesinlik kazanmasıydı.</p>

  <p>Ya benim için?</p>

  <p>Doğrusunu söylemek gerekirse, ben daha çok kaygılıydım. Evet, babamın kitabını mezara gömülmekten ya da, bir alıcı çıkması durumunda, haraç mezat satılmaktan kurtarmıştım, ama beni kucağımda <em>Serencam</em>’la görünce, Nevin ne diyecekti, bilemiyordum, bizimkilerle pek anlaşamadığını bildiğim için de daha çok kaygılanıyordum. “Olamaz, bana bunu nasıl yaparsın!” diyerek düşüp bayılması, hatta tek sözcük söylemeden kapıyı suratıma kapatması bile olanaklıydı.</p>

  <p>Nevin kapıyı suratıma kapatmadı, “Olamaz! Bana bunu nasıl yaparsın!” da demedi. “Haa! Kitabı mı getirdin? Nöbet en küçükten mi başlıyor?” dedi en doğal sesiyle. Çok tuhaf, <em>Serencam</em>’ı bizim eve getirmemi sevinçle karşıladığı söylenemezdi, ama bu kadarı bile sevindirici bir tutumdu, o anda kitabı elimden bırakarak var gücümle ona sarılmak, yanaklarını, dudaklarını, alnını, çenesini uzun uzun öpmek, sonra da kucaklayıp yatak odasına götürmek geldi içimden. Ama biraz zor da olsa tuttum kendimi.</p>

  <p>“Sen ne nöbetinden söz ediyorsun?” diye sordum.</p>

  <p>“Ne nöbetinden olacak, okuma nöbetinden”, dedi.</p>

  <p>Gülmekten kendimi alamadım, ama bayağı kaygılıydım.</p>

  <p>“Nöbet möbet yok, sevgilim, kitap bizim malımız artık, onu okumak gibi bir düşüncen varsa, rahat rahat okuyabilirsin”, dedim.</p>

  <p>Nevin hemen suratını astı.</p>

  <p>“Yıllar yılı bu kitabın uğursuz olduğunu yineleyip durmuşlardı. Şimdi hiç yüzleri kızarmadan küçük kardeşlerine kakaladılar demek”, diye homurdandı, arkasından da zorlama bir biçimde güldü. “Her neyse, gir içeri de elinden bırak şu lenduhayı. Kolların kopmuş olmalı”, dedi.</p>

  <p>Gerçekten de kopmuş gibiydi kollarım. Hemen salona dalarak kitabı masanın üstüne bırakıp Nevin’in beline sarıldım, önce yanaklarını, sonra dudaklarını öpmeye başladım. O da coşkumu karşılıksız bırakmadı. İçimdeki istek büyüdükçe büyüdü böylece, karşı konulmaz duruma geldi. Belki sevişmeye başladığımız ilk günlerde bile böylesine istememiştim Nevin’i. Sonunda dayanamadım, kucaklayıp yatak odasına götürdüm. Gömleklerimizi, çoraplarımızı bile çıkarmadan yapıştık birbirimize.</p>

  <p>Sonra karşı karşıya oturduk, öylece, yarı çıplak, yarı giyinik durumda, hiçbir şey konuşmadan, mutlu mutlu gülümsedik birbirimize. Nevin çok, ama çok güzel görünüyordu gözüme, hele gülümsediği zaman. Bunu ona söylemek istiyor, ama, coşkudan mı, neden bilmem, bir türlü söyleyemiyordum. Dilim tutulmuştu sanki. Sonunda o bozdu sessizliği.</p>

  <p>“Şu kitaba bir de ben bakacağım”, dedi.</p>

  <p>Kalktı, üstüne hiçbir şey almadan, terliğini bile giymeden salona gitti, kitabı kucaklayıp getirdi, yastığının üstüne koydu, orasından burasından okumayı denedi, belki yarım saat karıştırdı kitabı.</p>

  <p>“Olmuyor, bana göre fazla büyük, hem de fazla karışık, daldan dala atlayıp duruyor, ama sen anlarsın kuşkusuz, ne de olsa babanın kitabı”, diyerek usulca kapattı kitabı, sonra üzerime eğilerek dudağını dudağıma dokundurdu, “Peki, bu dünyanın en büyük kitabı sana kaça mal oldu?” diye sordu.</p>

  <p>“Annemin son evi üzerindeki payımı onlara bıraktım, babamın tüm kitaplarını ve dosyalarını da ben alacağım”, dedim.</p>

  <p>Alaylı alaylı güldü.</p>

  <p>“Çok güzel bir alışveriş”, dedi. “Özellikle seninkiler için”.</p>

  <p>“Evet, öyle”, diye onayladım. “Ama babamızın yarım yüzyılını adadığı dev yapıtın açık artırmayla satılmasına ya da mezara gömülmesine boyun eğemezdim”.</p>

  <p>“Bunları da düşündüler mi?” diye sordu.</p>

  <p>“Evet, ama bir an için”, dedim.</p>

  <p>“Bu da bir şey, evet, bu da bir şey, bir iki dakika süresince şöyle bir düşünmüşler işte, düşünmekle kalmışlar yani”, dedi Nevin, sonra gözlerini gözlerime dikti, “Sen kendine yakışanı yapmışsın, sevgilim”, diye ekledi.</p>

  <p>Bir kez daha beline sarılıp kendime doğru çektim Nevin’i, o da hiç direnmedi, ancak, bu kadarla kalmayacağımı görünce, biraz duralar gibi oldu.</p>

  <p>“Müşfik’çiğim, sen her şeyi birbirine karıştırmaya başladın: ben kitap değilim”, dedi.</p>

  <p>“Sen kitapların en güzelisin”, dedim.</p>

  <p>O zaman en güzel gülüşüyle güldü.</p>

  <p>“Dur, koskoca kitabın önünde olmaz bu iş”, deyip kalktı, kitabı dolaba koymaya çalıştı, bir türlü sığdıramadı, kucaklayıp yan odaya götürdü, geri dönüp kapıyı kapattı.</p>

  <p>“Tamam, geldim işte”, dedi.</p>

  <p>Neden sonra, giyinip salona dönerken, kitabı da alıp getirdi, bir kez daha, orasından burasından okumaya çalıştı gene, “Bu nesneyi ta oradan buraya kadar taşımaya değer miydi?” diyecek diye kaygılandım. Bu kez de korktuğum başıma gelmedi: Nevin, her şeyi bırakarak, bu arada, beni de unutarak bir buçuk, iki saat süresince <em>Serencam</em>’ı okuduktan sonra, “Bir kez daha anladım ki bu kitap beni aşıyor, sevgilim”, dedi: “annenin söylediği gibi tıpkı: iki, üç, dört tümceyi, zaman zaman da tüm sayfayı okuyup anlıyorsun, hatta beğendiğin de oluyor, ama bunların arkasından bambaşka, yani az öncekilerle hiç mi hiç ilgisi bulunmayan tümceler çıkıyor karşına, onları da anlıyorsun, üstelik hepsi de düzgün, akıcı, ama birbirine bağlayamıyorsun bir türlü, sonunda da... sonunda da bakıyorsun ki hiçbir şey kalmamış kafanda, hiç okumamış gibi oluyorsun, buna sanat denilebilirse, Selami babanın büyük bir yazar olduğu kesin”.</p>

  <p>“Biraz abartmıyor musun, sevgilim?” dedim.</p>

  <p>Nevin omuz silkti, sonra güldü.</p>

  <p>“Kitap senin: istediğin zaman, istediğin kadar okuyabilirsin artık, notunu da kendin verirsin. Yaşımız genç, zamanımız da bol nasıl olsa”, dedi.</p>

  <p>Ben de güldüm.</p>

  <p>“Evet, öyle olacak”, dedim. “Okuyacağım elbette, ama ben Selami Harici’nin oğluyum, herhalde anlarım kitabını, çünkü, artık bizim olduğuna göre, bir sayfa burasından, iki sayfa şurasından okumakla yetinmeyeceğim artık, başından başlayıp sonuna kadar gitmeye deneyeceğim”.</p>

  <p>Nevin bu kez gülümsemekle yetindi.</p>

  <p>“Göreceğiz, sevgilim”, dedi. “Ben pek bir şey anlayamadım, ileride anlayacağımı da sanmıyorum. Ama kitabın anlaşılmaz olduğunu söyleyecek de değilim. Dedim ya, ne bir işimiz var, ne bir çocuğumuz, zamanımız bol nasıl olsa: Selami bey kırk, kırk beş yılda yazmış, sen de dört, dört buçuk yılda okuyup bitirirsin ”.</p>

  <p>Ben de katıldım gözlemine.</p>

  <p>“Evet, göreceğiz, sevgilim”, dedim.</p>

  <p>Gördük de: tam bir hafta süresince, nerdeyse aralıksız bir biçimde okumama karşın, ben de bir süreklilik bulamadım babamın <em>Serencam</em>’ında. Ne var ki binlerce sayfadan oluşan bir kitabın birbirine bağlanmayan, sayısız parçalardan oluşmuş olması insana bayağı ters geldiği gibi bu varsayımsal parçaların nerede başlayıp nerede bittiği de anlaşılmıyordu. Arada bir, karanlıkta şöyle birkaç saniye parladıktan sonra siliniveren bir ışık gibi, güzel mi güzel bir parça, en azından hoş bir tümce beliriyor, örneğin karanlık mı karanlık, nerdeyse hiçbir somut veriye bağlanmayan tümceler arasında <em>“altın sarı ışıl ışıl paha biçilmez altın hayır göklerin tanrıları uçarı bir sevdalı değilim ben bu azıcık altın akı kara haklıyı haksız genci yaşlı soyluyu alçak yapmaya yeter bu altın rahiplerinizi ve dindarlarınızı mihraplarınızdan uzaklaştıracak can çekişenlerin yastıklarını başlarının altından çekip alacaktır”</em> sözcükleri gözlerinizi kamaştırıyor, ama bunların ardından donuk mu donuk ve bambaşka bir telden çalan tümceler gelebiliyordu. Bizim peder durgunla taşkının, güzelle çirkinin, anlamlıyla anlamsızın karşıtlığını vurgulamak için mi arkadan o donuk tümceleri getiriyordu, birbiriyle ilgisiz bir sürü parça yazıp bir güzel karıştırmıştı da eline geliş sırasına göre mi geçirmişti kitabına? Yoksa tüm bu parçalar kusursuz bir düzen uyarınca derinlerde bir yerlerde birbirlerine bağlanıyorlardı da ben mi algılayamıyordum? Noktalama belirtkelerinin yokluğu da bir ölçüde zorlaştırmıyor muydu bu işi? Bilemiyordum doğrusu. Doğrusunu söylemek gerekirse, bu kitabın bende yarattığı en güçlü izlenim tutarsızlık, en azından dağınıklıktı. Gene de Sorbonne’da felsefe okumuş, bununla da yetinmeyip devlet doktorası yapmış bir kişinin böylesine ölçüsüz ve tutarsız olabilmesini usuma sığdıramıyordum, anneme hep kitabının bölünmez bir bütün olduğunu yineleyip durmuş olması da kendi algılama yeteneğim konusunda kuşkuya düşürüyordu beni. “Bu alışılmadık kurgunun bir nedeni, bir mantığı olmalı, bu nedene, bu mantığa ulaşmamı sağlayacak bir anahtar da bulunmalı”, diyor, anahtarı arayıp tarayıp bulamayınca da çılgına dönüyordum. Öyle bir an geldi ki şu ya da bu biçimde birbirine bağlanmak şöyle dursun, hep sırt sırta ilerleyen bu irili ufaklı tümceleri okuya okuya delirmenin eşiğine geldim nerdeyse. En sonunda, “Hayır, yetti artık! Bu kitabı okumayı sürdürürsem, oynatacağım!” diye söylenmeye başladım ve, kendi payıma, bir daha açmamak üzere kapattım Selami beyin kitabını.</p>

  <p>Sonra birden, bir top ışık gibi, bir başka tümce biçimlendi beynimin içinde. Hayır, beynimin içinde değil, gözlerimin önünde: “Yoksa babam deli miydi? Yoksa babam deli miydi?” diye söylendim durdum. Söylemek bile fazla, yalnızca bir soruydu bu, bir gözlem, bir saptama değildi. Gene de somut bir olgu gibi yerleşmeye başladı beynimin içine. Bir yandan, sorumun başta <em>Serencam</em> olmak üzere, her şeyi aydınlattığını ya da aydınlatabileceğini düşünüyor, bir yandan da onunla özdeşleşmek üzere olduğumu, yani delirmenin eşiğine geldiğimi sezinler gibi oluyordum. Kendimi dışarıya attım. Yağmur yağıyordu, ama aldırmadım, en az bir saat süresince, nerdeyse hiçbir şey görmeden, hiçbir şey duymadan dolaşıp durdum Harici Tepesi’nde. İliklerime dek ıslandım, ama bu dolaşma, özellikle de bu ıslanma bayağı iyi geldi bana. Döndüğümde, kuşkumdan hiç kimseye, Nevin’e bile söz etmemeye karar vermiştim. Aşılması olanaksız bir ikilem içindeydim çünkü, bir yandan Selami Harici beyin delinin teki olduğunu düşünüyor, bir yandan da böyle bir şey düşünebildiğim için kendimi suçlu buluyordum.</p>

  <p>Ben böyle Selami Harici’nin bir deli, kitabınınsa, bölünmez bir bütün olmak şöyle dursun, bir yamalı bohça olduğunu düşünürken, bizim Nevin en azından benzersiz bir basım ve ciltçilik örneği olan dev kitabı hep bu dağınık odada tutmanın yazına ve sanata saygısızlık olduğunu, bu nedenle de kitaplığı yeniden düzenlemem, onu da boyutları ve niteliğiyle orantılı bir yere koymam gerektiğini yineleyip duruyor, ben de “Hele dur bakalım, bir şeyler düşünürüz”, diye geçiştiriyordum her seferinde. Ne var ki <em>Serencam</em>’ı bir köşeye kaldırıp orada unutmak düşüncesinde de değildim. İkide bir açıp orasından burasından okuyor, değişik sayfaları arasında birtakım bağıntılar kurmaya çalışıyor, hiçbir zaman olumlu bir sonuca ulaşamasam da havlu atmak istemiyordum.</p>

  <p>İyi kötü bir anahtara ulaşabilmek umuduyla annemin gözlerini yumduğu müştemilatın raflarında, çekmecelerinde kitap, dergi, gazete, defter, mektup, ne varsa, hepsini toplayıp getirdim, geldikleri yerdeki düzene göre bizim evde boş bir odaya yerleştirdim, sonra da tek tek gözden geçirmeye başladım, nerdeyse bir ay süresince ve özenle inceledim. Yaşamımda tam anlamıyla bilinçli ve gönüllü bir çalışmaya adadığımı söyleyebileceğim tek dönem de bu oldu belki. Yazık ki bu dönemin sonunda da <em>Serencam</em> konusunda beni az çok aydınlatacak tek ışık, tek iz çıkmadı karşıma. Çıktıysa da ben görmedim.</p>

  <p>Fransız’ın yazdığı o ünlü yazı <em>Serencam</em>’ın içeriğiyle değil, biçimi, boyutları, kâğıdı ve cildiyle ilgiliydi. Adam dilimizi bilmediğine göre, başka türlü olması da beklenemezdi. Ama bizim yazarlarımızın gözlem ve yorumları da aynı sınırlar içinde kalmaktaydı. Bu adamdan ayrıldıkları tek nokta <em>Serencam</em>’ı uzunluğu, kâğıdı ve cildiyle, yani bir nesne olarak ulusal bir övünç kaynağı biçiminde değerlendirmeleriydi. Yazılarının başlıkları bile yeterince göstermekteydi bunu: kimi “İşte kitap!” demişti, kimi “Kitaplar kitabı”, kimi “En büyük <em>Serencam</em>, başka büyük yok!”, kimi de “Türkün başyapıtı”. Her tümcesini üç noktayla bitiren coşkulu bir yazarımız “Avrupa, Avrupa, gör kitabımızı!...” diye haykırıyor, bir başka yazarımızsa, Selami Harici beyefendinin tek büyük harfi ilk tümcesinin başında, tek noktayı da yirmi dört bin yedi yüz on sekizinci sayfasının sonunda kullandığı dev yapıtını “dünyanın sekizinci harikası” olarak nitelemekteydi. Kısacası, övgü de, yorum da çoktu, ama açıklama yoktu. Bundan daha doğal bir şey de olamazdı: yazarı dışında hiç kimse okumamıştı <em>Serencam</em>’ı.</p>

  <p>Uzun sözün kısası, kitabın içeriği konusunda herhangi bir soru bile gelmemişti tüm bu yazarların usuna. Yapıtın boyutlarını, kâğıdının niteliğini, cildinin meşinini gerçek birer değer ölçütü olarak görmüşlerdi. Bu arada Kandilli’deki evin çevreniyle nazır Harici efendi döneminden kalmış birtakım antika nesneler de yazarlarımızın gözünde <em>Serencam</em>’ın değerine değer katmıştı. Geri yanına, yani içeriğine gelince, yapıtın başına bir tür tanımlık ya da ozanlar ozanı Dante’ye bir selam olarak konulduğunu sandığımız <em>“Yaşam yolumun ortasında karanlık bir ormanda buldum kendimi”</em> tümcesi bile hiç kimsenin dikkatini çekmemiş, çekmişse, o da ötekiler gibi ilk kez Selami Harici beyin kaleminden çıkmış bir tümce olarak çekmişti.</p>

  <p>Gene de bir işe yaradı benim bu araştırmalar: babamın kitabının gizine ulaşmaya çalışırken, birkaç ay önce annemin verdiği dosya çarptı gözüme. Hiç açıp bakmadan bir dolabın üstüne koymuş, sonra da unutup gitmiştim. Hemen açıp okumaya başladığımda sevinçten uçacaktım nerdeyse: annem her şeyden önce babamın yazma serüveni anlatmaktaydı. Yazık ki babamın yazdıklarının onun için de kapalı kaldığı anlaşılıyor, yani ilgilendiren konuda fazla bir ışık içermiyordu. Ama bu defterleri okumamdan birkaç gün önce, birileri, hatta Nevin söyleyecek olsa, beni kahkahalarla güldürecek bir şey oldu: oturup bir şeyler yazmak hiç sevmediğim, hiçbir zaman da beceremeyeceğimi düşündüğüm bir şeyken, bir yazma isteğidir uyandı içimde. Önce bunun geçici, geçici olduğu kadar da saçma bir istek olduğunu düşündüm, kafamdan atmaya çalıştım, ama her geçen gün biraz daha güçlendi bu istek. Kimi zaman annemin yazdıklarına kendi bildiklerimi de katarak babamın büyük tutkusunun öyküsünü bir romana dönüştürmeyi düşündüm, kimi zaman da <em>Serencam</em> üzerine kapsamlı bir inceleme yazmayı. Ama sonunda annemin yaptığından fazlasını yapamayacağımı anladım: gizine eremesem de babamın dev kitabıyla ilgili ne gördüysem, ne işittiysem, ne düşündüysem, ne düşlediysem hepsini yazıya dökmeye karar verdim. Işığa ulaşamasak da çevresinde dönmek, en azından bu ışığın varlığını kesinlemek benim durumumda bir insanın izleyebileceği tek yolmuş gibi geldi bana. Benzerlerimiz karşısındaki konumumuz da bu değil miydi gerçekte? En yakınlarımız da olsalar, insanların bizim için en şaşmaz, en somut yanları dış görünüşleriydi kuşkusuz, ama onları açıklamazdı bize. Buna karşılık, ister doğru olsunlar, ister yalan, en sıradan söylemleri bile yüzlerce olguyla ilişkilendirilebilir, yüzlerce, binlerce anlama çekilebilir, bizi kesin bir bilgiye olmasa da belli bir kanıya götürebilirdi. Bu durumda, doğru anlaşılmak boş bir düş bile olsa, izlenecek en iyi yol görüp işittiklerimizi kendi açımızdan anlamaya ve anlatmaya çalışmaktı. Ama beni her şeyden çok <em>Serencam</em> ilgilendirmekteydi. <em>Serencam</em>’ın gizini çözmek, Selami Harici beyin gizini de çözmek olacaktı.</p>

  <p>Alıp eve getirdiğimde yemek masamızın üstünde geçirdiği ilk geceyi saymazsak, başlangıçtan beri müştemilattan getirdiğim kitapları yerleştirdiğim odada durmaktaydı. Salonda görkemli cildine ve olağanüstü boyutlarına uygun bir yere koymayı da düşünmüştüm ya Nevin salonumuzun havasını ağırlaştıracağı gerekçesiyle karşı çıkmıştı buna. Ben de ille burada duracak diye dayatmamıştım doğrusu. Zavallı kitabın uğursuzluk ünü göz önüne alınınca, kapıdan içeri sokulmasına ses çıkarmamış olması bile sevindirici bir şeydi. Ne var ki, annemin defterlerini okuyup bitirdiğim günden beri, Selami Harici beyin kitabının bu küçük odada kalması bana ters gelmeye başlamıştı. Nevin de buraya hiç gelmiyor, kapısını aralayıp şöyle bir baktığı bile olmuyordu. Yalnızca ben giriyordum arada bir, hep bir şeyler çıkarabilmek umuduyla koca kitabı önüme çekip yarım saat, bir saat süresince orasından, burasından okuyordum. Yazık ki çabam hep aynı biçimde sonuçlanmaktaydı: nerdeyse her tümcede babamın sesi vardı, nerdeyse her tümceyi okumuyor da ondan dinliyordum sanki. Tümceleri tek tek anlamlıydı, ama gerçekten de böyle miydiler, yoksa kısa bir süre önce yitirdiğim babamın elinden çıktığını bilmem mi neden oluyordu buna, bilemiyorum, kolay kolay bağlanmıyorlardı birbirlerine, ikisi, üçü, zaman zaman beşi, altısı, hatta onu birbirine bağlanır gibi olsa da bir süre sonra bir de bakıyordum ki bambaşka bir telden çalmaya başlamıştı bizim kitap. Şöyle derin bir soluk alarak “Babam burada neyi anlatmak istiyor?” deyip az önce okuduğumu bir kez daha ve tüm dikkatimle okumaya başladığım zamansa, ya dört beş anlam birden içeriyormuş gibi görünüyor, ya da her türlü içerikten yoksun bir sözcük yığını karşısındaymışım gibi bir izlenim uyandırıyordu. Yirmi dört bin yedi yüz on sekiz sayfanın hangisini açarsanız açın, hiçbir zaman değişmiyordu durum. Kim bilir, belki de <em>Serencam</em> anlatmaya ve anlamaya karşı çıkmak, iletişimsizliği kendinde somutlaştırmak ya da simgeleştirmek amacıyla yazılmış bir yapıttı. Ne olursa olsun, dev kitap çok yakınımda bulunduğundan mıdır, nedir, sürekli kafama takılıyordu bu durum, bunun sonucu olarak da nerdeyse her gün yeniden başlıyordum aynı deneye. Kafam altüst olmuş durumda odadan çıktığım zaman da Nevin tuhaf bir biçimde gülümsüyor, “Bakıyorum, Selami bey gene sarhoş etmiş seni”, diyordu.</p>

  <p>Kitabı eve getirişimden nerdeyse bir ay sonra bile hep aynı durumdaydım.</p>

  <p>Tüm dikkatimi toplayarak yeni bir okuma deneyine giriştim, sonuç gene değişmedi: annemin ya da Nevin’in çıkardığından ötesine geçemedim. Uzun süre bir neden aradım buna, ama bulamadım bir türlü. Sonra, birden, “Kusur bizde olamaz mı?” dedim. “Başka kitapları ne kadar anlıyoruz ki?” Babamın on beş yirmi türkçe kitabının arasından gelişigüzel bir kitap çektim. <em>Nur baba</em> adlı bir romandı. Herhangi bir yerinden açıp okumaya başladım. Dili oldukça eski, tümceleri de bayağı uzundu, ama hiç de <em>Serencam</em> gibi değildi, tam olarak anlıyordum okuduğumu, anlatılan oluntular açıklıkla bağlanıyordu birbirine, tek eksik yazarın sesini işitmememdi nerdeyse. Kapıp koyuverdim kendimi kitaba, en az on beş, yirmi sayfa okudum belki, daha da okuyacaktım, ama sayfayı çevirdiğimde, önüme bir küçük fotoğraf düştü, uzun saçlı, kaytan bıyıklı, çok yakışıklı bir genç adam fotoğrafı. “Babacığım, babacığım, babacığım”, diye söylenmeye başladım, gözlerimin yaşardığını duydum. Babamın gençlik fotoğraflarını daha önce de çok görmüştüm. Ama, neden bilmem, hiçbirinde bu kadar yakışıklı değildi, hiçbirinde böylesine güzel bakmıyordu. Uzun süre hiçbir şey yapmadan, nerdeyse gözlerimi bile kırpmadan baktım, “Hiçbirimiz senin gibi olamadık, babacığım, hiçbirimiz seni anlayamadık, işte görüyorsun, kitabını da anlayamıyoruz”, dedim. Neresinden bakılırsa bakılsın, yüzde yüz saçmaydı, ama o anda babamın yakışıklılığı kitabının değerinin güvencesiymiş gibi bir düşünceye kapıldım. Fotoğrafı alıp özenle cüzdanıma yerleştirdim.</p>

  <p>Bir süre sonra, küçük odaya gelip karşıma oturduğunda, cüzdanımdan çıkarıp Nevin’e uzattım.</p>

  <p>“Şuna bir bakar mısın, sevgilim? Hiç bu kadar yakışıklı bir adam gördün mü?” dedim.</p>

  <p>Nevin uzun uzun baktı fotoğrafa.</p>

  <p>“Evet, çok yakışıklı gerçekten. Ama Selami baba son günlerinde de çok yakışıklıydı”, dedi.</p>

  <p>“Peki, böylesine güzel bir adamın elinden çıkmış bir kitap uğursuz ve anlamsız olabilir mi sence?” diye sordum.</p>

  <p>Hiçbir şey söylemeden yüzüme baktı bir süre.</p>

  <p>“Ne demek istediğini anladım, ama adam başka, kitap başka, yüz başka, kafa başka”, dedi. “O odada kalmasını istemiyor musun?”</p>

  <p>“Hayır, öyle bir şey söylemedim, bir ara düşünmüştüm, ama onu o odada görmeye ve okumaya alıştım artık”, dedim.</p>

  <p>Gerçekten de alışmıştım, Nevin’in bu soruyu neden sorduğunu da anlamadım, ama konuyu uzatmak istemedim.</p>

  <p>“Unut gitsin”, dedim.</p>

  <p>Ben de unuttum.</p>

  <p>Sanırım, üç gün sonra, bir akşamüstü, eski arkadaşlarla buluşup deniz kıyısında bir şeyler atıştırıp eve döndüğümde, bizim Nevin, yüzünde anlatılmaz bir mutluluk, boynuma sarılıp beklenmedik bir coşkuyla öpmeye başladı beni.</p>

  <p>“Sevgilim, bu ne sevinç böyle? Ne oldu, büyük bir servete mi konduk?” diye sordum.</p>

  <p>Gene yanaklarımı öptü.</p>

  <p>“Serveti boş ver sen, sevincimin nedeni çok daha önemli: az önce doktordan döndüm: ben hamileyim, sevgilim”, dedi.</p>

  <p>Nevin evlendiğimizden beri, yani yaklaşık dört yıldır, hep bir çocuğumuz olsun istiyordu, ben de istemiyor değildim doğrusu, ama olmuyordu işte, hekimler de doyurucu bir açıklama yapamıyor, “Bekleyeceğiz”, diyorlardı. Ama biz beklemez olmuştuk artık, umudumuzu kesmiştik. Nevin’in güzel haberine inanamadım.</p>

  <p>“Beni işletme, Nevin, şakanın da bir sınırı var”, dedim.</p>

  <p>“Şaka değil, şaka değil!” diye atıldı. “İnanmazsan, aç telefonu, doktorla konuş”.</p>

  <p>Ne yapacağımı, ne söyleyeceğimi bilemeden, kızmakla sevinmek arasında bocalarken, masanın tam ortasında, hem de Nevin’in çok sevdiği sırma işlemeli örtünün üstünde, tüm görkemiyle <em>Serencam</em>’ı gördüm. Daha bir büyümüş gibi geldi bana.</p>

  <p>“Bu da nesi?” diye sordum. “Hangi dağda kurt öldü de bu lenduha buraya geldi ki?”</p>

  <p>Nevin bir kez daha sımsıkı sarıldı bana.</p>

  <p>“Uğursuz da uğursuz diye tutturmuştu seninkiler, ama şimdi kesinlikle biliyorum ki tam tersi!” dedi. “Evet, tam tersi, sevgilim. Çok uğurlu Selami babanın kitabı, onu Tanrı gönderdi bize: inanmazsan, al eline kalemi de hesapla, çocuğumuz ana rahmine <em>Serencam</em>’ın bu eve geldiği gün düştü!”</p>

  <p>Nevin’i sımsıkı kucaklayıp var hızımla kendi çevremde döndürmeye başladım. Nevin bir kaza yapmamdan korktu.</p>

  <p>“Müşfik, yavaş! Müşfik, dur Tanrı aşkına! Her şeyi berbat edeceksin!” diye bağırdı.</p>

  <p>Ben de durdum.</p>

  <p>“Çok güzel! Çok güzel! Çok güzel, sevgilim! Nicedir hiç bu kadar sevinmemiştim”, dedim soluk soluğa, sonra güldüm, “Ama bundan hiç kimseye söz etmeyelim, kitabımıza da, bebeğimize de nazar değmesin”, diye ekledim.</p>

  <p>Kitabımızın uğurundan da, Nevin’in hamileliğinden de hiç kimseye söz etmedik epey bir süre, büyük mutluluğumuzu hiç kimseyle paylaşmadık. Ama Nevin’in mutluluğuna gölge düşüren bir şey vardı: <em>Serencam’</em>ın yemek masasının üstünde durmasından, bunun sonucu olarak ikide bir yerinden kaldırılmasından rahatsız oluyor, boyutlarına ve değerine yaraşır özel bir yeri olsun istiyor, isteğinin gerçekleşmesi için de tüm mücevherlerini satmaya hazır olduğunu eklemeyi unutmuyordu. Doğrusunu söylemek gerekirse, ilk günlerde her söyleyişinde gülüyordum, sonra, bunu gerçekten çok istediğini görünce ben de kararımı verdim.</p>

  <p>“Sen hiç merak etme, sevgilim, Selami Harici beyin oğlu bir değil, beş kitaplığın da altından kalkar”, dedim.</p>

  <p>Sonra sordum, soruşturdum, Egemen beyden bile görüş aldım, sonunda İstanbul’un en yaratıcı marangozlarından birini: İshak ustayı buldum. Geldi, önce kitabımıza baktı, sonra yalnız salonu değil, tüm evi ve eşyalarını uzun uzun gözden geçirdi, arkasından da salonun penceresiz duvarının ortalarında, döşemeden tavana kadar uzanacak koca bir dolap çizdi. Alt bölümleri kapalı, üst bölümleri açık ve yaklaşık otuz santim derinliğinde bir kitaplık özellikleri taşıyor, orta bölüm hem yukarıdan, hem kapaklı bölümlerin üst yanından, yetmiş beş santim uzunluğunda, iki buçuk santim kalınlığında açık renk ve tek parça bir tahtayla üç bölümü birbirine bağlıyor, yukarıdaki bağlama tahtasının orta yerinde bir lamba yuvası yer alıyordu. Ortada, kapaklı bölümler arasında boş bırakılan yere bir iskemle çizdi, istenince camla kapatılıp istenince açılabileceğini söylediği orta bölümün yaylı bir düzenek yardımıyla kolayca öne çekilebilecek orta tabanının üstüne de büyük bir kitap resmi oturtup taslağı Nevin’e uzattı, “Bence sizin dev kitaba böyle bir dolap yakışır”, dedi, hemen arkasından da “Ama böyle kocaman bir kitabın ikide bir yerinden çıkarılmaması gerekir; okunacaksa, yalnız burada, yani kendi yerinde okunmalı”, diye ekledi.</p>

  <p>Nevin coşkuyla elini sıktı adamın.</p>

  <p>“Çok güzel! Çok güzel! Hemen başlayalım da kitapçığımız evine bir an önce kavuşsun”, dedi.</p>

  <p>“Kitapçık” sözcüğü İshak ustayı gülümsetti. Ama görgülü adamdı, fazla belli etmedi bunu.</p>

  <p>“Peki, efendim, kullanacağımız kereste ve öteki gereçler konusunda da her seferinde görüşünüzü alacağım”, dedi.</p>

  <p>“Tamam, oldu”, dedi Nevin, sanki kendi yazdığı bir kitabın “ev”i söz konusuymuş gibi coşkuluydu.</p>

  <p>Sonraki günlerde, bebeği gibi dolabını da büyük bir sabırsızlıkla bekledi. <em>Serencam</em>’ın konutunun ve her iki yanında yer alarak tüm duvarı kaplayacak olan kitaplıkların yapımı bayağı uzun sürdü. Evimizin kapısından girdiğinde bebeğin de aileye katılmasına en fazla üç hafta vardı. Ustaların kitaplığı kurmasını coşkulu bir sabırsızlıkla izledik. En sonunda, akşama doğru, ortalık kararırken, ben <em>Serencam</em>’ı yerine yerleştirip de bölmenin lambasını yaktığım zaman, Nevin uzun olduğu kadar da derin bir sevinç çığlığı kopardı, arkasından da “Çok güzel! Çok güzel! Olmayacak gibi güzel! Bundan daha görkemlisi yapılamazdı bence!” dedi. Ben de aynı kanıdaydım doğrusu. “Evet, sevgilim, <em>Serencam’</em>a bundan daha uygun bir yer düşünülemezdi”, diye ekledim. Gerçekten de, kitabımıza ancak böyle bir dolap, daha doğrusu, böyle bir yuva yakışırdı. Kitabın kendisi de fazlasıyla görkemliydi kuşkusuz, ama insanlar onu şimdi bizim köşkün salonunda, özel yerinde değil de sıradan bir ortamda görseler, aynı hayranlığı duyarlar mıydı, hiç sanmıyordum. Şimdi özel ışığının altında çok daha bir görkemli görünüyor, dolabın, hatta tüm salonun odağıymış gibi bir izlenim uyandırıyordu. Sonraki günlerde, babamın öteki kitaplarını da getirip yeni kitaplığımıza yerleştirmemizden sonra, salona daha bir canlılık, daha bir sıcaklık geldi sanki. Ama, belirttiğim gibi, kitaplığın, hatta tüm salonun odağını <em>Serencam</em> oluşturmakta, geri kalan her şey onun büyüklüğünü ve benzersizliğini vurgulamak için oradaymış gibi bir izlenim uyandırmaktaydı: kapıdan girenler önce <em>Serencam</em>’ı görüyor, bir kez gördükten sonra da gözlerini kolay kolay ayıramıyorlardı ondan. Hiç unutmam, evimize ilk kez gündeliğe gelen Hatice hanım “Allah’ım, büyük Allah’ım, senin hikmetinden sual olunmaz. Böyle böyük, böyle gözel bir <em>Kuran-ı kerim</em> görmemiştim ömrümde, şükürler olsun, bunu da nasip ettin bana”, demiş, sonra da önüne diz çöküp dua etmeye başlamıştı.</p>

  <p>Biz de daha çok burada, yeni kitaplığın karşısında oturmaya başladık. Ama, şaşırtıcı bir şey, daha önce, buraya konulduğunda kitabımız anlaşılır olacakmış gibi bir duyguya kapılmış olmamıza karşın, görünümü bozmaktan mı, düş kırıklığına uğramaktan mı korkuyorduk, nedir, şimdi değil onu açıp okumak, elimizi bile sürmüyorduk nerdeyse. <em>Serencam</em> okunmak için değil de bakılmak için yazılmıştı sanki. Nevin’e de söyledim bunu. O da, yüzünde varla yok arası bir gülümseme, gözlerini kitabımıza dikip düşündü bir süre, “Evet, sevgilim, evet, neden olmasın?” diye mırıldandı. “<em>Serencam</em>’ı yalnızca görmek de zenginleştiriyor insanı, bir resim, bir heykel gibi”.</p>

  <p>Ne olursa olsun, salonun yeni düzeninden de önemli bir sorun vardı önümüzde: her dakika Nevin’in doğum sancısı başlayabilirdi. İkide bir sözü doğacak çocuğumuza getiriyor, oğlan mı, kız mı olacağından saçının rengine, gideceği okuldan seçeceği uğraşa, hatta eşe kadar el atmadık konu bırakmıyorduk. Sabırsızlıkla beklediğimiz gün de geldi sonunda: Nevin hem kocaman, hem çok güzel bir oğlan doğurdu. Adını önceden kararlaştırmıştık: oğlan olursa Lami, kız olursa Lamia koyacaktık, oğlan oldu, Lami koyduk. Ben de yıllardır bir kez olsun dokunmadığım Leica’yı yeniden elime aldım, oğlumuzun her bakışını, her devinimini fotoğraflarla saptamaya başladım.</p>

  <p>Nerdeyse aynı bahçenin içinde oturmamıza karşın, biz fazla gidip gelmezdik birbirimize, ama önemli günlerde, yani ölümlerde, doğumlarda, bayramlarda şaşmaz bir biçimde bir araya gelirdik. Bu kez de öyle oldu. İki ağabeyim ve eşleri, Müşfika ve kocası, Müştak ağabeyimin kızı Nuray, Müşfika’nın oğlu Tarık da Nevin’i ve oğlumuzu görmek üzere doğumdan en fazla üç saat sonra doğumevine dolmuşlar, Nevin’in odasını bir çiçek bahçesine dönüştürmüşlerdi. Görünüşe bakılırsa, iki büyük yitiğin ardından, Harici’lere yeni bir üye katılması hepsini sevindirmişti. Bebeği görünce hayranlık çığlıkları kopardılar, “Tanrım, ne güzel bebek bu!” diye haykırdılar, hemen aynı anda da nazar değmesin diye parmaklarının dışıyla en yakın tahtaya vurmayı unutmadılar. Ama bebeği bir de evde görmeye geldiklerinde gözlerinin ilk dikildiği şey kitaplık ve <em>Serencam</em> oldu. Daha önce <em>Serencam’</em>ı her görüşünde suratını asan, <em>Serencam</em>’a ilişkin her sözümüzü ağzımıza tıkayan Müştak ağabeyimiz bile, onu yeni ortamında, kitaplığın orta bölümünde tek başına ve ak bir ışık altında görünce, “Aman, Tanrım, şuna bakın, ne kadar güzel!” demekten kendini alamadı. Ötekiler de üç aşağı beş yukarı aynı tepkiyi gösterdiler. Sonra, dakikalar geçtikçe, kardeşlerimiz ve yengelerimiz bu boyutlarda bir kitabın ancak tüm bir yaşamın kitabı olabileceğinde birleşiyor, böyle tüm bir yaşamın kitabını yazabilmek için de insanda benzersiz bir kararlılık, benzersiz bir dayanma gücü, benzersiz bir sanat ve düşünce birikimi bulunması gerektiğini ileri sürüyor, babamızın ölümünden önce kendisini eleştirmek, hatta aşağılamak amacıyla anlattıkları birtakım ayrıntıları şimdi de büyük tutkusunun kanıtları olarak değerlendiriyorlardı. Bizim beş yıldan sonra bulduğumuz çocuk da, çocuğu doğurmuş olan anne de, saatler de unutuluveriyordu <em>Serencam</em>’ın yanında.</p>

  <p>Hemen her zaman olduğu gibi, bu toplantıya da son noktayı Müştak ağabeyimiz koydu.</p>

  <p>“Neyse, açıkça görülüyor ki babamızın en değerli kalıtına sen kondun, Müşfik’çiğim”, dedi. “Her zaman şanslı bir çocuktun, babam da, annem de en çok seni severdi. Kitabı sende olduğuna göre, Selami bey yattığı yerde de hoşnuttur. Ama biz kardeşlerin bu kitabı her düşünüşümüzde içimizi çekeceğiz; bunu da unutma”, dedi.</p>

  <p>Gülümsemekle yetinmek istedim, ama tutamadım kendimi.</p>

  <p>“Ama hiçbiriniz istememiştiniz onu, uğursuz olduğunu söyleyip duruyordunuz”, dedim.</p>

  <p>Müştak ağabeyim yapmacık bir biçimde içini çekti.</p>

  <p>“Bu konuda ne kadar yanıldığımızı yalnızca kitabın görkemi değil, senin dört kiloluk tosun da açıkça gösteriyor, sevgili kardeşim”, dedi.</p>

  <p>Öteki kardeşlerimle eşleri de başlarıyla onayladılar Müştak ağabeyimizin gözlemini.</p>

  <p>Bense, mantık açısından bakıldığı zaman, insanların sözlerine ve davranışlarına akıl erdirmenin çok zor olduğunu düşündüm. Ne olursa olsun, o anda, kapının eşiğinde, “Benim size bıraktıklarımı verin, kitabı alıp götürün, ne yaparsanız yapın”, diyecek olsam, önce bayram ederler, sonra da gırtlak gırtlağa gelirlerdi belki.</p>

  <p>“Evet, dört kardeşin en şanslısı benim, burası kesin”, dedim.</p>

  <p>Hiçbirinden ses çıkmadı, yalnızca suratlarını astılar. Anlaşılan, kendileriyle alay ettiğimi sanıyorlardı.</p>

  <p>Belki de haklıydılar. Ama kapıyı kapatıp Nevin’in yanına dönmemden sonra bir düşüncedir aldı beni. Bizimkilerdeki bu tutum değişimini anlamakta zorlanıyordum. Maçka’dan denize bakan koca bir daireye mal olduğu, üstelik, biraz da bu yüzden, adı uğursuza çıktığı için görmek bile istememişlerdi bu kitabı. Oysa şimdi üzerinde hiçbir işlem yapılmamış, değerine hiçbir değer eklenmemiş olmasına karşın, yalnızca güzel ve özel bir yere konulduğunu, dolayısıyla birilerince değerli bulunduğunu gördükten sonra, ona bakmaya doyamıyor, böylesine değerli, böylesine güzel bir nesneyi elden kaçırdıkları için üzülüyor, uğurlu olduğunu söylüyorlardı. Kısacası, eskiden bildiklerinin tam tersine dönüştürüyorlardı onu. Gene de bizimkilerin ona annemle babamın verdiği değeri verdiklerini söylemek zordu. <em>Serencam’</em>ı öncelikle bir nesne olarak görüyor, büyüklüğünden ve yer aldığı ortamdan dolayı, özellikle de biz ona değer verdiğimiz, onun için küçümsenmeyecek bir masrafa girerek böylesine görkemli bir dolap yaptırttığımız için değerli buluyorlardı. Düşünsel ve yazınsal bir değeri var mıydı, yok muydu, orasını biz de pek bilemiyorduk doğrusu, ama, göründüğü kadarıyla, kitabın bu yanı hiç mi hiç ilgilenmiyordu bizimkileri. Onlar işin başında da <em>Serencam’</em>ın bu yanı üzerinde hiçbir zaman durmamışlardı.</p>

  <p>Ne olursa olsun, şimdi ona daha çok değer veriyor, kendi değer ölçütlerinin de kitabın gerçek değerinin karşılığı olduğuna inanıyorlardı. Daha da ilginci, dün olduğu gibi bugün de yapıtın içeriğini önemsemiyor, açıp şöyle birkaç sayfasını okuma çabasına girişmiyor, <em>Serencam</em>’ı tümüyle görüntüsüne ve bulunduğu ortama indirgemek pahasına, onu yalnızca nesne olarak görmekte dayatarak karşısına oturup dakikalarca bakıyor, görüntüsünden güzelduyumsal bir tat aldıklarını da açıkça belli ediyorlardı. Bu yüzden olacak, birbirlerine ancak önemli günlerde gitmeyi sürdürmelerine karşın, o günden sonra bizim eve oldukça sık gelmeye başladılar. Bir gerekçeleri de yok değildi: kendilerinin artık küçük çocukları olmadığından, Lami’yi sevmeye geldiklerini söylüyor, sözlerini inandırıcı kılmak için de hiçbir zaman elleri boş gelmiyorlardı. Böylece Lami’nin odası bir oyuncakçı dükkânına dönmüş, giysi dolabı da tıka basa dolmuştu. <em>Serencam</em>’a duydukları ilgiyi gizlemeye çalıştıkları da yoktu artık. Müştak ağabeyim, hemen her gelişinde, özel dolabının karşısına oturup kitabı bir süre seyrettikten sonra, şaşmaz bir biçimde bana dönüyor, “Sen yok musun, sen? Nasıl da bilirsin işini! Yağdan kıl çeker çekip aldın koca kitabı elimizden!” diye yineliyordu. Bu kadarla kalsa, gene iyi, ama kalmıyordu: sorun karşılıklı bir uzlaşmayla çözülmüşken, gerek o, gerek öteki kardeşlerim babalarının en değerli anısını görmeyi doğal bir hak olarak değerlendiriyor, bunu da açıkça belli ediyorlardı. Biz de kendilerine hak vermiyor değildik doğrusu. Ne olursa olsun, gerek ben, gerek Nevin, ağabeylerimizi de, Müşfika’yı da severdik. Sıkışık durumda da olsak, böyle sık sık kapımızı çalmaları hoşumuza gidiyordu, daha da güzeli, bu beklenmedik ilgiyi bize tanıdıkları bir ayrıcalık olarak görmeye başlıyor, bundan da sevinç duyuyorduk. Öyle sanıyorum ki oğlumuz da çok hoşlanıyordu bu ilgiden. Daha altı, yedi aylıkken bile, adlarıyla olmasa da yüzleriyle tanıyordu onları, sevilmekten, kucaktan kucağa gitmekten hoşlandığı da açıktı.</p>

  <p>Müşerref ağabeyim kitabı göstermek için iki gün sonra bir ozan arkadaşını getirip getiremeyeceğini sorduğu zaman da bir dakika bile duralamadan bunda bir sakınca görmediğimizi söyledik. Adamcağızın sakınılacak bir yanı da yoktu ayrıca, gözlüğünün kalın camlarının ardından herkese ve her şeye dost dost gülümser gibiydi. Kitaba bir süre baktıktan sonra da “Dokunmamda bir sakınca var mı?” diye sordu.</p>

  <p>“Hayır, yok”, dedik.</p>

  <p>O zaman, teşekkür ederek dolabın özel iskemlesine oturup altlığı kendine doğru çekerek okşar gibi dokundu <em>Serencam’</em>a, büyük bir özenle açtı, ilk birkaç sayfasını büyük bir dikkatle gözden geçirdi, sonra bana döndü.</p>

  <p>“Hiç not mot almadan birkaç sayfa okumama izin var mı?” diye sordu.</p>

  <p>“İzin sizin, efendim”, dedim.</p>

  <p>Gene teşekkür etti, hemen arkasından da okumaya girişti. Oldukça uzun bir süre, hiç başını kaldırmadan, nerdeyse soluk bile almadan okudu. En sonunda, başını kaldırıp bizlere gülümsediğinde en az yedi sekiz sayfa okumuş olması gerekirdi. Gözlerini tavana dikerek derin derin soludu, sonra Müşerref ağabeyime döndü.</p>

  <p>“Benim görüşümü sorarsan, çok uzun ve çok derin bir şiir karşısındayız, Müşerref’çiğim, derin mi derin, aynı zamanda da dost bir şiir; bildik bir yerlere götürüyor insanı, ‘Ben buralardan daha önce de geçmiş olabilirim’, dedirtiyor, hele ilk tümcesi; ilk tümcesi öyle anlamlı, öyle özlü ki hayranlıktan donup kalıyorsun”, dedi, öyle dalıp gitti ya da donup kaldı bir süre, sonra birden bana döndü, “Evet, böyle, Müşfik beyciğim, döne döne okumak gerekir bu yapıtı, çünkü döne döne yazılmış”, diye ekleyip gözlerini tavana dikti.</p>

  <p>Müşerref ağabeyim de başıyla onayladı bu gözlemi. Ama adam ne demek istiyordu, döne döne nasıl yazılırdı bir kitap, döne döne okumak nasıl bir şeydi, anlamak olanaksızdı. Sorduğum zaman da açık bir yanıt vermedi bana, çenesiyle kitabı gösterdi bana, derin derin içini çekerek “Bence her şey orada yazılı, efendim”, demekle yetindi, sonra gözlerini gene tavana dikti, “Okumasını bilenler için elbette”, diye ekledi. Ama kendisi okumasını bilenlerden miydi, değil miydi, okuduklarından bir şeyler anlamış mı, anlamamış mıydı, anladıysa ne anlamıştı? <em>Serencam</em>’ın ilk satırları neden “Ben buralardan daha önce de geçmiş olabilirim” dedirtiyordu? Bu konuda da herhangi bir açıklamaya girişmedi.</p>

  <p>Ne olursa olsun, Müşerref ağabeyimin aynı zamanda tarihçi olan bu tuhaf ozan arkadaşını getirmesi yaşamımızda yepyeni bir dönemin başlangıcı oldu.</p>

  <p>Evet, böyle, şimdi Müştak ağabeyim de, Müşfika da, eniştemiz de kendi meraklı dostlarını getiriyorlar, böylece, bizi en az haftanın iki günü hiç mi hiç tanımadığımız birtakım konukları ağırlamak zorunda bırakıyorlardı. Tüm gelenler de yapıtın boyutları, cildinin ve kâğıdının niteliği karşısında şaşkınlık ve hayranlıklarını belirtiyor, böyle benzersiz bir kitabımız olduğu için bizi gönülden kutluyorlardı. Kimileri de bizden kâğıt kalem isteyip kitabın, özellikle de kitaplığın resmini çiziyor, “Biz de epey bir zamandır buna yakın bir şey yaptırtmayı düşünüyorduk”, diyerek bizim İshak ustanın adını ve adresini soruyor, en sonunda çaylarını ya da kahvelerini içip giderken de coşkuyla teşekkür edip bizimle ve, sanki baştan sona ve sonsuz bir tat alarak okumuşçasına, kitabımızla geçirdikleri güzel dakikaları hiçbir zaman unutmayacaklarını söylüyorlardı.</p>

  <p>Bizse saniyesinde unutmak istiyorduk hepsini, çünkü, Lami’nin neden olduğu uykusuzluğa bir de meraklı dost ağırlama çabası eklenince, Nevin bayağı yoruluyor, arada bir, burnundan soluyarak “Bıktım artık! Ev müzeye döndü; bir de kapımıza açılış ve kapanış saatlerini yazsak iyi olacak!” diye söyleniyordu. Bizimkilerse, kitabın ve kendisini bütünleyen kitaplığın bir yerde kendilerinin de malı sayılabileceğini düşündüklerinden olacak, meraklı tanıdıklarını bizim evde ağırlamayı çok doğal buluyor, şimdi, yakın dostlarından sonra, yakın dostlarının dostlarını da bizim eve çağırarak babamızın başyapıtını göstermekte bir sakınca görmüyorlardı. Bir an geldi, ben de <em>Serencam’</em>ı herkesin hayran kaldığı kitaplıkla birlikte, annemin gözlerini yumduğu müştemilata taşımanın daha iyi olup olmayacağını düşünmeye başladım. Ama Nevin bizimkilerin amacının da büyük olasılıkla bu olduğunu, yani bize Lami’mizi getirmiş olan bu uğurlu kitabı elimizden almaya çalıştıklarını söyledi, ben de düşüncemden vazgeçtim ister istemez, “Peki, dişimizi biraz daha sıkalım”, dedim.</p>

  <p>Dişimizi biraz daha sıktık.</p>

  <p>En sonunda, eniştemiz İhsan beyin çok saygın, çok zengin ve çok şişman olduğunu söylediği bir adamın da <em>Serencam</em>’ı görmeye gelmesinin ardından çözdük sorunu.</p>

  <p>Adam, daha ilk dakikalarda, sorunu kökünden çözmek için geldiğini belli etti bize. Kitabı yerinden çıkararak ellerinde bir güzel tarttı, sonra cildini, kâğıdını, yazılarını bayağı alıcı bir gözle inceledi, sonra da, kırk yıllık bir dost gibi elini omzuma koydu.</p>

  <p>“Bu kitabın sözünü çok duymuştum. Gerçekten çok özgün ve çok değerli bir yapıt olduğu anlaşılıyor”, dedi. Arkasından da damdan düşer gibi, “Çekimi de cebimde getirdim, fiyatta anlaşabilirsek, hemen bugün alabilirim”, diye ekledi.</p>

  <p>Elimde olmadan güldüm. Bu kitabın bize babamızdan kalan en değerli anı olduğunu, onu satmayı düşünmenin bile babamıza saygısızlık olacağını söyledim. Ama adam “Biz bu ağızları biliriz”, dercesine bıyık altından gülümsemeye başladı.</p>

  <p>“İki yüz bin dolara ne dersiniz?” diye sordu.</p>

  <p>“Size söyledim, efendim, kitabımız satılık değil”, dedim.</p>

  <p>Sanki işitmedi.</p>

  <p>“Beş yüz bin”, diye bastırdı, “beş yüz bin yeşil dolar, hem de peşin”.</p>

  <p>Güldüm.</p>

  <p>“Sanırım, söylediğimi işitmediniz, efendim”, dedim yüksek sesle.</p>

  <p>Yanıtlarımı işitmemekte dayatarak dokuz yüz elli bin dolara kadar çıktı bizimki, daha da çıkacak gibiydi, ama daha fazla bekleyemedim, çok iri, çok da şişman olmasına karşın, kolundan tutup kapıya doğru sürüklemeye çalıştım adamı.</p>

  <p>“Çek git, bir daha da buralarda görünme!” dedim.</p>

  <p>Kapıyı bir tekmeyle kapatıp döndüğümde, Nevin şaşkınlık içindeydi.</p>

  <p>“Adama neden böyle davrandın?” diye sordu.</p>

  <p>Bana öyle geldi ki bizim Nevin adamın fiyatı olmayacak bir biçimde yükseltmesi durumunda dayanamayıp boyun eğmekten korktuğum için böyle davrandığımı düşünmekteydi.</p>

  <p>“Düşündüğün nedenle değil”, dedim.</p>

  <p>O da hemen anladı ne düşündüğümü.</p>

  <p>“Hayır, canım, senin sandığın değildi düşündüğüm. Bu adamı seninkiler çok büyük bir olasılıkla bu amaçla göndermiş olabilirlerdi, benim düşündüğüm buydu”, dedi.</p>

  <p>Başımı önüme eğdim.</p>

  <p>Aynı günün akşamı, Müştak ağabeyime gittim, bundan böyle bize gönderecekleri kişilerin hiçbirini kapıdan içeri almayacağımızı söyledim. O da tam bir gerginlik aşamasına geldiğimizi gördü, korktuğum kadar da kötü karşılamadı kararımızı.</p>

  <p>“Yüzde yüz haklısın, Müşfik’çiğim. Kitap senin. Üstelik, biz de ölçüyü kaçırdık, kim kitabı görmek istediğini söylediyse, iznini bile almadan sana yolladık hemen”, dedi, derin bir soluk aldıktan sonra da “Ama bizleri de hoş görmen gerekir, babamızın kitabına bu kadar ilgi duyulması hoşumuza gidiyordu. Neyse, gören gördü artık. Görmemiş olanlar da görmeyiversin”, diye bitirdi.</p>

  <p>Büyük kardeşimiz kararımızı böyle karşılayınca, Müşerref ağabeyimle Müşfika da anlayışla karşıladı kararımızı, “Tamam, kimseyi getirmeyiz bundan böyle, ama bizim babamızın kitabını zaman zaman görmemize izin verirsin herhalde”, dediler. Evimin kendi evleri olduğunu söyleyerek yatıştırdım onları. Ben de, Nevin de bayağı rahat ettik bundan sonra. Artık yürüyüp koşmaya, yarım yarım da olsa konuşmaya başlayan oğlumuza daha çok zaman ayırabiliyorduk.</p>

  <p>Ama evimize kardeşlerimiz göndermeden ya da biz çağırmadan gelen ve hiç mi hiç istemesek bile kendilerine kapımızı açmamız gereken konuklar da çıkabileceği usumuza gelmemişti. Sıkı mı sıkı bir sıkıyönetim döneminde, sıkıyönetim komutanının sokağa çıkma yasağı koyduğu bir pazar günü, usumuza gelmeyen başımıza geldi: daha sabahın yedi buçuğunda giriş kapısının zili uzun uzun çalınıp da düğmeye bastığımız anda dört beş polis birden şaşırtıcı bir hızla içeriye daldı. Biri de önceden düşünüp kararlaştırmış gibi hemen yukarı kata çıktı, gördüğü ilk şeyse, kolaylıkla kestirilebileceği gibi, özel dolabında uyuklamayı sürdüren <em>Serencam</em> oldu.</p>

  <p>“Komiserim, komiserim, buraya gelir misiniz?” diye seslendi. “Burada öyle bir şey buldum ki olacak gibi değil, kim görse dudağı uçuklar!”</p>

  <p>Komiserle birkaç polis hızla yukarıya çıktılar, biz de arkalarından geldik. Adamlar <em>Serencam</em>’ın önünde toplanmışlar, hemen silaha davranmaya hazır bir biçimde, büyümüş gözlerle şaşkın şaşkın bakıp duruyorlardı. Kitabın kaşla göz arasında bir düşman askerine dönüşerek üzerlerine atılmasından kuşkulanıyorlardı sanki. Komiser bana döndü, parmağıyla <em>Serencam</em>’ı gösterdi.</p>

  <p>“Bu... bu... bu ne?” diye sordu.</p>

  <p>“Kitap, efendim. Adı da, görüyorsunuz, hem üstünde, hem sırtında yazılı”, dedim.</p>

  <p>Üst kata ilk çıkan polis araya girdi.</p>

  <p>“Siz o üstündeki ada bakmayın, komiserim, hepsinin en kocamanı, hepsinin piri bu, iyi ki girdik bu eve”, dedi.</p>

  <p>Adamın ne demek istediği belliydi: <em>Das Capital</em>’i kıskıvrak yakaladığını sanıyordu, ama komiser “pir” sözcüğünü yanlış mı yorumladı, nedir, bu eve ilk kez gelen birçok insan gibi “Evet, bu kocaman kitap da ne? <em>Kuranı kerim</em> mi?” diye sordu. “Evet, efendim, <em>Kuran</em> desem”, böyle kocaman bir <em>Kuran’</em>ı bulunan bir evde herhangi bir yasak nesne bulunmayacağını düşünerek çıkıp giderlerdi belki de. Ama ben “<em>Kuran</em> mı desem, yoksa <em>Kuran tefsiri</em> mi?” diye duralarken, Nevin “Hayır, efendim, <em>Kuran</em> değil, babamızın kitabı”, deyince, iş karıştı, komiser beyin kaşları çatılıverdi hemen.</p>

  <p>“Peki, ne yazıyor bunun içinde?” diye sordu.</p>

  <p>“Her şeyden söz ediyor biraz, bir felsefe kitabı, yani öyle bir şey”, dedim.</p>

  <p>Komiser kaşlarını çattı hemen, ama dalgasını da geçti kendince:</p>

  <p>“Felsefe, ha! Anlaşıldı, peder bey solaçık oynarmış demek!” deyip bir kahkaha attı. Sonra da “Üzgünüm, ama biz sevgili yurttaşlarımızı her türlü musibetten korumakla görevliyiz: bu lenduhayı burada bırakamayız”, diye ekledi.</p>

  <p>“Komiser bey, bu kitabın adı <em>Serencam</em>”, dedim.</p>

  <p>Komiser bey kaşlarını çattı, ters ters baktı.</p>

  <p>“Benim adım da Mustafa”, dedi.</p>

  <p>“Ben bu kitabın sağla da, solla da hiçbir ilgisi bulunmadığını söylemek istemiştim, efendim”, dedim. “Yazarı da yaşamının hiçbir evresinde böyle şeylerle ilgilenmedi”.</p>

  <p>Şapkasını çıkarıp <em>Serencam</em>’ın üstüne koydu, sonra da parmağıyla gösterdi.</p>

  <p>“Sen bunları bana değil, şu arkadaşa anlat, dostum”, deyip bir kahkaha attı. “Kalıbından da belli, kızıl kominis kitabı bu. Şu İstanbul’un tüm kitaplıklarını dolaşsan, böyle bir lenduha bulabilir misin? Hayır, bulamazsın. Bu kerpici babam da okusa kominis olur”.</p>

  <p>Kendimi tutamadım, bayağı güldüm o zaman.</p>

  <p>“Komiser bey, insanlar bunu okuyarak komünist olacaklarsa, ancak altmışlarında, yetmişlerinde komünist olabilirler”, dedim.</p>

  <p>Sanırım, söylemek istediğimi anlamadı.</p>

  <p>“Sen bunları külahıma anlat, dostum”, deyip az ötesinde dikilen uzun boylu polise döndü, “Ahmet, al şu gâvur ölüsünü de şöyle güzel bir tutanak hazırla”, dedi, sonra da suratını buruşturarak öteki kitaplar üzerinde dolaştırdı gözlerini, “Olur şey değil, bu oda kitap kaynıyor, koca bir duvar silme kitap”, dedi, yaklaşıp yakından baktı, bir ikisinin adını hecelemeye çalıştı, “Hem de çoğu gâvurca”, diye ekledi.</p>

  <p>Yanındaki çok bilmiş polis bir kahkaha attı.</p>

  <p>“Solculuğun tam göbeğine düşmüşüz, komiserim”, diye onayladı. “Adamlar boşuna seçmemişler bu tepeyi!”</p>

  <p>“Evet, yüzde yüz haklısın”, dedi komiser, sonra bana döndü, kendisini izlememi belirtti eliyle. Artık beni bir sanık gibi gördüğünü açıkça belli ediyordu. Yan odada da üç koca duvarın silme kitapla dolu olduğunu görünce, sanık niteliğimize bir de salaklığı ekledi. Raflardan gelişigüzel birkaç kitap çekip aldı, üzerlerindeki yazılara şöyle bir baktıktan sonra, adlarını bile okumadan sol yanındaki küçük masanın üstüne fırlattı.</p>

  <p>“Bunlar ne böyle?” dedi tiksinmiş gibi.</p>

  <p>“Kitap, efendim”, dedim.</p>

  <p>“Orasını biz de biliyoruz, hangi dilde yazılmış?” dedi.</p>

  <p>“Çoğunluğu fransızca, efendim; ingilizce ve türkçe olanlar da var”, dedim.</p>

  <p>“Peki, ne kitabı bunlar?” diye sordu.</p>

  <p>“Yüzde doksanı felsefe kitabı, gerisi de deneme, roman, inceleme gibi şeyler, rahmetli babamın kitapları”, dedim.</p>

  <p>Komiser bey tiksinmiş gibi yüzünü buruşturdu.</p>

  <p>“Felsefe, roman, deneme, inceleme minceleme, başka bir şey bilmez bunlar, bir de utanmadan vatanla, milletle dalga geçerler”, diye söylenerek solundaki rafa gitti, oradan da dört beş kitap çekip masanın üstüne attı gene.</p>

  <p>“Bunlar nece peki?” diye sordu.</p>

  <p>Eğilip baktım.</p>

  <p>“Hepsi de fransızca, efendim”, dedim.</p>

  <p>“Hepsi de felsefe mi?”</p>

  <p>“Evet, felsefe, efendim”.</p>

  <p>Gene tiksinmiş gibi yüzünü buruşturdu.</p>

  <p>“Felsefe! Evet, felsefe! Din, iman, vatan, millet olacak değil ya!” diye homurdandı, sonra tutanağın hazırlanmakta olduğu odaya yöneldi. Ben de kendisini izledim. Hiçbirinin hem kocaman, hem kırmızı <em>Le Capital</em> ciltlerinin ayrımına varmadığını düşünerek rahatlamaya çalıştım. <em>Serencam</em>’ı ilk gören polis hâlâ tutanağını yazıyor, üç polis de <em>Serencam</em>’ın başında söyleşiyordu. Öyle anlaşılıyordu ki onlar için <em>Kuran</em> dışında her kitap kuşkuluydu, ama bizimkinin alışılmadık boyutları kuşkuyu kat kat artırıyor, onu kesin bir suç aracı, bizi de kesinlikle suçlu, yani komünist durumuna düşürüyordu. Babamızın kitabının komünizmle de, herhangi bir siyasal akımla da ilgisi bulunmadığını, bir felsefe ve edebiyat kitabı olduğunu anlatmayı bir kez daha denemek istedim. Polislerin başı büsbütün sinirlendi o zaman, “Hem felsefe kitabı diyorsun, hem de komünizmle ilgisi bulunmadığını söylüyorsun. Sen bizi salak mı sandın?” diye gürledi. Kitaba ilişkin yazıları sakladığım dosyayı getirip önüne koydum. Bir ikisine şöyle bir göz attıktan sonra elinin tersiyle itti dosyayı, “Gördüm, gördüm, ne menem bir şey olduğu bunlardan da belli. Doğru dürüst bir kitap olsa hem gâvurlar, hem bizim solcular bu kadar överler miydi bunu?” deyip nerdeyse tamamlanmış olan tutanağı okumaya girişti.</p>

  <p>Durum umutsuz görünüyordu: <em>Serencam</em> elimizden gidecek, belki hiçbir zaman da yerine dönemeyecekti. Bereket, adamların bizim yuvarlak masanın başında tutanağı imzalamak üzere oldukları bir sırada, kapımız bir kez daha çalındı. Açtık, birkaç polis daha daldı içeriye. Bizimkiler yeni gelenleri görür görmez ayağa fırladılar. Hemen sonra da yapmakta oldukları işlemi anlattılar. Yeni gelenlerin başı olduğu anlaşılan kır saçlı polis kitaba şöyle bir baktı, kapağındaki yazıları okudu, sonra iki eliyle kaldırıp tarttı, sonra gene masanın üstüne koyup karıştırdı bir süre, sonra dosyadaki kesiklerin birkaçının başlıklarını okudu, sonra artık yalnızca imzaları bekleyen tutanağı alıp şöyle bir göz attı, sonra da hiçbir şey söylemeden ağır ağır yırtıp küçücük parçalara ayırarak masanın üstüne bıraktı, sonra bana döndü.</p>

  <p>“Bu kitap sizin mi? Yani siz mi yazdınız?” diye sordu.</p>

  <p>“Hayır, efendim, babamın kitabıdır”, dedim.</p>

  <p>Hiçbir şey söylemedi, yüzünde de en ufak bir kızgınlık, en ufak bir üzüntü izi belirmedi, adamlarına döndü, “Hadi, gidiyoruz”, dedi. Önde kendisi, arkada ötekiler, tek sözcük söylemeden çıktılar kapıdan, ama polislerin başı merdivenin başına kadar gelmişken geri döndü, elini omzuma koydu.</p>

  <p>“Beni dinlerseniz, bu kitabı böyle hep göz önünde tutmayın; her zaman başımıza bir dert açabilir, burası Türkiye”, dedi.</p>

  <p>“Bu evde böyle bir kitap bulunduğunu tüm dünya biliyor, efendim; yerli ve yabancı basında çıkmış onlarca yazıyı siz de gördünüz”, dedim.</p>

  <p>Tuhaf bir biçimde gülümsedi.</p>

  <p>“Siz o yazılara hiç güvenmeyin, efendim. Her gün yüzlerce, binlerce şeyden söz ediliyor basında; okusan da unutuyorsun. Ben de bu kitap konusunda bir şeyler okumuş olabilirim, ama varlığının ayrımına ilk kez bugün vardım. Siz gene de alın önleminizi. Özellikle sıkıyönetim dönemlerinde”, dedi.</p>

  <p>“Sağ olun, efendim, öğüdünüzü tutacağız”, dedim.</p>

  <p>“Hadi, hoşçakalın”, deyip merdivene yöneldi.</p>

  <p>Önde o, arkada ötekiler, inip gittiler. Biz de derin bir soluk aldık. Masanın üstündeki minicik tutanak parçalarını toplayıp bir zarfa koyarak <em>Serencam</em> dosyasına yerleştirmeyi de unutmadık. Ama, yeriyle öyle bir bütünleşmişti ki, biz de onu burada görmeye öylesine alışmıştık ki, kurtarıcımızın haklı olduğunu, ikide bir yinelenen bu sıkıyönetim dönemlerinin birinde elimizden alınıp götürülebileceğini, hatta gözümüzün önünde yakılabileceğini bilmekle birlikte, öğüdüne uymaya gönlümüz elvermedi bir türlü.</p>

  <p>Bundan sonra da kapımızı çalan yabancı olmadı uzun süre.</p>

  <p>Şimdi artık yalnızca bizimkiler, Nevin’in ve benim sayıları pek de fazla olmayan dostlarımız uğruyordu evimize, bir de, arada sırada, gazeteciler geliyor, bizimle babamız ve kitabı konusunda söyleşiler yapıyor, kitabın, babamın ve bizim resimlerimizin eşliğinde yayımlıyorlardı. Çok seyrek olarak yabancı gazetecilerin de geldiği oluyordu. Son olarak gelen bir İngiliz gazeteci bana ve Nevin’e sanattan politikaya, her konuda hiç söylemediğimiz şeyler söyletti, özellikle de babamın <em>Serencam</em>’ı en erken elli yıl sonra, geleceğin insanlarının anlayabileceğini düşündüğünü, kitabı tek olarak bastırıp iyeliğini en küçük oğluna bırakmasının nedeninin de bu olduğunu söylediğimizi yazdı, yazı yerli ve yabancı basında büyük ilgi uyandırdı. Ama bizim ağzımızdan çıkan bir tek gerçek vardı, o da ben, kardeşlerim ve eşleri de içinde olmak üzere, <em>Serencam’</em>ı hiç kimsenin bütünüyle okumadığı, bir de yapıtı dizen üç ustadan birinin bu çok uzun işi bitirdikten üç gün sonra öldüğüydü. Ne olursa olsun, yaşam gittikçe çirkinleşerek sürüyor, Selami Harici beyin yapıtıysa, gerek ülke içinde, gerekse ülke dışında, bayağı geniş bir meraklı kitlesi için biçimden biçime giren bir söylen olup çıkıyordu.</p>

  <p>Onun <em>Serencam</em>’ı çok sayıda bastırmamış olmasına dostlarımız üzülürlerdi genellikle. “Tek kitap tekliğiyle güzel olabilir, ama keşke birkaç bin bastırsa da uzmanlar ve yazınseverler okusalar, şöyle doğru dürüst çözümleyip yorumlasalar, ara sıra tartışıp bildirisini açıklasalar da özgünlüğünü ortaya koysalardı”, deyip içlerini çekerlerdi. Haksız oldukları da söylenemezdi doğrusu. Ama bizim yazın ve düşün evrenimize biraz yakından bakılınca, bu iyi niyetli savın tam tersini savunmak da olanaklıydı. Şu günlerde eriştiği saygınlığı bile yitirirdi belki kitap. Özgünlüğü aykırı ve tehlikeli bulunabilirdi, eleştirmenler de alıştıklarına hiç mi hiç benzemiyor, bildiklerini yinelemiyor diye yerden yere vurabilirlerdi zavallıyı. Öte yandan, çok satılan kitapların gereğince okunup anlaşıldığını kim ileri sürebilirdi? Okunması, okuyanlarının sayısının milyonları bulması kitabın içkin değerinde neyi değiştirirdi? Bir kitabın okunması çok mu önemliydi ayrıca? Daha da önemlisi, bir kitabın çok satılmasının içinin boş olmasından kaynaklanmadığını kim söyleyebilirdi?</p>

  <p>Liseyi bitirdikten sonra hiç görmediğim yazın hastası bir sınıf arkadaşım da üç aşağı beş yukarı böyle bir şey söylemişti.</p>

  <p>İngiliz gazetecinin ülkemizin basınında bayağı ses getiren yazısını okumamdan dokuz, on gün sonra, İstiklal Caddesi’nde yürürken karşılaşmıştım onunla. Çiçek Pasajı’nda bir köşeye oturup öğrencilik yıllarımızın anıları ve sınıf arkadaşlarımızın yaşam serüvenleri üzerinde konuşarak üçer bardak bira içmiştik. Daha çok o konuşmuştu. Sonra, hesabı ödeyip kalktığımız sırada, “Seni kutlarım, Selim’ciğim, nerdeyse hepimizin yaşamını yakından izlemişsin”, demiştim.</p>

  <p>O da gülmüştü bu gözlemime.</p>

  <p>“Huyumdur, izlerim, dostum, senin pederin başyapıtı çevresinde yazılıp çizilenleri de izledim”, diye yanıtlamıştı.</p>

  <p>“Peki, benim pederin başyapıtı konusunda ne düşündüğünü öğrenebilir miyim?” diye sormuştum o zaman.</p>

  <p>Tuhaf bir biçimde gülümsemişti bizimki.</p>

  <p>“Müşfik’çiğim, başyapıtlar çağı çok, ama çok gerilerde kaldı artık. Ayrıca, seksenlik bir yazarın başyapıtlar vermesinin sık rastlanan olaylardan olmadığını da unutmamak gerekir”, demişti.</p>

  <p>Ne yalan söylemeli, biraz bozulmuştum bu yanıta.</p>

  <p>“Ama babam gençliğinde başlamıştı bu kitabı yazmaya. Burada binlerce sayfalık bir yapıt söz konusu”, diye bastırmıştım.</p>

  <p>Selim hiç etkilenmemişti.</p>

  <p>“Bu da işin tutarlılık olasılığını büsbütün azaltmıyor mu, dostum?” demişti. “Bir delikanlının başladığını bir yaşlı adam tamamlıyor. İlginç bir belgedir belki, ama böyle bir belgede düşünsel tutarlılık ve yazınsal değer aramak yanlış olur”, diye kesip atmıştı.</p>

  <p>Ben de ona bir gün bizim eve gelip <em>Serencam</em>’a şöyle bir göz atmasını önermiş, belki de elinden bırakamayıp baştan sona okuyacağını, böylece kitabın tümünü okuyan ilk insan olacağını söylemiştim. Gene tuhaf bir biçimde gülümsemişti bizimki.</p>

  <p>“Baban yazıp bitirmiş, sonra da hiç üşenmeyip bastırmış, önemli olan bu bence. Okunmuş, okunmamış, orası önemli değil; en azından onun için”, demişti.</p>

  <p>Bunun da bir anlamı vardı kuşkusuz. Evet, “Ben bu kitabı baştan sona okudum”, diyebilecek tek kişi yoktu şimdilik, ama buna karşın, belki tam da bu nedenle <em>Serencam</em> çok okundukları söylenen kitapların hiçbirinin kazanamadığı bir saygınlık, hiçbirinin erişemediği bir ün kazanmıştı dünyada, bir söylen olup çıkmıştı. Evet, böyle, insanlar “dünyanın en büyük kitabı” ya da bir “dev yapıt” diye niteleyerek bir söylen kitap niteliği kazandırıyorlardı ona, sıradanlığın, sıradan gerçekliğin dışına çıkarıyor, söylenin gerçek alanına, doğaüstüne yerleştiriyorlardı onu. Yazarından başka hiç kimsenin onu okumamış, yazarının da son biçimini almasından hemen sonra ölmüş olmasıysa, başka türlü bir yücelik ve derinlik kazandırıyordu <em>Serencam</em>’a, yirmi dört bin yedi yüz on sekiz sayfası da bu yücelik ve derinliğe tanıklık ediyordu. Şimdi Selami Harici düzeyinde bir okur çıksa da baştan sona okusaydı, okusa ve anlasaydı, belki de <em>Serencam</em> dünyayı değiştirebilecek, kurtarıcı bir güç, tüm anlamların gerçek ortamı olarak çıkardı karşımıza. Adamcağızı yarım yüzyıl boyunca tutsak edip kendini yazdırtmış, işini gördürdükten sonra da sırtından atıvermişti. Yazık ki, aynı zamanda, biraz da bizimkilerin kıskançlıkları ya da çenelerinin düşüklüğü yüzünden, uğursuz, hatta öldürücü olduğunu söyleyenler hiç de az değildi. Zaman zaman bizim Nevin bile etkileniyordu bu söylenden, ne zaman üçümüzden biri rahatsızlanacak olsa, beti benzi atıyordu zavallının.</p>

  <p>Özellikle Lami’ye hamile kalmasından sonra <em>Serencam</em>’a verdiği önem göz önüne alınınca, Nevin’in bu kuşkuları fazlasıyla saçma gelebilirdi insana. Öyleydi de. Ama kapağı açılsın, açılmasın, <em>Serencam</em> yalnızca görüntüsüyle bile birtakım söylenler üretiyordu sürekli, en azından kaynaklık ediyordu onlara. Bu durumda, yazımının yarım yüzyıl sürmüş olması, bir yandan insanoğlunun isteminin ve dayanma gücünün canlı bir örneği olarak belirirken, bir yandan da insanı kendine tutsak eden karşı durulmaz bir gücün kanıtı olarak değerlendirilmesi hiç de aykırı gelmiyordu bana. Bildirisinin bunca zamandır anlaşılamamış olmasıysa, bir yandan derinliğinin yadsınmaz kanıtı, bir başka yandan da gelecek kuşaklara seslenen ve ancak bu kuşaklarca anlaşılabilecek bir yapıt olmasıyla açıklanıyor, uzunluğu ve tek olması da bu açıklamayı güçlendiren özellikler olarak değerlendiriliyordu. İnsanlar kitabı gözleriyle şöyle bir tarttıktan sonra, ilk sayfasından okumaya girişiyor, ama en fazla iki üç sayfa okuduktan sonra durup derin bir soluk alıyor, nasıl olsa tümünü okuyamayacaklarına göre, orasından burasından dört beş tümce daha okumakla yetiniyor, ya da hiç okumadan, yalnızca dokunmuş olmak için sayfalarını çevirmekle yetiniyorlardı. Çoğu meraklılar da orasından burasından okumaya değişik tümceler okumaya girişiyorlardı. Ama her meraklı başka bir yerinden açıyordu kitabı, başka bir yerinden açıyor ve bir daha açmamak üzere de kapatıyordu. Oysa <em>Serencam</em> yaşam gibi uzun ve derin, yaşam gibi gizemliydi, bu nedenle de, başta biz çocukları olmak üzere, hiç kimse tam olarak anlayamıyordu yapıtı, ama, belli mi olurdu, belki de yakın bir gelecekte, daha nice yenilikler arasında, insanoğlu böylesine uzun kitapları bile kısa sürede okumamızı sağlayacak yöntemler ve aygıtlar da yaratırdı belki. Uzun sözün kısası, <em>Serencam</em> geleceğin kitabıydı. Yabancı yorumcular gibi yerli yorumcular da genellikle uzlaşıyorlardı bu konuda.</p>

  <p>Ne olursa olsun, insanlar anlamasalar da değerini biliyorlardı <em>Serencam</em>’ın, örneğin köşe yazarları, aydınlar, öğretim üyeleri yazılarında ve konuşmalarında sık sık anıyorlardı onu, ülkemizi onurlandıran bir yapıt olduğunda birleşiyor, özellikle herhangi bir Batılı yazar ya da gazeteciyle karşılaşınca da onlara İstanbul’da görebilecekleri en ilginç şeylerden birinin <em>Serencam</em> olduğunu söylüyorlardı. Onlar da dünyanın en büyük kitabını görüp okşadıktan, kucaklarına alıp tarttıktan sonra ülkelerinin bir dergi ya da gazetesinde izlenimlerini yazdılar mı, Türkiye’ye yeni atanan Amerikalı ya da Avrupalı bir büyükelçi ya da bir başkonsolos Kandilli’ye kadar gelerek kitabımızı görüp de gazetecilere izlenimlerini anlattılar mı <em>Serencam</em> yeniden gündeme oturuyor, habercilerimiz ve köşe yazarlarımız Türkiye’de de başyapıtlar bulunduğunu kesinleyerek düşün ve sanat dünyasında ülkemizin onurunu yücelten “dev yapıt”a övgüler yağdırıyor, bu arada, Türkiye’mizin yüzünü ağartan bu dev yapıtın hâlâ Türkiye Cumhuriyeti’nin büyük bir müzesinde, örneğin Topkapı’da değil de Kandilli gibi merkezden uzak bir yerde, özel bir konutta kalmasını sert bir dille eleştiren ya da coşkuyla savunan köşe yazarları çıkıyordu. Hiç unutmam, uğraştaşlarının alışılmış görüşlerini paylaşamayacak kadar özgün düşünceli bir köşe yazarı da bu konudaki çok güzel ve çok ilginç yazısını “<em>Serencam</em>’a dokunmayın, taş yerinde ağırdır”, diye noktalamıştı.</p>

  <p>Öyleydi kuşkusuz, taş yerinde ağırdı ve bayağı duyuruyordu ağırlığını: her hafta bir iki saygın konuk ağırlamak hem zaman, hem masraf açısından fazladan bir yüktü bizim için, konsoloslukların kokteyllerine, yemeklerine katılmak da gerek benim, gerek Nevin’in pek hoşlanmadığımız bir şeydi, ama ikimiz de bir görev sayıyorduk bunu. Ancak, istenmesi, hatta çok büyük paralar önerilmesi durumunda bile, babamızın kitabını dünyanın en büyük, en ünlü müzesine bile vermek istemezdim doğrusu, gazeteci arkadaşlara da sık sık yineliyordum bu düşüncemi. Bir müzede, diyelim ki Topkapı’da ya da Louvre’da, çok güzel bir yere de konulsa, bir yığın tarihsel nesne arasında yitip giderdi kuşkusuz, bizim evde gördüğü büyük ilgiyi görmezdi. Neden derseniz, <em>Serencam</em>’ın gördüğü benzersiz ilgi biraz da tek olmasından gelmekteydi: tüm alışkanlıkların tersine, tek olarak basılmıştı, boyutlarıyla da, cildiyle de, kâğıdıyla da tekti, salonumuzdaki kitaplıkta da bölmesinde tek başına durmaktaydı. Taş yerinde ağırdı.</p>

  <p>Şimdi <em>Serencam’</em>ı bizim için vazgeçilmez kılan çok önemli bir neden daha vardı: koca köşkte, nice eşyalar, araçlar, nice oyuncaklar arasında, biricik oğlumuz Lami’ nin en çok ilgilendiği ve en çok sevdiği nesneydi.</p>

  <p>Nevin’le ben bir kitabın, hele böyle kocaman bir kitabın küçücük bir çocuğu bu denli ilgilendirmesini anlamakta zorlanıyor, olmayacak varsayımlara girişiyorduk. Ama, açıklaması ne olursa olsun, herhangi bir açıklaması bulunsun, bulunmasın, olay her gün gözlerimizin önündeydi: daha yedi sekiz aylıkken, ne zaman İshak ustanın güzelim dolabının önüne getirecek olsak, bizim oğlan elini hep <em>Serencam</em>’a doğru uzatarak cıvıl cıvıl sesler çıkarıyor, dedesinin yapıtına dokunmaktan, onu minik elleriyle okşamaktan haz duyduğunu açıklıkla belli ediyordu. Daha sonra, öğrendiği ilk sözcüklerden biri kitap oldu, anne, baba sözcükleri gibi kitap da en sık kullandığı sözcükler arasında yer aldı, daha da ilginci, kitap sözcüğü de, tıpkı anne ve baba sözcükleri gibi, onun dilinde özel ada dönüşmüş bir tür adıydı, <em>Serencam</em>’dı yani. Çok geçmeden <em>Serencam</em>’ı da öğrendi. Neden, bilmem, bir süre sonra bu aşırı, nerdeyse tutkulu ilgi biraz ürkütmeye başladı bizi, oğlumuzun yeni bir Selami Harici olmasından mı korkuyorduk, nedir, onu <em>Serencam</em>’dan soğutmak için Nevin de, ben de elimizden geleni yaptık. Örneğin üç dört yaşında kitabın kapağını okşamasına izin verirken, daha sonra kitaplığın cam kanatlarını kapattık, kitabın üstüne de kara bir örtü örttük. Ama pek bir işe yaramadı: hiç mi hiç eksilmedi bizimkinin <em>Serencam’</em>a duyduğu ilgi, tam tersine, zamanla büsbütün arttı. Daha okula bile gitmeden, kendisine aldığımız defterlere kimi zaman hiç bakmadan, kimi zaman karşısına oturup büyük bir dikkatle bakarak en az bin <em>Serencam</em> resmi çizdi bizimki. Okula başlamak da onun için dedesine daha çok yaklaşmak oldu bir bakıma. Okulda ilk dersine bile girmeden, “Çabucak öğreneceğim okumayı, dedemin kitabını okuyacağım”, diyordu. Onun bu umudu bizim için de bir umut oldu: “Okumasına okur da hiçbir şey anlamayınca ne olur? Buz gibi soğur herhalde”, diyorduk. Ama hiç de umduğumuz gibi olmadı. Daha ilkokulun ikinci sınıfında, özel okuma iskemlesine üst üste iki minder koyup oturarak <em>Serencam</em>’ı yüksek sesle okumaya başladı mı kendinden geçiyordu bizimki. Nevin’le ben de bizim çocuk dedesinin yapıtına özgün bir uyum veriyormuş gibi bir duyguya kapılıyor, Selami Harici beyin sözleri kulağımıza onun sesiyle erişti mi daha bir güzel, daha bir anlamlı buluyorduk onları. Lami ne zaman dedesinin kitabını okumaya girişecek olsa, bu izlenim beni de, Nevin’i de salona bağlıyordu, her şeyi bırakıp onu dinlemeye başlıyorduk. Zaman zaman da, belki kitapla okurunun boyutları arasındaki oransızlık yüzünden, belki başka bir nedenle, sanki o kitabı değil de kitap onu okuyormuş gibi çok tuhaf bir duyguya kapıldığımız oluyordu. Ne olursa olsun, daha sekiz yaşında bile, bizimki ezberden okuyordu sanki kitabı, bir an bile duralamadan, en ufak bir vurgu yanlışı yapmadan, uyumlu bir sesle okuyor, benim bile okumakta zorlandığım koca kitap birdenbire çok akıcı ve çok açıkmış gibi yanıltıcı bir izlenim uyandırıyordu insanda. “Sanki babam bu kitabı bizim Lami için yazmış”, diye fısıldıyordum Nevin’in kulağına, o da başıyla onaylıyordu her seferinde. Öyle ki daha ilkokulun üçüncü sınıfında, bu kitabı böylesine akıcı bir biçimde okuduğunu gördükten sonra, bir de bize okuduklarını açıklayacak olsa, buna ne Nevin şaşardı, ne ben. Kim bilir, gün gelir, bu da olurdu belki. Arada bir yaşından beklenmeyecek sözler etmesi, bizimle ya da başkalarıyla konuşurken taşı tam gediğine koyması da sanımızı güçlendiriyordu. “Bu çocuk pıt demiş Selami Harici beyin burnundan düşmüş”, diyerek gülüyorduk. Ama durumun tuhaflığını, oğlumuzun bu kitaba düşkünlüğünün aykırılığını da görmüyor değildik. Onu <em>Serencam</em>’dan soğutmak için, Nevin de, ben de yaşına uygun kitaplar yığıyorduk önüne. Bunları da okuyordu bizimki, çoklarına dudak bükmekle birlikte, bayağı beğendikleri de olmuyor değildi. Ancak, öyle görünüyordu ki Selami Harici beyin kitabı başkaydı, okumanın, anlamanın, sevmenin ötesinde bir şeydi, ondan uzaklaşması söz konusu bile olamazdı. Uzaklaşmak şöyle dursun, gittikçe artıyordu bizimkinin bağlılığı. Ana rahmine <em>Serencam</em>’ın bizim eve geldiği gün düştüğü de göz önüne alınınca, bu kitapla bu çocuk arasında çok önceden belirlenmiş bir bağ bulunduğunu, bizimkini dedesinin kitabına karşı konulması olanaksız bir yazgının bağladığını düşünmemek zordu doğrusu. On bir yaşına girdiği gün, doğum günü armağanı olarak aldığımız çalışma masasını odasına yerleştirmemizin ardından, tüm sevimliliğini takınarak “Babacığım, bir <em>Se</em><em>rencam</em> da benim odama alamaz mıyız?” diye sorduğunda donup kaldım.</p>

  <p>“<em>Serencam</em> tek bir kitaptır, oğlum”, dedim neden sonra. “Bu gördüğünden başka <em>Serencam</em> yok dünyada”.</p>

  <p>“Yok mu? Bir tek bile yok mu?” diye sordu şaşkınlıkla.</p>

  <p>“Hayır yok”.</p>

  <p>“Ama nasıl olur? Her kitaptan binlerce var. Örneğin sınıfta, her birimizin...”</p>

  <p>Sözünü kestim.</p>

  <p>“O başka, bu başka...”, diye başladım, ama arkasını getiremedim.</p>

  <p>Onun kadar ben de şaşkındım. Yıllardır <em>Serencam</em>’la yatıp <em>Serencam’</em>la kalkan oğlumun onun tek olduğunu bilmemesi şaşırtıyordu beni, ona ne diyeceğimi bilemiyordum. Oysa, gözlerini gözlerime dikmiş, benden açıklama bekliyordu.</p>

  <p>“O başka, bu başka, Lami’ciğim... Şu gördüğün <em>Serencam</em>’dan başka <em>Serencam</em> yok dünyada”, diye yineledim sonunda. “Neden dersen, deden böyle istemiş. ‘Kitabım hep tek kalacak, tek kalmalı!’ demiş. Bu yüzden <em>Serencam</em> tek bir kitaptır. Hem de her bakımdan, biçimiyle, içeriğiyle, her şeyiyle tek”.</p>

  <p>“Peki, neden böyle istemiş ki?” diye sordu hemen. “Bizden başkasının okumasını istemiyor muymuş?”</p>

  <p>Bir süre düşündüm.</p>

  <p>“Doğrusunu istersen, ben de tam olarak bilemiyorum”, dedim. “Kitabını ancak geleceğin, gelecek yüzyılların insanlarının anlayacağını düşünüyordu da ondan belki. Belki de tek olmasının değerini artıracağını sanıyordu”.</p>

  <p>“Nasıl yani?” diye sordu.</p>

  <p>Birkaç gün önce, vapurla Karaköy’e giderken, Kız Kulesi konusunda soru üstüne soru soruşunu anımsadım.</p>

  <p>“Kız Kulesi gibi”, dedim.</p>

  <p>Ne demek istediğimi anladı mı, anlamadı mı, bilemiyorum. Gözlerini <em>Serencam</em>’a dikti, öyle dalıp gitti bir süre. Sonra derin derin içini çekti.</p>

  <p>“Hiç üzülme, Lami’ciğim, yeri salon da olsa kitap senin kitabın”, dedim.</p>

  <p>Ama işitmedi sanki. Başını okşadım.</p>

  <p>“Ne oldu? Ne düşünüyorsun böyle?” diye sordum.</p>

  <p>Uykudan uyandırılmış gibi irkildi, sonra gözlerini gözlerime dikti.</p>

  <p>“Ben anlayabilecek miyim acaba?” dedi.</p>

  <p>Gene başını okşadım.</p>

  <p>“Şimdi anlamıyor musun ki?” diye sordum.</p>

  <p>Gene dalıp gitti bir süre. Sonra gene içini çekti.</p>

  <p>“Önce anlar gibi oluyorum, sonra bir de bakıyorum ki hiçbir şey anlamamışım, hiçbir şey, hiçbir şey, hiçbir şey”, dedi.</p>

  <p>“Demek ki anlama evresine gelmedin daha, bu da doğal, <em>Serencam</em> çok derin bir yapıt, büyükler için yazılmış, ama sende bu merak olduktan sonra, zamanla anlayacağından hiç kuşkum yok benim”, dedim.</p>

  <p>Hiçbir şey söylemedi bizimki, başını önüne eğdi, öyle dalıp gitti bir süre. Bu da gelecekte bile dedesinin kitabını gereğince anlayabileceğinden kuşku duymasından kaynaklanır gibiydi. Ama <em>Serencam</em> tutkusu hep sürdü. Üstelik, azalmak şöyle dursun, her geçen gün biraz daha arttı. Koca kitap yetmezmiş gibi, bir de dedesinin yaşamına ve kişiliğine taktı kafayı. Hemen her gün, ona ilişkin sorular soruyor, bizdeki fotoğraflarını, ünlü Sorbonne diplomalarını, kitaplarını, zaman zaman bu kitapların sayfa kenarlarına yazığı ufak tefek gözlemleri büyük bir merakla inceliyor, ikide bir annesine ve bana da göstererek bunlardan ne anladığımızı soruyordu. Biz de bunda fazla bir aykırılık görmüyor, sorularını elimizden geldiğince yanıtlamaya çalışıyorduk. Yaşından beklenmeyecek bir düşünsel çaba harcamaktaydı bizimki, bu da bayağı hoşumuza gidiyordu. Biricik oğlumuzun bu büyük ilgisinin odağında Selami Harici’nin bulunması zaman zaman annesinin canını sıkmıyor değildi, ama bu arada özellikle türkçe açısından <em>Serencam</em>’dan çok şey öğrendiği yadsınamazdı. Çok iyi bir öğrenci olması, beş koca yıl süresince sınıf birinciliğini kimseye kaptırmaması da bunu göstermekteydi. Bu nedenle, ilkokul diplomasını aldığı gün, eski bir dostumuzun kendisinin Amerikan Koleji’ne alınması konusunda yardımcı olacağını söylediğimizde suratının asıldığını görünce şaşırıp kaldık.</p>

  <p>“Ne o, beğenmedin mi, yoksa orada sınıf birincisi olamamaktan mı korkuyorsun?” diye sordum.</p>

  <p>Bizimki duralamadı bile:</p>

  <p>“Ben gidersem, bir Fransız okuluna giderim, Fransız okulu olmazsa, Türk okuluna”, diye kesip attı.</p>

  <p>“Peki, neden? Şu sırada herkes ingilizce öğrenmek isterken, sen neden bir Fransız okuluna gitmek istiyorsun ki?” diye sordu annesi.</p>

  <p>Bizimki duralamadı bile.</p>

  <p>“Dedem Fransız okulunda okumuştu”, dedi.</p>

  <p>Ne söylersek söyleyelim, dinletemedik, sonunda onun dediği oldu, bir Fransız okuluna yazdırdık.</p>

  <p>Yeni okul oğlumuzun eğilimlerinde hiçbir değişiklik yaratmadı. Burada da dedesine duyduğu ilgi her geçen gün biraz daha güçlendi. Bu arada, yani tam da gazeteci takımının bizi unutmuş göründüğü bir dönemde, dedesinin kitabına okul çevresinde belli bir merak uyandırdı. Yeni okulundan her hafta sonu bir iki meraklı arkadaşını getirdi eve. Onlara dünyanın en büyük kitabını, yazarının Sorbonne’dan aldığı üniversite ve doktora diplomalarını ve resimlerini gösterdi, <em>Serencam</em>’ın yarım yüzyıllık yazılım serüvenini anlattı. Kitabın hâlâ çözülememiş olan derin içeriği ve olağandışı boyutları kadar tek olmasının da değerini kat kat artırdığını açıkladı. Biz de, bir süre onlarla oturup konuştuktan sonra, <em>Serencam</em>’a fazla dokunmamaları koşuluyla salonu onlara bıraktık. Ama Nevin hiç hoşlanmıyordu bu durumdan, gözlerinde derin bir hüzün, “Korkarım, senin oğlan da bir Selami Harici olup çıkacak bu gidişle”, diye yineleyip duruyordu.</p>

  <p>Ama ben bir Harici’ydim ne de olsa, kaygısını bir ölçüde paylaşsam bile, bu konuyu ne zaman açacak olsa, gülmeye başlıyordum hemen.</p>

  <p>“Olabilir, Selami Harici beyin rekorunu kırsa kırsa Lami Harici kırar”, diyordum.</p>

  <p>Ancak, göründüğü kadarıyla, dedesinin rekorunu kırmak gibi bir tutkusu yoktu bizim Lami’nin. En azından ben böyle düşünüyordum. Bununla birlikte, dedesinin kitabına ta bebekliğinden beri gösterdiği bu olağanüstü ilgi zaman zaman beni de rahatsız etmiyor değildi: tinsel sağlığını bozabilirdi. Onu bir Fransız okuluna vermekle iyi etmediğimizi düşündüğümüz bile oluyordu. Ama biricik çocuğumuzdu, fazla üzerine gidemiyorduk. Şimdi her hafta sonu eve iki üç arkadaşını getirip dedesinin kitabını göstermesi de hem beni, hem Nevin’i iyice rahatsız etmeye başlıyordu. Gene de dişimizi sıkıyor, “Dur bakalım, tüm arkadaşlarının kitabı görmesini bekleyelim”, diyorduk. Ama aylar geçiyor, bizimki her hafta sonu yeni birilerini bulup getiriyordu. Bir hafta sonu da, yanında dört arkadaş birden getirmesi yetmiyormuş gibi, “Yarın da türkçe öğretmenimiz Ender bey <em>Serencam</em>’ı görmeye gelecek”, deyince, öfkemi gizlemekte bayağı zorlandım doğrusu. Daha sonra da her usuma gelişinde sinirlendim bize sormadan pazar günü için de eve konuk çağırmasına.</p>

  <p>Ama ertesi gün karşımızda dostça gülümseyen gencecik bir sarışın adam görünce, öfkem saniyesinde geçiverdi. Genç öğretmenin babamın kitabı karşısındaki şaşkınlığı, sonra kitabı açmak için izin istemesi, özel iskemleye oturup <em>Serencam’</em>ı orasından burasından okurken gözlerinin, kaşlarının, dudaklarının geçirdiği değişimler, birden okumayı bırakıp gözlerini tavana dikmeleri, her şeyi, her şeyi gülümsetiyordu bizi, gülümsetmekle de kalmıyor, bayağı mutlu ediyordu, ama o yalnız başınaymış gibi sürdürüyordu okumasını. Neden sonra, kitabı kapatıp da bizden yana döndüğü zaman, yüzü bir başka yüze dönüşmüş gibi geldi bize. Ben de, Nevin de <em>Serencam</em> yazıldı yazılalı ilk kez kendine yaraşır, yani kendisini anlayacak nitelikte bir okur bulmuş gibi bir duyguya kapıldık. Ne var ki bu izlenim de bayağı ürpertti beni: en sonunda babamın kitabını tam olarak anlayacak birinin çıkması sevindirici bir şeydi kuşkusuz, ama adamın kitabı tam olarak anlaması için oturup binlerce sayfayı baştan sona okuması, bunun için de kitabı alıp en az bir yıllığına kendi evine götürmesi ya da bizim eve yerleşmesi gerekecekti. Şöyle bir yüzüne baktığım zaman, o da aynı şeyi düşünüyormuş gibi geldi bana. Aynı anda, o da bana dikti gözlerini.</p>

  <p>“Bu kitabı baştan sona okuyan oldu mu hiç?” diye sordu.</p>

  <p>“Kitabı dizen dizgicileri saymazsak, hiç okuyan olmadı; ama üç usta dizdiğine göre, onların her biri de en fazla üçte birini okumuş olabilirdi, ayrıca dizgicilerin okumasına okumak denir mi, bilmem”, dedim.</p>

  <p>Çenesini yumruğuna dayayıp düşündü bir süre.</p>

  <p>“Çok zor”, dedi gizemli bir sesle. “Evet, çok zor, kitabı yazmak gibi bir şey olurdu bu. En iyisi bakmak, evet, sanki bakılsın diye yazılmış, evet, böyle, hem biçim, hem içerik olarak”, diye ekledi.</p>

  <p>“Ne demek istiyorsunuz?” diye sordum. “Bu sonucu okuduklarınızdan mı çıkardınız?”</p>

  <p>Gözlerini tavana dikip düşündü bir süre.</p>

  <p>“Zaman zaman birçok şeyi, hatta kendi kendimizi ilk kez görüyormuş gibi oluruz ya hani”, dedi, hemen sonra da söylediğini beğenmemiş gibi yüzünü buruşturdu. “Yani demek istiyorum ki”, diye sürdürdü, “yani demek istiyorum ki kendi kendimizi, kendi yaptığımız şeyi, diyelim ki kendi yazdığımız şiiri, kendi yazdığımız öyküyü bile tam olarak anlayamayız, bir şeyler hep kaçar gözümüzden, elimizden kaçar gibi, yani nerdeyse somut bir biçimde, bizim dışımızda, uzağımızda kalır, sezinleriz, ama erişemeyiz bir türlü. Evet, onu her yönüyle kavrayıp çözümleyememişsek...” Ağır ağır, hatta dura dura konuşuyordu, ama birden soluğu kesilmiş gibi durdu, gözlerini çevresinde dolaştırdı bir süre, sonra <em>Serencam</em>’a dikti, “Yani demek istiyorum ki”, diye sürdürdü, “demek istiyorum ki kendi yaptığımız şeyler, diyelim ki kendi yapıtımız, kendi yaşamımız da söz konusu olsa, kendimizi tümden vermedikçe, tüm varlığımızla sarılmadıkça tam olarak anlayamayız hiçbir şeyi. Örneğin... örneğin Dostoyevski’nin <em>Karamazof Kardeşler</em>’i, Kafka’nın <em>Şato</em>’yu tam olarak anladığını kim ileri sürebilir? Tam olarak anlamış olsalar, ne diye yazacaklardı ki?”</p>

  <p>“Selami beyin de kırk koca yılını verdiği kitabı anlamadığını mı söylemek istiyorsunuz?” diye sordum.</p>

  <p>Duralamadı bile.</p>

  <p>“Hayır, bunu usumdan bile geçirmedim, efendim”, diye yanıtladı. “Lami’nin bana söylediği doğruysa, yani yarım yüzyıl süresince bu kitapla yatıp bu kitapla kalktıysa, her yanını, her gizini tanımıştır kitabının. Evet, böyle. Ama öyle sanıyorum ki benim az önce söylediğim gibi düşünüyordu o da, yani herhangi bir şeye, ya da herhangi bir kişiye kendimizi tüm varlığımızı vermedikçe, o şeyi, o kişiyi anlamamızın olanaksız olduğu düşüncesindeydi. Evet, böyle. Kitabını tek olarak bastırması da bundandı büyük olasılıkla, nasıl olsa ona kendini tüm varlıkları ve tüm bilinçleriyle vermeyen kişilerin kitabını anlayamayacaklarını düşündüğü içindi. Ancak tıpkı kendisi gibi bu kitaba kendini tam olarak verecek bir kişi çıkabileceğini de düşünmüştü belki. Kim bilir, belki Lami’dir bu kişi, belki de daha doğmamış biri. Ama başkaları için, sizin için, Nevin hanım için, benim için <em>Serencam</em> bakılacak bir ilginç nesne olarak kalacak yalnızca. Kimi insanlar kimi kitaplara yalnızca bakmakla kalmışlardır, hem de baştan sona, hatta birkaç kez okudukları zaman bile. Ama bunun kötü bir şey olduğunu düşünmemeliyiz bence. Ben bir saat süresince <em>Serencam</em>’a baktığım için çok mutluyum”, diye bitirdi sözlerini, hemen arkasından da “İzninizle ben artık gideyim”, dedi.</p>

  <p>“Aceleniz ne? Daha çok erken”, dedik, yemeğe kalırsa sevineceğimizi söyledik.</p>

  <p>Bir an duralar gibi oldu, sonra tuhaf bir biçimde gülümsedi.</p>

  <p>“En iyisi ben gideyim, efendim”, dedi, sonra gözlerini <em>Serencam</em>’a dikerek içini çekti. “Neden derseniz, Selami Harici beyin kitabının başına oturup da bir daha kalkamamaktan, yani bırakamamaktan korkuyorum. Bu durumda, en iyisi hemen gitmek olacak, efendim”, deyip kapıya yöneldi.</p>

  <p>İçtenlikle mi konuşuyordu, yoksa bizimle ya da <em>Serencam</em>’la dalga mı geçiyordu, tam olarak anlayamadım, ama içtendi sanırım.</p>

  <p>Sonraki günlerde sık sık çınlattık Ender öğretmenin kulaklarını; daha önemlisi, kendisini yalnız bir kez, birkaç saat görmüş olmamıza karşın, özledik de. Lami de birkaç kez iletti duygularımızı kendisine, onu yeniden görmekten mutluluk duyacağımızı söyledi. Ne var ki Ender bey her seferinde gülümsemiş, “Anneni babanı da, evinizi de, <em>Serencam</em>’ı da çok sevdim, bu kadarı bana yeter”, demişti. O tüm çağrılarımızı geri çevirirken, her hafta Lami’nin okulundan, hatta başka okullardan gelen dört beş öğretmeni daha ağırlamak zorunda kaldık, ama Ender bey gibisine hiç rastlamadık. Bunlar kitabı gördükleri zaman önce bir şaşkınlık geçiriyor, arkasından da ilk kez gördükleri, dolayısıyla ne yapacağını bilmedikleri bir yabanıl hayvana yaklaşır gibi yavaş yavaş, nerdeyse korka korka yaklaşıp orasına burasına dokunuyor, açıp kâğıdını, satırlarını, harflerini inceleyip sayfa sayısına bakıyor, usulca kapatıp iki elleriyle kaldırarak ağırlığını kestirmeye çalışıyorlardı. Sonra bize dönerek ne kadar zamanda yazılıp ne kadar zamanda basıldığını, sıkışıp da satacak olsak, kaça satacağımızı ya da yeni bir baskısını yaptırtarak satışa sunmayı düşünüp düşünmediğimizi soruyorlardı. Arada bir içeriği konusunda da sorular sordukları oluyordu ya böylesine kocaman bir kitabın öyle çabucak özetlenebilecek bir konusu olamayacağını, üstelik, bu konuda bir şeyler söyleyebilmek için tüm kitabı okumuş ve anlamış olmak gerektiğini onlar da görüyor, yazgısı okunmak değil, bakılmak olan bir kitap karşısında bulunduklarını anlamakta gecikmiyorlardı. Kimileri de kitaba şöyle bir göz attıktan sonra, köşkümüzün büyüklüğü, görünümün güzelliği, eşyaların ilginçliği karşısında hayranlık duyduklarını söylüyor, bize evimiz ve ailemiz konusunda soru üstüne soru soruyorlardı. Biz de onlara bir zamanların hariciye nazırı büyük dededen ve iç işlerine duyduğu büyük ilgiden söz ederek zaman öldürüyorduk. Ne olursa olsun, hep böyle ilk ve son kez gördüğümüz kişilerle düşüp kalkmak sıkıcı mı sıkıcı, daha da kötüsü, yıpratıcı mı yıpratıcı geliyordu bize. Ama işin içinde biricik oğlumuz vardı. Onun tüm bu gelip gitmelerden fazlasıyla hoşnut olduğu gözlerinden okunmaktaydı. Öğretmenlerinin de, arkadaşlarının da söylediklerine göre, daha üçüncü yılında, tüm kolejin en ünlü ve en sevilen öğrencisi olmuştu. Sınıf arkadaşlarının kendisine “Dedesinin Torunu” diye seslenmelerinden de anlaşılacağı gibi, ününü öncelikle dedesine, daha doğrusu, dedesinin olağandışı kitabına borçluydu. Ama, belki gene dedesinin etkisiyle, özellikle fransızca yapılan derslerde sınıfının en başarılı öğrencisiydi. Belki sevmediği tek ders türkçe, özellikle de “tahrir”di. Bunun da geçerli bir nedeni vardı. Ender bey gibi genç, ama onun tam tersi bir adam, bizim Lami’ye yaşamının ilk kırık notunu vermiş, bununla da yetinmeyip çocuğu korkutmaya kalkmış, “Öteki öğretmenlerle aranın iyi olmasına güvenme, ben adamın canına okurum”, demişti. Ama bu salak türkçe öğretmeni ne düşünürse düşünsün, gerçekten olağanüstü bir çocuktu bizim Lami. Bu adamın o zırva konuşmasından sonra, gecenin ikilerine kadar türkçe ve dilbilgisi kitapları okuyup alıştırmalar yapıyor, dedesinin kitaplarını, en çok da <em>Serencam</em>’ı karıştırıyor, sanki dersini öğrenmeye değil de bir gizi çözmeye çalışıyordu. Hangi gizi, söylemiyordu, kendisi de bilmiyordu belki. Ama belli bir yönde yol aldığı da ortadaydı. Bir hafta sonu çok üzgün bir yüzle döndü.</p>

  <p>“Ne o? Gene türkçeciden zayıf mı aldın?” diye sordu annesi.</p>

  <p>“Hayır, tüm soruları bildim, ama adam vere vere beş verdi, sonra da daha çok çalışmam gerektiğini söyledi”, dedi Lami, arkasından da, hiç böyle bir huyu yokken, ağlamaya başladı.</p>

  <p>Okula gidip adamla konuşmayı önerdim.</p>

  <p>“Gerek yok, ben kendi sorunumu çözerim. Hele bir bütünlemeye bıraksın beni, onu öteki hocaların önünde öyle bir rezil ederim ki”, dedi.</p>

  <p>Bu olaydan bilemedin iki hafta sonra, eve döndüğünde sevinçten uçacak gibiydi.</p>

  <p>“Bakıyorum, bugün yüzün ışıl ışıl. Ne oldu?” diye sordu annesi.</p>

  <p>Lami masaya bir yumruk indirdi.</p>

  <p>“Ben kazandım!” dedi. “Adam yazı ödevime on verdi. Yazarken hep tepeme dikilip beklemişti, hiç kimseden, hiçbir şeyden yararlanmadığımı anlayabildi sonunda”.</p>

  <p>Sonra çantasından yazıyı çıkarıp bana uzattı. Tüm dikkatimle okudum: bizim oğlan dedesi gibi yazıyordu. Öğretmen on vermekle kalmamış, sayfanın altına da “Hep böyle yaz, sen şimdiden kusursuz bir yazar sayılırsın”, diye yazmıştı.</p>

  <p>Ben de büyük bir merakla, tam üç kez üst üste okudum yazıyı: onun yaşında birini pek de ilgilendirmeyen bir konu: para üzerineydi, onun düşünemeyeceği, tasarlayamayacağı kadar derin ve doğru gözlemler içermekteydi, üstelik, tümceleri yer yer fazla uzun, sözcükleri de genellikle eskiydi.</p>

  <p>“Dedenin kitabını andırıyor biraz”, dedim.</p>

  <p>Gözleri parladı birden, mutlulukla gülümsedi.</p>

  <p>“Kimi tümcelerim de dedemin tümceleri olabilir”, dedi.</p>

  <p>Bana öyle geldi ki bu çocuk kendini dedesiyle özdeşleştirmeye başlıyordu artık, dedesinin ele aldığı konuları altı yedi tümceden fazla uzatmadığını bilmesem, o belalı öğretmenin on verdiği yazıyı da sözcüğü sözcüğüne <em>Serencam</em>’dan aldığını söyleyebilirdim. Gene de dedesinin etkisi artık tüm ölçüleri aşmaya başlamış gibi geldi bana. “Bu işe bir son vermeli”, dedim içimden. O gece, yatakta, Nevin’e de açtım düşüncemi. Bana hak verdi, “Ama bunu böyle birdenbire yapamayız, Müşfik’çiğim, uygun zamanı ve uygun durumu beklemeliyiz”, dedi. İyi de uygun zaman, uygun durum hangisiydi? Uygun zaman ve uygun durum geldiğinde ayrımına varabilecek miydik? Yoksa biricik oğlumuzun çıldırmasını mı bekleyecektik? Bilemiyordum doğrusu. Bilemediğim için de uyuyamıyor, yatağımda dönüp duruyordum. Sonunda kalkıp salona geldim, saate baktım, üçü çeyrek geçiyordu, hiçbir şey yapmadan, hiçbir şey düşünmeden oturdum bir süre, sonra da, hiç böyle bir alışkanlığım yokken, üst üste üç şişe bira içtim. Saate baktım, beşe çeyrek vardı. Yatağıma dönmek üzere kalktım, ama tam ışığı söndürmek üzereyken, <em>Serencam</em>’a takıldı gözlerim, sanki görünmeyen bir el beni ona doğru itti. Özel ışığını yakıp özel iskemlesine oturdum. Hiçbir şey düşünmeden ortalarında bir yerinden açtım. Gözlerim kendiliklerinden sol sayfanın ilk satırlarına takıldı, <em>“bu gece bir türlü uyuyamadım yatağımda dönüp durdum kalkıp salona geldim ışığı yaktım saate baktım beşe</em> <em>çeyrek vardı”</em> diye yazıyordu.</p>

  <p>Okuduğum bu satırlar gerçekten orada, <em>Serencam</em>’da mı yazılıydı? Yoksa benim beynimden mi yansıyordu oraya? Öyle ya da böyle, bu rastlantının bir anlamı var mıydı? Bilmiyordum, bilmiyordum, bilmiyordum. Şimdi bildiğim bir şey varsa, o da Selami Harici beyin kitabının insanı delirtebileceğiydi.</p>

  <p>Ona bir daha elimi sürmemeye ve koşullar zorlamadıkça adını ağzıma almamaya karar verdim.</p>
</body>
</html>
