<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sonuncu</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <h1>II</h1>

  <p>Ama yaşamda mutlu rastlantılar da vardı.</p>

  <p>Bir akşamüstü Hayri Akkurt telefon etti. Az önce yaşlı bir Fransız’la tanıştırıldığını ve, anladığı kadarıyla, bu yaşlı adamın babasının Selami Harici beyin Sorbonne’dan arkadaşı olduğunu, yıllardır çok büyük bir yapıt, insan düşüncesinin enlem ve boylamlarını tüm ayrıntılarıyla yansıtacak felsefe ve budunbilim ağırlıklı bir inceleme üzerinde çalıştığını bildiğini, çocuklarına da ondan ve yapıtından sık sık söz ettiğini söylediğini anlattı. Selami beyin arkadaşının bugün seksenine merdiven dayamış olan oğlunun İstanbul’a biraz da bu dev yapıtın yazılıp yazılmadığını, yazıldıysa görmek için geldiğini söyledi. “Adam daha üç gün buradaymış, yarın ona <em>Serencam</em>’ı gösterebilir misin?” diye sordu. Bütün gün evde olduğumu ve böyle birine dedemin kitabını göstermekten mutluluk duyacağımı söyledim.</p>

  <p>Hayri teşekkür etti.</p>

  <p>“Yanında çevirmeni de olacak”, dedi.</p>

  <p>“Çevirmeni olmasa da olur”, dedim.</p>

  <p>“Orası kendi bilecekleri bir şey; ayrıca, Fransız senin evi tek başına biraz zor bulur”, dedi Hayri.</p>

  <p>“Evet, doğru, çevirmeniyle gelmesi daha iyi”, diye onayladım.</p>

  <p>Ertesi gün, akşamın dördüne doğru, ak sakallı bir adamın yanında Canan’ın bahçe kapısından girip köşkün kapısına doğru ilerlediğini görünce, bayılıp düşecek gibi oldum. Kapıyı açtığımda da gene aynı durumdaydım. Bereket, Canan saniyesinde boynuma sarılıp yanağını yanağıma yapıştırarak önledi düşmemi. O anda da, Fransız’ın elini sıkarken de yüreğim göğsümü parçalamak istercesine çarpıyor, ne yapacağımı, ne söyleyeceğimi bilemiyordum. İşin ilginç yanı, Canan da benden pek farklı değildi. Yaşlı adam öyle durmuş, şaşkın şaşkın bize bakıyordu. Bereket, çabuk toparladık kendimizi. Canan hoş bir deviniyle “Monsieur Bernard Lecouvreur; ama kendisine yalnızca Bernard denilmesini istiyor”, dedi. Ben de Fransız’ın elini sıkıp “Hoş geldiniz”, dedim. Sonra Canan şaşkın davranışlarımızın nedenini açıkladı adama: sınıf arkadaşı olduğumuzu ve yıllardan sonra ilk kez karşılaştığımızı söyledi. Bahçede oturup birer kahve içtik, sonra adamı ikinci kata, <em>Serencam</em>’ın önüne götürdüm, ünlü dolabın camlı kapısını açıp kitabın altlığını dışarıya çektim, “İşte kitap”, dedim. Yaşlı adam çığlıkla inleme karışımı bir ses çıkardı, oldukça uzun bir süre, hiçbir şey söylemeden, nerdeyse yuvalarından fırlamış gözlerle <em>Serencam</em>’a baktı, sonra bana döndü.</p>

  <p>“Dokunabilir miyim?” diye sordu.</p>

  <p>Güldüm.</p>

  <p>“Elbette dokunabilirsiniz, ısırmaz”, dedim, sonra, Fransız’ın solunda, kımıldamadan <em>Serencam</em>’a bakmakta olan Canan’ın soluna geçtim, elini tuttum.</p>

  <p>“Seni yıllardan sonra, hem de kendi evimde görmek öylesine güzel ki şöyle bir kitap da yazsam anlatamam belki”, dedim.</p>

  <p>İnanmamış gibi güldü.</p>

  <p>“Abartma”, dedi. “Fakültedeki son yılımızda sınıftaki tüm arkadaşları çağırmıştın nerdeyse, evini ve kitabını göstermiştin, yalnız beni çağırmamıştın sanırım. Sonunda arkadaş olarak olmasa da çevirmen olarak geldim işte, ama çağrılmamamın nedenini hep merak ettim. Sahi, herkesi çağırdın da beni neden çağırmadın ki? Düşündüm, düşündüm, tutarlı bir neden bulamadım”.</p>

  <p>Gırtlağıma yumruk gibi bir şey oturdu birden, soluğum kesildi. Sorusunu yanıtlayıp yanıtlamamakta duraladım. Ama bu son fırsattı.</p>

  <p>“Herkes gibi gelip de gene herkes gibi bir daha dönmemenden korkuyordum”, dedim.</p>

  <p>Canan şaşırdı.</p>

  <p>“Nasıl yani?” diye sordu.</p>

  <p>Öyle susup kaldım bir süre. Ama şimdi de konuşmayacak olursam, bir daha hiç konuşamayacaktım belki.</p>

  <p>“Ne bileyim, ilk kez burada baş başa kalacaktık seninle”, dedim. “Seni ölümüne sevdiğimi söyler de olumsuz bir yanıt alırsam, ölürüm ya da kendimi öldürürüm diye korkuyordum”.</p>

  <p>Ağladım ağlayacaktım nerdeyse. Ama Canan hep gülümsüyordu. Hem de mutlu mutlu.</p>

  <p>“Çok tuhaf bir mantık”, dedi. “Ama şimdi... şimdi mutlusundur, umarım. Bu ev, bu bahçe, bu görünüm...”</p>

  <p>“Hayır, Canan, inan bana”, diye sözünü kestim. Çok tuhaf, bunca yıl ona telefon etmeyi bile göze alamamışken, şimdi, hem de bir üçüncü kişinin yanında, sonuna kadar gitmeye kararlıydım. “Evet, inan bana, sensiz mutlu olmam olanaksız”, dedim.</p>

  <p>İkimiz de Fransız’ı unutmuştuk. Canan var gücüyle elimi sıkıyor, gözlerimin içine bakıyordu, anlatılması olanaksız bir biçimde gülümsüyordu.</p>

  <p>“Anlıyorum, biz hep birbirimize doğru yerimizde saymışız”, dedi.</p>

  <p>Sevincimden uçacaktım nerdeyse. Canan’a sarılmak, onu uzun uzun öpmek istiyordum. Ama elimi bıraktı.</p>

  <p>“Şimdi biraz da konuğumuzla ilgilenelim”, dedi.</p>

  <p>Ama adamın bir şey istediği ya da bir soru sorduğu yoktu. Kitabın cildini okşuyor, kâğıdını inceliyor, sayfa sayısına bakıyor, kendi kendine ve kendi dilinde “<em>Formidable! Admirable! Impossible! Merveilleux! Extraordinaire!</em> <em>Fa</em><em>ntastique!”</em> gibi hayranlık ünlemleri sıralayıp duruyordu. Yani o da, daha niceleri gibi, öncelikle kusursuz bir nesne olarak değerlendiriyordu <em>Serencam</em>’ı. Gene de sayfaları öyle bir çevirişi vardı ki, öyle bir başını sallıyor, kaşlarını çatıyor, gözlerini yukarıda bir noktaya dikerek bir süre dalıp gittikten sonra, kitaba öyle çarpıcı bir biçimde yeniden dönüyordu ki ben kendi payıma sanki okuyor ve herkesten daha iyi anlıyormuş gibi bir duyguya kapılıyordum. Ne olursa olsun, kendinden geçmiş gibiydi adam. En az bir saat süresince kitabı orasından burasından inceledikten sonra, soluk soluğa arkasına yaslanıp da “Gerçek bir başyapıt bu, hayran kaldım, şimdilerde Fransa’da bile böyle bir sanat yapıtı bulmak zor”, dediği zaman, kendimi tutamadım, izlenimimi yetersiz fransızcamla, ama açıkça söyledim ona.</p>

  <p>“Şu anda kitabın biçimine ve boyutlarına hayran kaldığınızın ayrımındasınız kuşkusuz”, dedim.</p>

  <p>Suyunu sonuna kadar içip derin bir soluk aldı.</p>

  <p>“Evet, öyle”, diyerek göz kırptı, sonra yaklaşmamı söyleyerek kulağıma eğildi, “Bu kadar güzel olmasaydı, Canan’ın çevresinde böyle dört döner miydiniz?” diye fısıldadı, sonra sesini yükseltti, “Dış güzellik, hele sanat söz konusu olunca, iç güzelliğin de göstergesidir, göstergesi olmaktan da öte, kanıtıdır, dostum”, diye sürdürdü. Sonra gene kitabı okşamaya başladı, “Peki, bizim kitabın içeriği?” diye sordu, hemen arkasından da yanıtı kendisi verdi: “İçeriği de kendisi gibi güzel, kendisi gibi kusursuz olmalı. Evet, kesinlikle, bundan hiç kuşkum yok”.</p>

  <p>Kucağında <em>Serencam,</em> dalıp gitti bir süre.</p>

  <p>Neden sonra varla yok arası bir gülümseme belirdi yüzünde, “Sık sık anlatırdı babam”, diye başladı. “‘Başlangıçta simgeciydik biz, hiç ödün vermezdik bu konuda, Baudelaire’e, Rimbaud’ya, Mallarmé’ye tapardık. Sonra sevgili Harici’nin <em>Misère de la philosophie</em>’yi okuyacağı tuttu ve yaşamımıza Marx girdi, her şeyi silip süpürmediyse de tüm değer ölçütlerimizi altüst etti’, derdi. Bu arada, ozan yaradılışlı dostunun iki ucu bir ölçüde kaynaştırmış olabileceğini söylerdi, ‘Hiç kuşkum yok, Harici bey boyutları kadar içeriğiyle de büyük ve özgün bir yapıt yaratmış olmalı’, diye eklemeyi de unutmazdı”, dedi, sonra gözlerini gözlerime dikti, “Peki, siz ne diyorsunuz?” diye sordu. “Kitabının içeriği de biçimiyle uyumlu değil mi?”</p>

  <p>Yüzümün kızardığını duydum. <em>Serencam</em>’ın tamamını bugüne değin yazarı dışında hiç kimsenin okumadığını, benim okumakta kararlı olduğumu, ama hâlâ ilk iki bin sayfanın ötesine geçemediğimi söyledim, sonra da <em>Gündem</em>’deki köşe yazılarına dayanarak içeriği konusunda bildiklerimi açıklamaya çalıştım, dikkatle dinledi beni.</p>

  <p>“Ama tüm bu söylediklerinizi kaynaştıran bir kavram, bir ana izlek bulunması gerekmez mi sizce?”, diye sordu. “Babamdan dinlediğime göre, dedeniz hep yaşamımın kitabı diye söz edermiş bu yapıttan, felsefe ve budunbilim temelli, ülküsel bir yaşama ve düşünme sanatı içereceğini söylermiş. Bu durumda bir ana izlek çevresinde gerçekleştirilmiş olması gerekir kuşkusuz”.</p>

  <p>“Ben de okuduğum sayfalarda böyle bir ana izlek aradım hep, bu hepsi birbirinden derin gözlem ve görüşlerin bir temel düşünceye bağlanıp bağlanmadığını anlamaya çalıştım, ama, en azından şimdilik, aradığımı bulabilmiş değilim, belki de yapıtın onda birini bile okumadığım için”, dedim.</p>

  <p>Adam çenesini yumruğuna dayayıp düşündü bir süre.</p>

  <p>“Evet, böyle olmalı”, diye onayladı. “En azından babam Selami beye inanıyor, kitabının dünya düşünce yaşamına büyük bir katkı olacağını söylüyordu. İnanın bana, dedenizin bir Montaigne, bir Pascal, en azından bir Voltaire olacağını umuyordu o. Üstelik, yirminci yüzyılda yaşadığına ve tüm çabasını tek bir yapıt üzerinde yoğunlaştırdığına göre, onların yapıtlarından çok daha bütüncül bir yapıt yazması büyük bir olasılıktı”.</p>

  <p>Bir Fransız aydınının bir Türk düşünürüne bu denli güvenmesi hoşuma gitti doğrusu. Sonra onun da hoşuna gidecek bir düşünce geldi usuma. Bir görüş edinebilmesi için Canan’ın yapıttan bir iki sayfayı fransızcaya çevirmesinin yararlı olabileceğini söyledim. Ama adam saniyesinde karşı çıktı önerime.</p>

  <p>“Ben çeviriye inanmam”, dedi, hemen arkasından da gülümsedi, “Çeviriyi yapacak kişi Canan olsa bile”, diye ekledi.</p>

  <p>Ben de üstelemedim.</p>

  <p>“Bir gün <em>Serencam</em>’ın tümünü okur da derinlerde yatan felsefesine erişirsem, ilk işim bunu size iletmek olacak”, dedim.</p>

  <p>Bir bana, bir kitaba baktı, sonra sivri sakalını gösterdi.</p>

  <p>“Dilerim büyükbabanızın kitabının tümünü okursunuz bir gün, ama o gün bana ulaşabileceğinizi hiç sanmam”, diye yanıtladı.</p>

  <p>Bernard Lecouvreur umutsuzluğunu dile getirirken, benim içime bir umut ışığı doğdu.</p>

  <p>“Büyükbabam babanıza kitabından birtakım örnekler göndermiş miydi?” diye sordum.</p>

  <p>Bir süre düşündü, sonra içini çekti.</p>

  <p>“Yıllarca mektuplaşmışlardı, ama kitabından örnekler yollamış olabileceğini sanmıyorum. Büyük adam şu dev kitabı yazarken, bir de kimi parçalarını fransızcaya çevirmekle mi uğraşacaktı?” dedi.</p>

  <p>Canan da, ben de aynı anda “Doğru!” dedik, sonra, göz göze gelince, hiç mi hiç yeri değilken, bir gülmedir tuttu bizi. Adamcağız, kendisiyle alay ettiğimizi mi sandı, nedir, birden suratını astı. Bereket, bizi bir süre şaşkınlıkla izledikten sonra, kendisi de başladı gülmeye. En az beş dakika süresince, hiçbir şey söylemeden güldük üçümüz de. Önce Bernard Lecouvreur, sonra Canan toparlandı, en sonra da ben kendime geldim. Ama üçümüz de soluk soluğa kaldık bir süre, zorlu bir koşunun sonuna gelmiş gibiydik.</p>

  <p>Tam bu sırada, Bernard Lecouvreur’ün <em>Serencam</em>’ı bırakıp doğrulacağı, sonra da gözlerini salonda dolaştıracağı tuttu. İlk gördüğü de büyükbabamın doktora diploması oldu, hemen yerinden fırlayarak gidip önüne dikildi, belki üç, belki dört kez okudu üzerindeki yazıları, bu da yetmiyormuş gibi duvardan alıp masanın üstüne koydu, kendisi de başına oturup şaşkın şaşkın baktı epey bir süre. En sonunda başını kaldırıp benden yana döndü.</p>

  <p>“Çok tuhaf, gerçekten çok tuhaf”, dedi. “Babam Monsieur Harici’nin felsefe doktorası yaptığından hiç söz etmemişti bize. Kaçamak aşklarından, sarhoşluklarından, şakalarından, her şeyinden, her şeyinden söz ederdi. Ama Sorbonne’da devlet doktorası yaptığından söz ettiğini hiç mi hiç anımsamıyorum.”</p>

  <p>“Onlar bilim adamlarıydı, böyle şeylere pek önem vermiyorlardı da ondan belki”, dedim.</p>

  <p>Konuğumuz bir süre düşündü.</p>

  <p>“Olabilir. Kıskançlığından söz etmemiş olması da olanaklı”, dedi, sonra birden sehpaya bir yumruk indirerek diplomayı yerinden hoplattı.</p>

  <p>“Ama... ama...” diye kekeledi. “Tezin adı <em>A la Recherche</em> <em>de l’homo sapiens</em> olduğuna göre, içeriğinin dev yapıtın içeriğine çok yakın olması gerekir. En güzeli de fransızca olması. Hemen görmek isterdim bu tezi. Hatta... hatta... dönüşümü birkaç gün erteleyerek baştan sona okumak...” Soluk soluğaydı, sesi titriyordu. Gözlerini gözlerime dikti. “Şu tezi görebilir miyim?” dedi.</p>

  <p>Birden hem şaşırdım, hem utandım, hem de tuhaf, hatta korkunç bir kuşku düştü içime. Ben beni bildim bileli bu diploma bu duvarda asılı dururdu, işin tuhafı, Selami Harici beye bu diplomayı getiren tezi hiçbir zaman merak etmemiştim. Ben merak etmediğim gibi büyükannem de, babam da günlüklerinde bu tezin varlığından hiç mi hiç söz etmiyorlardı, her kitabını elimle yerleştirmiş olmama karşın, kitaplığımızda böyle bir tez gördüğümü de anımsamıyordum. Evet, böyle, büyükbaba felsefe doktoruydu, belgesi de duvarda asılı dururdu hep, ama bu <em>A la Recherche de l’homo sapiens</em> bir eksiklik olarak bile girmemişti yaşamımıza, en azından benim yaşamıma. Her şeyi açıkça anlattım.</p>

  <p>Bernard Lecouvreur kendinden geçmişti.</p>

  <p>“Çok şaşırdım, gerçekten çok şaşırdım”, diye yineleyip duruyordu. Sonra birden gözlerini gözlerime dikti, “Büyük düşünür bu gençlik yapıtını yırtıp atmış olamaz mı?” diye sordu.</p>

  <p>“Bu konuda hiçbir bilgim yok benim”, dedim, tüm bedenimi bir ateş sardığını duydum.</p>

  <p>Canan birden elimi tuttu.</p>

  <p>“Ne oldu? Kıpkırmızı kesildin, yoksa hastalanıyor musun?” diye sordu.</p>

  <p>“Hayır, yok bir şeyim”, dedim, ama vardı: yıllardır bu duvarda bir onur simgesi olarak duran bu diplomanın bir korkunç aldatmaca örneği olabileceğini düşünmüştüm. Amcalarımın kimi anıştırmaları da doğrular gibiydi bunu. Bernard Lecouvreur de anladı sanki bunu.</p>

  <p>“Dert etmeyin, Gide’in <em>Kalpazanlar</em>’ının yayımlandığı yıl savunulmuş bir tez söz konusu burada. Büyük adam daha sonra yetersiz bulduğu için bir yerlere sokuşturmuş ya da yırtıp atmış olmalı. Ama Paris’e döner dönmez Sorbonne’da araştıracağım. Bulduğumda da hemen bildireceğim size”, dedi. Benim hep somurttuğumu görünce de “İsterseniz, bu konuyu değiştirelim artık”, diye ekledi.</p>

  <p>Çok da güzel değiştirdi doğrusu. Elimi avuçlarına aldı.</p>

  <p>“Sizi kutluyorum, dostum: Canan gibi eşsiz bir hanım size kesinlikle abayı yakmış görünüyor, duygularının karşılıksız kalmadığı da kesin”, dedi.</p>

  <p>Gözlem hoşuma gittiyse de çok şaşırdım.</p>

  <p>“Bu kanıya nasıl vardığınızı sorabilir miyim?” dedim.</p>

  <p>Duralamadı bile.</p>

  <p>“Öğrenmesi çok kolay, sevgili dostum: bunu Canan’ın kendisine soralım”, deyip Canan’a döndü, sesine tumturaklı bir hava vererek “Canan hanım, bana öyle geliyor ki siz bu Lami beye deliler gibi tutkunsunuz. Öyle değil mi?” diye sordu.</p>

  <p>O anda yüreğim duracak gibi oldu. Bereket, Canan hiç duralamadan verdi yanıtını:</p>

  <p>“Evet, deliler gibi”, dedi.</p>

  <p>Bir an benimle alay edildiğini sandım, ama adam bu yaşında Fransa’dan benimle dalga geçmek için gelmiş olamazdı. Onun varlığına aldırmadan yerimden fırlayıp sımsıkı sarıldım Canan’a, neresi gelirse öpmeye, “Sevgilim, sevgilim, sevgilim”, diye yinelemeye başladım. Canan da benden geri kalmadı doğrusu.</p>

  <p>Sonra Bernard Lecouvreur’ün gür sesi yükseldi.</p>

  <p>“Çocuklarım, şimdi bu güzel olayı ıslatmak gerekiyor, bu akşam benim konuğumsunuz”, diyordu, öylesine candan, öylesine içtendi ki “Numara yapıyor”, diyeceği gelirdi insanın.</p>

  <p>Hemen toparlanıp kıyıya indik. Lokanta seçimini Canan’a bıraktık. O da küçük bir lokanta seçti.</p>

  <p>Yemek çok güzel geçiyor, ben sevinçten uçuyordum. Bernard Lecouvreur’e sarılmak, ellerini öpmek geliyordu içimden, “Sizi İstanbul’a Tanrı gönderdi”, diyordum. Haksız da sayılmazdım hani. Sanki bunca yolu bu yaşında <em>Serencam’</em>ı görmek için değil de benim en sonunda Canan’a ulaşmamı sağlamak için gelmişti. İkide birde “Ya bu adam gelmeseydi ne olurdu durumum? Her akşam Canan’ın telefon numarasına bakarak yaşlanırdım herhalde”, diyordum içimden. Çeyrek saat içinde üst üste üç kadeh devirdikten sonra, Bernard’dan da, Canan’dan da hiçbir şey gizlemeden, usuma geleni söylüyor, Bernard’a teşekkür edip duruyordum. Canan her seferinde “Tamam, anlaşıldı”, diye yineliyor, Bernard’sa gülümseyerek “Abartmayalım, dostum, ben yazgının sıradan bir aracından başka bir şey değilim”, diyor, arkasından da “Neyse, şimdi birbirinize kavuştuğunuza göre, aşkınızın öyküsünü bırakın da kendisini yaşayın”, diye ekliyordu. Sonunda eve döndük, konuyu da değiştirdik: Bernard sözü gene <em>Serencam</em>’a getirdi. Ben de, bildiğim kadarıyla, kitaba ailede, ülkede ve dünyada nasıl bakıldığını anlattım. Sonra ona ilk fırsatta <em>Serencam</em>’ın yerli ve yabancı basındaki yankılarını içeren dosyayı göstereceğimi söyledim. Bu arada, bir zamanlar bir temizlikçi kadının kitabı bir fal aracı olarak kullanmak istemesini anlattım, sonra da falında çıkan ve hep usumda kalan sözleri yineledim: “<em>Bir kadına bel bağlamıştın, gelmedi, gelmeyecek, öyle sanıyorum, ama sonbaharda yapraklar kızaracak...”</em></p>

  <p>Bernard dikkat kesildi birden.</p>

  <p>“Şunu bir daha söyler misin?” dedi.</p>

  <p>Benim söylediğimden bir şey anlamadığını düşündüm, Canan’ın söylemesini istedim. O da çok güzel yineledi.</p>

  <p>O yineler yinelemez de Bernard birden “Dur bakalım, dur bakalım, dur bakalım”, diye söylenmeye başladı, gözlerini yukarılarda bir noktaya dikip düşündü bir süre, sonra birden gülümsedi, “Tamam, tamam, anımsadım, gençliğimde elimden düşürmediğim, kimi bölümlerini ezbere bildiğim bir kitaptan: Gide’in <em>Dünya nimetleri</em>’nden alınmış sözler bunlar. Hemen gelmedi usuma, belki yaşlılıktan, belki Fransa dışında olduğumdan, belki de çeviri farkı”, dedi, arkasından da, kendi dilinde, gözleri yarı kapalı, bir şiir okur gibi, ezberden söylemeye başladı <em>Dünya nimetleri</em>’nin o güzel parçasını: <em>“Yaz ölgün ve ılık geçti – ama sen bir kadına bel bağlamıştın ki gelmedi. Bu güz o boş umutların acısını çıkaracak hiç değilse, sıkıntılarımı dindirecek diyordun. Gelmeyecek, öyle sanıyorum – ama hiç değilse büyük korular kızaracak”.</em></p>

  <p>Canan’la ben hayranlıkla dinliyor, hiç bitmesin istiyorduk. İkimiz aynı anda, “Çok güzel!” dedik.</p>

  <p>Bernard gülümsedi.</p>

  <p>“Evet, gördüğünüz gibi, sizinki eksik olsa gerek”, dedi.</p>

  <p>“Evet, öyle görünüyor, belki de ben eksik biliyorum”, dedim, sonra birden <em>Serencam</em>’da hiçbir yapıta göndermede bulunulmadığını anımsadım, “Belki de bir benzerlik söz konusudur”, diye ekledim.</p>

  <p>“Olabilir, <em>Serencam</em>’daki parçanın çok daha güzel olması da olanaklı”, dedi Bernard.</p>

  <p><em>Serencam</em>’ın değerine ve güzelliğine böylesine inanması şaşırtıyordu insanı.</p>

  <p>“Ama bulunması çok uzun bir zaman ister: yaklaşık yirmi beş bin sayfanın içinde üç küçük tümce”, dedim.</p>

  <p>Bernard yanıtıma yanıt vermedi, öyle dalıp gitti bir süre, sonra gene bana döndü.</p>

  <p>“Peki, bundan başka bir alıntı yok mu kitapta? Bir alıntı yaptığı zaman kaynağını belirtiyordur herhalde, en azından yazarını veriyordur”, dedi.</p>

  <p>“Buna olanak yok”, dedim.</p>

  <p>Bernard şaşırdı, irkildi nerdeyse.</p>

  <p>“Neden olanak olmasın ki?” diye sordu.</p>

  <p>“Nedeni açık: <em>Serencam</em>’ın yirmi dört bin yedi yüz on sekiz sayfasında tek özel ad yoktur”, dedim.</p>

  <p>Bernard büsbütün şaşırdı.</p>

  <p>“Tuhaf, gerçekten çok tuhaf”, dedi, sonra gözlerini gözlerime dikti, “Peki, sizce bunun nedeni ne olabilir?” diye sordu.</p>

  <p>“Büyükannemin, yani eşinin yazdığına göre, özel adı evrenselin düşmanı olarak niteler, her türlü bütünlük ve sürekliliği yaraladığını söylermiş”, dedim.</p>

  <p>Gene çok şaşırdı Bernard.</p>

  <p>“İlginç, ilginç, gerçekten çok ilginç”, diye yineledi. “Hele bu durumda André Gide’den bir parça almış olması çok ilginç, hem de çok hoş. Ama neden, neyi anlatmak için anmış, insan merak ediyor”, dedi, sonra kendi kendine konuşur gibi, “Yoksa?.. Yoksa?.. Yoksa?..” diye yinelemeye başladı.</p>

  <p>“Yoksa ne?” diye sordum.</p>

  <p><em>Serencam</em>’ın içeriği konusunda kuşkuya kapılmış görünmekten mi korktu, nedir, yüzü kızarıverdi birden. Konuyu değiştirerek Boğaz’ın güzelliğini, yediği balığın lezzetini övmeye başladı, sonra bizi çok yakın bir gelecekte Paris’te görmekten, hele balayımızı orada geçirmemizden büyük mutluluk duyacağını söyledi. Ben de Canan’ın “Evet, neden olmasın?” dediğini işitince çok daha büyük bir mutluluk duydum, uçacaktım nerdeyse.</p>

  <p>Ama bu mutluluk hiçbir şey değildi daha.</p>

  <p>Geç saatlere kadar oturduk, saate bakmayı akıl ettiğimizde gece yarısını nerdeyse bir buçuk saat geride bırakmıştık. Üstelik, Canan da, Bernard da araba kullanamayacak durumdaydı. “Bu gece bende kalıyorsunuz”, dedim. Arabaları aşağıda bırakıp yokuşu yürüyerek çıktık. Konuklarıma odalarını gösterdim. Ben de başımı yastığa koyar koymaz uyuyacağımı düşünerek odama girip pijamamı giydim. Öteden beri hemen her gece yaptığım gibi pencereyi açıp bir sigara yaktım. Sonra, karşı kıyının iyice seyrekleşmiş ışıklarına bakarak sigaramdan ilk soluğu içime çektiğim anda bir çift kol sarıldı belime, yaşama ikinci kez doğdum.</p>

  <p>İki gün sonra, Yeşilköy’de, Bernard’ı uğurlarken, en çok bir, bir buçuk ay içinde, balayımızı geçirmek üzere Paris’te olacağımıza söz verdik.</p>
</body>
</html>
