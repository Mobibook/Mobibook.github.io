<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Tanrılar okulu</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="calibre1"><span class="calibre2">
</span></p><blockquote class="calibre17">Böylesine gereksiz bir çay servisi için bu kadar önemli bir konuşmayı kesebilmesi beni serseme çevirmiş, bana hayal kırıklığı yaşatmıştı. Bu düşüncelerimi elbette dillendirmedim, ama içimden beslemeyi sürdürdüm. Ben o zamanlar hâlâ düşüncelerin görülemez olduklarını ve insanın onları gizleyebileceğini sanıyordum.</blockquote><blockquote class="calibre13"><span class="italic">"Çok küçük ya da çok değersiz olan hiçbir şey yoktur!"</span> dedi. Bu kararlı ifadesi adeta bir azarlama havasındaydı. Ayrıca benimle konuştuğu halde hâlâ sürmekte olan merasimin ayrıntılarıyla ilgilendiğinden, yüzüme bakmıyordu. Çantasını karıştırırken suçüstü yakalanmışım gibi kulaklarıma kadar kızardım.</blockquote><blockquote class="calibre13"><span class="italic">"Her hareketinin kusursuz olduğundan emin ol!"</span> dedi.<span class="italic"> "Kusursuzluk, tek bir gereksiz eylemde bile bulunmamak demektir."</span></blockquote><blockquote class="calibre13">Sonra, bir yandan liste halinde uzayan çay mönüsünden tadına bakacağımız değişik çayları seçerken,<span class="italic"> "Bir şey iyi yapıldığında, sonsuza dek yapılmıştır! Tüm evren bundan haberdardır ve yaptığın şeyi tekrar etmene gerek yoktur. Sadece kusurlu olan tekrarlanır. Kusursuzluk asla kendini tekrarlamaz çünkü sürekli olarak kendini aşar. Olgunlaşmış bir koza, bir kelebeğe, daha üstün bir düzenin varlığına dönüşmek için görünürde ölerek, olgun halini sona erdirmelidir."</span> dedi.</blockquote><blockquote class="calibre13">Ardından, farkındalıkları, kendi iç düzenekleri ve makinesindeki en küçük dişlileri düzenlemesi sayesinde, bir insanın tüm dünyayı düzeltebileceğini ve onun tarihçesini değiştirebileceğini anlatarak devam etti.</blockquote><blockquote class="calibre13"><span class="italic">"Evrenin gelişimi bireyin gelişimine, onun dönüşümüne bağlıdır.</span></blockquote><blockquote class="calibre13"><span class="italic">'Bireysel' ve 'evrensel' olan tek ve özdeştir,"</span> dedi.<span class="italic"> "Bu bilgi, uygarlığın ve sanatın her dalının kaynağında bulunur... Herkesin eğitiminin temel öğesi olmak üzere geri dönmesi gerekir."</span> Sözlerine ayrıca, insanlığın yarattığı tiyatronun, dinsel dansların ve tüm ayinlerin bir kavramdan kaynaklandığını belirtti.<span class="italic"> Her şey birbirine bağlıdır.</span> Dikeydeki, başka bir deyişle irade dünyasındaki en küçük bir hareket, olaylar dünyasındaki en etkili değişimleri yaratır.</blockquote><blockquote class="calibre13">Ezberden okurcasına,<span class="italic"> "Evren beynimizin içindedir... insanın arzuladığı biçimde gelişen, özdeki bir tohumdur,"</span> dedi.<span class="italic"> "işte bu yüzden, eğer bir kişi, bilerek en küçük işlere bile özen gösterirse ya da yaptığı en basit şeyleri bile kusursuz olarak yerine getirirse..."</span></blockquote><blockquote class="calibre13">"...çay hazırlamak gibi mi?" diye sordum. Bu sorumu dile getirirken, az önceki dile getirmediğim sevimsiz düşüncelerimi affettirebilmek arzusuyla,</blockquote><div class="mbppagebreak" id="calibre_pb_305"></div>
</body></html>
