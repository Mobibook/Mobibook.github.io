<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Tanrılar okulu</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="calibre1"><span class="calibre2">
</span></p><blockquote class="calibre17">Absürdlüğün tiyatrosunda perde ağır hareketlerle açıldıkça, ortaya bilinmeyen bir gerçeğin ana hatları çıkıyordu. Bizler, bütününü göremeyeceğimiz, bilinmeyen bir senaryonun canlı sayfaları, bir tablonun fırça darbeleriydik. Şimdi ise, kaderimizi öğrenmek üzere 'sanatçı-yazar- yaratıcının' huzurunda bekleşiyorduk.</blockquote><blockquote class="calibre13">O gece orada bulunan her bir davetliyi büyük bir dikkatle gözlemleyerek onları tanımaya çalıştım. Bu insanların her biri, kendi alanlarında isim yapmış, adeta birer otoriteydiler. Bruno W. orta yaşlı bir adamdı; tavırları ve konuşmasındaki sadeliğine rağmen kararlı ve yapıcı olduğu açıkça görülüyordu. Görünüşüne hoşluk katan kır sakalı ona rahat bir kişi havası vermekle birlikte, karakterinin diğer yönü olan sade, hatta bir parça çocuksu adamı yansıtıyordu. Karısı Rebecca ince yapılıydı, hatta kırılıverecekmiş kadar narin görünüyordu, ama uluslararası alanda başarılı bir iş kadınının sahip olması gereken enerjinin tümünü bünyesinde taşıyordu. Yılın önemli bir kısmını, büyük bir aile çiftliğinin ve bir şarap üretim işletmesinin bulunduğu Toskana'da geçiriyordu.</blockquote><blockquote class="calibre13">İlk bakışta zarif, kozmopolit tavırları ve parlak kişiliği ile dikkat çeken Klaus E. soylu bir maceraperesti andırıyordu. Havai tavırları ve neşeli konuşmalarına rağmen, kınındaki bir kılıç gibi, içinde güçlü yükselme hırsına hizmet eden keskin bir zekâyı gizliyordu.</blockquote><blockquote class="calibre13">Peter C., güzel konuşması ve ilginç fikirleriyle adeta canlı bir Andre Chenier olduğunu gösterdi. Genç karısı Susan, hayran hayran onun ağzının içine bakıyordu.</blockquote><blockquote class="calibre13">Hepimiz en yalın halimizle Dreamer'ın önündeydik. O bizim yeteneklerimizle sınırlarımızı ve iş ekonomisindeki mükemmel konumlarımızı biliyordu. Eşsiz ve mükemmel projeyi tek bilen O idi ve O'nun zihnindeki büyük mozaiği oluşturan her birimizin nasıl bir düzen ve hassasiyetle birbirimize bağlanacağımızı da bir tek O biliyordu.</blockquote><blockquote class="calibre13">Benim gelişimle kimsenin ilgilenmediği kanısına kapılmıştım. Öyle ki, herhangi bir merasim veya tanıştırılma bile olmamıştı. Onlara sessizce katıldım ve masada benim için ayrılan yere oturur oturmaz, tüm dikkatimi Dreamer'ın anlattıklarına yönelttim. Ben gelmeden önce başladığı konuşmasının şu bölümünü yakaladım:</blockquote><blockquote class="calibre13"><span class="italic">"Gerçek insan hiçbir felsefeye, ideolojiye veya dine bağlı değildir. Gerçek düşleyenin hiçbir etiketi yoktur. Herhangi bir şeye ait olamaz, bir şeye dahil olamaz. O, Antagonistin sadece sınırlarımızı aşabilmemiz için geldiğini bilir.</span></blockquote><div class="mbppagebreak" id="calibre_pb_157"></div>
</body></html>
