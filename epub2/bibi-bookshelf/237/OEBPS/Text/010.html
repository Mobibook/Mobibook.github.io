<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p11"><span class="t13">&nbsp;</span></p>

  <h1 class="h12"><a id="ncx441"></a>V</h1>

  <p class="p2"><span class="t6">Ödül</span></p>

  <p class="p3">&nbsp;</p>

  <p class="p3">"Cery?"</p>

  <p>Cery kafasını masadan kaldırarak gözlerini kırpıştırdı. Sabah olmuş, diye tahmin etti. Ama yeraltında olduğunuzda bunu söylemek her zaman zordu. Doğrularak yatağa baktı. Mum az ışık verdiği için çok uzağı aydınlatmıyordu ama Sonea'nın gözlerinin zayıf parıltısını görebiliyordu.</p>

  <p>'Uyandım,' dedi, sertleşmiş omuzlarını gevşetmek için gerinerek. Mumu masadan alarak yatağın üzerine koydu. Sonea, elleri başının altında, gözlerini alçak tavana dikmiş, yatıyordu. Kıza bakarak garip, zorlayıcı bir rahatsızlık hissetti. İki yıl önce, kız çeteyle görüşmeyi kesmeden hemen önce de böyle hissettiğini hatırlıyordu. Sonea ortadan kaybolduktan sonra, kızın, bir gün onları terk edeceğini bildiğini çok geç fark etmişti. "Günaydın," dedi Cery.</p>

  <p>Kız kendini zorlayarak gülümsedi ama gülümsemesi gözlerindeki tuhaf bakışları uzaklaştırmadı. "Meydandaki çocuk -şu ölen- kimdi?"</p>

  <p class="p4">Cery yatağın kenarına oturdu ve iç geçirdi. "Adı Arrel'di, sanırım. Aslında onu tanımıyordum. Sanırım, eskiden Dans Eden Terlikler'de çalışan bir kadının oğluydu." Kız yavaşça başıyla onayladı. Uzun bir süre sessiz kaldıktan sonra, kaşları çatıldı. "Hiç Jonna'yla Ranel'i gördün mü?" Cery kafasını iki yana salladı. "Hayır."</p>

  <p class="p4">"Onları özledim." Aniden güldü. "Onları bu kadar özleyeceğimi hiç düşünmemiştim, gerçekten. Bilirsin," yan dönüp doğrudan çocuğa baktı, "onları annemden daha çok özlüyorum. Sence bu garip mi?"</p>

  <p class="p4">"Hayatının büyük bir kısmında sana onlar baktı," diye hatırlattı ona Cery. "Ve annen uzun zaman önce öldü." Kız başıyla onayladı. "Bazen onu rüyalarımda görüyorum ama uyandığım zaman neye benzediğini hatırlayamıyorum. Gerçi yaşadığımız evi iyi hatırlıyorum. İnanılmazdı."</p>

  <p class="p4">"Eviniz mi?" Bunu daha önce duymamıştı. Kız kafasını iki yana salladı. "Annemle babam, Aileler'den birinin yanında hizmetkâr olarak çalışıyordu ama babam bir şeyler çalmakla suçlanınca atılmışlardı."</p>

  <p class="p4">Cery gülümsedi. "Çaldı mı?"</p>

  <p>"Muhtemelen." Esnedi. "Jonna, yaptığının yanlış ya da kötü olduğunu düşündüğü her şey için onu suçluyor. Hırsızlığı onaylamıyor, zengin ve cimri birinden çalsan bile."</p>

  <p>"Baban nerede şimdi?"</p>

  <p>Kız omuzlarını silkti. "Annem öldüğünde evden ayrılmış. Ben altı yaşındayken geri geldi. Jonna'dan bir miktar para aldıktan sonra tekrar gitti."</p>

  <p>Cery bir parça erimiş mum aldı. "Hırsızlar, babamın onları aldattığını öğrendikleri zaman onu öldürdüler."</p>

  <p>Kızın gözleri büyüdü. "Ah bu korkunç! Öldüğünü biliyordum ama bana bunu hiç söylememiştin. "</p>

  <p>Çocuk omuzlarını silkti. "İnsanların, babanın bir hain olduğunu bilmesine izin vermek akıllıca değil. Aptalca riskler aldı ve yakalandı. Annemin söylediği bu. Yine de bana çok şey öğretti."</p>

  <p>"Hırsızlar'ın Yolu." Çocuk başıyla onayladı. "Onu kullandık, değil mi?" Tekrar başıyla onayladı.</p>

  <p>Kız sırıttı. "O zaman bu doğru. Sen Hırsızlar'ın adamısın."</p>

  <p>"I...ıh!" diye karşılık verdi çocuk, bakışlarını kaçırarak. "Bana Yolu babam gösterdi."</p>

  <p>"Yani? İznin yok mu?"</p>

  <p>Çocuk omuzlarını silkti. "Hem evet, hem hayır."</p>

  <p>Sonea kaşlarını çattı ama bir şey söylemedi. Cery muma bakarak, üç yıl önce, ceplerini yokladığı suçlamasıyla onu takip eden bir muhafızdan kaçmak için, geçitlere girdiği o günü düşündü. Karanlıkta bir gölge belirmiş, Cery'yi yakasından tutup onu tünelin dışındaki bir odaya sürüklemiş ve içeri kilitlemişti. Kilit açmadaki bütün becerisine karşın Cery odadan çıkamamıştı. Birkaç saat sonra kapı açılmış ve çok parlak yanan bir fenerin ışığıyla gözü kamaşmıştı. Feneri tutan adamın yalnızca siluetini görebilmişti. "Kimsin?" diye sormuştu yabancı. "Adın ne?"</p>

  <p>"Ceryni," demişti sesi çatlayarak. Bir sessizlik olmuştu ve ardından ışık daha da yaklaşmıştı. "Demek sensin," demişti yabancı, keyifli bir ses tonuyla. "Tanıdık küçük bir kemirgen daha. Ah, seni şimdi hatırladım. Torrin'in oğlu. Hımm, Hırsızlar'ın izni olmadan Yolu kullanmanın cezasını biliyor musun?" Cery dehşete düşmüş bir şekilde başıyla onaylamıştı. "İyi o zaman, küçük Ceryni. Başın büyük belada, sanırım biliyorsun ama sana biraz esneklik sağlayabilirim. Yolu düzenli olarak kullanma... ama mecbur kalırsan kullanabilirsin. Herhangi biri sorarsa, onlara Yolu kullanabileceğini Ravi'nin söylediğini söylersin. Ama unutma, bana borçlusun. Senden bir şey istersem, bana vereceksin. Eğer bana kazık atarsan, bir daha hiçbir yolu kullanamazsın. Anlaştık mı?" Cery dili tutulmuş bir şekilde, bir kez daha başıyla onaylamıştı.</p>

  <p>Yabancı kıkırdamıştı. "Güzel. Şimdi kaybol." Işık gözden kaybolmuştu ve Cery görünmez eller tarafından, Yol'daki en yakın çıkışa kadar sürüklenip dışarıya atılmıştı. O zamandan beri de Hırsızlar'ın Yolu'na nadiren ayak basmıştı. Birkaç kez labirentlere geri dönmüş, yolların belleğinde yok olmadığını görerek şaşırmıştı. Bazen diğer yolcularla karşılaşmış ama hiç durdurulmamış veya sorgulanmamıştı. Buna rağmen birkaç gündür, Hırsızlar'ın kurallarına gereğinden çok daha fazla karşı gelmişti. Eğer birisi onu durdurursa, Ravi'nin adının hâlâ biraz nüfuzu olduğuna güvenmek zorundaydı. Yine de bundan Sonea'ya söz etmek zorunda değildi. Bu onu daha çok korkuturdu.</p>

  <p>Kıza bakınca, o garip huzursuzluğu tekrar duydu. Sürekli, kızın bir gün geri döneceğini ummuş ama buna asla inanamamıştı. O farklıydı. Özeldi. Kızın bir gün kendini varoşlardan kurtaracağını daima biliyordu. O özeldi ama bu şekilde olduğunu tahmin edememişti. Onda büyü gücü vardı! Aynı zamanda, çok da kötü bir zamanlaması vardı. Neden bunu bir fincan raka yaparken ya da ayakkabı cilalarken keşfetmemişti? Neden bunu Büyücüler Loncası'nın önünde yapmıştı? Yine de büyüsü vardı ve artık kızı onlardan saklamak için elinden gelen her şeyi yapmalıydı. En azından bu, onlara beraber bir sürü zaman geçirme fırsatı vermişti. Bu, Ravi'yle olan anlaşmasını riske atmak anlamına gelse de, buna değerdi. Ama onu böyle endişeli görmekten nefret ediyordu... "Endişelenme. Büyücüler tünellerde dolaştığı sürece Hırsızlar Yolu kullanmamıza aldırış et... "</p>

  <p>"Hişşşşt!" diye araya girdi kız, onu susturmak için elini kaldırarak. Cery, yataktan kalkıp odanın ortasına doğru yürüyen kıza baktı. Kız, dikkatle gözleriyle duvarları tarayarak, kendi ekseninde bir tur döndü. Cery kulak kesilmişti ama olağandışı hiçbir şey duyamıyordu. "Ne oldu?"</p>

  <p>Kız kafasını iki yana salladıktan sonra aniden geri çekildi. Yüzünden şaşkınlık ve korku ifadesi geçti. Çocuk dehşete düşmüş bir şekilde ayağa fırladı. "Neler oluyor?" diye tekrarladı. "Arıyorlar," diye tısladı kız. "Ben hiçbir şey duymuyorum."</p>

  <p>"Hayır, duyamazsın," dedi kız, sesi titreyerek. "Onları görebiliyorum ama bu görmek gibi değil. Daha çok duymak gibi ama o da değil, çünkü ne dediklerini anlayamıyorum. Bu daha çok..." Nefesini tutup hislerinin ardında bir şey arıyormuşçasına gözlerini döndürdü. "Zihinleriyle arıyorlar." Cery çaresizlik içinde kıza baktı. Kızın büyülü güçleri olduğundan hâlâ kuşkulanıyor olsa da, bu durum bütün kuşkularını sonsuza kadar silmişti. "Seni görebiliyorlar mı?"</p>

  <p>Çocuğa korkmuş bir bakış attı. "Bilmiyorum." Çocuk yumruklarını sıkıp gevşetti. Kızı onlardan saklayabileceğinden çok emindi ama onu bundan saklayabileceği bir yer -duvarlar kızı bundan saklayamazdı- yoktu. Derin bir nefes aldı, ilerleyip kızın ellerini tuttu. "Seni görmelerini engelleyebilir misin?" Kız ellerini iki yana açtı. "Nasıl? Nasıl büyü yapıldığını bilmiyorum ki."</p>

  <p>"Dene!" diye zorladı çocuk. "Bir şeyler dene. Herhangi bir şey!" Kız kafasını iki yana salladı, sonra kasıldı ve keskin bir nefes aldı. Cery, kızın yüzünün beyazlaşmasını izledi.</p>

  <p class="p4">"Bu, doğrudan bana bakıyor gibiydi... " Dönüp Cery'ye baktı. "Ama geçip gitti. Arkamdan bakar gibiydi."</p>

  <p>Kızın bakışlarını yokladı. "Emin misin?" Kız başıyla onayladı. "Evet." Sonea ellerini çocuğunkilerden çekerek, düşünceli bir şekilde yatağa oturdu. "Dün şu büyücü bizi yakalamak üzereyken, bir şey yaptım sanırım. Kendimi bir şekilde görünmez yaptım. Bunu yapmamış olsaydım, sanırım beni bulacaktı." Aniden kafasını kaldırdı, sonra rahatladı ve sırıttı. "Kör gibiler." Cery rahatlayarak iç geçirdi. Kafasını iki yana salladı. "Beni gerçekten korkuttun Sonea. Seni büyücülerin gözlerinden saklayabilirim ama büyücülerin zihinlerinden saklamamı beklemen korkarım biraz fazla olur. Sanırım tekrar harekete geçsek iyi olur. Yolun ötesinde, bizi birkaç gün saklayabilecek bir yer biliyorum."</p>

  <p class="p2"><span class="t15">* * *</span></p>

  <p class="p16">Ana Salon nefes alıp verme sesleri dışında sessizdi. Rothen gözlerini açtı ve kafasını kaldırıp yüzlerden oluşan sıraya baktı. Her zamanki gibi, diğer büyücüleri zihin işiyle meşgulken izlediği için belirsiz bir utanç duydu. Onları özel bir anlarında gözetliyormuş gibi hissetmesine engel olamıyordu.</p>

  <p>Ama yine de, büyücülerin farklı yüz ifadelerinden çocuksu bir keyif alıyordu. Bazı büyücüler kaşlarını çatmıştı, diğerleriyse kafası karışmış veya şaşkın görünüyorlardı. Çoğu uyuyakalmış olabilirdi, yüzleri durgun ve sakindi.</p>

  <p class="p4">Rothen, hafif bir horultu duyarak gülümsedi. Lord Sharrel, kel kafası yavaşça göğsüne düşmüş şekilde arkasına yaslanmıştı. Zihnini sakinleştirip odaklama alıştırmaları belli ki etkili olmuştu.</p>

  <p class="p4">─ <span class="t14">Akl</span><span class="t14">ı</span><span class="t14">n</span><span class="t14">ı</span> <span class="t14">i</span><span class="t14">ş</span><span class="t14">e vermeyen tek ki</span><span class="t14">ş</span><span class="t14">i o de</span><span class="t14">ğ</span><span class="t14">il, ha Rothen?</span></p>

  <p>Dannyl tek gözünü açıp gülümsedi. Rothen hoşnutsuzluk içinde kafasını iki yana sallayarak, arkadaşının diğerlerinin konsantrasyonunu bozup bozmadığını görmek için suratları taradı. Dannyl çok hafifçe omuzlarını silkti ve tekrar gözlerini kapadı. Rothen iç geçirdi. Şimdiye kadar kızı bulmuş olmaları gerekiyordu. Kafasını kaldırıp büyücülere baktı ve kafasını iki yana salladı. Yarım saat daha, diye karar verdi. Gözlerini kapayarak derin bir nefes aldı ve bir kez daha zihin sakinleştirme alıştırmasına başladı.</p>

  <p>Sabahın ilerleyen saatlerinde, şehri örten sis neşeli güneş ışıkları tarafından yok edilmişti. Pencerenin önünde duran Dannyl, sessizliğin keyfini çıkarmak için anı değerlendiriyordu. Baskı makineleri, yazmanlardan daha etkili olmalarına rağmen, sürekli kulakları zorlayan vızıldama ve gümbürdeme sesleri çıkarıyorlardı. Dudaklarını büzdü. Artık ödül ilanlarının son kısmı da basılmış ve yollanmıştı. Özgürdü. Zihinsel arama başarısız olmuştu ve Rothen çoktan varoşlara gitmişti. Dannyl, bu güzel havada dışarı çıkmaktan memnun mu olsaydı, yoksa tekrar ahır gibi evleri dolaşmak zorunda olduğu için üzülse miydi emin olamıyordu. "Lord Dannyl," dedi birisi, "Lonca Kapıları'nda, sizinle konuşmak isteyen oldukça kalabalık bir insan topluluğu var." Dannyl, irkilerek döndüğünde, kapını girişinde dikilen Yönetici Lorlen'i gördü.</p>

  <p>"Şimdiden mi?" diye bağırdı. Dudakları şaşkın bir gülümsemeyle kıvrılan Lorlen, başıyla onayladı. "Oraya kadar nasıl geldiler bilmiyorum. İki grup, Kapı Muhafızları'nı atlatmış ve iç Çember'den geçerek buraya gelmişler... Arınma'da gözümüzden kaçan serseriler olmalı."</p>

  <p>"Kaç kişiler?"</p>

  <p>"Yaklaşık iki yüz..." diye yanıtladı Lorlen. "Muhafızlar, hepsinin de, kayıp kızın nerede olduğunu bildiklerini iddia ettiklerini, söylüyor."</p>

  <p>Bir sürü hırsızın ve dilencinin kapılara yığıldığını hayal eden Dannyl, elini alnına bastırıp inledi.</p>

  <p>"Kesinlikle," dedi Lorlen. "Ş imdi ne yapacaksınız?"</p>

  <p>Dannyl ellerini masaya koyarak düşündü. Ödül ilan ilanlarıyla ilk ulağı yollamasının üstünden bir saat bile geçmemişti. Kapıdaki bu insanlar, arkasının geleceği kesin olan muhbir kalabalığının ilkiydi. "Onları sorgulayacak bir yere ihtiyacımız var," diye yüksek sesle düşündü Dannyl. "Lonca'da olmaz," dedi Lorlen, "yoksa hepsi Lonca'yı görme fırsatını değerlendirmek için hikâye uydururlar."</p>

  <p>"Şehirde bir yer lazım o zaman." Lorlen, kapının eşiğine yumuşak bir şekilde ayaklarını vurdu. "Muhafızların şehrin çevresinde oyun salonu var. Sorgulamalar için onlardan birini kullanın."</p>

  <p>Dannyl başıyla onayladı. "Birkaç muhafızın güvenliği sağlamak için kalmasını da isteyebilir misiniz?"</p>

  <p>Yönetici başıyla onayladı. "Eminim kalmak için can atacaklardır."</p>

  <p>"Muhbirleri sorgulamak için yardım edecek birkaç gönüllü bulup bulamayacağıma bakacağım."</p>

  <p>"Her şey kontrolünüz altında gibi görünüyor." Lorlen kapının girişinden bir adım geriye gitti. Dannyl gülümseyip başını eğerek selam verdi. " Teşekkür ederim Yönetici."</p>

  <p>"Başka bir şeye ihtiyacınız olursa, bana bir haber iletin." Lorlen başını eğerek selam verdikten sonra uzaklaştı.</p>

  <p>Odayı geçerken, Dannyl ödül ilanlarını yazmak için kullandığı aletleri toparladı ve onları gösterişli yazı kutusuna yerleştirdi. Koridora çıktı ve aceleyle makamına doğru ilerledi. Yandaki sınıftan bir çırak çıkıp merdivenlere doğru gitmeye başlarken durarak; "Sen, oradaki," diye seslendi Dannyl. Genç, arkasını dönmeden önce donup kaldı. Bakışları Danny'inkilerle buluştu, sonra başını eğerek zemine kaydı. Dannyl koridordan yürüdü kutuyu çocuğun kollarına attı. Bunları Büyücüler Kütüphanesi'ne götür ve Lorda onları daha sonra alacağımı söyle."</p>

  <p>"Tabi Lord Dannyl" diye karşılık verdi çırak, tekrar eğip selam verirken kutuyu neredeyse düşürüyordu dönüp hızla uzaklaştı. Koridorun sonuna ilerleyerek merdivenlerden fırladı. Birkaç büyücü, Akademi'nin devasa balkonunda durmuş, dışarıya doğru bakarak, Giriş koridorunda konuşuyorlardı. Merdivenlerin sonuna yakın yeni mezun olmuş genç bir Simyacı kafasını kaldırarak Dannyl'e baktı. "Bunlar sizin muhbirleriniz mi Lord Dannyl?" diye sordu çocuk sırıtarak.</p>

  <p>"Ödül avcıları," dedi Dannyl kuru bir sesle. "Onları buraya mı getirtiyorsunuz?" dedi hırçın bir ses.</p>

  <p>Akademi Müdürü'nün huysuz ses tonunu tanıyan Dannyl, dönüp büyücüye baktı. "Getirmemi ister misiniz Müdür Jerrik?" diye sordu Dannyl. "Kesinlikle hayır!" Dannyl, arkasından Larkin'in şaşkınlıkla dolu homurtularını duydu ve hafifçe gülümsedi. Jerrik hiç değişmeyecek gibi görünüyordu. Dannyl bir çırakken de aynı beğenmeyen, huysuz yaşlı adamdı.</p>

  <p>"Onları Muhafız Salonuna gönderiyorum," dedi Dannyl yaşlı büyücüye. Arkasını döndü. Salondaki diğer büyücülerin arasından geçerek merdivenlerden inmeye başladı. "İyi şanslar," diye bağırdı Larkin.</p>

  <p>Dannyl yanıt olarak elini kaldırdı. Lonca kapısında, gösterişli sütunlara dayanmış kara bir kalabalık vardı. Dannyl yüzünü ekşitti ve ona tanıdık gelen zihni aradı.</p>

  <p><span class="t16">─</span> <span class="t14">Rothen!</span></p>

  <p><span class="t16">─</span> <span class="t14">Evet?</span></p>

  <p><span class="t16">─</span> <span class="t14">Bak!</span></p>

  <p>Dannyl, kapıdaki manzaranın zihinsel bir görüntüsünü gönderdi. Diğer büyücüden gelen korkuyu hissetti, ki Rothen, bu insanların kim olduğunu fark edince çabucak keyfi yerine geldi.</p>

  <p><span class="t16">─</span> <span class="t14">Bu kadar çabuk mu!? Ne yapacaks</span><span class="t14">ı</span><span class="t14">n?</span></p>

  <p><span class="t16">─</span> <span class="t14">Daha sonra gelmelerini söyleyece</span><span class="t14">ğ</span><span class="t14">im,</span> diye yanıtladı Dannyl, <span class="t14">ve k</span><span class="t14">ı</span><span class="t14">z</span><span class="t14">ı</span> <span class="t14">teslim alana dek kimseye ödül vermeyece</span><span class="t14">ğ</span><span class="t14">imizi.</span> Zihinsel bağlantının izin verdiği ölçüde hızlı ve açık bir şekilde, Yönetici Lorlen'in 'muhbirler'le görüşmek için şehirde bir yer ayarladığını anlattı.</p>

  <p>─ <span class="t14">Yard</span><span class="t14">ı</span><span class="t14">ma geleyim mi?</span></p>

  <p><span class="t16">─</span> <span class="t14">Denesem bile seni uzak tutamam.</span> Kır saçlı büyücüden gelen keyfi hissetti, ardından Rothen'in varlığı algılamasının ötesine geçerek kayboldu. Dannyl kapıya yaklaştıkça, insanların birbirlerini parmaklıklara ittirdiklerini görebiliyordu. Herkes hep bir ağızdan ona seslenmeye başlayınca şaşırtıcı bir yaygara koptu. Muhafızlar, rahatlama ve merak karışımı bir beklentiyle Dannyl'e doğru döndüler.</p>

  <p>Dannyl kapıların on adım ötesinde durdu. Boyunun bütün avantajını kullanmak için sırtını dikleştirerek kollarını göğsünde kavuşurdu ve beklemeye başladı. Gürültü yavaş yavaş yok oldu. Kalabalık sessizleştiğinde, Dannyl sesini güçlendirmek için önündeki havayı çalıştırdı. "Kaç taneniz buraya aradığımız kızı gördüğü bilgisiyle geldi?"</p>

  <p>Yanıt olarak, sesler yükseldi. Dannyl başını eğip, kalabalığı tekrar susturmak için elini kaldırdı.</p>

  <p>"Lonca, bu konudaki yardımınızı memnuniyetle kabul edecek. Teker teker bizimle konuşma fırsatınız olacak. Bu amaç için hazırlanacak bir Muhafız salonu ayarlıyoruz. Bu salonun yeri, bir saat içinde bu kapılara ve şehir kapılarına asılacak. Bu arada, sizlerden evlerinize dönmenizi istiyoruz." Kalabalığın arkasından, şikâyet eden birkaç ses yükseldi. Dannyl çenesini kaldırdı ve bir uyarı işareti yaptı.</p>

  <p>"Kız korumamız altına alınana kadar hiç kimseye ödül verilmeyecektir. Yalnızca koruma altına alındıktan sonra ödül verilecektir ve sadece bize yararlı bilgi verenlere. Kıza yaklaşmayın. Tehlikeli olabi..."</p>

  <p>"O burada!" diye haykırdı birisi. İmkansız olduğunu bilmesine rağmen Dannyl bir umut hissetti. Rahatsızlık kalabalığı hareketlendirdi ve birisi kalabalığı yararak ilerleyince insanlar söylenmeye başladı. "Yol verin," diye emretti Dannyl. Kalabalık yanlara çekildi ve kapılara derisi porsumuş bir kadın dayandı. Parmaklıkların arasından sıska bir el çıktı ve onu yanına çağırdı. Diğeri kirli, yırtık pırtık kıyafetler giymiş cılız bir kızın kolunu tutuyordu. "Bu o!" dedi kadın, iri gözleriyle adama bakarak.</p>

  <p>Dannyl dikkatle kıza baktı. Kısa, düzgün kesilmemiş saçlarla çevrelenmiş ince, avurtları çökmüş bir yüz. Kız acınacak derecede zayıftı ve kıyafetleri gevşekçe, şekilsiz vücudundan sarkıyordu. Dannyl kıza bakınca, kız gözyaşlarına boğuldu. Rothen'in, Ana Salon'da yansıttığı kızın suratını hatırlayamadığını fark edince zihnini bir şüphe kapladı.</p>

  <p><span class="t16">─</span> <span class="t14">Rothen?</span></p>

  <p><span class="t16">─</span> <span class="t14">Evet? Dannyl büyücüye k</span><span class="t14">ı</span><span class="t14">z</span><span class="t14">ı</span><span class="t14">n görüntüsünü gönderdi.</span></p>

  <p><span class="t16">─</span> <span class="t14">Bu o de</span><span class="t14">ğ</span><span class="t14">il.</span></p>

  <p>Dannyl rahatlayarak iç geçirdi. "Bu o değil," diye duyurdu, kafasını iki yana sallayarak. Arkasını döndü. "Hey!" diye itiraz etti kadın. Döndüğünde, kadını ona bakarken buldu. Dik dik kadına baktı ve kadın bakışlarını çabucak yere çevirdi. "Emin misiniz lordum?" diye yaltaklandı kadın. "Kıza iyice bakmadınız." Yüzlerden oluşan bir deniz, bekleyiş içinde ona bakıyordu ve insanların gözle görülür bir kanıt istediğini fark etti. Büyücüleri aldatmayacaklarını onlara inandırmadıkça, hep başkaları da ödülü kazanma umuduyla genç kızları getirecekti... Kaldı ki, Rothen'den, ona getirilen her kızı teşhis etmesini isteyemezdi. Yavaşça kapıya yaklaştı. Kız ağlamayı kesmişti ama Dannyl yaklaşırken korkudan bembeyaz oldu.</p>

  <p>Dannyl, gülümseyerek kıza elini uzattı. Kız dik dik Dannyl'in eline baktı ve sindi ama arkasındaki kadın, kızın koluna yapışıp parmaklıkların arasından ittirdi. Dannyl, kızın kolunu tutarak, kıza zihinsel bir araştırma gönderdi. Anında, uykuda yatan bir güç hissetti. Kızın elini bırakmadan önce, şaşırarak bir an tereddüt ettikten sonra geri çekildi. "Bu o değil," diye tekrarladı. Muhbirler tekrar bağırmaya başladılar ama gürültüde, daha az ısrar ve istek vardı. Dannyl birkaç adım geri çekilip kollarını kaldırdı. Kalabalık irkildi.</p>

  <p>"Gidin!" diye bağırdı Dannyl. "Öğleden sonra gelin." Cüppesi, etrafında etkileyici bir biçimde savrulsun diye hızla arkasını döndü ve geniş adımlarla uzaklaştı. Kalabalıktan hafif bir iç çekiş yükseldi. Dannyl gülümseyerek adımlarını sıklaştırdı.</p>

  <p>Ama kızın içinde hissettiği gücü düşününce gülümsemesi kayboldu. Kız yeterince güçlü değildi. Evler'den birinin kızı olsaydı, eğitilmesi için Lonca'ya gönderilmesi olasılık dışıydı. Ailesi için, Evi'nin büyüsel kan bağlarını güçlendiren bir gelin olarak daha değerli olurdu. Ancak Ev'in ikinci ya da üçüncü oğlu olmuş olsaydı, onu Lonca'ya göndermekten memnuniyet duyarlardı. Zayıf bir büyücü bile ailesinin evine itibar kazandırırdı. Akademi'ye yaklaşan Dannyl kafasını iki yana salladı. Büyülü potansiyele sahip bir varoşluyu test etmesi yalnızca bir rastlantıydı. Muhtemelen bir büyücüden hamile kalan bir yosmanın kızıydı. Dannyl'in diğer büyücülerin alışkanlıkları hakkında pek bilgisi yoktu. Sonra Lord Solend'in sözlerini hatırladı: "Eğer bu genç kız bir doğalsa, ortalama çıraklarımızdan, hatta ortalama büyücülerimizden bile daha güçlü olmalı." Aradıkları kız, en az kendisi kadar güçlü olabilirdi. Hatta daha da güçlü... Ürperdi. Aniden, sadece Lonca büyücülerinin taşıdığı güçleri, gizlice taşıyan hırsızların ve katillerin varlığını hayal etmek kolay gelmişti. Bu korkutucu bir düşünceydi ve bir dahaki sefere varoşların karmaşık sokaklarında yürürken, kendini tamamen güvende hissetmeyeceğini biliyordu.</p>

  <p class="p2"><span class="t15">* * *</span></p>

  <p class="p16">Çatı katı inanılmaz derecede sıcaktı. İki küçük pencereden odaya süzülen ikindi ışıkları, duvarda parlak kareler oluşturuyordu. Reber yününün ve dumanın kokusu, birbirlerinin kokusunu bastırmak için savaşıyordu. Etrafta, battaniyelere sarıp sarmalanmış oturan ve sessizce konuşan çocuklardan oluşan küçük gruplar vardı. Sonea, oturduğu köşeden onları izliyordu. Çatı katının kapağı açıldığında, sabırsız bir şekilde kafasını kaldırıp baktı ama odaya çıkan, Cery değildi. Diğer çocuklar, coşkulu bir şekilde yeni gelen çocuğu selamladılar. "Duydunuz mu.?" dedi çocuk, kendini battaniyelerden oluşan bir yığına atarak. "Büyücüler, bu kızın yerini gösterenlere ödül vereceklerini söylüyor."</p>

  <p class="p19">"Ödül mü?"</p>

  <p class="p19">"Gerçekten mi?"</p>

  <p class="p19">"Ne kadar?"</p>

  <p>Çocuk gözlerini kocaman açtı. "Yüz altın." Çocukların arasında bir heyecan mırıltısı dolaştı. Hevesli yüzler, bir çember oluşturarak yeni gelen çocuğun etrafına toplandılar. Birkaç tanesi, Sonea'nın olduğu tarafa doğru düşünceli bakışlar attı. Sonea, yüz ifadesini bozmamaya çalışarak, kendisini çocukları izlemeye zorladı. Buraya geldiğinden beri çocuklar ona birkaç meraklı bakıştan fazlasını atmışlardı. Burası evsiz çocuklar için bir sığınaktı. Varoşların çarşıyla kesiştiği bölgedeydi ve ufacık pencerelerinden, Marina görülebiliyordu. Buraya kabul edilmek için çok büyüktü ama Cery, sahibini -Norin adında, kibar bir emekli tüccar- tanıyordu ve karşılığında bir iyilik yapacağına söz vermişti. "Büyücüler bu kızı yakalamayı gerçekten istiyor, değil mi?" diye sordu kızlardan biri. "Kendilerinin dışında hiç kimsenin büyüye sahip olmasına izin vermezler," diye yanıtladı, tıknaz bir çocuk.</p>

  <p>"Bir sürü insan artık kızı arıyor," dedi yeni gelen çocuk, bilgece başıyla onaylayarak. "Bu çok para."</p>

  <p>"Kan parası Rai," diye karşılık verdi kız, burnunu buruşturarak. "Eee?" dedi Rai. "Bazı insanlar bunu umursamayacaktır. Onlar sadece parayı istiyor."</p>

  <p>"Olsun, ben yine de kızı satmam," dedi kız. "Büyücülerden nefret ediyorum. Yıllar önce kuzenimi yaktılar."</p>

  <p>"Gerçekten mi?" diye sordu başka bir kız, gözleri merakla parlayarak. "Evet." İlk kız başıyla onayladı. "Arınma'da. Gilen etrafta oynuyordu. Muhtemelen ağzını aradılar. Şu büyücülerden bir tanesi, büyüsüyle onu vurdu. Yüzünün bir tarafı tamamen yandı. Şimdi orada büyük, kırmızı bir yara izi var."</p>

  <p>Sonea ürperdi. Yanık. Beyninde kömürleşmiş bir vücudun anısı canlandı. Bakışlarını kaçırdı. Çatı katı artık sıcak gelmiyordu. Kalkıp gitmek istedi ama Cery sessiz kalıp, dikkatleri üzerine çekmemesi konusunda onu uyarmıştı.</p>

  <p class="p4">"Bir keresinde amcam bir büyücüyü soymaya çalışmış," diye konuşmaya katıldı, uzun, dağınık saçlı bir kız çocuğu. "Amcan aptalmış," diye mırıldandı yanındaki çocuk. Kız kaşlarını çatıp çocuğa baktı ve çocuğun baldırına bir tekme savurdu.</p>

  <p>"Büyücü olduğunu bilmiyordu," diye açıkladı kız. "Adam cüppesinin üstüne büyük bir pelerin giyiyormuş."</p>

  <p>Çocuk homurdandı ve kız yumruğunu kaldırdı. "Ne diyordun?" diye sordu çocuk, masum bir tavırla.</p>

  <p>"Para kesesini kesmeye çalışmış," diye devam etti kız, "ama büyücü, birisi dokunursa anlamak için keseyi büyülemiş. Büyücü gerçekten çok hızlı bir şekilde arkasını dönmüş ve büyüsüyle amcama vurup kollarını kırmış."</p>

  <p>"İki kolunu da mı?" diye sordu, daha küçük çocuklardan biri.</p>

  <p>Kız başını salladı. "Hem de dokunmadan. Yalnızca ellerini böyle yukarı kaldırmış... " avuç içleri birbirine bakacak şekilde ellerini kaldırdı, "ve büyü, birisi onu duvara fırlatmış gibi amcamı vurmuş. Amcamın bana anlattığı bu."</p>

  <p>"Hey!" diye seslendi çocuk, kısık bir sesle. Oda birkaç dakika sessizleştikten sonra, sessizliği başka bir ses bozdu. "Kız kardeşim büyücüler yüzünden öldü." Bütün yüzler, kabaca oluşturulmuş çemberin hemen dışında bağdaş kurmuş oturan sıska çocuğa döndü. "Kalabalıktaydık," dedi çocuk. "Büyücüler arkamızdaki sokağa parlayan ışıklarını attı ve herkes kaçışmaya başladı. Annem kardeşimi düşürdü ama çok fazla insan kaçıştığı için duramadı. Babam geri dönüp onu buldu. Babamı, kardeşimin ölümünün onların hatası olduğunu söyleyerek küfür ederken duydum. Büyücülerin hatası." Gözlerini kısıp yere baktı. "Onlardan nefret ediyorum."</p>

  <p>Çemberdeki birkaç baş, onaylamayla inip kalktı. Düşünceli bir sessizliğin ardından, ilk konuşan kız tatmin olmuş bir ses çıkarttı.</p>

  <p>"Gördünüz mü," dedi, "siz olsanız büyücülere yardım eder miydiniz? Ben etmezdim. Bu kız onlara kendini gösterdi. Belki bir dahaki sefere daha fazla büyücüyü devirir." Bütün çocuklar sırıtıp başlarını salladı. Sonea rahatlayarak sessizce iç geçirdi. Sonea, açılan kapağın gıcırtısını duydu ve Cery çatı katına çıkarken gülümsedi. Sırıtarak kızın yanına gelip oturdu. "İhbar edildik," diye mırıldandı. "Binayı aramak üzereler. Beni takip et." Kızın kalbi tekledi. Çocuğa bakarak, gülümsemesinin gözlerine yansımadığını gördü. Çocuk tekrar ayağa kalktı ve kız takip etmek için ayağa fırladı. Geçerlerken, birkaç çocuk kızı izledi ama Sonea, çocukların gözlerine bakmaktan kaçındı. Cery durup, odanın arka tarafındaki bir dolabın kapaklarını açarken, çocukların ilgilerinin arttığını hissedebiliyordu.</p>

  <p>"Burada geçitlere giden gizli bir kapı var," diye mırıldandı Cery, elini içeri uzatarak. Bir şeyi nazikçe çekti, sonra kaşlarını çattı ve daha sert çekti. "Diğer taraftan kapatılmış." Sessizce küfür etti. "Tuzağa mı düştük?"</p>

  <p>Cery dönüp odaya göz attı. Artık çocukların çoğu onları izliyordu. Dolabın kapağını kapattıktan sonra pencerelerden birine ilerledi.</p>

  <p>"Artık rol yapmanın yararı yok. Tırmanma becerilerin nasıl?"</p>

  <p>"Uzun zaman oldu..." Yukarı baktı. Pencereler zemine doğru aşağı eğimli olan çatının içine yerleştirilmişti. "Çıkmama yardım et."</p>

  <p>Parmaklarını birbirine kenetleyen Sonea, Cery ellerine basınca suratını buruşturdu. Cery omuzlarına çıkarken sendeledi. Çocuk bir çatı kirişine tutunup paltosundan bir bıçak çıkarttı ve pencerede çalışmaya başladı. Sonea çatı katının aşağısında bir yerlerde, bir kapının çarptığını, ardından da gittikçe yaklaşan boğuk konuşma seslerini duydu. Kapak hızla açılınca bir korku hissetti ama görünen yüz Norin'in yeğeni Yalia'ya aitti. Kadın çocuklara, Sonea'ya ve omuzlarındaki Cery'ye baktı. "Kapı?" diye sordu kadın. "Kapatılmış," dedi Cery. Kadın kaşlarını çatıp çocuklara döndü. "Büyücüler burada," dedi kadın. "Evi arayacaklar." Çocuklar sorular sormaya başladı. Sonea'nın omzunda duran Cery, renkli bir küfür mırıldandı. Çocuk aniden ağırlığını değiştirince, Sonea neredeyse onu düşürüyordu. "Hey! Senden iyi bir merdiven olmaz Sonea." Çocuğun ağırlığı aniden kalktı. Cery'nin ayakları, kızın göğsüne vurarak debelendi. Sonea, çocuğun sallanan bacaklarından kaçarken sert bir karşılık verdi. "Bize zarar vermeyecekler," diyordu Yalia çocuklara, "Buna esaret edemezler. Hepinizin çok küçük olduğunu hemen anlayacaklardır. Onlar daha çok... "</p>

  <p>"Hey Sonea!" fısıldadı Cery, sert bir şekilde.</p>

  <p>Yukarı baktığında, Cery'yi bacaklarını pencerenin pervazından geçirmiş ve ona doğru uzanmış aşağı doğru sarkarken gördü. "Hadi!"</p>

  <p>Uzanıp sıkıca çocuğun ellerini tuttu. Kız eşiği tutana dek, Cery şaşırtıcı bir güçle onu yukarı çekti. Bir an asılı kaldıktan sonra pencerenin üst kasasını tutana kadar, yavaş yavaş gücünü ellerine verdi. Bacaklarını yukarı doğru savurarak, botlarının ucuyla pervazın kenarına bastı, sonra kendini yukarı çekti.</p>

  <p>Harcadığı güçten dolayı nefes nefese kalan Sonea, soğuk kiremitlerin üstüne uzandı. Hava buz gibiydi ve soğuk anında giysilerinin içine sızmaya başlamıştı. Kafasını kaldırınca, çatılardan oluşan bir uçsuz bucaksız bir görüntüyle karşılaştı. Güneş, alçakta bir yerde gökyüzünde asılı duruyordu. Cery pencereyi kapatmak için elini uzattı ve donup kaldı. Çatı katının kapağının açılma sesini duydular, sonra çocuklar korku içinde aralarında fısıldaşmaya başladı. Sonea kafasını kaldırıp dikkatle içeri baktı. Kırmızı cüppeli bir adam, öfkeyle odaya göz gezdirerek açık kapağın yanında dikiliyordu. Saçları sarıydı ve arkaya doğru taranmıştı. Şakağında küçük, kırmızı bir yara izi vardı. Kalbi gümbürdemeye başlayan Sonea vücudunu tekrar çatıya yapıştırdı. Adamda ona tanıdık gelen bir şeyler vardı ama ikinci bir bakışı göze alamazdı. Adamın sesini duydular. "Kız nerede?" diye sordu adam.</p>

  <p>"Kimi kastediyorsunuz ?" diye karşılık verdi Yalia.</p>

  <p>"Şu kızı. Bana onun burada olduğu bildirildi. Onu nereye sakladınız?"</p>

  <p>"Ben kimseyi saklamadım," dedi yaşlı bir ses. <span class="t14">Bu Norin olmal</span><span class="t14">ı</span><span class="t14">,</span> diye düşündü Sonea.</p>

  <p>"Burası ne o zaman? Bu dilenciler neden buradalar?"</p>

  <p>"Burada kalmalarına ben izin veriyorum. Kışın gidecek başka yerleri yok."</p>

  <p>"Kız burada mıydı?"</p>

  <p>"Adlarını sormam. Aradığınız kız onların arasında olsa bile, bunu bilemezdim."</p>

  <p>"Sanırım yalan söylüyorsun yaşlı adam," büyücünün ses tonu kararmıştı. Çocuklardan birkaçı ağlamaya başlayınca, içeride bir yas havası esmeye başladı. Cery kızın yenini çekti. "Doğru söylüyorum," diye karşılık verdi yaşlı tüccar. "Kim olduklarına dair bir fikrim yok... Buraya hep çocuklar ge... "</p>

  <p>"Lonca'nın düşmanlarını saklamanın cezasını biliyor musun yaşlı adam?" diye çıkıştı büyücü. "Bana, bu kızı nerede sakladığını söylemezsen, evini taş üstünde taş kalmayacak şekilde başına yıkarım ve... "</p>

  <p>"Sonea," diye fısıldadı Cery. Sonea dönüp çocuğa baktı. Çocuk eliyle ısrarcı bir şekilde gelmesini işaret ettikten sonra yavaş yavaş çatıda sürünmeye başladı. Sonea, çocuğu takip etmek için, kollarını ve bacaklarını hareket ettirmeye çalıştı. Büyücünün duyacağından korkarak, çok hızlı sürünmeye cesaret edemiyordu. Çatının kenarına doğru yaklaşıyordu. Çatının kenarına uzanarak arkasına baktı ve Cery'nin ortadan kaybolduğunu gördü. Küçük bir hareket yakalayan Sonea, altındaki oluğu tutan bir çift el gördü. "Sonea," diye tısladı çocuk. "Benimle aşağı gelmek zorundasın." Sonea oluğun üstüne boylu boyunca uzanana kadar, bacaklarını büküp aşağı doğru kaydı. Kenara şöyle bir bakarak, Cery'nin yerden iki kat yüksekte sallandığını gördü. Çocuk, başıyla, tüccarın evinin yanındaki tek katlı evi gösterdi. "Oraya gideceğiz," dedi. "Beni izle, sonra yaptıklarımı yap."</p>

  <p>Cery elini duvara uzatarak, oluğa bağlı, duvardan yere kadar inen boruya tutundu. Bütün ağırlığını verince, boru korkutucu bir şekilde gıcırdadı ama Cery duvara tutturulmuş kelepçeleri, bir merdiven gibi kullanarak hızla aşağı indi. Yandaki çatıya geçtikten sonra yukarı baktı ve eliyle kızı çağırdı. Sonea derin bir nefes alarak oluğa tutundu ve kendini çatıdan aşağı bıraktı. Bir an, elleri itiraz ederek asılı kaldıktan sonra boruya tutunmak için elini uzattı. Elinden geldiği kadar hızlı bir şekilde kelepçeleri kullanarak aşağı indi ve yandaki evin çatısına geçti. Cery sırıttı. "Kolay mıydı?"</p>

  <p>Kelepçelerin keskin uçlarından dolayı kızaran parmaklarını ovdu ve omuzlarını silkti. "Hem evet, hem hayır."</p>

  <p>"Hadi. Gidelim buradan."</p>

  <p>Çatıda, sert esen soğuk rüzgâra karşı koyarak, yavaş ve dikkatli bir şekilde ilerlediler. Yandaki evin çatısına ulaşarak, evlerin arasındaki dar sokağa inen boruya tırmandılar. Cery bir parmağını dudağına götürüp sokakta ilerlemeye başladı. Yarı yolda durdu ve hâlâ yalnız olup olmadıklarını kontrol etmek için arkasına baktıktan sonra bir duvarın yan tarafındaki ızgarayı kaldırdı. Karnının üstüne yattı ve çabucak içeri girdi. Sonea da aynısını yaptı. Dinlenmek için karanlıkta durdular. Dar, tuğla bir geçidin duvarlarını görene kadar, gözleri karanlığa alıştı. Cery karanlığın içine doğru bakıyordu, Norin'in evine doğru. "Zavallı Norin," diye fısıldadı Sonea. "Ne olacak ona?"</p>

  <p>"Bilmiyorum ama durumu kötü görünüyordu." Sonea ani bir suçluluk hissine kapıldı. "Hepsi benim yüzümden." Çocuk dönüp kıza baktı.</p>

  <p>"Hayır," diye homurdandı. "Büyücülerin -ve bize ihanet eden her kimse onun- yüzünden." Kaşlarını çatıp tekrar geçide baktı. "Geri dönüp kim olduğunu bulurdum ama seni güvenli bir yere götürmeliyim."</p>

  <p>Dikkatle çocuğa bakan Sonea, yüz ifadesinde daha önce hiç görmediği bir sertlik gördü. O olmasaydı, günler önce -muhtemelen ölü olarak- yakalanmış olurdu. Cery'ye ihtiyacı vardı ama yardımının bedeli ne olacaktı? Onun için şimdiden sözler vermiş, alacağı iyilikleri kullanmış ve tünelleri kullanarak Hırsızlar'ın hoşnutsuzluğunu göze almıştı.</p>

  <p>Ya büyücüler onu bulursa? Norin'e yalnızca onu saklamakla suçlandığı için evinin kalıntılarında acı çektiriyorlarsa, acaba Cery'ye ne yaparlardı? "Lonca'nın düşmanlarını saklamanın cezasını biliyor musun yaşlı adam?" Ürperdi ve çocuğun koluna yapıştı. "Bana bir söz ver Cery." Çocuk gözleri ardına kadar açılmış bir şekilde dönüp kıza baktı. "Söz mü?" Kız başıyla onayladı. "Eğer bizi yakalarlarsa, beni tanımıyormuş gibi davranacağına dair söz ver." Çocuk itiraz etmek için ağzını açtı ama kız, onun konuşmasını beklemedi. "Senin bana yardım ettiğini anlarlarsa, kaç. Seni de yakalamalarına izin verme." Çocuk kafasını iki yana salladı. "Sonea, ben... "</p>

  <p>"Sadece yapacağını söyle. Ben... benim yüzümden ölürsen, bunu kaldıramam." Cery'nin gözleri büyüdü. Bir elini kızın omzuna koyup gülümsedi. "Seni yakalayamayacaklar," dedi. "Yakalasalar bile, seni kurtaracağım. Söz veriyorum."</p>

  <p class="p20">&nbsp;</p>
</body>
</html>
