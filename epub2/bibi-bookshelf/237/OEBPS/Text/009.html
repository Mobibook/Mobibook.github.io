<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p11"><span class="t13">&nbsp;</span></p>

  <h1 class="h12"><a id="ncx333"></a>IV</h1>

  <p class="p12"><span class="t6">Aramalar Devam Ediyor</span></p>

  <p class="p17">&nbsp;</p>

  <p class="p3">Sabahın ilk ışıkları, kırağı kaplı pencereleri altın rengine boyuyordu. Duvara yerleştirilmiş buzlu cam bir panelin arkasında havada duran, akkor halinde yanan küreyle ısıtılan odanın içindeki hava, hoş bir şekilde sıcaktı. Rothen cüppesinin kuşağını bağlayarak, arkadaşlarını karşılamak için konuk odasına girdi. İkinci bir panel, sıcak kürenin yatak odasını ve konuk odasını aynı anda ısıtmasını sağlıyordu. Yaşlı bir büyücü, elini cama koymuş, bu panelin önünde duruyordu. Seksenlerine gelmesine rağmen, büyü yetenekleriyle gelen uzun ömrünün ve sağlığının tadını çıkartan Yaldin, hâlâ turp gibi ve zekiydi.</p>

  <p>Yaldin'in yanında daha uzun ve daha genç bir büyücü duruyordu. Dannyl'in gözleri yarı açıktı ve sanki her an uyuyacakmış gibi görünüyordu.</p>

  <p>"Günaydın," dedi Rothen. "Bugün hava açık olacak gibi gözüküyor."</p>

  <p class="p4">Yaldin alaycı bir şekilde gülümsedi. "Lord Davin, kış gelmeden önce birkaç günü sıcak geçireceğimizi düşünüyor."</p>

  <p>Dannyl kaşlarını çattı. "Davin haftalardır aynı şeyi söylüyor."</p>

  <p>"Ne zaman olacağını söylemiyor." Yaldin kıkırdadı. "Sadece olacağını söylüyor." Rothen gülümsedi. Kyralia'da eski bir deyiş vardı: 'Güneş ne kralları ne de büyücüleri memnun etmeye çalışmaz.' Garip bir simyacı olan Lord Davin, bunun aksini kanıtlamaya kararlı bir şekilde, üç yıl önce bir hava projesine başlamıştı. Son zamanlarda Lonca'nın 'tahmin' ihtiyacını karşılıyordu ama Rothen, bu projenin tam başarısı konusunda oldukça şüphe duyuyordu. Süitin ana kapısı açıldı ve içeriye Rothen'in hizmetkârı Tania girdi. Kadın, elindeki tepsiyi masaya koydu. Tepside altınla işlenmiş küçük fincanlar ve özenle yerleştirilmiş tatlı keklerle dolu bir tabak vardı. "Sumi, lordlarım?" diye sordu kadın. Dannyl ve Yaldin hevesli bir şekilde başlarını salladılar. Rothen, arkadaşlarına oturmalarını işaret ederken, Tania altın bir demliğin içine birkaç tutam kurutulmuş yaprak koyup üstüne sıcak su ekledi.</p>

  <p>Yaldin iç geçirip kafasını iki yana salladı. "Dürüst olmak gerekirse, bugün arama için neden gönüllü olduğumu bilmiyorum. Ezrille ısrar etmeseydi olmazdım. Ona, 'Büyücülerin sadece yarısıyla, ne gibi bir şansımız olabilir ki?' dedim. O da bana, 'Hiçbirinizin gitmemesinden daha iyidir,' dedi." Rothen gülümsedi. "Karınız mantıklı bir hanım."</p>

  <p>"Kral'ın, kız bir başıboş değilse eğitilmesini istediğini, danışmanları aracılığıyla duyurmasından sonra, aramızdan daha fazla kişinin yardım etmek isteyeceğini düşünmüştüm," dedi Dannyl.</p>

  <p>Yaldin yüzünü ekşitti. "Bazılarının buna karşı çıkmak için desteklerini çektiklerinden şüpheleniyorum. Lonca'da bir varoş kızı istemiyorlar."</p>

  <p>"İyi, artık başka seçenekleri yok. Ve biz de yeni bir yardımcı kazandık," diye hatırlattı Rothen, Tania'nın uzattığı fincanı alırken. "Fergun..." Dannyl kaba bir ses çıkarttı. "Kız taşı daha sert atmalıydı."</p>

  <p>"Dannyl!" Rothen parmağını genç büyücüye doğru salladı. "Lonca'nın yarısının kızı aramamasının tek sebebi Fergun. Geçen akşamki Toplantı'da oldukça ikna edici konuştu." Yaldin setçe gülümsedi. "Bu tarzını uzun süre koruyacağını sanmıyorum. Dün, gelir gelmez doğruca banyolara gittim ama Ezrille, üstümde hâlâ varoşların kokusunu duyabildiğini söyledi."</p>

  <p>"Umarım bizim kaçak büyücümüz o kadar kötü kokmuyordur," Dannyl, Rothen'e bakıp kurnazca bir şekilde sırıttı, "yoksa öğretmemiz gereken ilk ders, nasıl yıkanılacağı olacak sanırım."</p>

  <p>Kızın kirli yüzünü, bakışlarını hatırlayan Rothen ürperdi. Bütün gece rüyasında varoşları görmüştü. İnce duvarlı, ahır gibi evlerin arasında dolaşmış; hasta görünüşlü insanlar tarafından izlenmiş ya da paçavralar içinde titreyen yaşlı adamlar veya sakat, yarı çürümüş yiyecekler yiyen, bir deri bir kemik çocuklar görmüştü... Kapının nazikçe çalınması düşüncelerini böldü. Kapıya doğru döndü ve zihinsel bir komut verdi. Kapı açıldı ve odaya ulak kıyafetleri giymiş bir genç girdi.</p>

  <p>"Lord Dannyl." Ulak başını eğerek genç büyücüye selam verdi.</p>

  <p>"Konuş," diye emretti Dannyl.</p>

  <p>"Yüzbaşı Garrin size bir mesaj gönderdi, Lordum. Muhafızlardan Ollin'le Keran'ın soyulmuş ve dövülmüş olarak bulunduğunu söylememi istedi. Aradığınız adamlar büyücülerle konuşmak istemiyorlarmış."</p>

  <p>Dannyl, ulağa baktıktan sonra haberi düşünürken kaşlarını çattı. Sessizlik uzarken, genç ulak tedirgin bir şekilde kıpırdandı.</p>

  <p>"Adamların yaraları ciddi mi?" diye sordu Rothen. Ulak kafasını iki yana salladı. "Çürükleri var lordum. Kırık yok." Dannyl umursamaz bir tavırla elini salladı. "Mesaj için Yüzbaşı'ya teşekkürlerimi ilet. Gidebilirsin."</p>

  <p class="p4">Ulak tekrar başını eğdi ve odadan çıktı. "Bu da neydi böyle?" diye sordu Yaldin, kapı kapanınca.</p>

  <p>Dannyl dudaklarını büzdü. "Anlaşılan, Hırsızlar yardım etmeye niyetli değiller." Yaldin hafifçe homurdandı ve bir keke uzandı. "Öyle olmalarını da beklemezdim! Neden olsunlar...?" Yaşlı büyücü durdu ve gözlerini kısarak genç büyücüye baktı. Sakın..." Dannyl omuzlarını silkti. "Denemeye değerdi. Sonuçta, varoşlarda olan her şeyi bilmeleri gerekir."</p>

  <p>"Hırsızlarla bağlantı kurmaya mı çalıştın?!"</p>

  <p>"Bildiğim yasaların hiçbirini çiğnemedim." Yaldin inleyip kafasını iki yana salladı.</p>

  <p class="p4">"Evet Dannyl" dedi Rothen, "ama Kral ve Evler, Lonca'nın Hırsızlar'la iş yapmasına hiç sıcak bakmıyor."</p>

  <p>"Hırsızlar'la iş yapacağımızı kim söyledi?" Dannyl gülümseyip fincanından bir yudum aldı. "Bir düşünün. Hırsızlar, varoşları bizim bildiğimizden çok daha iyi biliyorlar. Kızı bulmak için bizden daha iyi bir konumdalar... ve eminim kızı kendilerinin bulmasını, bölgelerinde dolaşıp, işlerine burnumuzu sokmamıza tercih edeceklerdir. Bunu Kral'a, sadece Hırsızlar'ı kızı değiş tokuş etmeleri için ikna etmişiz veya gözlerini korkutmuşuz gibi gösteririz ve ihtiyacımız olan bütün desteği alırız."</p>

  <p>Rothen kaşlarını çattı. "Yüksek Büyücüler'i anlaşma yapmaya ikna etmen, uzun ve zor bir süreç olacak."</p>

  <p>"Şimdilik bilmek zorunda değiller."</p>

  <p>Rothen kollarını göğsünde kavuşturdu. "Evet zorundalar," dedi kararlı bir şekilde. Dannyl irkildi. "Sanırım haklısın ama işe yararsa beni affedeceklerine eminim ve bunu Kral'a haklı göstermeleri için bir yol açtım."</p>

  <p>Yaldin homurdandı. "Belki sandığın kadar iyi yürümeyebilir."</p>

  <p>Rothen kalkıp pencereye yürüdü. Camda küçük bir yer temizledi ve düzenli bir şekilde tasarlanmış, dikkatle korunan bahçelere baktı. Gördüğü titreyen ve aç insanları düşünüyordu. Kız da bu şekilde mi yaşıyordu? Aramaları, kızı mezbelelik kulübesinden sokaklara mı sürmüştü? Kış geliyordu ve kız güçleri tutarsızlaşıp, tehlikeli bir hale gelmeden çok önce açlıktan ya da soğuktan kolayca ölebilirdi. Pencerenin pervazına parmaklarını vurdu. "Çeşitli Hırsız grupları var, değil mi?"</p>

  <p>"Evet," diye yanıtladı Dannyl. "Bağlantı kurmak istediğin şu adam, hepsi adına mı konuşacak?"</p>

  <p>"Bilmiyorum," diye itiraf etti Dannyl. "Muhtemelen hayır." Rothen dönüp arkadaşına baktı.</p>

  <p>"Bunu öğrenmenin bir zararı olmaz, değil mi?" Yaldin, Rothen'e baktıktan sonra elini alnına vurdu. "Siz ikiniz hepimizin başını belaya sokacaksınız," diye inledi.</p>

  <p>Dannyl, hafifçe yaşlı adamın omzuna vurdu. "Endişelenme Yaldin. Sadece birimizin gitmesi yeterli." Rothen'e bakarak sırıttı. "Bana bırak. Bu arada, Hırsızlar'a bize yardım etmeleri için bir sebep yaratalım. Dün bulduğumuz şu yeraltı geçitlerine yakından bakmak istiyorum. Bahse girerim, aşağıda dolaşıp işlerine burnumuzu sokmak için sebebimizin olmamasını tercih edeceklerdir."</p>

  <p>"Bu yeraltı odalarından hoşlanmıyorum," dedi Donia. "Pencereleri yok. Tüylerimi ürpertiyorlar."</p>

  <p>Sonea kaşlarını çatıp gece boyunca vücudunda oluşan küçük ısırıkları kaşıdı. Teyzesi, böceklerden kurtulmak için nevresimleri ve battaniyeleri düzenli olarak bitki karışımlarıyla yıkardı ve Sonea ilk kez, teyzesinin bu titiz davranışını öziüyordu. İçini çekip tozlu odaya göz gezdirdi.</p>

  <p>"Umarım beni burada sakladığı için Cery'nin başı derde girmez."</p>

  <p>Donia omuzlarını silkti. "Cery, Opia ve Dans Eden Terlikler'deki kızlar için yıllardır ufak tefek işler yapıyordu. Birkaç gün kilerlerinde kalman onları rahatsız etmeyecektir. Annesi burada çalışıyordu, biliyo'sun." Donia, Sonea'nın önündeki masaya büyük bir tahta leğen koydu. "Kafanı eğ." Sonea, kızın dediğini yaptı ve buz gibi su kafasından aşağı dökülürken ürperdi. Birkaç durulamanın ardından, Donia artık bulanık yeşil suyla dolu leğeni kenara çekti. Geriye doğru çekilip, yaptığı işi ciddi bir şekilde incelemeden önce eski püskü bir havluyla Sonea'nın saçlarını kuruladı. "Hiçbir şey olmadı," dedi Donia, kafasını iki yana sallayarak.</p>

  <p class="p4">Sonea saçına dokundu. Saçları, Donia'nın sürdüğü macundan dolayı hâlâ yapış yapıştı. "Hiçbir şey mi?"</p>

  <p class="p4">Donia öne eğilip Sonea'nın saçından bir tel kopardı. "Aslında rengi biraz açıldı ama hemen fark edilebilecek gibi değil." İç geçirdi. "Daha fazla kısaltamayız. Ama..." Geriye çekilip omuzlarını silkti. "Eğer büyücüler, insanların dediği gibi bir kız arıyorlarsa, seni hemen fark etmeyebilirler. Bu saçlarla erkeğe benziyorsun, en azından ilk bakışta." Ellerini kalçasına koyup geriye çekildi. "Neden saçlarını bu kadar kısa kestin?"</p>

  <p>Sonea gülümsedi. "Erkeğe benzemek için. Böylelikle çok fazla tacize uğramıyordum."</p>

  <p>"Pansiyonda mı?"</p>

  <p>"Hayır. Jonna ve Ranel için mal alma ve satma işlerinin çoğunu ben yapıyordum. Ranel'in bacağı onu yavaşlatıyordu ve Jonna işte daha iyiydi. Sürekli pansiyona tıkılıp kalmaktan nefret ettiğim için de ben gidiyordum." Suratını ekşitti. "İlk seferinde, bir tüccara mal vermeye gittiğimde, bir zanaatkarla bir seyisin, fırıncı bir kızı taciz ettiğini gördüm. Buna katlanmak istemediğim için, bir erkek gibi giyinip öyle davranmaya başladım." Donia'nın kaşları kalktı. "Peki işe yaradı mı?"</p>

  <p>"Çoğu zaman." Sonea acı acı gülümsedi. "Yine de, bazen bir çocuğa benzemek pek işe yaramıyor. Bir keresinde bir hizmetçi bana âşık oldu! Bir keresinde de, bir bahçıvan tarafından köşeye sıkıştırıldım ve beni elleyene kadar, kız olduğumu anlamadığına eminim. Tamamen beti benzi attı, sonra da kıpkırmızı oldu ve kimseye bir şey söylemeyeceğime dair bana söz verdirdi. Dışarıda her çeşit insan var." Donia kıkırdadı. "Buradaki kızlar bu tür adamlara altın madeni diyor. Opia çocuklara daha fazla ödeme yapıyor, çünkü muhafızlar bunu anlarsa onu asarlar. Ama kızlara karşı bir yasa yok. Kalia'yı hatırlıyor musun?" Sonea, pazarın yanındaki bir bolevinde servis yapan ince yapılı kızı hatırlayınca başını salladı.</p>

  <p>"Babasının, onu yıllardır müşterilere sattığı ortaya çıktı," dedi Donia, kafasını iki yana sallayarak. "Kendi kızı! Geçen sene kaçıp Opia'nın yanında çalışmaya başladı. En azından bu şekilde biraz para gördüğünü söylüyor. İnsana ne kadar şanslı olduğunu fark ettiriyor, değil mi? Babam nezaketin ötesinde bana asılmalarına izin vermiyor. En kötüsü de... " Donia durup kapıya baktıktan sonra kapıya seğirtip anahtar deliğinden dışarı baktı. Yüzü rahatlatan gülümsemesiyle aydınlandı ve kapıyı açtı.</p>

  <p>İçeri Cery girdi ve Donia'nın eline bir paket tutuşturdu. Dikkatlice Sonea'ya baktı. "Pek de farklı gözükmüyorsun." Donia iç geçirdi. "Boya işe yaramıyor. Kyralialıların saçı kolay boya tutmuyor." Çocuk omuzlarını silkti, sonra başıyla paketi gösterdi. "Sana giyecek bir şeyler getirdim Sonea." Kapıya doğru ilerledi. "İşin bittiğinde kapıya vur." Kapı çocuğun arkasından kapanırken, Donia paketi alıp açtı.</p>

  <p>"Yine erkek giysileri," diye burun kıvırdı kız, Sonea'ya bir pantolon ve boğazlı bir gömlek atarak. Sonea, siyah ağır kumaştan yapılmış uzun kollu süvetere baktı. "Pelerin güzelmiş." Sonea üstünü değiştirdi. Pelerini omuzlarına atarken, kapı çalındı. "Gidiyoruz," dedi Cery, odaya girerken. Cery'yi, küçük bir fener taşıyan Harrin takip ediyordu. Çocukların sert yüz ifadelerini gören Sonea bir an için kalbinin durduğunu hissetti. "Hâlâ arıyorlar mı?"</p>

  <p>Cery başıyla onayladıktan sonra, odanın arkasındaki eski bir ahşap dolaba doğru ilerledi. Dolabı açarak, rafları çekti. Raflar, üstündekiler hafifçe sallanarak yumuşak bir şekilde ileri doğru kaydı. Dolabın arkası dikdörtgen bir karanlığı ortaya çıkararak içeri doğru açıldı. "Birkaç saattir arıyorlardı," dedi Harrin, Sonea'ya, kız gizli kapıdan geçip geçide girdiğinde.</p>

  <p>"Ne çabuk?"</p>

  <p>"Yeraltında zaman kavramını kolay kaybedersin," dedi çocuk. "Öğlen olmak üzere." Cery, Harrin ve Donia'yı kapıya doğru ittirdi. Sonea çok hafif bir gıcırtı duydu ve Harrin'in fenerinden sızan ince bir ışık dilimi geçidin nemli duvarlarını aydınlattı. Cery dolabı toparladı, gizli kapıyı kapattı ve Harrin'e döndü.</p>

  <p>"Işık yok. Karanlıkta yolumu daha iyi bulurum." Harrin fenerin kapağını kapatınca ortalık karanlığa gömüldü.</p>

  <p class="p4">"Konuşmak da yok," dedi Cery. "Sonea, sıkıca paltoma tutun ve öbür elini duvara koy." Sonea elini uzatıp çocuğun paltosunun kaba dokunmuş kumaşını tuttu. Bir el hafifçe omzuna dokundu. İlerlemeye başladıklarında ayak sesleri, geçitte yankılanmaya başladı. El yordamıyla birkaç dönemeci geçtiklerinde yollarında en ufak bir ışık huzmesi dahi görünmüyordu. Damlayan suyun zayıf yankısı gelip geçti ve tekrar geri geldi. Sonea, Opia'nın randevuevinin nehre yakın olduğunu hatırladı, bu yüzden de geçitler muhtemelen su seviyesinin altındaydı. Bu durum pek de rahatlatıcı bir şey değildi. Cery durup aniden ileri doğru hareket edince paltosu Sonea'nın elinden kaydı. Sonea elini uzattı ve kaba, ahşap bir tahtaya dokundu, sonra bir diğerine. Çok fazla duraksarsa Cery'yi kaybedeceğinden korkarak, eline gelen basamaklardan yukarı doğru seğirtti ama tek ödülü çocuğun botlarından gelen bir tekme oldu. Sonea bir lanet mırıldandı ve daha dikkatli ilerledi. Arkasında onu takip eden Harrin'in ve Donia'nın ayakkabılarının hafifçe tahtaya sürttüğünü duyabiliyordu. Yukarıda gri bir kare belirdi. Uzun, düz bir geçidin ağzındaki kapaktan geçerek Cery'yi takip etti. Zayıf ışık, duvarın bir tarafındaki uzunca çatlaktan geçerek süzülüyordu. Çatlağı takip ederek yüz adımdan fazla yürüdüler. Cery aniden durduğunda, neredeyse geçitteki dönemece ulaşmışlardı. Önlerindeki geçit, dönemecin arkasında bir yerden gelen, ince bir ışık kaynağıyla aydınlanarak parlamaya başladı. Cery'nin duvara düşen gölgesini görebiliyordu. Kulaklarına, uzaktan eğitimli bir erkek sesi geldi. "Ah! Yine gizli geçitler. Gel, nereye kadar uzandıklarına bakalım."</p>

  <p>"Geçitlerdeler!" dedi Donia nefesi kesilerek. Cery arkasını dönmüş çılgınca elini sallayarak Sonea'ya geri gitmesini işaret ediyordu. Daha fazla üstelemesine gerek yoktu. Arkasını döndüğünde, Harrin'in ve Donia'nın ayak uçlarında gerisin geri gittiklerini gördü. Ellerinden geldiği kadar sessiz ve hızlı yürümelerine rağmen, adımları dar geçitte çok ses çıkartıyordu. Sonea, arkalarından her an bir bağırış duyacağı beklentisiyle kulak kesilmişti. Yere baktığında, arkalarındaki ışık dönemece yaklaşırken, kendi gölgesinin daha da koyulaşarak uzadığını gördü. Önlerindeki geçit sonsuz bir karanlığa açılıyordu. Arkasına göz attı. Arkalarındaki ışık artık o kadar parlaktı ki, büyücülerin dönemece ulaşmak üzere olduğundan emindi. Büyücünün biri, her an onları görebilirdi... Birisi omuzlarını tutarak onu durdurunca, nefesi kesildi. Cery onu duvara yaslayıp omuzlarına bastırdı. Arkasındaki tuğlalar yıkılmış gibi duruyordu ve boşluğa doğru sendeledi.</p>

  <p>Sırtı başka bir duvara çarptı. Cery onu yandaki duvara doğru ittikten sonra Sonea'nın arkasındaki küçük boşluğa girdi. Çocuğun kemikli dirseğinin yan tarafını dürttüğünü hissetti ve tuğlaların birbirine sürtme ve yerlerine yerleşme sesini duydu. Nefes alıp verme sesleri dar alanda gök gürültüsü gibi geliyordu. Kalbi gümbürdemeye başlayan Sonea, boğuk konuşma sesleri tuğlaları geçene kadar kulak kesildi. Tuğlaların arasındaki açıklıklardan ışık gelmeye başladı. Sonea öne doğru eğilerek açıklıkların birinden dışarı baktı. Hemen önünde, havada, parlayan bir ışık topu süzülerek ilerliyordu. Büyülenmiş bir şekilde, görüş alanından çıkana kadar gözünün önünde kırmızı noktacıklar bırakan topun ileriye doğru süzülüşünü izledi. Ardından, solgun bir eli izleyen mor renkli geniş bir yen ve bir adamın göğsü belirdi -cüppe giymiş bir adam- bir büyücü! Kalbi çarpmaya başladı. Adam çok yakındı... bir kol boyu mesafede. Aralarında sadece eski tuğlalardan yapılmış bir duvar duruyordu. Ve adam durmuştu.</p>

  <p class="p4">"Bir dakika bekle." Büyücü şaşırmış gözüküyordu.</p>

  <p>Adam, kıpırdamadan sessizce durdu, sonra yavaşça ona doğru döndü. Sonea korkudan donakaldı. Bu Kuzey Meydanı'ndaki büyücüydü... onu görmüş olan adam. Diğerlerine onu göstermeye çalışan adam... Yüz ifadesi, sanki bir şey dinliyormuş gibiydi ve duvarın arkasından tam onun gözlerine bakıyor gibiydi. Kurumuş ağzının içini tozla dolmuş gibi hissediyordu. Güçlükle yutkunarak, yükselen korkusuyla savaştı. Kalbinin atışları, onu ele verecek kadar yüksek çıkıyor gibiydi. Adam kalp atışlarını duyabilir miydi? Ya da nefes alıp verişini? Belki de kafamdaki düşünceleri duyabiliyordur.</p>

  <p>Sonea, bacaklarının güçten kesildiğini hissetti. Büyücülerin bu gibi şeyler yapabildikleri söyleniyordu. Sıkıca gözlerini kapadı. <span class="t14">Beni göremez,</span> dedi kendi kendine. <span class="t14">Yokum. Burada de</span><span class="t14">ğ</span><span class="t14">ilim. Hiçbir</span> <span class="t14">ş</span><span class="t14">eyim. Hiç kimse beni göremez. Hiç kimse beni duyamaz...</span> Üzerinden yavaş yavaş, sanki kafasının etrafına bir battaniye sarılmış gibi hislerini boğan tuhaf bir duygu geçti. Bir şeyler yaptığının kesinliğiyle rahatsız olarak titredi... ama bu kez kendisine yapmıştı. <span class="t14">Belki de büyücü bana bir çe</span><span class="t14">ş</span><span class="t14">it büyü yapm</span><span class="t14">ı</span><span class="t14">ş</span><span class="t14">t</span><span class="t14">ı</span><span class="t14">r,</span> diye düşündü aniden. Dehşete kapılarak gözlerini açtı ve kendini karanlığa bakarken buldu. Büyücü ve ışığı gitmişti.</p>

  <p class="p2"><span class="t15">* * *</span></p>

  <p class="p18">Dannyl, nefretle önündeki binaya baktı. Lonca yapılarının en sonuncusu, daha eski binalardaki hayran olduğu görkem ve güzellikten yoksundu. Bazıları modern tarzı överken, Dannyl bu binanın, adı gibi, saçma bir şekilde zevksiz olduğunu düşünüyordu. Yedi Yay; yedi tane basit, işlenmemiş yayla cephelendirilmiş, düz bir dikdörtgendi. İçinde üç oda vardı: önemli konukların kabul edildiği Gündüz Odası, büyücülerin her Dördüncü gün, rahatlamak ve pahalı şaraplar içerek dedikodu yapmak için gayri resmi olarak toplandığı Şölen Odası ve Gece Odası. Onun ve Rothen'in yöneldikleri oda, bu sonuncusuydu. Serin bir akşamdı ama bu kadarcık soğuk, onları düzenli Gece Odası ziyaretlerinden asla uzak tutamazdı. Dannyl odaya girerken gülümsedi. İçeri girer girmez binanın yapısının sebep olduğu mimari hatayı unutuyor ve içerideki zarif süslemelerin keyfini çıkarıyordu.</p>

  <p>Varoşlardaki nemli, soğuk geçitlerde geçirdiği ikinci günün ardından, odanın konforunun yeni bir değerlendirmesinin keyfini çıkararak etrafına baktı. Pencereler lacivert ve altın rengi perdeler kapatıyordu. Odanın etrafına, rahat, yastıklı sandalyeler yerleştirilmişti. Duvarlar, Müttefik Ülkeler'deki en iyi sanatçılar tarafından yapılan resimler ve oymalarla süslenmişti. İçeride, her zamankinden daha fazla büyücü olduğunu fark etti. O ve Rothen, ağır ağır kalabalığın içlerine doğru ilerlemeye başladıklarında, daha az sosyal olan birkaç büyücüyü fark etti. Ardından Dannyl'in gözleri bir siyahlık yakaladı ve durdu. "Yüce Lord bu gece varlığıyla bizleri onurlandırıyor."</p>

  <p>"Akkarin mi? Nerede?" Rothen odaya göz gezdirdi ve siyah cüppeli şekli görünce kaşları kalktı. "İlginç. Ne kadar olmuştu? İki ay mı?" Dannyl, yanlarından geçen hizmetkârdan bir bardak şarap alırken başıyla onayladı. "En az."</p>

  <p>"Yanındaki Yönetici Lorlen mi?"</p>

  <p>"Tabii ki," dedi Dannyl, bardağından bir yudum almak için duraksayarak. "Lorlen birisiyle konuşuyor ama kim olduğunu göremiyorum."</p>

  <p>Lorlen kafasını kaldırıp odaya göz gezdirdi. Bakışları, Dannyl'le Rothen'e takıldı. Elini kaldırdı.</p>

  <p><span class="t16">─</span> <span class="t14">Dannyl, Rothen. Sizinle konu</span><span class="t14">ş</span><span class="t14">mak istiyorum.</span> Dannyl şaşırıp biraz da endişelenerek, Rothen'i takip etti. Dannyl'in, Lorlen'in konuştuğu kişiyi görmesini engelleyen sandalyenin arkasında durdular. Kulaklarına etkileyici bir ses geldi.</p>

  <p>"Varoşlar, bu şehirdeki çirkin lekelerdir. Suç ve hastalık yuvasıdırlar. Kral, asla bu kadar genişlemelerine izin vermemeliydi. Bu, Imardin'in varoşlardan kurtulması için mükemmel bir fırsat."</p>

  <p>Dannyl sakin olmaya çalışarak, kafasını eğip sandalyede oturana baktı. Kusursuz bir şekilde taranmış sarı saçlar odanın ışığında parlıyordu. Adamın gözleri yarı açıktı, bacak bacak üstüne atmıştı ve ayakları Yüce Lord'a doğru bakıyordu. Şakağına küçük, kare şeklinde bir bandaj yapıştırılmıştı. "Ona, bunu ne şekilde yapmasını önerirdiniz Lord Fergun?" diye sordu Lorlen, yumuşak bir şekilde.</p>

  <p>Fergun omuzlarını silkti. "Bölgeyi temizlemek zor olmazdı. Özellikle evler iyi yapılmamış ve altlarındaki tünelleri çökertmek için az bir çaba yeterli olur."</p>

  <p>"Ama her şehir büyüyüp genişler," dedi Lorlen. "İçeride yer kalmadığı zaman, insanların duvarların dışına bina yapması son derece doğal. Varoşlarda, çok az bir farkla bizim meydanlara benzeyen bazı bölgeler var. Binalar iyi yapılmış ve sokaklar düzgün çalışan kanalizasyon sistemine sahip. Bu bölgenin sakinleri, Dış Çember gibi varoşlara dahil edilmeye başlandı."</p>

  <p>Fergun öne doğru eğildi. "Ama bu evlerin altında bile gizli geçitler var. Sizi temin ederim, asıl oralarda oturanlar en şüpheli insanlar. Bu gibi tünellerin üstüne yapılan her ev, suç tezgâhının bir parçası sayılmalı ve yerle bir edilmeli."</p>

  <p>Bu son cümlede, Akkarin'in kaşları hafifçe kalktı. Lorlen, Yüce Lord'a kısa bir bakış atıp gülümsedi. "Keşke Hırsızlar sorunu bu kadar kolay çözülebilseydi." Kafasını kaldırıp Rothen'e baktı ve gülümsedi. "İyi akşamlar Lord Rothen, Lord Dannyl." Fergun kafasını kaldırıp yukarı baktı. Gözleri, Dannyl'den Rothen'e kaydı ve dudakları bir gülümsemeyle gerildi. "Ah, Lord Rothen."</p>

  <p>"İyi akşamlar Yüce Lord, Yönetici," dedi Rothen karşılık olarak, başını eğip Yüksek Büyücüler'i selamlayarak. "Ve Lord Fergun. Kendinizi daha iyi hissediyor musunuz?"</p>

  <p>"Evet, evet," diye yanıtladı Fergun, alnındaki bandaja dokunmak için elini kaldırarak. "İlginiz için teşekkür ederim." Dannyl yüz ifadesini tarafsız tuttu. Fergun'un onu selamlamayı 'unutması' kaba bir hareketti ama alışılmadık değildi. Yine de bunu Yüce Lord'un önünde yapması şaşırtıcıydı.</p>

  <p>Lorlen ellerini birleştirdi. "Her ikinizin de, bugün varoşlarda diğerlerinden daha uzun kaldığınıza dikkat ettim. Bu kızın nerelerde olduğuna dair herhangi bir ipucu buldunuz mu?" Rothen kafasını iki yana salladı ve varoşlardaki yeraltı geçitlerini arama girişimlerini anlatmaya başladı. Sessiz kalan Dannyl, Yüce Lord'a baktı ve sinirliliğin tanıdık duygusunu hissetti. <span class="t14">Mezun oldu</span><span class="t14">ğ</span><span class="t14">umdan beri on y</span><span class="t14">ı</span><span class="t14">l geçti ama ona, hâlâ bir ç</span><span class="t14">ı</span><span class="t14">rakm</span><span class="t14">ı</span><span class="t14">ş</span><span class="t14">ı</span><span class="t14">m gibi tepki veriyorum,</span> diye düşündü. Dannyl'in görevleri ve ilgilendiği konular, onu Lonca lideriyle nadiren karşı karşıya getiriyordu. Her zamanki gibi, Akkarin'in gençliğine kibar bir şaşkınlık hissetti. Beş yıl önce, genç bir büyücünün Yüce Lord konumuna seçilmesi sırasında ayyuka çıkan tartışmaları düşündü. Lonca liderleri, en güçlü büyücülerin arasından seçilmesine rağmen, daha deneyimli ve olgun oldukları için, genellikle yaşlı büyücüler, gençlere tercih edilirdi. Akkarin, diğer büyücülerin hepsinden çok daha güçlü olduğunu ispatlamasına rağmen, Lonca'yı onu seçmeye ikna eden, dış ülkelerde yaptığı yolculukları sırasında edindiği bilgi ve diplomatik becerilerdi. Bir Lonca Liderimin güç, beceri, saygınlık ve otorite gibi özelliklere sahip olması beklenirdi ve Akkarin'de bunların hepsi fazlasıyla vardı. Akkarin seçildiği zaman, birçok kişinin de belirttiği gibi yaş, göreve çok az etki ediyordu. Önemli kararlar her zaman oylamayla alınırdı ve Lonca'nın günlük işleriyle Lonca Yöneticisi ilgilenirdi. Bu mantıklı görünmesine rağmen, Dannyl, Yüce Lord'un yaşıyla ilgili soruların hâlâ sürüp gittiğinden kuşkulanıyordu. Akkarin'in artık saçlarını, daha yaşlı insanlar tarafından tercih edilen eski moda ve kibar -uzun ve düzgün bir şekilde ensesinde toplanmış- bir tarzda taradığını fark etmişti. Lorlen de aynı tarzı benimsemişti.</p>

  <p>Dannyl dönüp, dikkatle Rothen'i dinleyen Yönetici'ye baktı. Yüce Lord'un en yakın arkadaşı olan Lorlen, Akkarin'in önerisiyle, eski Lonca Yöneticisi'nin yardımcısı olmuştu. Yönetici iki yıl önce emekli olunca, Lorlen onun yerini almıştı.</p>

  <p>Lorlen görev için biçilmiş kaftan olduğunu kanıtlamıştı. Becerikli, otoriter ve en önemlisi de içtendi. Bu kolay bir görev değildi ve Dannyl, Lorlen'in geçirdiği karmaşık ve uzun saatleri kıskanmıyordu. İki pozisyondan en çok istenileni buydu. Rothen geçirdikleri günün raporunu bitirince, Lorlen kafasını iki yana salladı. "Varoşlar hakkında duyduklarımdan sonra, kızı nasıl bulacağız bilemiyorum." İç geçirdi. "Kral, Liman'ın yarın açılmasını emretmiş." Fergun kaşlarını çattı. "Bu kadar çabuk mu? Ya bir gemiyle kaçarsa?"</p>

  <p>"Eğer gerçekten gitmek istiyorsa, ambargonun onu Imardin'den ayrılmaktan alıkoyacağını zannetmiyorum." Lorlen, Rothen'e bakıp acı acı gülümsedi. "Lord Rothen'in eski gardiyanının dediği gibi: 'Eğer kural koyucu bir suç duyurusunda bulunursa, Kyralia kendi içinde çok iyi çalışır.' "</p>

  <p>Rothen kıkırdadı. "Evet, Lord Margen bunun gibi birçok sözün kaynağıdır. Yine de, bütün pozisyonlarımızı araştırdığımıza inanmıyorum. Dannyl bu sabah bana, bu kızı en iyi bulma şansına sahip insanların, varoş yaşayanların kendisi olduğunu söyledi. Sanırım haklı." Dannyl arkadaşına baktı. Rothen, elbette Hırsızlarla bağlantı kurma niyetlerini açığa çıkarmayacaktı!</p>

  <p>"Bize neden yardım etsinler?" diye sordu Lorlen.</p>

  <p>Rothen, Dannyl'e bakıp gülümsedi. "Bir ödül teklif edebiliriz."</p>

  <p>Dannyl yavaşça, tutmakta olduğu nefesini bıraktı. Beni uyarmalıydın yaşlı dostum.. "Bir ödül!" diye bağırdı Lorlen. "Evet, bu işe yarayabilir."</p>

  <p>"Mükemmel bir fikir," diye katıldı Fergun. "Şu, bizi engelleyenleri de bulmalıyız." Lorlen, Fergun'a sitem dolu bir bakış attı. "Ödül yeterli olacaktır. Bu arada hemen belirteyim, kız bulunana kadar hiçbir şey verilmeyecek, yoksa bütün varoş nüfusu onu gördüğünü iddia eder." Kaşlarını çattı. "Hımm, ayrıca, insanların kızı kendi başlarına yakalamaya çalışmalarını da önlemeliyiz... "</p>

  <p>"Sokak köşelerine, kıza yaklaşılmaması gerektiğini belirten bir uyarıyla birlikte kızın bir tarifini ve ödül şartlarını asabiliriz," diye öneride bulundu Dannyl. "Sık sık görüldüğü bölgeleri bize bildirebilecekleri gibi, kızı gördüklerinde bildirmelerini de teşvik etmeliyiz."</p>

  <p>"Gözlemlerin kaydını tutabilmek için varoşların bir haritasını çıkartabiliriz," diye bir öneride bulundu Fergun.</p>

  <p>"Hımm, bu da yararlı olabilir," dedi Dannyl, öneriyi kıskanmış gibi davranarak. Geçitlerin ve sokakların oluşturduğu labirentleri hatırlayınca, bunun gibi bir görevin Fergun'u aylarca yollarından uzak tutacağını biliyordu. Rothen, gözlerini kısıp Dannyl'e baktı ama hiçbir şey söylemedi.</p>

  <p>"Ödül duyurularının asılmasını," diyerek Dannyl'e baktı Lorlen, "siz mi ayarlayacaksınız?"</p>

  <p>"Yarın." Dannyl başını eğip selam verdi. "Yarın sabah bu kararlardan, aramaya katılanların geri kalanını da haberdar edeceğim," dedi Lorlen. Rothen'le Dannyl'e bakıp gülümsedi. "Başka fikri olan?"</p>

  <p>"Bu kızın bir varlığı olmalı," dedi Yüce Lord sessizce. "Kız eğitilmemiş ve onu nasıl saklayacağını -hatta varlığını bile- bilmiyor. Şu ana kadar hiç kimse kızın varlığını aramadı mı?"</p>

  <p>Bir an için, hepsi sessizleşti. Sonra Lorlen acıklı bir şekilde kıkırdadı. "Bunu düşünmemiş olduğuma inanamıyorum. Hiç kimse, kızın varlığını aramaktan söz etmedi." Kafasını iki yana salladı. "Görünen o ki, hepimiz ne olduğumuzu -ve kızın da ne olduğunu- unutmuşa benziyoruz."</p>

  <p>"Varlık," dedi Rothen sessizce. "Sanırım ben... " Rothen cümlesini yarıda kesince, Lorlen kaşlarını çattı. "Evet?"</p>

  <p>"Yarın için zihinsel bir arama düzenleyeceğim," dedi Rothen. Lorlen gülümsedi. "O zaman, ikinizin de önünde yorucu bir gün olacak." Rothen başını eğerek selam verdi. "O halde bu gece erken yatsak iyi ederiz, iyi geceler Yönetici, Yüce Lord, Lord Fergun." Üç büyücü yanıt olarak başlarıyla selam verdi. Rothen aceleyle Gece Odası'nın kapısına doğru ilerlerken Dannyl onu takip etti. Serin havaya çıktıklarında, Rothen derin bir nefes aldı. "Şimdi anlıyorum!" Eliyle alnına vurdu. "Neyi anlıyorsun?" diye sordu Dannyl, şaşkın bir halde.</p>

  <p>"Bugün, geçitlerden birini araştırırken, bir şey hissettim. Sanki biri beni izliyordu."</p>

  <p>"Bir varlık mı?"</p>

  <p>"Muhtemelen."</p>

  <p>"Araştırdın mı ?"</p>

  <p>Rothen başıyla onayladı. "Mantıklı gelmemişti. Sezdiğim şey hemen sağımdan gelmesine rağmen, orada duvardan başka hiçbir şey yoktu."</p>

  <p>"Gizli kapı aradın mı?"</p>

  <p>"Hayır, çünkü... " Rothen durakladıktan sonra kaşlarını çattı, " ...varlık kesildi."</p>

  <p>"Kesildi mi?" Dannyl aklı karışmış görünüyordu. "Nasıl öylece kesilebilir? Bir varlık öylece kesilmez. Tabii saklanmadığı sürece. Ama bunu yapmak için eğitimi yok."</p>

  <p>"Yoksa var mı?" Rothen acı acı gülümsedi. "Eğer oradaki o kız idiyse, o zaman ya birisi tarafından eğitilmiş ya da nasıl yapacağını kendisi çözdü."</p>

  <p>"Bunu öğrenmek zor değil," dedi Dannyl, "ve ona bunu saklanma oyunları oynayarak göstereceğiz"</p>

  <p>Rothen olasılıkları düşünürken yavaşça başıyla onayladı, sonra omuzlarını silkti. "Sanırım yarın öğreneceğiz. İçeri girip, biraz yardım toplayıp toplayamayacağıma baksam iyi olacak. Tekrar varoşlara girmek istemeyen birçok insanın, zihinsel bir aramaya yardımcı olmaktan mutluluk duyacağını umuyorum. Senin de bize katılmanı istiyorum Dannyl. Oldukça iyi hislerin var." Dannyl omuzlarını silkti. "Bu şekilde istedikten sonra nasıl hayır diyebilirim ki?"</p>

  <p>"Sanırım erken başlarız. Şu ödül ilanlarını da bastırıp en kısa sürede halletmek isteyeceksin."</p>

  <p>"Ahh." Dannyl yüzünü ekşitti. "Sabahın köründe olmasın."</p>

  <p>&nbsp;</p>
</body>
</html>
