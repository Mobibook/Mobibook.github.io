<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p11"><span class="t13">&nbsp;</span></p>

  <h1 class="h12"><a id="ncx1291"></a>XIII</h1>

  <p class="p2"><span class="t6">Güçlü Bir Nüfuz</span></p>

  <p class="p3">&nbsp;</p>

  <p class="p31">Rothen içeri girdiğinde, Gece Odası'nda aşağı yukarı yirmi büyücü toplanmıştı. Dannyl'in henüz gelmemiş olduğunu fark ederek, sandalyelere doğru ilerledi. "Pencere açıktı. Her kimse pencereden girmiş."</p>

  <p>Ses tonundaki üzüntüyü fark eden Rothen durakladı ve konuşanı aradı. Biraz ilerde Yaldin'le konuşan Jerrik'i gördü. Akademi Müdürü'nün keyfini kaçıran şeyin ne olduğunu merak ederek, iki adama doğru yürüdü. "Selamlar." Rothen, nazikçe başını eğerek selam verdi. "Bir şeye canınız sıkılmış gibi Müdür."</p>

  <p>"Çıraklarımızın arasında becerikli bir hırsız var," diye açıkladı durumu Yaldin. "Jerrik birkaç değerli kitabını kaybetmiş."</p>

  <p>"Bir hırsız mı?" diye sordu Rothen, şaşırmış bir şekilde. "Hangi kitaplar?"</p>

  <p>"Güney Büyücülerinin İrfanı, Minken Takımadaları Sanatları ve Ateş Yapma El Kitabı" dedi Jerrik.</p>

  <p>Rothen kaşlarını çattı. "Garip bir kitap kombinasyonu."</p>

  <p>"Pahalı kitaplar," dedi Jerrik üzüntüyle. "O kopyaları yaptırtmak bana yirmi altına mâl olmuştu." Rothen hafifçe ıslık çaldı. "O halde hırsızınızın gözü değerli şeylerdeymiş."</p>

  <p>Kaşlarını çattı. "Böylesine nadir bulunan kitapları saklamak zor olacaktır. Hatırladığım kadarıyla büyük ciltlerdi. Çırakların Makamında bir arama yaptırabilirsiniz."</p>

  <p>Jerrik suratını buruşturdu. "Bundan kaçınabileceğimi umuyordum."</p>

  <p>"Belki de birisi kitapları ödünç almıştır," diye bir fikir ortaya attı Yaldin.</p>

  <p>"Herkese sordum." Jerrik iç geçirip, kafasını iki yana salladı. "Hiç kimse görmemiş."</p>

  <p>"Bana sormadınız," dedi Rothen. Jerrik sert bir şekilde kafasını kaldırıp baktı.</p>

  <p>"Hayır, kitapları ben almadım." Rothen güldü. "Ama başkalarını da gözden kaçırmış olabilirsiniz. Belki bir sonraki Toplantı'da herkese sorabilirsiniz. Toplantı'ya yalnızca iki gün var ve o zamana kadar kitaplar belki ortaya çıkabilir."</p>

  <p class="p4">Jerrik irkildi. "Sanırım önce Toplantı'yı beklesem daha iyi olur."</p>

  <p>Gece Odası'na giren tanıdık, uzun bir şeklin görüntüsünü yakalayan Rothen izin istedi.</p>

  <p>Dannyl'in yanına gitti ve büyücüyü odanın sessiz bir köşesine çekti. "Şansımız var mı?" diye sordu sessizce. Dannyl omuzlarını silkti. "Hayır, hiç yok ama en azından, bu sefer bıçak taşıyan yabancılar tarafından takip edilmedim. Sen?" Rothen yanıt vermek için ağzını açtı ama bir hizmetkâr durup, şarap bardaklarıyla dolu bir tepsi uzatınca, vazgeçti. Bir bardak şarap almak için elini uzattı, sonra Dannyl'in arkasından tepsiye siyah cüppeli bir kol uzanınca donakaldı. Akkarin bir bardak şarap aldı ve Rothen'in karşısına geçmek için Dannyl'in etrafından dolaştı.</p>

  <p>"Arama nasıl gidiyor Lord Rothen?" Yüce Lord'a doğru dönünce, Dannyl'in gözleri büyüdü.</p>

  <p>"İki hafta önce kızı yakalamaya çok yaklaştık Yüce Lord," diye yanıtladı Rothen. "Koruyucuları bir yem kullandı. Yanlış kızı yakaladığımızı fark edene kadar, kız kaçmıştı. Ayrıca büyü üstüne yazılmış bir kitap bulduk." Yüce Lord'un yüz ifadesi değişti. "Bu iyi bir haber değil."</p>

  <p>"Kitap eski ve modası geçmişti," diye ekledi Dannyl. "Yine de, Lonca'nın dışında bu gibi kitapların varlığına izin veremeyiz," diye karşılık verdi Akkarin. "Şehirdeki şüpheli dükkânları araştırıp, başka bu tür kitaplara sahip olup olmadıklarını soruşturmalıyız. Bunu Lorlen'le konuşacağım ama bu arada..." Dannyl'e baktı. "Hırsızlar'la tekrar bağlantı kurma konusunda herhangi bir gelişme kaydettiniz mi?" Dannyl'in yüzü önce bembeyaz, ardından da kıpkırmızı oldu.</p>

  <p>"Hayır," diye yanıtladı, sıkkın bir şekilde. "Görüşme taleplerimi haftalardır reddediyorlar." Akkarin belli belirsiz gülümsedi. "Sanırım, aralarında eğitilmemiş bir büyücü olmasının yaratacağı tehlikeleri onlara vurgulamayı denemişsinizdir?" Dannyl başını salladı. "Söyledim ama ilgileniyor gibi gözükmediler."</p>

  <p>"Yakında ilgileneceklerdir. Onlarla buluşma girişimlerinize devam edin. Eğer sizi şahsen görmeyi reddederlerse mesaj gönderin. Büyüsü kontrolden çıktığında kızın karşılaşacağı sorunları detaylandırın. Doğru söylediğinizi anlamaları uzun sürmeyecektir. Gelişmeler hakkında beni bilgilendirin."</p>

  <p class="p4">Dannyl yutkundu. "Tabii Yüce Lord." Akkarin başını eğerek ikisini de selamladı. "İyi akşamlar." Döndü ve iki büyücüyü arkasında bırakarak uzaklaştı. Dannyl, tuttuğu nefesini rahatlamanın verdiği huzur ile sesli bir şekilde bıraktı. "Nereden biliyor?" diye fısıldadı. Rothen omuzlarını silkti. "Şehirde olan olaylar hakkında Kral'dan daha çok şey bildiği söyleniyor ama öte yandan, Yaldin de birisine söylemiş olabilir." Dannyl kaşlarını çatıp, odanın diğer tarafındaki yaşlı büyücüye baktı. "Yaldin söylemiş olamaz."</p>

  <p class="p4">"Bence de," dedi Rothen. Gülümsedi ve hafifçe Dannyl'in omzuna vurdu. "Yine de başını belaya sokmuşsun gibi gözükmüyor. Aslında, Yüce Lord'dan kişisel bir rica almış gibi gözüküyorsun."</p>

  <p class="p2"><span class="t15">* * *</span></p>

  <p class="p18">Sonea, sayfanın ucunu kıvırıp iç geçirdi. Bu Lonca yazarları, neden normal ve mantıklı kelimeler kullanmıyorlardı! Bu kitap, normal konuşma dilinden daha sıkıcı bir dilden zevk alan birinin cümleleri ile doluydu. Ona okumayı öğreten orta yaşlı yazman Serin bile birçok terim ve tabir için çok az açıklama getirebiliyordu. Gözlerini ovuşturarak arkasına yaslandı. Birkaç gündür Serin'in evinin bodrum katında kalıyordu. Burası, büyük bir şöminesi ve sağlam mobilyaları olan şaşırtıcı derecede konforlu bir odaydı ve buradan ayrılması gerektiğinde hayal kırıklığına uğrayacağını biliyordu.</p>

  <p>Yakalanmasına ramak kalmasının ardından, Cery'nin onu Lonca'ya götürdüğü akşam, Faren, onu Kuzey Bölgesindeki Serin'in evine getirmişti. Faren, onun için yeni ve saklanacak daha uygun yerler ayarlayana kadar, Sonea'nın büyü denemelerini kesmesi gerektiğine karar vermişti. Bu arada vaktini Cery'nin 'bulduğu' kitapları okuyarak geçirmesini söylemişti. Kafasını eğip tekrar sayfaya baktı ve iç geçirdi. Önünde bir kelime -herhangi bir anlama gelmeyi reddeden yabancı, garip, sinir bozucu bir kelime- duruyordu. Bu sinir bozucu kelimenin çevresinde şekillenen bütün cümlenin anlamını bulmak için uzun uzun kelimeye baktı. Tekrar gözlerini ovuşturdu. Ansızın kapı çalınınca yerinden sıçradı. Ayağa kalkarak kapıya gitti, gözetleme deliğinden baktı, gülümsedi ve kapıyı açtı. "İyi akşamlar," dedi Faren, odaya girerken. Kızın eline bir şişe tutuşturdu. "Sana küçük, cesaretlendirici bir hediye getirdim." Sonea şişenin tıpasını çıkarıp kokladı. "Pachi şarabı!" diye bağırdı. "Ta kendisi." Sonea bir dolaba ilerleyerek iki kupa çıkardı.</p>

  <p>"Bunların Pachi şarabı için pek uygun olduğunu sanmıyorum," dedi kız. "Ama elimde yalnızca bunlar var. Tabii Serin'den daha iyi bir şeyler vermesini istemezsen."</p>

  <p>"Yeterliler." Faren masanın yanına bir sandalye çekip oturdu. Berrak, yeşil içki dolu kupayı alarak, bir yudum aldı, hoşnut bir şekilde iç geçirdi ve arkasına yaslandı. "Baharatlı ve sıcak daha iyi olurdu aslında."</p>

  <p>"Bunu bilmiyordum," dedi Sonea. "Daha önce hiç içmedim." Bir yudum alan Sonea, ağzını tatlı, ferahlatıcı bir tat doldurunca gülümsedi. Kızın yüz ifadesini gören Faren kıkırdadı.</p>

  <p class="p4">"Sanırım şarap hoşuna gitti." dedi sandalyesinde gerinirken "Sana haberlerim var. Teyzenle enişten bir bebek bekliyor." Sonea dik dik adama baktı. "Bebek mi?"</p>

  <p class="p4">"Yakında küçük bir kuzenin olacak," dedi adam. Kupasından bir yudum daha alarak, kıza kuşkucu bir bakış attı. "Cery bana, annenin sen küçükken öldüğünü ve hemen ardından da babanın Kyralia'dan ayrıldığını söyledi." Durakladı. "Ebeveynlerinden herhangi biri, kanlarında büyü olduğuna dair işaretler göstermiş miydi?"</p>

  <p>Kız kafasını iki yana salladı. "Bildiğim kadarıyla hayır."</p>

  <p>Adam dudaklarını büzdü. "Cery'den bunu teyzene sormasını istemiştim. Teyzen, ne ebeveynlerinde ne de onların ebeveynlerinde hiç büyü yeteneği görmediğini söylemiş."</p>

  <p>"Fark eder mi?"</p>

  <p>"Büyücüler soylarını araştırmaktan hoşlanır," dedi adam. "Annemin içinde büyü vardı. Biliyorum, çünkü onun kardeşi -dayım- ve - hâlâ yaşıyorsa- büyükbabamın erkek kardeşi büyücü."</p>

  <p>"Ailende büyücüler mi var?"</p>

  <p>"Evet, gerçi ikisiyle de hiç karşılaşmadım ve büyük olasılıkla da hiç karşılaşmayacağım."</p>

  <p>"Ama... " Sonea kafasını iki yana salladı. "Bu nasıl olabilir?"</p>

  <p>"Annem varlıklı bir Lonmar tüccarının kızıymış," dedi adam. "Babam da annemin babasına düzenli olarak mal taşıyan bir gemi kaptanı için çalışan, Kyralialı bir gemiciymiş."</p>

  <p>"Nasıl tanışmışlar?"</p>

  <p>"Şans eseri tanışmışlar. Sonra gizli gizli buluşmuşlar. Lonmarlılar, bildiğin gibi, kadınlarını gözden uzak tutar. Büyünün öğrenilebileceği tek yer Lonca olduğu için, büyülerini test etmezler ve Lonmarlı evden uzakta olmanın -hatta ailelerinden olmayan erkeklerle konuşmalarının bile- kadınlar için uygun olmadığına inanır." Faren, şaraptan ağız dolusu bir yudum daha almak için durakladı. Adam yutkunurken Sonea, merak içinde adamı izledi. Adam kısaca gülümsedi. "Babası, annemin bir denizciyle görüştüğünü öğrenince onu cezalandırmış," diye devam etti Faren. "Annemi kırbaçlamışlar ve sonra da kulelerinden birine kapatmışlar. Babam çalıştığı gemiden ayrılmış ve annemi kurtarmanın bir yolunu bulmak için Lonmar'da kalmış. Ailesi annemin hamile olduğunu öğrendiği zaman, utanç içinde onu kovdukları için babam çok fazla beklemek zorunda kalmamış."</p>

  <p>"Kovmuşlar mı? Evde kalmasını istememişler mi?"</p>

  <p>"Hayır." Faren'in yüz ifadesi karardı. "Onun bozulmuş olduğunu ve ailesine utanç getirdiğini düşünmüşler. Gelenekleri, diğer insanlar işlediği suçu bilsin diye onu damgalamayı gerektiriyordu. Sonra annem bir köle pazarına satılmış. Her iki yanağında da uzun birer yara izi varmış ve bir tanesi alnının ortasına kadar geliyormuş."</p>

  <p>"Bu korkunç," diye bağırdı Sonea. Faren omuzlarını silkti. "Evet, bize korkunç geliyor. Ama Lonmarlılar, dünyadaki en medeni insanlar olduklarını düşünürler." Şarabından bir yudum daha aldı. "Babam annemi satın almış ve beraber Imardin'e gelmişler. Dertleri burada da bitmemiş. Babam, annemin ailesi artık onunla iş yapmak istemediği için, gemi kaptanının önemli bir müşteriyi kaybetmesine sebep olmuş. Ve hiçbir gemi sahibi babamı işe almamış, bu yüzden de ebeveynlerim gittikçe fakirleşmiş. Varoşlarda bir ev yapmışlar ve babam bir gorin mezbahasında iş bulmuş. Kısa bir süre sonra da ben doğmuşum."</p>

  <p class="p4">Faren kupayı kafasına dikti. Kıza bakarak gülümsedi. "Gördün mü? Mütevazı bir hırsızın bile kanında büyü olabiliyor."</p>

  <p class="p4">"Mütevazı mı?" diye homurdandı Sonea. Faren'i hiç bu kadar konuşkan görmemişti. Kıza başka ne anlatabilirdi ki? Kız biraz daha şarap koyup sabırsız bir el hareketi yaptı. "Eee, bir mezbahacının oğlu, nasıl Hırsızlar'ın lideri oldu?" Faren kupayı dudaklarına götürdü. "Babam Arınma'dan sonra çıkan çatışmalarda öldü. Annem geçimimizi sağlamak için bir genelevde dans etmeye başladı." Suratını buruşturdu. "Hayat zordu. Annemin müşterilerinden biri Hırsızlar'ın arasında nüfuzlu bir adamdı. Beni sevdi ve oğlu gibi gördü. Emekli olduğu zaman onun yerini aldım ve oradan buralara yükseldim."</p>

  <p>Sonea dudaklarını büzdü. "Yani herhangi biri, Hırsız olabilir mi? O zaman sadece doğru insanlarla arkadaşlık kurman yeterli."</p>

  <p>"Bu iş, iyi arkadaşlarının olmasından daha fazlasını ister." Gülümsedi. "Arkadaşın için planların var galiba?" Sonea sahte bir şaşkınlıkla kaşlarını çattı. "Arkadaş mı? Hayır, kendimi düşünüyordum." Faren kafasını arkaya atıp güldü, sonra kupasını kıza doğru kaldırdı. "Küçük ihtirasların kadını Sonea'ya... Önce büyücü, sonra Hırsız."</p>

  <p>Beraber kupalarını kafalarına diktiler. Faren masaya bakıp ters duran kitabı kendisine doğru çevirdi.</p>

  <p>"Artık daha anlamlı geliyor mu?" Kız iç geçirdi. "Serin bile bazı kısımlarını anlamıyor. Benden daha çok şey bilen birisi tarafından yazılmış, benim yeni başlayanlar için bir kitaba ihtiyacım var." Kafasını kaldırıp Faren'e baktı. "Cery bir şeyler bulabilmiş mi?" Adam kafasını iki yana salladı. "Pratik yapmayı sürdürmen daha iyi olabilirdi. Bu Lonca'yı meşgul ederdi. Geçen hafta, bütün dükkânların içini ve dışını kontrol ettiler. Şehirde büyü üstüne yazılmış herhangi bir kitap kaldıysa bile, artık yoktur." Sonea iç geçirip ellerini şakaklarına bastırdı. "Şimdi ne yapıyorlar?"</p>

  <p>"Hâlâ varoşlarda aylak aylak dolaşıyorlar," dedi adam. "Büyünü kullanmanı bekliyorlar." Sonea teyzesini, eniştesini ve bekledikleri bebeği düşündü. Büyücüler aramayı bırakana kadar onları göremeyecekti. Onlarla konuşmayalı ne kadar olmuştu? Kitaba baktı ve içinde hayal kırıklığı ve kabaran bir öfke hissetti. "Hiç vazgeçmeyecekler mi?" Bir ışık parlamasından hemen sonra patırdayarak zeminin üstüne saçılan bir şeylerin ardından, yüksek sesli bir patlamayla yerinden sıçradı. Aşağı bakan Sonea, beyaz bir seramik vazonun parçalarını gördü.</p>

  <p>"Bak Sonea," dedi Faren, parmağını kıza doğru sallayarak. "Bunun, Serin'e yaptığı iyiliğin karşılığını ödemenin iyi bir yolu olduğunu zannetmiyorum... " Aniden durduktan sonra elini alnına vurup inledi. "Şehirde olduğunu anlayacaklar." Küfür etti, sonra umutsuzca kıza kaşlarını çattı. "Buradayken büyü kullanmaktan kaçınmanı söylememin birden fazla sebebi vardı Sonea." Sonea kızardı. "Üzgünüm Faren ama inan bilerek yapmadım." Elini aşağı uzattı ve yerdeki parçalardan birini aldı. "İlk başlarda istediğim zaman büyü yapamıyordum, şimdi de onun hakkında düşünmediğim zamanlarda bile kendiliğinden oluyor." Faren'in yüz ifadesi yumuşadı. "Pekala, eğer engel olamıyorsan, engel olamıyorsundur." Elini salladı ve kıza bakmak için döndü. "Ne?" diye sordu kız.</p>

  <p>Adam yutkundu ve bakışlarını kaçırdı. "Bir şey yol Sadece... bir düşünce. Büyücüler yerini anlamak için bize yeterince yakın olmayacak, muhtemelen yarın Kuzey Bölgesinin her tarafında olacaklardır. Seni henüz hareket ettirmeye ihtiyacım olduğunu zannetmiyorum... yalnızca tekrar büyünü kullanmamaya çalış." Sonea başını salladı. "Denerim."</p>

  <p class="p2"><span class="t15">* * *</span></p>

  <p class="p16">"Tüccar Larkin?"</p>

  <p>Dannyl döndüğünde, yanında dikilen bir bolevi çalışanını gördü. Başını salladı. Adam, Dannyl'in onu izlemesi gerektiğini göstermek için kafasıyla bir işaret yaptı. Dannyl sonunda bir yerlere geldiğine inanamayarak bir an adama baktı, sonra çabucak taburesinden kalktı. Kalabalığın arasında adamı takip ederken, Gorin'e gönderdiği mektubun içeriğini düşündü. Bu kez, onu görmesi için Hırsız'ı ne ikna etmişti?</p>

  <p>Dışarıda kar yağıyordu. Rehber sırtını kamburlaştırıp paltosuna sarıldı, sonra hızlı adımlarla sokağın aşağısına doğru yürümeye başladı. Biraz ilerideki bir ara sokağın girişine ulaştıklarında, Dannyl'in önüne, yolunu kapatan pelerinli birisi çıktı. "Lord Dannyl. Bu ne sürpriz! Yoksa bu ne kılık mı demeliydim?"</p>

  <p>Fergun genişçe gülümsüyordu. Dannyl'in şaşkınlığı çabucak kızgınlığa dönüşerek büyücüye baktı. Yıllar öncesini hatırlayarak, daha genç bir Fergun tarafından takip edilip alay konusu olduğunu anımsayınca, bir huzursuzluk onu rahatsız etmeye başladı... sonra kendine kızdı. Omuzlarını dikleştirerek, karşısındaki büyücüden bir baş daha uzun olmanın verdiği çok küçük bir üstünlük duygusu yaşadı. "Ne istiyorsun Fergun?"</p>

  <p>Fergun'un bakımlı kaşları kalktı. "Varoşlarda neden bu halde dolaştığını bilmek, Lord Dannyl."</p>

  <p>"Ve bunu sana söylememi bekliyorsun öyle mi?" Savaşçı'nın omuzları kalktı. "Pekala ama söylemezsen, ben fikir yürütmek zorunda kalırım, değil mi? Eminim arkadaşlarım sebeplerini tahmin etmemde bana yardım etmekten mutluluk duyacaklardır." Parmağını dudaklarına koydu. "Hımm, açıkça burada bulunma sebebinin bilinmesini istemediğin belli. Sakladığın bir skandal mı var? Fark edilmemek için bir dilenci gibi giyinmeni gerektirecek, çok utanç verici bir şeye mi bulaştın? Ah!" Fergun'un gözleri büyüdü. "Genelevleri mi ziyaret ediyorsun?" Dannyl, Fergun'un omzunun üzerinden baktı. Tahmin ettiği gibi, rehber gözden kaybolmuştu. "Oh, Bu o öyleyse?" diye sordu Fergun, arkasına bakarak. "Biraz sert görünüşlü. Ne gibi özel zevklerin olduğu hakkında hiçbir fikrim yok."</p>

  <p>Öfke, buzlu su gibi Dannyl'in vücudunu kapladı Fergun'un onu böyle bir suçlamayla karşı karşıya bırakmasının üzerinden yıllar geçmişti ama bu tür kışkırtmalara duyduğu nefret, ilk günkü kadar güçlüydü "Yolumdan çekil Fergun."</p>

  <p class="p4">Fergun'un gözleri zevkle parladı. "Oh, hayır," dedi ses tonu artık alaycı değildi. "Bana neyin peşinde olduğunu söylemeden olmaz." <span class="t14">Fergun'un ayaklar</span><span class="t14">ı</span><span class="t14">n</span><span class="t14">ı</span> <span class="t14">yerden kesmek zor olmaz,</span> diye düşündü Dannyl. Son bir çabayla öfkesini kontrol etti. "Fergun, istesen bile çeneni kapalı tutamazsın... ve bunu da herkes biliyor. Hiç kimse söylediğin tek bir kelimeye bile inanmaz. Şimdi seni rapor etmek zorunda kalmadan yolumdan çekil."</p>

  <p>Savaşçı'nın bakışları sertleşti. "Eminim Yüksek Büyücüler, senin faaliyetlerinle daha çok ilgilenecektir. Hatırladığım kadarıyla, nerede olurlarsa olsunlar cüppe giymeleri gerektiğine dair büyücüleri bağlayan oldukça sıkı bir yasa var. Bu yasayı çiğnediğini biliyorlar mı?" Dannyl gülümsedi. "Tamamen bilinmiyor değil." Fergun'un bakışlarını bir kuşku titremesi kesti. "Sana izin mi verdiler?"</p>

  <p>"Onlar -yoksa o mu demeliydim- bana doğrudan talimat verdi," diye karşılık verdi Dannyl. Bakışlarının uzaklaşmasına izin verdi, sonra kafasını iki yana salladı. "Onun izleyip izlemediğini asla söylemiyorum. Bunu bilmesi gerekecek. Geri döndüğümde ona söylemek zorunda kalacağım."</p>

  <p>Fergun'un beti benzi attı. "Gerek yok! Kendim söylerim." Yana çekildi. "Git. İşini bitir." Bir adım daha geri çekilerek döndü ve hızla uzaklaştı. Dannyl gülümseyerek, lapa lapa yağmaya başlayan karların içinde gözden kaybolan Savaşçı'yı izledi. Fergun'un Yüce Lord'a tek kelime etmeyeceğinden emindi. Kendini boş bir sokakta tek başına bulunca keyfi yok oldu. Rehberin kaybolduğu gölgelikleri taradı. Hırsızlar, sonunda onunla görüşmeyi kabul ettikleri bir zamanda sanki, Fergun da kendini göstermek zorundaydı. İç geçirerek Kuzey Yolu'na ve Lonca'ya giden sokakta yürümeye başladı. Arkasındaki taze karları ezen telaşlı ayak sesleri yaklaştı. Arkasına bir bakış attı ve rehberin yaklaştığını görünce şaşırarak gözlerini kırpıştırdı. Durup adamın ona yetişmesini bekledi.</p>

  <p>"Hey! Bu da neydi?" diye sordu adam. "Biraz fazla meraklı olan aramacılarımızdan biri." Gülümsedi. "Sanırım ona meraklı bir tag diyebilirsin."</p>

  <p>Adam lekeli dişlerini göstererek sırıttı. "Seni anlıyorum." Hafifçe omuzlarını silkti, sonra Dannyl'in takip etmesi gerektiğini göstermek için başını yana eğdi. Dannyl, Fergun'un etrafta dolaşmadığından emin olmak için ortalığı kontrol etti ve yağan karın altında tekrar ilerlemeye başladı.</p>

  <p class="p2"><span class="t15">* * *</span></p>

  <p class="p18">"'Isı camı eritene kadar, güç miktarını kademeli olarak arttırın'" diye okudu Serin. "Ama nasıl yapıldığına dair bir bilgi yok!" diye bağırdı Sonea. Ayağa kalkıp odada volta atmaya başladı. "Bu daha çok, üstünde ufacık bir delik olan bir... bir su kesesi gibi. Eğer keseyi sıkarsan, su dışarı fışkırır ama onu hedefleyemezsin ya da..." Kapının çalındığını duyunca durdu. Serin, kalktı ve kapıyı açmadan önce gözetleme deliğinden baktı.</p>

  <p>"Sonea," dedi Faren, elini sallayarak yazmana odanın dışına çıkmasını işaret ederek. "Birkaç ziyaretçin var."</p>

  <p>Sırıtarak içeri girdi. Faren'in arkasında, uykulu gözleri olan tıknaz bir adam ve başına koyu renk bir eşarp giymiş kısa boylu bir kadın vardı. "Ranel!" diye bağırdı Sonea. "Jonna!" Masanın etrafından koşup teyzesine sarıldı.</p>

  <p>"Sonea." dedi Jonna, sıkıca sarılırken. "Senin için çok endişelendik." Sonea'yı omuzlarından tutarak, onaylar bir şekilde başını salladı. "Oldukça iyi gözüküyorsun." Jonna'nın Faren'e gözlerini kısarak bakması Sonea'yı keyiflendirdi. Hırsız, sırıtarak arkasındaki duvara yaslandı. Sonea gidip Ranel'e sarıldı.</p>

  <p>Sonea'yı baştan aşağı bir süzdü. "Harrin, bize büyü yapabildiğini söyledi." Sonea suratını buruşturdu. "Doğru."</p>

  <p>"Ve büyücülerin seni aradığını ."</p>

  <p>"Evet. Faren, beni onlardan saklıyor."</p>

  <p>"Bedeli ne? Büyün mü?"</p>

  <p>Sonea başını salladı. "Evet. Onu bile iyi yaptığım söylenemez. Büyü konusunda henüz çok iyi değilim."</p>

  <p class="p4">Jonna hafifçe homurdandı. "O kadar da kötü olamazsın. Yoksa seni saklamazdı." Odaya göz gezdirip başını salladı. "Düşündüğüm kadar kötü değilmiş." Bir sandalyeye oturdu, eşarbını çıkardı ve içine çektiği derin nefesi ani bir şekilde bıraktı. Sonea sandalyenin yanına yere oturdu. "Yeni bir işe başladığınızı duydum." Teyzesi kaşlarını çattı. "Yeni bir iş mi?"</p>

  <p class="p4">"Bana kuzen yapıyormuşsunuz galiba." Teyzesinin kaş çatışı yumuşadı ve hafifçe karnına vurdu. "Ah, demek duydun. Evet, önümüzdeki yaz, küçük ailemize bir üye daha katılacak." Jonna kafasını kaldırıp, ağzı kulaklarına varmış, genişçe sırıtan Ranel'e baktı. Teyzesiyle eniştesine bakan Sonea, bir sevgi ve hasret dalgalanması hissetti. Zihninden tanıdık bir his geçti ve nefesini tuttu. Ayağa kalkarak etrafa baktı ama anormal hiçbir şey görmedi. "Ne?" diye sordu Faren.</p>

  <p>"Bir şey yaptım." Teyzesinin ve eniştesinin ona baktığını fark edince kızardı. "Şey, sanki yapmışım gibi hissettim." Hırsız, odaya göz gezdirdikten sonra omuzlarını silkti. "Belki duvarların arkasındaki bir parça kiri hareket ettirmişsindir." Jonna şaşkın gözüküyordu. "Ne demek istiyorsunuz?"</p>

  <p>"Büyü kullandım," diye açıkladı Sonea. "Yapmak istemedim. Ama bazen oluyor."</p>

  <p>"Ve ne yaptığını bilmiyorsun öyle mi?" Jonna'nın karının üstündeki eli gerildi. "Evet." Sonea yutkunup bakışlarını kaçırdı. Teyzesinin bakışlarındaki korku onu üzmüştü ama Jonna'nın niçin korktuğunu anlıyordu. Kazara başkalarına zarar verebilirdi. <span class="t14">Hay</span><span class="t14">ı</span><span class="t14">r,</span> diye düşündü. <span class="t14">Böyle dü</span><span class="t14">ş</span><span class="t14">ünme.</span> Derin bir nefes alıp yavaşça koyverdi. "Faren, sanırım onları buradan götürmelisin. Her ihtimale karşı."</p>

  <p>Adam başını salladı. Jonna'nın bakışları endişeli bir yüz ifadesiyle kısıldı. Sonea'ya döndü ve konuşmak için ağzını açtı, sonra kafasını iki yana salladı ve kollarını uzattı. Sonea teyzesine sıkıca sarıldı. "Sizi tekrar göreceğim," dedi kız. "Bütün bunlar bittiği zaman."</p>

  <p class="p4">Ranel başını salladı. "Kendine dikkat et."</p>

  <p class="p4">"Ederim," diye söz verdi kız. Faren, çifte, odanın dışına doğru yol gösterdi. Sonea, kapıya arkasını dönerek merdivenlerden çıkan ayak seslerini dinledi. Yerde duran bir şey dikkatini çekti. Teyzesinin eşarbı.</p>

  <p>Eşarbı alarak kapıya, oradan da merdivenlere doğru koştu. Merdivenleri çıkarken teyzesinin ve eniştesinin Faren'le birlikte içerideki bir şeye bakarak, Serin'in mutfağının kapısında dikildiklerini gördü. Yanlarına giderek dikkatlerini neyin çektiğini gördü. Zemin bir zamanlar büyük taş levhalarla kaplıydı. Ş imdiyse parçalanmış taşlar ve pislik vardı. Mutfağın büyük bir kısmını kaplayan ağır, ahşap bir masadan, bütün geriye kalan; eğrilmiş, parça parça olmuş tahta parçalarıydı.</p>

  <p>Sonea, ağzının kuruduğunu hissetti, sonra aklı tekrar karıştı ve masa aniden alev aldı. Faren, ona döndü ve konuşmadan önce bir an için kendisiyle mücadele ediyormuş gibi göründü. "Dediğim gibi," dedi adam. "Muhtemelen zor bir dönemden geçiyor. Sonea, alt kata in ve çantanı hazırla. Ziyaretçilerini eve götüreceğim ve yangını söndürmesi için birisini bulacağım. Korkma, her şey yoluna girecek."</p>

  <p class="p3">Sonea, başını sallayarak teyzesine eşarbını verdi ve merdivenlerden bodruma inerek gözden kayboldu.</p>

  <p class="p27">&nbsp;</p>
</body>
</html>
