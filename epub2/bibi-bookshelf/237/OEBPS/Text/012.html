<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p11"><span class="t13">&nbsp;</span></p>

  <h1 class="h12"><a id="ncx704"></a>VII</h1>

  <p class="p7"><span class="t6">Tehlikeli Anla</span><span class="t6">ş</span><span class="t6">malar</span></p>

  <p class="p3">&nbsp;</p>

  <p class="p21">Ahırlardan dönen Rothen bahçelere gelince yavaşladı. Hava soğuktu ama çok rahatsız edici değildi ve sessizlik, şehrin koşuşturmacasından sonra iyi gelmişti. Derin bir nefes alıp iç geçirdi.</p>

  <p class="p4">Sayısız muhbirle görüşmesine rağmen, sadece birkaç tanesi yararlı bilgi verebilmişti. Çoğu muhbir, ne kadar ilgisi olduğu umursamadan, kızın yakalanmasına yol açacak ve ödüle gidebilecek bir parça bilgi vermek umuduyla gelmişti. Bazıları da Lonca ile birlikte olduğunu gösterip hava atmaya gelmişti.</p>

  <p>Kimileri de, ortalıkta görünmekten sakınan ve yalnız dolaşan kızları rapor etmiş; varoşlara yapılan birkaç yolculuktan sonra, karanlık köşelerde birçok sokak çocuğunun saklandığı ortaya çıkmıştı. Muhbirlerle görüşen diğer büyücülerle yaptığı görüşmeler, birçok benzer hayal kırıklığını gözler önüne sermişti. Ödül ilanlarında kızın bir resmi olsaydı, bu iş çok daha kolay olurdu. Özlemle, zihinsel görüntüleri kâğıda aktaracak bir yol bulmaya çalışıp, başarısız olan merhum akıl hocası Lord Margen'i düşündü. İşi üstlenen Dannyl, henüz çok az ilerleme kaydedebilmişti. Rothen, Dannyl'in yeni bir ilerleme sağlayıp sağlayamadığını merak etti. Arkadaşıyla yaptığı kısa bir zihinsel sohbetle, genç büyücünün herhangi bir sorunla karşılaşmamış olduğunu ve gün batımında döneceğini öğrenmişti. Diğer büyücülerin, konuşmalarına kulak misafiri olma olasılığı her zaman olduğundan, Dannyl'in varoşlara yaptığı ziyaretin arkasında yatan gerçek amaca değinmemişlerdi. Ama Rothen, arkadaşının iletişiminde umut verici bir rahatlık hissetmişti.</p>

  <p>"...biliyor... Rothen..." Kendi adının söylendiğini duyan Rothen, kafasını kaldırıp baktı. Bahçenin sık yeşilliği konuşanı saklıyordu ama Rothen, sesi tanıdığından emindi. "...bu tür şeyler aceleye gelmez." Bu ses Yönetici Lorlen'e aitti. İkili, Rothen'in olduğu yere yaklaşıyordu. Yakınından geçeceklerini tahmin eden Rothen, geniş bahçedeki küçük avlulardan birine ilerledi. Bir banka oturdu ve konuşma daha da netleşirken dikkatle dinledi. "Adaylığını dikkate aldım Fergun," dedi Lorlen sabırla. "Daha fazlasını yapamam. Kız bulunduğu zaman, konu her zamanki şekilde halledilecek. Şimdilik tek ilgilendiğim konu, kızın yakalanması."</p>

  <p>"Ama bütün bu... bu sıkıntı ya katlanmak zorunda mıyız? Kızın güçlerini ilk anlayan kişi Rothen değildi. Bendim! Bana karşı nasıl bir şansı olabilir?"</p>

  <p>Yanıt verirken Yönetici'nin sesi aşırı kibardı ama adımları aceleciydi. İkili geçerken Rothen kendi kendine gülümsedi. "Bu sıkıntı değil Fergun," diye karşılık verdi Lorlen, sert bir şekilde. "Lonca'nın yasası böyle. Yasa der ki ..."</p>

  <p>"Birisinin içindeki büyü potansiyelini fark eden ilk büyücü, onun gardiyanlığına hak kazanır," diye hızla ezberden okudu Fergun, "Kızın güçlerinin etkisini ilk hisseden bendim, Rothen değil."</p>

  <p>"Yine de, konu kız bulunana kadar halledilemeyecek... "</p>

  <p>İkili, artık Rothen'i iyice geçmişti ve sesleri bir tartışmadan daha yüksek çıkıyordu. Rothen, banktan kalktı ve yavaşça Büyücülerin 'Makamlarıma doğru ilerledi. Demek Fergun kızın gardiyanlığını yapmayı tasarlıyordu. Rothen kızın eğitiminin sorumluluğunu almayı teklif ettiğinde, görevi başka bir büyücünün istemeyeceğini düşünmüştü. Alt tabakadaki insanlara her zaman hor görme ile bakıyor izlenimi veren Fergun ise kesinlikle aklına bile gelmemişti. Gülümsedi. Dannyl, bundan memnun olmayacaktı. Arkadaşı, ikisinin de çıraklık dönemlerinden beri Fergun'dan nefret etmişti. Haberi duyduğunda Dannyl, kızı kendisi bulmak için daha da hırslanacaktı.</p>

  <p class="p2"><span class="t15">* * *</span></p>

  <p class="p18">Cery, bir hamamı ziyaret etmeyeli yıllar olmuştu ve pahalı özel odaların içini ise hiç görmemişti. Günlerdir ilk defa, ılık bir suyla yıkanmış ve kalın bir kumaşa sarınmıştı. Buharlı kurulanma odasına giderken keyfi yerine gelmişti. Sonea, yerdeki bir simba matın üzerinde oturuyordu. Kızın ince vücudu kalın bir örtüye sarınmıştı ve yüzünde rahatlamanın getirdiği bir tebessüm vardı. Cery, kıza bakıp sırıttı. "Hey! Ne muamele ama! Jonna'nın buna asla kızmayacağından eminim!" Sonea irkilince, Cery söylediklerine anında pişman oldu. "Üzgünüm Sonea." Özür dilercesine yüzünü ekşitti. "Hatırlatmamalıydım." Kendini kızın arkasında duran yer yatağının üzerine bıraktı, sonra duvara yaslandı. "Sessiz konuşursak, güvende oluruz," diye ekledi kısık bir sesle. Kız başıyla onayladı. "Şimdi ne yapacağız? Burada kalamayız."</p>

  <p>"Biliyorum. Ben de bunu düşünüyordum." İç geçirdi. "Durum kötü Sonea. Seni büyücülerden saklamaya devam etmek kolay olacaktı ama ödül işleri değiştirdi. Artık kimseye güvenemem. İyilik isteyemem ve... ve seni saklayacak yerim kalmadı."</p>

  <p>Kızın yüzü asıldı. "Ne yapacağız öyleyse?" Çocuk duraksadı. Kavgadan sonra, kızın bir tek seçeneğinin kaldığını fark etmişti. Kız bundan hoşlanmayacaktı. Keşke güvenebileceği birisi olsaydı. Kafasını iki yana salladı ve dönüp kızın bakışlarına karşılık verdi. "Sanırım Hırsızlar'dan yardım istememiz gerekiyor."</p>

  <p>Sonea'nın gözleri büyüdü. "Delirdin mi sen?!"</p>

  <p>"Keşke, seni sadece kendi başıma saklama olanağım olabilse... Er ya da geç birisi seni ele verecek."</p>

  <p>"Ya Hırsızlar? Onlar neden beni ele vermesin?"</p>

  <p>"Sende istedikleri bir şey var."</p>

  <p>Kız kaşlarını çattı, sonra yüz ifadesi karardı. "Büyü mü?"</p>

  <p>"Evet. Bahse girerim, kendi büyücülerinin olmasına bayılacaklardır." Parmaklarını matın üstünde gezdirdi.</p>

  <p>"Bir kez seni korumaları altına aldılar mı, hiç kimse sana dokunamaz. Hiç kimse Hırsızlar'ı geçemez. Yüz altın için bile." Kız gözlerini kapadı. "Jonna'yla Ranel her zaman, Hırsızlar'dan kurtulmanın mümkün olmadığını söyler. İnsanı avuçlarının içinde tutarlarmış. Bir anlaşma bittikten sonra bile, onlardan yakanı asla kurtaramazmışsın." Cery kafasını iki yana salladı. "Kötü hikâyeler duyduğunu biliyorum. Herkes duydu. Sadece kurallarına bağlı kalmak zorundasın, böyle olduğu müddetçe herkese adil davranırlar. Babam öyle söylerdi."</p>

  <p>"Onlar babanı öldürdüler."</p>

  <p>"Aptaldı. O bir haindi."</p>

  <p>"Ya...?" Kız içini çekip kafasını iki yana salladı. "Ne seçeneğim var ki? Yapmazsam, Lonca beni bulacak. Sanırım bir Hırsız'ın kölesi olmak, ölmekten daha iyidir." Cery yüzünü ekşitti. "Böyle olmayacak. Bir kez güçlerini kullanmayı öğrendin mi, önemli ve güçlü birisi olacaksın. Sana çok fazla özgürlük verecekler. Mecburlar. Sonuçta, bir şeyi yapmak istemediğine karar verirsen, sana nasıl yaptırabilecekler?"</p>

  <p>Çocuğa baktı, oldukça uzun bir süre, inceden inceye yüzünü araştırarak, sorgulayarak. "Bundan pek de emin değilsin, değil mi?" Cery, kendini kızın gözlerine bakmaya zorladı. "Bunun, senin tek seçeneğin olduğundan eminim. Sana adil davranacaklarından eminim."</p>

  <p>"Ya sonra?"</p>

  <p>Çocuk iç geçirdi. "Karşılığında senden neler yapmanı isteyeceklerinden emin değilim." Kız başıyla onayladıktan sonra arkasına yaslandı ve birkaç dakika karşıdaki duvara baktı. "Yapmam gerekenin bu olduğunu düşünüyorsan, yapacağım Cery. Lonca'ya boyun eğmektense, etrafımın Hırsızlar'la sarılı olmasını tercih ederim."</p>

  <p>Kızın gergin yüzüne bakarak, artık alıştığı rahatsızlığının gevşediğini hissetti fakat bu sefer de kendini daha suçlu hissediyordu. Kız korkmuştu ama her zamanki boyun eğmez kararlılığıyla Hırsızlar'la yüzleşecekti. Kızın bu tavrı, kendisini daha da kötü hissetmesine neden olmuştu. Onu korumaya güçlerinin yetmeyeceğini bildiği halde, kızı Hırsızlar'a götürmek düşüncesi bir ihanet gibi geliyordu. Kızı tekrar kaybetmek istemiyordu. Yine de başka seçeneği yoktu. Ayağa kalkıp kapıya yürüdü.</p>

  <p>"Harrin'le Donia'yı bulacağım," dedi. "Sen iyi misin?"</p>

  <p>Sonea kafasını kaldırıp bakmadı, yalnızca başıyla onayladı. Havlucu kız odanın dışındaki koridorda dikiliyordu. Harrin'le Donia'yı sorduğu kız, başıyla yandaki odayı gösterdi. Cery dudağını ısırarak kapıyı çaldı. "Gel," diye seslendi Harrin.</p>

  <p>İkisi de simba matlarda oturuyordu. Donia, bir havluyla saçlarını kuruluyordu.</p>

  <p class="p4">"Ona söyledim ve kabul etti."</p>

  <p>Harrin kaşlarını çattı. "Hâlâ emin değilim. Onu şehrin dışına çıkartsak nasıl olur?" Cery kafasını iki yana salladı. "Fazla uzaklaşabileceğimizi sanmıyorum. Şimdiye kadar Hırsızlar'ın onun hakkındaki her şeyi öğrendiğine emin olabilirsiniz. Nerede yaşadığını ve nerede olduğunu bulmuş olmalılar. Neye benzediğini, anne ve babasının kimler olduğunu, teyzesinin ve eniştesinin nerede yaşadığını biliyorlardır. Burril ve tayfasından öğrenmek zor olmayacaktır, onun... "</p>

  <p>"Bu kadar çok şey biliyorlarsa," diye araya girdi Donia, "neden hemen gelip onu almadılar?"</p>

  <p>"Bu şekilde çalışmadıkları için," dedi Cery. "Anlaşma yapmayı severler, onlar için çalışan çoğu insan mutludur ve daha sonra belaya sebep olmazlar. Bize gelip koruma teklif edebilirlerdi ama gelmediler. Bu bana, onda büyü olduğundan emin olmadıklarını düşündürüyor. Eğer onlara gitmezsek, içlerinden birinin kızı ele vermesine izin verirler. Onu asla şehir dışına çıkaramayacak olmamızın sebebi bu." Donia ve Harrin birbirlerine baktılar. "O ne düşünüyor?" diye sordu Donia. Cery yüzünü buruşturdu. "Hikâyeler duymuş. Korkuyor ama başka seçeneği olmadığını da biliyor." Harrin ayağa kalktı. "Bundan emin misin Cery?" diye sordu. "Ondan hoşlandığını sanıyordum. Onu bir daha göremeyebilirsin." Cery şaşırarak gözlerini kırpıştırdı ve suratının yandığını hissetti. "Asıl önce büyücüler onu yakalarsa bir daha görebileceğimi sanmıyorum?"</p>

  <p>Harrin omuzlarını silkti. "Sanırım haklısın." Cery volta atmaya başladı. "Onunla gideceğim. Etrafta tanıdığı birisine ihtiyacı olacak. Yararlı olabilirim."</p>

  <p>Harrin uzanıp Cery'nin kolunu tuttu. Gözlerini araştırarak Cery'ye baktı ve kolunu bıraktı. "Demek bundan sonra seni de çok fazla göremeyeceğiz?"</p>

  <p>Cery başını salladı. Suçluluk duygusu hissediyordu. Harrin, çetesinin dört üyesi tarafından terk edilmişti ve geri kalanlardan da çok emin değildi. Şimdi de en yakın arkadaşı ayrılıyordu. "Elimden geldiğince uğrarım. Gelin, zaten Hırsızlar için çalıştığımı düşünüyor." Harrin gülümsedi. "Tamam o zaman. Onu ne zaman götüreceksin?"</p>

  <p>"Bu gece." Donia elini Cery'nin koluna koydu. "Peki, ya onu istemezlerse?" Cery sinsice gülümsedi. "İsteyecekler."</p>

  <p>Büyücülerin Makamları'nın koridoru sessiz ve boştu. Yaldin'in odasına doğru giderken koridorda Dannyl'in ayak sesleri yankılanıyordu. Kapıyı çaldı ve odadan gelen zayıf konuşma seslerini duyarak bekledi. Bir kadının sesi diğerlerininkini bastırıyordu. "Ne yapmış, ne?" Bir süre sonra kapı açıldı. Yaldin'in karısı Ezrille, kafası karışmış bir şekilde gülümsedi ve Dannyl'in girebilmesi için geri çekildi. Alçak bir masanın etrafına birkaç tane minderli sandalye dizilmişti ve sandalyelerden ikisinde Yaldin'le Rothen oturuyordu. "Muhafıza, adamı evinden tahliye etmesini emretmiş," dedi Yaldin. "Yalnızca tavan arasında çocukların uyumasına izin verdiği için mi? Bu korkunç!" diye bağırdı Ezrille, elini sallayıp Dannyl'e oturmasını işaret ederek. Yaldin başıyla selam verdi. "İyi akşamlar Dannyl. Bir fincan sumi ister misin?"</p>

  <p>"İyi akşamlar," diye karşılık verdi Dannyl, bir sandalyeye çökerek. "Sumi çok iyi olur, teşekkür ederim. Uzun bir gün oldu." Rothen kafasını kaldırıp Dannyl'e bakarak, soru soran bir biçimde kaşlarını kaldırdı. Dannyl gülümseyerek omuzlarını silkti. Rothen'in, Hırsızlar'la olan konuşmasının nasıl gittiğini öğrenmek için sabırsızlandığını biliyordu ama ilk önce, normalde çok uysal ve bağışlayıcı olan Ezrille'i neyin kızdırdığını öğrenmek istiyordu. "Ne kaçırdım?"</p>

  <p>"Dün aramacılarımızdan biri, varoşların en iyi kısmındaki bir eve kadar bir muhbiri takip etmiş," diye anlatmaya başladı Rothen. "Evin sahibi, evsiz çocukların tavan arasında uyumasına izin veriyormuş ve muhbir daha büyük bir kızın orada saklandığını iddia etmiş. Meslektaşımız, kızın ve arkadaşının ev sahibinin yardımıyla, o gelmeden hemen önce kaçtığını iddia ediyor. Bu yüzden o da muhafızlara, adamı ve ailesini tahliye etmesini emretmiş ."</p>

  <p>Dannyl kaşlarını çattı. "Meslektaşımız mı? Kim...?" Gözlerini kısarak Rothen'e baktı. "Bu, Fergun adındaki malum Savaşçı tarafından yaptırılmış olabilir mi?"</p>

  <p>"Olabilir." Dannyl kaba bir ses çıkardı, sonra Ezrille ona dumanı tüten bir fincan sumi verirken gülümsedi. "Teşekkür ederim."</p>

  <p>"Sonra ne olmuş?" diye sordu Ezrille. "Adam tahliye edilmiş mi?"</p>

  <p>"Lorlen emri iptal etmiş tabii ki," diye yanıtladı Yaldin, "ama Fergun zaten evin çoğunu dağıtmış. Gizli yerler aradığını söylüyor."</p>

  <p>Ezrille kafasını iki yana salladı. "Fergun'un bu kadar şey olduğuna inanamıyorum... bu kadar... "</p>

  <p>"Kinci?" diye homurdandı Dannyl. "Zavallı adamı sorguya çekmeye karar vermediğine şaşırdım."</p>

  <p>"Cesaret edemezdi," dedi Yaldin küçümseyerek. "Artık edemez," diye onayladı Dannyl. Rothen iç geçirip arkasına yaslandı. "Dahası var. Bu akşam ilginç bir konuşmaya kulak misafiri oldum. Fergun kızın gardiyanlığını istiyor."</p>

  <p class="p4">Dannyl kanının donduğunu hissetti. "Fergun mu?" Ezrille kaşlarını çattı. "O güçlü bir büyücü değil. Lonca'nın zayıf büyücüleri çırakların gardiyanlığını almasından caydırdığını sanıyordum."</p>

  <p class="p4">"Caydırıyoruz," dedi Yaldin. "Ama buna karşı bir kural yok."</p>

  <p class="p4">"Kazanma şansı ne?"</p>

  <p>"Kızın güçlerinin etkisini ilk o hissettiği için güçlerini ilk anlayanın o olduğunu söylüyor," dedi Rothen. "Bu iyi bir gerekçe mi?"</p>

  <p>"Umarım değildir," diye mırıldandı Dannyl. Bu haber onu rahatsız etmişti. Fergun'u iyi tanıyordu. Hem de çok iyi... Alt tabakadaki insanları küçümseyen Fergun, bir varoş kızıyla ne yapmak isterdi ki? "Belki de Kuzey Meydanı'nda küçük düşürüldüğü için intikam almayı tasarlıyordur?" Rothen kaşlarını çattı. "Bak Dannyl..."</p>

  <p>"Her olasılığı düşünmek zorundasın," diye araya girdi Dannyl.</p>

  <p>"Fergun küçük bir çürük için bütün bu sıkıntıya katlanmayacaktır, egosu incinmiş olsa bile," dedi Rothen kendinden emin bir şekilde. "Sadece kızı kendisi yakalamak istiyor... ve sonrasında da insanların bunu unutmasını istemiyor."</p>

  <p>Dannyl bakışlarını kaçırdı. Kır saçlı büyücü, Fergun'a duyduğu nefretin, çıraklık günlerinden kalan basit bir kinden daha fazlası olduğunu asla anlamamıştı. Dannyl, iş intikam almaya geldiğinde, sabit fikirli Fergun'un nasıl biri olabileceğini çok iyi tecrübe etmişti.</p>

  <p>"Bu gelişmelerden dolayı bir kavga çıkacağını görüyorum." Yaldin kıkırdadı. "Zavallı kızın, Lonca'ya ne kadar çok sorun çıkarttığına dair en ufak bir fikri olmadığını biliyorsunuz. Bir çırağın gardiyanlığı için yarışan iki büyücü çok fazla rastlanan bir durum değil." Rothen hafifçe homurdandı. "Eminim, kızın en az ilgilendiği konu budur. Kuzey Meydanı'nda olanlardan sonra, onu öldürmeye niyetli olduğumuza inanmıştır."</p>

  <p>Yaldin'in gülümsemesi kayboldu. "Ne yazık ki kızı bulmadan, onu ikna edemeyiz."</p>

  <p>"Oh, bunu bilmiyorum," dedi Dannyl sessizce. Rothen kafasını kaldırıp genç büyücüye baktı.</p>

  <p>"Bir önerin mi var Dannyl?"</p>

  <p>"Zannedersem, yeni Hırsız arkadaşımın, varoşların her tarafına kendine has bilgi gönderme yöntemleri var."</p>

  <p class="p4">"Arkadaş mı?" Yaldin inanmayarak bir kahkaha patlattı. "Şimdi de onlara arkadaşlar diyorsun."</p>

  <p class="p4">"İş arkadaşı." Dannyl hınzırca gülümsedi. "Bir miktar başarı kazandığın sonucunu mu çıkartayım?" Rothen bir kaşını kaldırdı. "Biraz. Yalnızca bir başlangıç." Dannyl omuzlarını silkti. "Liderlerinden biriyle konuştuğuma inanıyorum." Ezrille'in gözleri büyüdü. "Nasıl görünüyor?"</p>

  <p class="p4">"Adı Gorin'di."</p>

  <p class="p4">"Gorin mi?" Yaldin kaşlarını çattı. "Garip bir isim."</p>

  <p>"Anlaşılan liderleri kendilerine hayvan adları takıyor. Sanırım, görünüşlerine göre bir isim seçiyorlar, çünkü adam kesinlikle adaşına benziyordu. Çok iri ve kıllıydı. Neredeyse boynuz göreceğimi zannettim."</p>

  <p>"Ne dedi?" diye sordu Rothen sabırsızca. "Söz vermedi. Ona, etrafta güçlerini kontrol etmeyi öğrenmemiş bir büyücünün olmasının ne kadar tehlikeli olduğunu anlattım. Ama o, kızı bulması karşılığında, Lonca'nın ona vereceği şeyle daha çok ilgileniyor gibi görünüyordu."</p>

  <p>Yaldin kaşlarını çattı. "Yüksek Büyücüler, Hırsızlar'la işbirliği yapmayı kabul etmeyeceklerdir."</p>

  <p>Dannyl umursamaz bir tavırla elini salladı. "Elbette etmeyeceklerdir. Bunu ona söyledim ve anladı. Sanırım parayı kabul edecek."</p>

  <p>"Parayı mı?" Yaldin kafasını iki yana salladı. "Bilmiyorum..."</p>

  <p>"Zaten bir ödül vaat ettiğimiz için, paranın Hırsızlar'dan birine gidip gitmemesi o kadar da önemli olmayacak." Dannyl ellerini iki yana açtı. "Herkes, paranın her halükarda varoşlulardan birine gideceğini biliyor; bu yüzden de bu insanın güvenilmez tabiatta birisi olması zaten bilinen bir şey ." Ezrille gözlerini yuvarladı. "Sadece sen, bunun gibi bir şeyi tamamen mantıklıymış gibi gösterebilirdin Dannyl."</p>

  <p class="p4">Dannyl sırıttı. "Ah, dahası var. Eğer bunu dikkatli bir şekilde sunarsak, herkes şehre iyi bir hizmette bulundukları için Yüksek Büyücüler'in sırtını sıvazlayacaktır." Ezrille kahkaha attı. "Umarım Hırsızlar bunun farkına varmaz, aksi takdirde size yardım etmeyi reddedeceklerdir."</p>

  <p class="p4">"Şey, bu şimdilik bir sır olarak kalmalı," dedi Dannyl. "Gorin'in bize yardım etmeye istekli olup olmadığını anlayana kadar, burada işlerin karışmasını istemiyorum. Sessiz kalacağınıza güvenebilir miyim?" Diğerlerine baktı. Ezrille hevesle başını salladı. Rothen bir kez başını eğdi. Yaldin kaşlarını çattıktan sonra omuzlarını silkti. "Pekala. Ama dikkatli ol Dannyl. Burada tehlikede olan yalnızca senin derin değil."</p>

  <p>"Biliyorum." Dannyl gülümsedi. "Biliyorum."</p>

  <p class="p2"><span class="t15">* * *</span></p>

  <p class="p16">Hırsızlar'ın Yolu'nda, bir lambanın ışığında yolculuk yapmak, karanlıkta el yordamıyla ilerlemekten daha hızlı ve daha ilginçti. Geçitlerin duvarları, görünüşte sonsuz farklı çeşit tuğladan yapılmıştı. Duvarların içine semboller oyulmuş ve kavşaklardan bazılarında çeşitli işaretler konmuştu. Rehber, bir kavşakta durdu ve lambayı yere koydu. Paltosundan bir avuç dolusu siyah bez parçası çıkardı. "Buradan sonra gözlerinizi bağlamam gerekiyor."</p>

  <p>Cery başıyla onayladı ve adam gözlerini bağlarken sessizce bekledi. Adam, Sonea'nın arkasına geçti ve kız sert kumaş sıkıca yüzünü sararken gözlerini kapadı. Bir elin omzunu tuttuğunu hissetti, sonra bir diğeri bileğini tuttu ve onu geçitte çekmeye başladı. Dönemeçleri aklında tutmaya çalışmasına rağmen, kısa bir süre sonra sayısını şaşırdı. Dönemeçlerin içine karıştılar. Zayıf sesler duydular: konuşma sesleri, ayak sesleri, damlayan su sesleri ve adlandıramadığı başkaca sesler. Gözbağı derisini kaşındırıyordu ama rehber, etrafı dikizlediğini düşünür diye kaşımaya cesaret edemedi.</p>

  <p>Rehber tekrar durduğunda, Sonea rahatlayarak iç geçirdi. Gözbağı çıkarıldı. Cery'ye göz attı. Cery ona güven veren bir şekilde gülümsedi.</p>

  <p>Rehber paltosundan vernikle parlatılmış bir sopa çıkartıp duvardaki bir deliğe soktu. Bir duraklamanın ardından, duvarın bir bölümü içeriye doğru açıldı ve dışarı iri, kaslı bir adam çıktı. "Evet?"</p>

  <p>"Faren'i görüşecekler, Ceryni ve Sonea," dedi rehber.</p>

  <p class="p4">Adam başıyla onayladı, kapıyı ardına kadar açtı ve başıyla Sonea ve Cery'ye işaret etti. "İçeri girin."</p>

  <p>Cery duraksadıktan sonra rehbere döndü. "Ben Ravi'yi görmek istemiştim." Adam sahtekarca gülümsedi. "Demek ki Ravi, Faren'i görmeni istiyor." Cery omuzlarını silkip içeri girdi. Onu takip eden Sonea; zehirli, sekiz bacaklı bir böcek olarak adlandırılan bir Hırsız'ın, bir kemirgen olarak adlandırılan diğer bir Hırsız'dan daha mı tehlikeli olduğunu merak etti. Küçük bir odaya girdiler. İki iri yapılı adam daha, odanın her iki tarafındaki sandalyelerinden onları süzdü. Onları karşılayan adam geçit kapısını kapattı, sonra diğer taraftaki kapıyı açtı ve başıyla içeri doğru devam etmelerini işaret etti. Yan odanın duvarlarından, tavanda sarı daireler oluşturan lambalar sarkıyordu. Zemin, uçları altın püsküllü bir halıyla kaplıydı. Odanın uzak tarafında; siyah, üzerine tam oturan kıyafetler içinde, bir masanın arkasında oturan, kara derili bir adam vardı. Ürkütücü, soluk, sarı gözler dikkatle onları inceledi.</p>

  <p>Sonea arkasına baktı. Hırsız, uzun yıllardır Kyralia'nın kuzeyinde yaşayan, gururlu çöl ırkının bir üyesi olan Lonmar'dı. Lonmarlar, Imardin'de seyrek görülürdü; katı kültürlerinin dışında yaşamaktan çok azı hoşlanıyordu. Hırsızlık, Lonmar'da büyük bir kötülük olarak sayılıyordu. İnançlarına göre, bir kişi bir şey çaldığı zaman, -ne kadar küçük olduğu önemli değildi- kişi ruhundan bir parça kaybederdi. Yine de, buradaki Hırsız bir Lonmardı. Adamın gözleri kısıldı. Sonea adama baktığını fark ederek bakışlarını çabucak yere çevirdi. Adam arkasına yaslandı, gülümsedi ve uzun kahverengi parmağıyla onu gösterdi. "Yaklaş kızım." Sonea masanın önüne kadar ilerledi. "Demek Lonca'nın aradığı kişi sensin, ha?"</p>

  <p>"Evet."</p>

  <p>"Sonea, değil mi?"</p>

  <p>"Evet."</p>

  <p>Faren dudaklarını büzdü. "Daha etkileyici bir şeyler bekliyordum." Adam omuzlarını silkti, ardından öne doğru eğilip dirseklerini masanın üstüne koydu. "Söylediğin kişi olduğunu nereden bileceğim?"</p>

  <p>Sonea omzunun üstünden arkaya baktı. "Cery, benim o olduğumu bildiğini söyledi, beni izlemiyor muydunuz?"</p>

  <p>"Ah öyle mi dedi?" Faren kıkırdadı ve bakışları Cery'e kaydı. "Zeki biri, şu küçük Ceryni. Tıpkı babası gibi. Evet ikinizi de izliyorduk ama Cery'yi daha da uzunca bir süredir. Buraya gel Cery." Cery, Sonea'nın yanına ilerledi. "Ravi selamlarını gönderdi."</p>

  <p>"Bir kemirgenden ötekine mi?" Cery'nin sesi hafifçe titredi. Beyaz dişler parladı ama Faren'in sırıtışı çabucak kayboldu ve sarı gözleri tekrar Sonea'ya çevrildi.</p>

  <p>"Demek büyü yapabiliyorsun, öyle mi?" Sonea boğazını ıslatmak için yutkundu. "Evet."</p>

  <p>"Kuzey Meydanı'ndaki küçük sürprizinden beri büyü kullandın mı?"</p>

  <p>"Evet." Faren'in kaşları kalktı. Elleri saçlarının arasında gezindi. Şakağında birkaç gri çizgi vardı ama teni pürüzsüz ve kırışıksızdı. Parmaklarını n çoğu, iri taşlı olan yüzüklerle doluydu. Sonea, daha önce bir varoşlunun ellerinde hiç bu büyüklükte taşlar görmemişti... ama bu adam sıradan bir varoşlu değildi.</p>

  <p>"Güçlerini keşfetmek için kötü bir zaman seçtin Sonea," dedi Faren. "Artık büyücüler seni bulmaya can atıyor. Aramaları bizi büyük bir sıkıntıya soktu... Hiç şüphe yok ki, ödül de seni büyük bir sıkıntıya soktu. Şimdi bizden, seni onlardan saklamamızı istiyorsun. Seni onlara teslim edip ödülü almak bizim için daha iyi olmaz mı? Aramalar sona erer. Sinir bozucu büyücüler gider... Biraz daha zenginleşirim... " Kız tekrar Cery'ye baktı. "Ya da bir anlaşma yapabiliriz."</p>

  <p>Faren omuzlarını silkti. "Yapabiliriz. Karşılık olarak ne teklif ediyorsun?"</p>

  <p>"Babam, ona borçlu olduğunu söylemişti... " diye başladı Cery.</p>

  <p>Sarı gözler Cery'ye kıvılcım saçtı. "Baban bize ihanet ettiği zaman bütün alacaklarını kaybetti," diye çıkıştı Faren. Cery başını önüne eğdikten sonra çenesini kaldırdı ve Hırsız'ın gözlerine baktı. "Babam bana çok şey öğretti," diye başladı. "Belki size... " Faren homurdanıp elini salladı. "Bir gün bize yararlı olabilirsin küçük Ceryni ama şu anda, babanın sahip olduğu arkadaşlara sahip değilsin... ve bu istediğin büyük bir iyilik. Başıboş bir büyücüyü Lonca'dan saklamanın cezasının ölüm olduğunu biliyor muydun? Kral, emretmediği şeylerin yapılmasından hiç hoşlanmaz." Bakışları Sonea'ya kaydı ve kurnazca gülümsedi. "Ama, bu ilginç bir fikir. Büyük anlaşmalar, yapmayı sevdiğim türden şeylerdir." Ellerini birbirine kavuşturdu. "Arınma'dan beri güçlerini ne için kullandın?"</p>

  <p>"Bir şeyleri tutuşturdum." Faren'in gözleri parladı. "Gerçekten mi? Başka bir şey yaptın mı?"</p>

  <p>"Hayır."</p>

  <p>"Niye bize şimdi bir şeyler göstermiyorsun?" Kız uzun uzun adama baktı. "Şimdi mi?" Adam eliyle masanın üstünde duran kitaplardan birini gösterdi. "Şunu hareket ettirmeyi dene." Sonea, Cery'ye baktı. Arkadaşı hafifçe başıyla onayladı. Dudağını ısırarak, Hırsızlar'ın yardımını kabul ettiği anı hatırladı. Artık büyü kullanmak istemiyordu ama kabul etmek zorundaydı. Bunun onu ne kadar rahatsız ettiğinin bir önemi yoktu. Faren arkasına yaslandı. "Hadi." Sonea derin bir nefes alarak kitaba baktı ve hareket etmesini arzuladı. Hiçbir şey olmadı. Kaşlarını çatarak, Kuzey Meydanı'nı ve Burril'le yaptıkları dövüşü düşündü. Her iki seferinde de öfkelendiğini hatırladı. Gözlerini kapatarak büyücüleri düşündü. Hayatını mahvetmişlerdi. Korunmak için kendini Hırsızlar'a satması onların suçuydu. Öfkesinin kabardığını hissederek gözlerini açtı ve kızgınlığını kitaba yansıttı. Bir çatırtı koptu ve odayı bir ışık parlaması doldurdu. Kitap alevler içinde kalınca Faren, küfür ederek geriye sıçradı. Masadaki sürahiyi kaparak, ateşi söndürmek için içindekini aceleyle kitabın üzerine döktü. "Üzgünüm," dedi Sonea çabucak. "Son seferde de istediğimi yapamadım. Ben..." Faren, kızı susturmak için elini kaldırdı ve sırıttı. "Sanırım, sende korumaya değecek bir şeyler var, genç Sonea."</p>

  <p class="p22">&nbsp;</p>
</body>
</html>
