<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2><span class="uline"><b>Bölüm 8</b></span></h2>

  <p>Sanırım cenazelerde aklımdan geçen düşünceler hep aynı oluyor. Ulysses'teki Bloom gibi, ben de ölen kişi hakkında en sıradan şeyleri ve o anda olup bitenleri düşünüyorum. Zamanın geri kalanında aklım geziniyor.</p>

  <p>Kolvir’in güney değindeki geniş kıyıda Tekboynuz’a adanmış küçük bir şapel vardır, görüldüğü yerlere yapılan, alemin değişik yerlerinde bulunan şapellerden biri. Bu Caine’in cenazesi için çok uygun görünüyordu, çünkü Gerard’ın aksine bir zamanlar dağın eteklerindeki, bunca uzun zaman, bunca sık yelken açtığı sulara bakan deniz mağaralarından birinde son uykusuna yatırılmayı dilediğini ifade etmişti. Böyle bir mağara onun için hazırlanmıştı ve cenaze töreninden sonra onu oraya gömmek için bir alay düzenlenmekti. Rüzgarlı, sisli, deniz soğuğu bir sabahtı ve görünürde, yaklaşık yarım fersah batımızdaki limana girip çıkan pek az yelkenli vardı.</p>

  <p>Teknik olarak, sanırım töreni Random yürütmeliydi, çünkü kral olması onu otomatik olarak yüksek rahip yapıyordu, ama Tekboynuz Kitabı’nın Prenslerin Ölümü bölümünden bir açılış, bir kapanış pasajı okuduktan sonra görevi Gerard’a devretti, çünkü Caine ailede en çok onunla anlaşıyordu. Böylece Gerard’ın gürleyen sesi küçük, taş binayı doldurdu, deniz ve değişkenlik konusunda uzun bölümler okudu. Kitap’ı aklı başında olduğu zamanlarda Dworkin’in kaleme aldığı ve o uzun pasajların doğrudan Tekboynuz’dan geldiği söyleniyordu. Bilmiyorum. Orada değildim. Aynı zamanda Dworkin ile Tekboynuz’un soyundan olduğumuz söyleniyor ve bu da olağandışı imgeler canlandırıyor insanın kafasında. Ama her şeyin kaynağı solup mite dönüşüyor. Kim bilir? O sıralarda ben yoktum.</p>

  <p>"...ve her şey denize döner," diyordu Gerard. Çevreme bakındım. Ailenin yanı sıra belki kırk, elli kişi vardı, çoğu kasabanın asillerinden, Caine’in dostu olan birkaç tüccar, Caine’in hem resmi hem de kişisel işler için ziyaret ettiği yan gölgelerdeki alemlerin temsilcileri ve elbette Vinta Bayle. Bill de cenazede bulunma arzusunu dile getirmişti ve solumda duruyordu.</p>

  <p>Martin sağımdaydı. Ne Fiona, ne de Bleys buradaydı. Bleys yarasını mazeret göstererek cenazeye katılmamıştı. Fiona yok olmuştu. Random bu sabah onu bulmayı başaramamıştı. Julian törenin yansında, kıyıya konulan nöbetçileri kontrol etmek için ayrılmıştı. Biri hepimiz bir aradayken olası bir suikastçının iyi bir skor elde edebileceğine işaret etmişti. Sonuç olarak Julian’ın ormancıları, kısa kılıçlar, hançerler, yaylar ve mızraklarla stratejik noktalara yerleştirilmişti ve arada bir cehennem tazılarının uluması duyuluyor, hemen pek çok başkası tarafından yanıtlanıyordu. Dalgaların, rüzgarın ve ölümlülük üzerine yorumların yanında sinir bozucu ve yaslı bir şey. Nereye gitti acaba? diye merak ettim. Fiona? Tuzaktan mı korkmuştu? Ya da dün gece ile ilgili bir şey miydi? Ve Benedict... üzüntülerini ve saygılarını iletmiş, zamanında gelmesini engelleyecek, aniden ortaya çıkan işlerinden bahsetmişti. Llewella ortaya çıkmamış, ona Koz Kartıyla da ulaşılamamıştı. Flora koyu renkler içindeyken de harika göründüğünü bilerek ileride, solumda duruyordu. Belki ona haksızlık ediyorum. Bilmiyorum.</p>

  <p>Ama dalgından çok kıpır kıpır görünüyordu.</p>

  <p>Tören bittikten sonra dağıldık. Dört denizci Caine’in tabutunu omuzladı ve onun lahiti olacak mağaraya giden bir alay oluşturduk. Julian’ın birliklerinden bazı askerler gelip silahlı koruma olarak arkamıza dizildi.</p>

  <p>Biz yürürken Bill beni dürtükledi ve başıyla yukarıya, Kolvir’e işaret etti. O tarafa baktım ve bir kayalığın gölgesinde, bir çıkıntının üzerinde duran siyah pelerinli, başlıklı bir şekil gördüm. Bill o kadar yakına eğildi ki, şimdi çalmaya başlamış olan gaydaların ve telli çalgıların sesinin üzerinden onu duymayı başardım.</p>

  <p>"Şuradaki törenin parçası mı?" diye sordu.</p>

  <p>"Bildiğim kadarıyla, hayır," diye yanıt verdim.</p>

  <p>Sırayı bozup öne ilerledim. Bir iki dakika sonra şeklin tam altından geçecektik.</p>

  <p>Random'a yetiştim ve elimi omzuna koydum. Bana baktığı zaman yukarıyı işaret ettim. Durdu, gözlerini kısarak baktı.</p>

  <p>Sağ eli göğsüne, devlet işlerinin çoğu için taktığı Hüküm Mücevherine gitti. O anda rüzgar yükseldi.</p>

  <p>"Durun!" diye seslendi Random. “Alayı durdurun! Herkes olduğu yerde kalsın!"</p>

  <p>Şekil o zaman hafifçe kıpırdadı, Random’a bakarmış gibi döndü. Gökyüzünde, sanki bir fotoğraf hilesi gibi bir bulut toplandı, Kolvir’in üzerinde büyüdü. Random’ın elinden kırmızı, yürek gibi atan bir parıltı çıktı.</p>

  <p>Aniden şekil başını gökyüzüne kaldırdı ve eli pelerinin altına gitti, biraz sonra hızlı bir fırlatma hareketi yaptı. Havada minik, siyah bir nesne asılı kaldı, sonra düşmeye başladı.</p>

  <p>"Herkes yere yatsın!" diye seslendi Gerard.</p>

  <p>Diğerleri kendilerini yere atarken Random kıpırdamadı.</p>

  <p>Ayakta kaldı, buluttan bir şimşek çıkıp yamacın üzerinde oynaşırken izledi.</p>

  <p>Bunun ardından gelen gök gürültüsü tepemizde beliren şey ile hemen hemen aynı anda patladı. Mesafe çoktu. Bomba bize ulaşamadan patlamıştı ama yolumuza devam edip çıkıntının altından geçseydik tam tepemize düşecek ve işimizi görecekti. Gözlerimde benekler dans etmeyi bırakınca bakışlarımı yine yamaca çevirdim. Karanlık şekil gitmişti.</p>

  <p>"Onu vurdun mu?" diye sordum Random’a.</p>

  <p>Elini indirirken omuzlarını silkti. Mücevher nabız gibi atmayı bırakmıştı.</p>

  <p>"Herkes ayağa!" diye seslendi. “Şu cenazeye devam edelim!"</p>

  <p>Ve ettik. Başka olay olmadı ve iş planlandığı gibi tamamlandı.</p>

  <p>Tabut mezar odasına yerleştirilirken benim ve muhtemelen herkesin düşünceleri çoktan aile oyunları oynamaya başlamıştı. Saldırgan burada bulunmayan akrabalarımızdan olabilir miydi? Öyleyse kim? Her birinin bu eyleme girişmek için ne tür sebepleri olabilirdi? Şimdi neredeydiler? Ve mazeretleri ne olacaktı? Bir koalisyon söz konusu olabilir miydi? Ya da başka birisi miydi? Eğer öyleyse, yerel patlayıcı stokuna nasıl erişmişti? Yoksa dışarıdan getirilmiş malzeme mi kullanmıştı? Ya da yerlilerden biri doğru formülü mü bulmuştu? Eğer bu bir yabancıysa, sebebi neydi ve nereliydi? İçimizden biri bir katil mi getirmişti? Neden?</p>

  <p>Tabutun önünden sırayla geçerken kısaca Caine’i düşündüm, ama bir bireyden çok bilmecenin bir parçası olarak. Onu çok iyi tanımıyordum. Ama diğerlerinden birkaçı bana onun tanınması kolay biri olmadığını söylemişti. Sert ve alaycıydı ve doğasında biraz da zalimlik vardı. Yıllar içinde epey düşman edinmişti ve bundan gurur duyuyor gibiydi. Bana karşı hep düzgün davranmıştı, ama zaten herhangi bir konuda çıkar çatışması yaşamamıştık. Bu yüzden ona karşı hissettiklerim diğerlerine karşı duygularım kadar derin değildi. Julian da ona benziyordu, ama yüzeyde daha terbiyeliydi. Ve kimse herhangi bir gün o yüzeyin altında ne yattığını bilemezdi. Caine...</p>

  <p>Keşke seni daha iyi tanıyabilseydim. Ölümün ile henüz anlamayı bile başaramadığım bazı açılardan kayba uğradığımdan eminim.</p>

  <p>Daha sonra oradan ayrılıp yemek ve içmek için saraya dönerken, benim sorunlarım ile başkalarının sorunlarının nasıl bağlantılı olabileceğini merak ettim. Çünkü öyle olduğunu hissediyordum. Küçük tesadüflere aldırmam, ama büyük tesadüflere de güvenmem.</p>

  <p>Ya Meg Devlin? Bunlardan haberi var mıydı? Olması mümkün görünüyordu. Kocası olsun, olmasın, bir randevumuz olduğuna karar verdim. Yakında.</p>

  <p>Daha sonra, büyük yemek salonunda, sohbet mırıltıları, tabak çanak tıkırtıları arasında, aklıma belirsiz bir olasılık geldi ve hemen peşinden gitmeye karar verdim. Önemsiz asillerden birinin üçüncü kızı ve anlaşıldığı kadarıyla Caine’in son metresi olan soğuk, ama cazip Vinta Bayle’den özür dileyerek salonun karşı ucuna, Random’ın çevresindeki küçük kalabalığa yollandım. Nasıl araya gireceğimi merak ederek birkaç dakika boyunca orada durdum, sonra beni fark etti. Hemen diğerlerinden ayrıldı, bana yaklaştı ve kolumu yakaladı.</p>

  <p>"Merlin," dedi, “şimdi zamanım yok, ama sohbetimizi bitmiş saymadığımı bilmeni istiyorum. Bu akşam ya da bu gece seninle görüşmek istiyorum. İşim biter bitmez. Bu yüzden konuşana kadar bir yerlere kaçma, tamam mı?"</p>

  <p>Başımı salladım.</p>

  <p>"Küçük bir soru," dedim, o diğerlerine dönecekken.</p>

  <p>"Sor," dedi.</p>

  <p>"Benim geldiğim Gölge Yeryüzü’nde yaşayan Amberliler var mı, ya da bir tür ajan?"</p>

  <p>Başını iki yana salladı.</p>

  <p>"Benim yok ve şu anda diğerlerinin olduğunu da sanmıyorum. Orada, değişik yerlerde tanıdıklarım var, ama hepsi yerli. Bill gibi."</p>

  <p>Gözleri kısıldı. “Yeni bir şey mi oldu?" diye sordu.</p>

  <p>Başımı yine salladım.</p>

  <p>"Ciddi mi?"</p>

  <p>"Muhtemelen."</p>

  <p>"Keşke dinleyecek zamanım olsaydı, ama daha sonra görüşene kadar beklemek zorunda."</p>

  <p>"Anlıyorum."</p>

  <p>"Seni çağırtırım," dedi ve yanındakilere döndü.</p>

  <p>Bu Meg Devlin hakkında aklıma gelen tek açıklamayı geçersiz kılıyordu. Aynı zamanda toplantıdan ayrılır ayrılmaz onu görmeye gitmem olasılığını da yok ediyordu.</p>

  <p>Kendimi bir tabak yemek daha alarak teselli ettim. Bir süre sonra Flora salona girdi, insan kalabalıklarını inceledi, sonra aralarından geçip pencerenin önündeki sofaya, yanıma oturdu.</p>

  <p>"Şu anda seyirci olmadan Random ile konuşmanın yolu yok," dedi.</p>

  <p>"Haklısın," diye yanıt verdim. “Sana yiyecek ya da içecek bir şey almamı ister misin?"</p>

  <p>"Şimdi değil. Belki yardımcı olabilirsin. Sen bir büyücüsün."</p>

  <p>Bu açılıştan hoşlanmadım, ama yine de, “Sorun ne?" diye sordum.</p>

  <p>"Aşağı gelip bize katılmak isteyip istemeyeceğini görmek için Bleys’in odasına gittim. Gitmiş."</p>

  <p>"Kapı kilitli değil miydi? Burada çoğu kişi kilitliyor."</p>

  <p>"Evet, içeriden. Demek ki, Koz Kartı kullanarak gitmiş.</p>

  <p>Ona zaten bir kez suikast düzenlendiği için yanıt alamayınca zor kullanarak girdim."</p>

  <p>"Peki, bir büyücüden ne istiyorsun?"</p>

  <p>"İzini bulabilir misin?"</p>

  <p>"Koz Kartları iz bırakmaz," dedim. “Ama bunu yapabiliyor bile olsam, yapacağımdan o kadar emin değilim. O ne yaptığını biliyor ve yalnız kalmak istediği açık."</p>

  <p>"Ama ya işin içinde o da varsa? O ve Caine geçmişte karşı kamplardaydı."</p>

  <p>"Eğer bize karşı tehlikeli işlere karışmışsa gittiğini görmekten memnun olmalısın."</p>

  <p>"Yani yardım edemez misin, yoksa etmez misin?"</p>

  <p>Başımı salladım. “İkisi de, sanırım. Onu arama kararının Random’dan gelmesi gerektiğini düşünmüyor musun?"</p>

  <p>"Belki."</p>

  <p>"O zaman Random’la konuşana kadar fikrini kendine saklamanı tavsiye ederim Diğerleri ile kısır spekülasyonlar yapmanın gereği yok. Ya da istersen ben söylerim. Biraz sonra onunla konuşacağım."</p>

  <p>"Ne konuda?"</p>

  <p>Ah.</p>

  <p>"Emin değilim," dedim. “Bana söylemek ya da sormak istediği bir şey var."</p>

  <p>Beni dikkatle inceledi.</p>

  <p>"Henüz şu küçük konuşmamızı yapmadık," dedi sonra.</p>

  <p>"Şu anda yapıyormuşuz gibi görünüyor."</p>

  <p>"Tamam. Benim en sevdiğim gölgelerden birinde yaşadığın sorunları öğrenebilir miyim?"</p>

  <p>"Neden olmasın," dedim ve kahrolası şeyi yine özetledim.</p>

  <p>Ancak bunun son defa olduğunu hissediyordum. Flora bir kez öğrendikten sonra, diğer herkese yayılacaktı nasılsa.</p>

  <p>Olayım üzerine paylaşmak isteyebileceği herhangi bir bilgiye sahip değildi. Sonra bir süre gevezelik ettik -yerel dedikodular- ve sonunda yiyecek bir şey almaya karar verdi. Yanımdan ayrılıp yiyeceklerin başına gitti ve geri dönmedi.</p>

  <p>Diğerlerinden birkaç kişiyle de konuştum. Caine ve babam hakkında. Bilmediğim hiçbir şey duymadım. Daha önceden tanımadığım bazı kişilerle tanıştırıldım. Yapacak daha iyi bir işim olmadığından bir yığın isim ve ilişki ezberledim.</p>

  <p>Her şey sonunda bittiği zaman gözümü Random’dan ayırmadım ve salondan onunla aynı anda çıkmaya çalıştım.</p>

  <p>"Daha sonra," dedi yanımdan geçerken ve iki adamla konuşarak gitti.</p>

  <p>Bu yüzden odama döndüm ve yatağımın üzerine uzandım.</p>

  <p>Her şey için için kaynarken fırsat bulduğunuzda dinlenirsiniz.</p>

  <p>Bir süre sonra uyudum ve rüya gördüm...</p>

  <p>Sarayın arkasındaki bahçede yürüyordum. Yanımda biri daha vardı, ama kim olduğunu bilmiyordum. Bunun önemi yok gibiydi. Tanıdık bir uluma duydum. Aniden hırlama sesleri yakından gelmeye başladı. Çevreme ilk bakındığımda bir şey görmedim. Ama sonra, aniden oradaydılar. Julia’nın dairesinde öldürdüğüme benzer üç dev, köpek gibi yaratık. Bahçede, bana doğru koşuyorlardı. Uluma devam etti, ama bu yaratıklardan gelmiyordu. Bunlar yaklaşırken yalnızca hırlıyor ve salyalar akıtıyordu. Aniden bunun bir rüya olduğunu ve daha önce defalarca aynı rüyayı gördüğümü, uyanınca unuttuğumu fark ettim. Ama bunun bir rüya olduğunu bilmek bana doğru hızla yaklaşan belanın verdiği hissi azaltmadı. Üç yaratık bir tür solgun ışıkla çevrelenmişti. Soluk, şekilleri çarpıtan bitişik. Arkalarına baktığımda, harelerinin içinden bahçeyi değil, bir ormanı gördüm. Yaklaştıkları ve saldırmak için sıçradıkları zaman, sanki camdan bir duvar ile karşılaştılar. Gerilediler, yükseldiler ve yine bana doğru atıldılar, ama yine yolları kesildi. Sıçradılar, hırladılar, inlediler ve yine denediler. Sanki bir çanın ya da büyülü bir çemberin içindeydim. Bana ulaşamıyorlardı. Sonra uluma yükseldi, yaklaştı ve yaratıklar dikkatlerini o yana çevirdiler.</p>

  <p>"Vay!" dedi Random. “Seni bu kabustan kurtarmak karşılığında bir bedel almalıyım."</p>

  <p>...Ve uyandım, yatağımın üzerinde uzanıyordum ve penceremin ötesinde karanlık vardı ve Random’ın Koz Kartımdan bana ulaştığını, iletişim kurulunca rüyama girdiğini fark ettim.</p>

  <p>Esnedim ve yanıtımı düşünerek yolladım, Teşekkürler.</p>

  <p>"Uyanmayı bitir de konuşmanıza devam edelim," dedi.</p>

  <p>"Tamam. Neredesin?"</p>

  <p>"Aşağı katta. Güneydeki ana koridorun ucundaki küçük oturma odasında. Kahve içiyorum. Oda tamamen bizim."</p>

  <p>"Beş dakika sonra görüşürüz."</p>

  <p>"Anlaştık."</p>

  <p>Random soldu. Doğrulup oturdum, ayaklarımı yatağın kenarından sarkıttım ve ayağa kalktım. Odayı aşıp pencereye gittim ve sonuna kadar açtım. Serin güz havasını içime çektim.</p>

  <p>Gölge Yeryüzü’nde bahar, burada, Amber’de güz en sevdiğim iki mevsim. Cesaretlenmeli, neşelenmeliydim. Ama bunun yerine -gecenin ve rüyanın etkisi- bir an bir ulumanın son notalarını duyduğumu sandım. Ürpererek pencereyi kapattım.</p>

  <p>Rüyalarımız çok fazla kafamızda.</p>

  <p>Belirtilen odaya gittim ve divanlardan birine oturdum. Random yarım fincan kahve almama izin verdi, sonra, “Bana Hayaletçark’tan bahset," dedi.</p>

  <p>"Bir tür fizikötesi araştırma aygıtı ve kitaplık."</p>

  <p>Random fincanını bıraktı ve başını bir yana eğdi.</p>

  <p>"Daha detaylı konuşabilir misin?" dedi.</p>

  <p>"Eh, bilgisayarlarla çalışırken temel veri işleme prensiplerinin bilgisayar mekanizmasının işlemeyeceği bir yerde ilginç sonuçlar verecek şekilde kullanılabileceği spekülasyonunu yaptım," diye başladım. “Başka bir deyişle, işlemlerin oldukça benzer, ama fiziksel yapının, dış donanımların, programlama tekniklerinin ve kullanılan enerjinin farklı yapıda olacağı bir gölge ortam bulmalıydım."</p>

  <p>"Ah, Merlin," dedi. “Kafamı karıştırdın bile."</p>

  <p>"Hiçbir sıradan bilgisayarın işlemeyeceği bir gölgede bir veri işleme donatımı tasarladım ve yaptım," diye karşılık verdim. “Farklı malzemeler, radikal ölçüde farklı bir tasarım ve farklı bir güç kaynağı kullandım. Aynı zamanda, farklı fizik yasalarının geçerli olduğu bir yer seçtim, böylece farklı şekillerde çalışabiliyor. Sonra yaşamakta olduğum gölge Yeryüzü’nde işlemeyecek bir program yazdım. Bunu yaparken, sanırım benzersiz bir sanat eseri yarattım. Görünüşünden dolayı ona Hayaletçark ismini verdim."</p>

  <p>"Ve bu bir araştırma donatımı ve bir kütüphane. Bundan neyi kastediyorsun?"</p>

  <p>"Gölgeler’i bir kitabın sayfaları gibi çeviriyor ya da bir deste kart gibi." dedim. “Onu neyi kontrol etmek üzere programlarsan programla, senin için ona gözkulak olur. Sürpriz olmasını planlamıştım. Onu kullanarak, örneğin, potansiyel düşmanlarının harekete geçip geçmediğini anlamak, Gölge-fırtınalarının ilerleyişini takip etmek ya da..."</p>

  <p>"Bir dakika bekle," dedi bir elini kaldırarak. “Nasıl? Nasıl o şekilde gölgeleri çeviriyor? Böyle çalışmasını sağlayan ne?"</p>

  <p>"Aslında," diye açıkladım, “bir anda bir sürü Koz Kartı yaratıyor, sonra..."</p>

  <p>"Dur. Biraz geriye git. Nasıl Koz Kartı yaratmak için program yazabilirsin? Bunun yalnızca Desen ya da Logrus tarafından sınanmış kişiler tarafından yapılabildiğini sanıyordum."</p>

  <p>"Ama bu örnekte," dedim, “makinenin kendisi babamın kılıcı, Grayswandir ile aynı sınıftan bir nesne. İçine Desen’den unsurlar kattım."</p>

  <p>"Ve bununla bize sürpriz yapacaktın, öyle mi?"</p>

  <p>"Evet, hazır olduğunda."</p>

  <p>"Bu ne zaman olacak?"</p>

  <p>"Emin değilim. Programların çalışmaya başlaması için belli bir miktar veri toplaması gerekiyor. Bir süre önce bu işlemi başlattım ve son zamanlarda kontrol etmeye zamanım olmadı."</p>

  <p>Random kendine biraz daha kahve doldurdu, bir yudum aldı.</p>

  <p>"Zaman ve çaba konusunda nasıl kazançlı olacağını anlamıyorum," dedi bir süre sonra. “Diyelim ki, Gölge’de bir şeyi merak ettim. Gidip araştırırım ya da birini gönderirim. Şimdi, diyelim ki, kontrol etmek için bu şeyi kullanmak istiyorum. Yine onu bulundurduğun yere gitmem gerekecek."</p>

  <p>"Hayır," dedim ona. “Uzak terminal kullanarak çağırıyorsun."</p>

  <p>"Çağırmak mı? Terminal mi?"</p>

  <p>"Evet."</p>

  <p>Amber Koz Kartlarımı çıkardım ve en alttakini çektim. Siyah bir fon üzerinde gümüş bir çark tesvir ediyordu. Kartı Random’a uzattım ve inceledi.</p>

  <p>"Nasıl kullanıyorsun?" diye sordu.</p>

  <p>"Diğerleri gibi. Kendine çağırmak ister misin?"</p>

  <p>"Sen yap," dedi. “Ben izlemek istiyorum."</p>

  <p>"Pekala," diye yanıt verdim. “Ama onu gölgeler arasında veri toplamaya ayarlamış olsam da şu anda faydalı şeyler biliyor olmayacak."</p>

  <p>"Onu sorgulamak değil, görmek istiyorum."</p>

  <p>Kartı kaldırdım ve zihnimin gözü ile görerek baktım. Biraz sonra iletişim sağlandı. Onu kendime çağırdım.</p>

  <p>Ufak bir çatırtı ve havada iyonlaşma olurken iki buçuk metre çapında bir tekerlek önümde maddeleşti.</p>

  <p>"Terminal büyüklüğünü azalt," diye emrettim.</p>

  <p>Önceki boyutunun yaklaşık üçte birine düştü ve o noktada durmasını emrettim. Solgun bir resim çerçevesine benziyordu, zaman zaman içinde kıvılcımlar dans ediyor, ortasından bakılınca odanın manzarası devamlı dalgalanıyordu.</p>

  <p>Random elini uzatacak oldu.</p>

  <p>"Yapma," dedim. “Çarpabilir. Henüz tüm virüsleri temizleyemedim."</p>

  <p>"Enerji aktarabiliyor mu?"</p>

  <p>"Eh, yapabilir. Büyük bir iş değil."</p>

  <p>"Enerji aktarmasını emretsen...?"</p>

  <p>"Alı, elbette. Zaten bu terminali besleyebilmek ve Gölgeler’deki tarayıcıları çalıştırabilmek için enerji aktarması gerekiyor."</p>

  <p>"Yani, bu noktaya boşaltabilir mi?"</p>

  <p>"Eğer ona şarj olmasını ve bırakmasını emredersem. Evet."</p>

  <p>"Bunun sınırları neleri kapsıyor?"</p>

  <p>"Elinin altındaki her şeyi."</p>

  <p>"Peki elinin altındakiler ne?"</p>

  <p>"Eh, teorik olarak gezegenin tamamı. Ama..."</p>

  <p>"Diyelim ki birinin yanında belirmesini, büyük miktarda enerji şarj etmesini ve o kişiye boşaltmasını emrediyorsun. Elektrikle öldürebilir mi?"</p>

  <p>"Sanırım yapabilir," dedim. “Neden yapmasın, bilmiyorum. Ama amacı bu değil..."</p>

  <p>"Merlin, sürprizin kesinlikle sürpriz oldu. Ama bundan hoşlandığımı sanmıyorum."</p>

  <p>"Güvenli," diye açıkladım. “Kimse nerede olduğunu bilmiyor. Kimse oraya gitmez. Bu Koz Kartı tek. Başka kimse ona ulaşamaz. Senin için bir kart daha yapacaktım, sonra hazır olduğunda onu nasıl kullanacağını gösterecektim."</p>

  <p>"Bu konuda düşünmem gerekecek..."</p>

  <p>"Hayalet, beş bin Gölge perdesi içinde, bu noktada, şu anda kaç tane Gölge-fırtınası var?"*</p>

  <p>Sözcükler halkanın içinden gelir gibi duyuldu: “On yedi."</p>

  <p>"Sanki sesi..."</p>

  <p>"Ona kendi sesimi verdim," dedim. “Hayalet, en büyüğünden resimler göster."</p>

  <p>Kaotik bir öfke manzarası halkanın içini doldurdu.</p>

  <p>"Aklıma bir başka düşünce geldi," diye bildirdi Random. "Nesneleri nakledebilir mi?"</p>

  <p>"Elbette, tıpkı normal bir Koz Kartı gibi."</p>

  <p>"O çemberin baştaki büyüklüğü en büyük hali mi?"</p>

  <p>"Hayır, istersen çok daha büyük yapabilirsin. Ya da küçük."</p>

  <p>"İstemiyorum. Ama diyelim ki, büyüttük ve sonra o fırtınayı ya da ne kadarını becerebiliyorsa, nakletmesini istedik."</p>

  <p>"Vay! Bilmiyorum. Deneyecektir. Muhtemelen fırtınaya açılan dev bir pencere gibi olacaktır."</p>

  <p>"Merlin, kapat şunu. Tehlikeli."</p>

  <p>"Dediğim gibi, yerini benden başka kimse bilmiyor ve oraya ulaşmanın başka tek yolu..."</p>

  <p>"Biliyorum, biliyorum. Söylesene, bir başkası oraya normal Koz Kartı ile gidebilir mi ya da orayı bulabilir mi?"</p>

  <p>"Eh, evet. Ulaşılmaz olduğu için güvenlik önlemleri koymaya zahmet etmedim."</p>

  <p>"O şey korkunç bir silah olabilir, oğlum. Kapat şunu. Hemen."</p>

  <p>"Yapamam."</p>

  <p>"Ne demek istiyorsun?"</p>

  <p>"Uzak terminalden hafızasını yok edemez ya da güç kaynağını kesemezsin. Bunu yapabilmek için oraya gitmem gerek."</p>

  <p>"O zaman yola çıkmanı tavsiye derim. Bir sürü güvenlik önlemi koyana kadar kapalı durmasını istiyorum. O zaman bile... Eh, göreceğiz. Öyle bir güce güvenemem. Ona karşı savunmam yoksa hayır. İşaret bile vermeden saldırabilir. O şeyi yaparken aklında ne vardı?"</p>

  <p>"Veri işlemek. Bak, yalnızca biz..."</p>

  <p>"Her zaman birinin öğrenmesi ve ona ulaşması mümkündür. Biliyorum, biliyorum -elinden çıkan eseri seviyorsun- ve aklından geçenleri takdir ediyorum. Ama gitmek zorunda."</p>

  <p>"Sizi gücendirecek hiçbir şey yapmadım." Benim sesimdi, ama çarktan gelmişti.</p>

  <p>Random ona baktı, bana baktı, sonra yine ona baktı.</p>

  <p>"Ah! Konu bu değil," dedi çarka. “Beni endişelendiren taşıdığın potansiyel.</p>

  <p>"Merlin, terminali kapat!"</p>

  <p>"Aktarımı kes," dedim. “Terminali çek."</p>

  <p>Bir an tereddüt etti, sonra yok oldu.</p>

  <p>"Bu yorumu yapmasını bekliyor muydun?" diye sordu Random.</p>

  <p>"Hayır. Sürpriz oldu."</p>

  <p>"Sürprizlerden hoşlanmamaya başladım. Belki gölge ortamı onu bazı açılardan değiştiriyordur. İsteklerimi biliyorsun. Şunu bırak."</p>

  <p>Başımı eğdim. “Siz nasıl isterseniz, efendim."</p>

  <p>"Kes şunu. Şehit gibi davranma. Yap yeter."</p>

  <p>"Hâlâ birkaç güvenlik önlemi ile halledebileceğimizi düşünüyorum. Tüm projeyi çöpe atmaya gerek yok."</p>

  <p>"Ortam daha huzurlu olsaydı," dedi, “belki senin dediğin gibi yapardım. Ama bugünlerde çok sorun yaşıyoruz, keskin nişancılar, bombacılar, bana anlattığın şeyler. Endişelenecek bir konu daha istemiyorum."</p>

  <p>Ayağa kalktım. “Tamam. Kahve için teşekkürler," dedim.</p>

  <p>"Bittiği zaman sana söylerim."</p>

  <p>Başını salladı. “İyi geceler, Merlin."</p>

  <p>"İyi geceler."</p>

  <p>Uzun adımlarla büyük giriş holünden geçerken yeşil sabahlık içinde, iki adamı ile konuşmakta olan Julian’ı gördüm.</p>

  <p>Aralarında, yerde ölü bir hayvan vardı. Durdum ve bakakaldım. Rüyamda gördüğüm, Julia’nın evindeki o lanet hayvanlardan biriydi.</p>

  <p>Yaklaştım. “Selam, Julian. Bu ne?" diye sordum işaret ederek.</p>

  <p>Başını iki yana salladı. “Bilmiyorum. Ama cehennem tazıları Arden’de bunlardan üç tanesini öldürdü. Random’a göstermek için adamlarımdan birini leşle birlikte buraya getirdim. Nerede olduğunu biliyor musun?"</p>

  <p>Başparmağımı omzumun üzerine büktüm. “Oturma odasında."</p>

  <p>O tarafa yürüdü. Yaklaştım ve ayak ucumla hayvanı dürtükledim. Geri dönüp Random’a bunlardan biri ile daha önce karşılaştığımı söylemeli miydim?</p>

  <p>Boş ver, diye kararımı verdim. Bu bilginin ne işe yarayacağını anlamıyordum.</p>

  <p>Odama döndüm, yıkandım, giysilerimi değiştirdim. Sonra mutfağa uğradım ve sırt çantamı yiyecekle doldurdum. Kimseye hoşça kal demek içimden gelmedi, bu yüzden arka tarafa yöneldim ve bahçeye inen büyük merdiveni kullandım.</p>

  <p>Karanlık. Yıldızlı. Serin. Yürürken, rüyamda köpeklerin belirdiği noktaya yaklaşınca aniden ürperdim.</p>

  <p>Uluma, hırlama yoktu. Hiçbir şey. Orayı geçtim ve o bakımlı bölgenin arka tarafına, daha doğal bir manzaraya giden patikaların olduğu yere doğru yürümeye devam ettim. Soldan ikincisine girdim. Seçebileceğim diğer yollara göre daha uzundu -zaten ileride kesişiyorlardı- ama yürümesi daha kolaydı, gece yürürken ihtiyaç duyacağımı düşündüğüm bir şey. Diğer yolların düzensizliklerini o kadar da iyi tanımıyordum.</p>

  <p>Kolvir’in zirvesinde yaklaşık bir saat yürüdükten sonra aradığım iniş yolunu buldum. Sonra durdum, su içtim ve inmeye başlamadan önce birkaç dakika dinlendim.</p>

  <p>Kolvir üzerindeyken Gölge’de yürümek oldukça zordur.</p>

  <p>Bunu doğru düzgün yapabilmek için Amber’le aranıza mesafe koymanız gerekir. Bu yüzden bu noktada yapabildiğim tek şey yürümekti ve bundan da memnundum, çünkü yürümek için güzel bir geceydi.</p>

  <p>Epey yürüdükten sonra yukarıda bir parıltı belirdi, ay Kolvir’in sırtında yükseldi ve ışığını dolanarak uzanan yoluma boşalttı. Hızımı biraz arttırdım. Sabah olduğunda dağdan inmiş olmak istiyordum.</p>

  <p>Yaptığım işi savunmama izin vermediği için Random’a kızgındım. Ona anlatamamıştım. Caine’in cenazesi olmasaydı, onu mükemmelleştirmeden Amber’e dönmeyecektim. Ve beni çevreleyen gizeme bir şekilde karışmış olmasaydı ve Random tüm hikayeyi dinlemek istemiş olmasaydı şimdilik Hayaletçark’tan bahsetmeyecektim bile. Tamam. Gördüğü şeyden hoşlanmamıştı, ama fragman henüz olgunlaşmamıştı. Şimdi, eğer bana emredildiği gibi onu kapatırsam, bir süredir yürümekte olan bir sürü iş boşa gidecekti. Hayaletçark henüz Gölge-tarama, kendi kendini eğitme aşamasındaydı. İşlerin nasıl ilerlediğini görmek ve sistemde ortaya çıkan kusurları düzeltmek için zaten onu kontrol edecektim.</p>

  <p>Yol dikleşirken ve Kolvir’in batı yamacında kıvrılırken bunu düşündüm. Random benden şimdiye dek biriken her şeyi çöpe atmamı istememişti. Yalnızca onu kapatmamı istemişti.</p>

  <p>Durumu görmeyi tercih ettiğim şekliyle, bunu nasıl yapacağıma kendim karar verecektim. Bunun bana ilk önce her şeyi kontrol etme, sistem işlevlerini gözden geçirme ve her şeyin yolunda olduğu konusunda tatmin olana kadar programları düzeltme hakkı tanıdığına karar verdim. Sonra, kapatmadan önce her şeyi daha kalıcı bir duruma getirecektim. O zaman hiçbir şey kaybolmayacaktı; işlevlerini yeniden canlandırdığım zaman hafızası eksiksiz olacaktı.</p>

  <p>Belki...</p>

  <p>Peki ya her şeyi muntazam hale getirirsem ve Random’ı mutlu etmek için -bana göre- gereksiz birkaç koruyucu önlem eklersem? Sonra, diye düşündüm, Random ile iletişime geçip yaptıklarımı göstersem ve bu haliyle onu memnun edip etmediğini sorsam? Memnun olmazsa, o zaman kapatabilirdim.</p>

  <p>Ama belki kararını yeniden değerlendirirdi. Bir düşünmeye değer...</p>

  <p>Ay soluma sürüklenene kadar Random ile hayali konuşmalar yaptım. O zamana kadar Kolvir’in yarısını inmiştim bile ve gittikçe daha kolay ilerliyordum. Desen’in gücünün azaldığını hissedebiliyordum.</p>

  <p>Yolda birkaç kez su, bir kez bir sandviç için durdum. Düşündükçe, aklımdan geçtiği şekilde davranırsam Random’ın daha da kızacağını ve beni doğru düzgün dinlemeyi bile reddeceğini hissediyordum. Öte yandan, ben de kızgındım.</p>

  <p>Ama bu, üzerinde pek az kestirme bulunan uzun bir yolculuktu. Düşünüp taşınmak için bol bol zamanım olacaktı.</p>

  <p>Son kayalık yamacı aşıp Kolvir’in eteklerindeki kuzeybatı yoluna ulaştığım zaman gökyüzü aydınlanmaya başlamıştı.</p>

  <p>Yolumun üzerindeki ağaç topluluğuna baktım, tanıdık bir sınır işareti...</p>

  <p>Cızırdayıp bomba gibi patlayan göz kamaştırıcı bir çakma ile yüz metre uzaktaki ağaç yarıldı. Şimşeğe karşı iki elimi kaldırdım, ama yine de saniyeler sonra ağacın çatırtısını ve patlamanın yankısını duyabiliyordum.</p>

  <p>Sonra bir ses bağırdı, ''Geri dön!"</p>

  <p>Sohbet girişiminin hedefinin ben olduğumu varsaydım.</p>

  <p>"Bunu konuşabilir miyiz?" diye karşılık verdim.</p>

  <p>Yanıt gelmedi.</p>

  <p>Yolun kenarındaki sığ bir inişe uzandım, sonra birkaç boy sürünerek daha korunaklı bir yere ulaştım. Bu sırada, gösteriyi yapan kişinin bir şekilde konumunu belli edeceğini umarak dinliyor ve izliyordum.</p>

  <p>Hiçbir şey olmadı, ama takip eden yarım dakika boyunca ağaçlığı ve geldiğim yönü gözledim. O açıdan yakınlıkları bana pek az ilham veriyordu.</p>

  <p>Logrus imgesini çağırdım ve iki çizgisi kollarım oldu. Sonra uzandım, ama Gölge’ye değil, diğerlerinin üzerinde duran iri bir kayaya.</p>

  <p>Yakalayıp çektim. Kolayca devrilmeyecek kadar ağırdı, bu yüzden sallamaya başladım. Başta yavaş yavaş. Sonunda devrildi ve yuvarlandı. Diğerlerinin arasına düştü ve küçük bir çığ başladı. Onlar çarpıp diğerlerini sıçratırken ben geriledim. Birkaç büyük kaya yuvarlanmaya başladı. Daha dik bir yerde kırılma hattının üzerine düşünce hat yerinden oynadı. Büyük bir kaya tabakası inledi, çatladı ve kaymaya başladı.</p>

  <p>Geri çekilirken titreşimi hissedebiliyordum. Bu kadar görkemli bir şey başlatmayı beklememiştim. Kayalar sıçradı, kaydı ve ağaçlığa uçtu. Ağaçların sulanmasını ve bazılarının devrilmesini izledim. Çatırtıları ve kırılma seslerini duydum.</p>

  <p>Sona erdikten sonra fazladan bir dakika daha bekledim.</p>

  <p>Oldukça çok toz havalanmıştı ve ağaçlığın yarısı ezilmişti.</p>

  <p>Ayağa kalktım. Frakir sol elimden sarkıyordu. Ağaçlığa doğru ilerledim.</p>

  <p>Dikkatle aradım, ama orada kimse yoktu. Devrilmiş bir ağacın gövdesine tırmandım.</p>

  <p>"Tekrar söylüyorum, konuşmak ister misin?" diye seslendim.</p>

  <p>Yanıt yoktu.</p>

  <p>"Tamam, öyle olsun," dedim ve kuzeye, Arden’e yöneldim.</p>

  <p>O kadim ormanda yürürken zaman zaman at sesleri duyuyordum. Ama eğer takip ediliyorsam, atlılar bana yaklaşmak istemiyordu. Julian’ın devriyelerinin yakınından geçiyor olmam daha olasıydı.</p>

  <p>Fark ettiğinden değil. Kısa süre sonra patikayı buldum ve beni gittikçe uzaklaştıracak küçük ayarlamalara başladım.</p>

  <p>Daha açık bir renk, kahverengiden sarıya ve biraz daha kısa ağaçlar... Tepemdeki yaprak örtüsünde daha az açıklık...</p>

  <p>Tuhaf kuş ötüşleri, garip mantarlar...</p>

  <p>Yavaş yavaş orman değişti. Ve bu beni Amberden uzaklaştırdıkça kaydırma daha da kolaylaştı.</p>

  <p>Güneşli açıklıklardan geçmeye başladım. Gökyüzü daha solgun bir mavi oldu... Artık ağaçlar yemyeşildi, ama bazıları fidandı...</p>

  <p>Koşmaya başladım.</p>

  <p>Bulut yığınları göründü, süngerimsi toprak sıkılaştı, kurudu...</p>

  <p>Yokuş aşağı hızımı arttırdım. Otlar çoğaldı. Ağaçlar şimdi küme küme, o dalgalanan, solgun ot denizinin arasında adalar gibi ayrılmıştı. Görüş açım uzakları kapsıyordu. Sağımda kanat çırpan, boncuk boncuk bir perde: yağmur.</p>

  <p>Gök gürültüsü duyuldu, ama güneş ışığı yolumu aydınlatmaya devam ediyordu. Derin derin temiz, nemli havayı soludum ve koşmaya devam ettim.</p>

  <p>Otlar geriledi, yer çatladı, gökyüzü karardı... Çevremde sular kanyonlardan ve sel yataklarından aktı... Tepeden sallanan toprağa çağlayanlar döküldü...</p>

  <p>Kaymaya başladım. Ayağa kalktığım her seferinde, kaydırma konusunda aşırı hevesli olmama küfür ettim.</p>

  <p>Bulutlar tiyatro perdesi gibi ayrıldı, limon rengi bir güneş somon rengi gökyüzünden sıcaklık ve ışık boşalttı. Gök gürültüsü homurdanmasının ortasında sustu, rüzgar kuvvetlendi...</p>

  <p>Bir tepeye tırmandım, yıkıntılar halindeki bir köye baktım.</p>

  <p>Uzun zaman önce terk edilmiş, kısmen bitkilerle örtülmüştü, bozuk ana yolunun üzerinde tuhaf tepecikler vardı.</p>

  <p>Arduvaz rengi bir gökyüzü altında içinden geçtim, yavaş yavaş buz kaplı bir havuzun üzerinde yürüdüm, altımda, her yönde donmuş yüzler görmeyen gözlerle bakıyordu...</p>

  <p>Gökyüzü is çizgileri ile kaplıydı, kar sertleşmişti, donmuş kuşların ağaçlarda tünediği bir iskelet ormandan geçerken nefesim duman duman çıkıyordu: asitle oyulmuş bir resim gibi.</p>

  <p>Yokuş aşağı erimeye ve bahara kaydım... Çevremde yine hareket... Çamurlu zemin, yeşillik tutamları... Uzak otoyolda tuhaf arabalar...</p>

  <p>Kokmuş, sıvılar sızdıran, paslı, için için yanan bir çöplük...</p>

  <p>Dönümlerce çöp yığını arasında yürüdüm... Oradan oraya koşturan sıçanlar...</p>

  <p>Uzağa... Derin derin nefes alarak daha hızlı kaydırdım...</p>

  <p>Pis pus şapkası altında bir kent silueti... Delta... Deniz kıyısı... Yol boyunca altın direkler... Kırlarda göller... Yeşil gökyüzü altında kahverengi otlar...</p>

  <p>Yavaşladım... Yükselip alçalarak uzanan otlaklar, ırmak ve göl... Daha yavaş... Esinti ve otlar, deniz gibi... Alnımı kol yenime sildim... İçime hava çektim... Artık yürüyordum...</p>

  <p>Otlakta normal bir hızda ilerledim, bunun gibi hoş, uzakları görebileceğim bir noktada dinlenmek istiyordum. Rüzgar otların arasından geçerken yumuşak bir ses çıkarıyordu. En yakındaki göl koyu limon rengiydi. Havada tatlı bir koku vardı.</p>

  <p>Sağımda parlak bir ışık çakması gördüğümü sandım, ama başımı çevirdiğim zaman sıra dışı bir şey yoktu. Biraz sonra uzaktan toynak sesleri duyduğumdan emin oldum. Ama yine hiçbir şey görmedim. Gölgelerin sorunu budur. Orada neyin doğal olduğunu her zaman bilemezsiniz; ne arayacağınızdan emin olamazsınız.</p>

  <p>Birkaç dakika geçti ve sonra herhangi bir şey göremeden kokusunu aldım.</p>

  <p>Duman.</p>

  <p>Sonraki an bir ateş yayıldı. Uzun bir alev hattı yolumu kesti.</p>

  <p>Ve yine ses: “Sana geri dönmeni söylemiştim!"</p>

  <p>Rüzgar yangının arkasındaydı, onu bana doğru sürüklüyordu. Yangına sırtımı döndüm ve çoktan yanlara dolanmış olduğunu gördüm. Gölge kaydırma için gereken zihinsel ortamı hazırlamak zaman gerektirir ve ben kendiminkini salıvermiştim. Onu zamanında sağlayabileceğimden kuşkuluydum.</p>

  <p>Koşmaya başladım.</p>

  <p>Alev hattı, dev bir çember çizecek şekilde çevremi dolanıyordu. Ama şeklin doğru olup olmadığını görmek için durmadım, çünkü ısıyı hissetmeye başlamıştım ve duman yoğunlaşıyordu.</p>

  <p>Ateşin çatırtılarının üzerinden hâlâ toynak sesleri duyabiliyordum sanki. Ama gözlerim sulanmaya başladı ve duman bulutları görüş alanımı kapattı. Ve yine tuzağı kuran kişiden hiçbir iz görmedim.</p>

  <p>Ama yer -kesinlikle- bana doğru ilerleyen toynaklı bir yaratığın hızlı adımları ile sarsılıyordu. Alevler yükseldi, çember kapanırken yaklaştı.</p>

  <p>Ne tür bir tehdidin yaklaştığını merak ediyordum ki, bir at ile binicisi ateş duvarındaki aralıkta belirdi. Binici dizginleri çekti, ama at -kestane rengiydi- alevlerin yakınlığından memnun değildi. Dişlerini çıkardı, gemi ısırdı ve birkaç kez şahlanmaya çalıştı.</p>

  <p>"Acele et! Arkama!" diye haykırdı binici ve ata binmek için koştum.</p>

  <p>Binici siyah saçlı bir kadındı. Yüzüne ancak bir kez göz atabildim. Atı geldiği yöne çevirmeyi başardı ve dizginleri silkeledi. At yürüyecek oldu, ama aniden şahlandı. Yerimde tutunmayı başardım.</p>

  <p>Atın toynakları yere vurduğu zaman döndü ve ışığa doğru fırladı. Alevlere dalmak üzereyken yine döndü.</p>

  <p>"Lanet olsun!" dediğini duydum binicinin, çılgınca dizginleri çekerken.</p>

  <p>At yine döndü, yüksek sesle kişnedi. Ağzından kanlı tükürük damlıyordu. O sırada çember kapanmıştı, duman ağır, alevler yakındı. Yardım edecek durumda değildim, atın böğrüne iki güçlü tekme attım ve at yine düz ilerlemeye başladı.</p>

  <p>Neredeyse çığlık çığlığa solumuzdaki alevlere atıldı. O noktada ateş bandının ne kadar geniş olduğu konusunda hiçbir fikrim yoktu. Ama bacaklarımın kavrulduğunu hissettim ve yanık tüy kokusu aldım.</p>

  <p>Sonra at yine şahlandı, binici ona bağırdı ve artık tutunamayacağımı anladım. Tam ateş halkasından yangının süpürdüğü kömürleşmiş, lülen bir alana çıkarken arkaya kaydığımı hissettim. Sıcak, kararmış yığınların arasına düştüm; çevremde küller havalandı. Çılgınca sola yuvarlandım, öksürdüm ve yüzüme saldıran kül bulutuna karşı gözlerimi kapattım.</p>

  <p>Kadının çığlık attığını duydum ve gözlerimi ovuşturarak ayağa kalktım. Görüşüm berraklaştığı zaman atın binicisinin üzerine düştüğü yerden kalktığını gördüm. At hemen fırlayıp kaçtı, duman bulutları arasında kayboldu. Kadın kıpırdamadan yatıyordu. Yanına koştum. Diz çöküp giysilerinin üzerinde kıvılcımları süpürdüm, nefesini ve nabzını kontrol ettim. Ben bunu yaparken gözleri açıldı.</p>

  <p>"Belkemiğim -kırıldı sanırım," dedi öksürerek. “Bir şey -hissedemiyorum... Kaçabiliyorsan -kaç... Beni bırak. Zaten -öleceğim."</p>

  <p>"Mümkün değil," dedim. “Seni götürmem gerek. Doğru hatırlıyorsam yakında bir göl var."</p>

  <p>Belime bağladığım pelerini çıkardım ve yanına serdim. Kadını elimden geldiğince dikkatle üzerine kaydırdım, alevlerden korumak için pelerinin eteklerini üzerine örttüm ve doğru yön olduğunu umduğum tarafa sürüklemeye başladım.</p>

  <p>Ateş ve dumanlardan oluşan, durmaksızın değişen manzaranın içinde ilerledik. Boğazını ağrıyor, gözlerim sulanıyordu.</p>

  <p>Geriye doğru büyük bir adım atıp topuğumun çamura gömüldüğünü hissettiğimde pantolonum yanıyordu. İlerlemeye devam ettim.</p>

  <p>Sonunda belime kadar suya dalmış, kadını taşıyordum.</p>

  <p>Öne eğildim, pelerinin bir tarafını yüzünden çektim. Gözleri hâlâ açıktı, ama odaklarını yitirmişlerdi ve hiçbir hareket yoktu. Ama ben şahdamarını kontrol edemeden bir tıslama çıkardı, sonra ismimi söyledi.</p>

  <p>"Merlin," dedi boğuk sesle, “Üzgünüm..."</p>

  <p>"Sen bana yardım ettin, ama ben sana edemedim," dedim.</p>

  <p>"Asıl ben üzgünüm."</p>

  <p>"Daha fazla -yaşamadığım için -üzgünüm," diye devam etti. “Atlar -faydasız. Seni -takip ediyorlar."</p>

  <p>"Kim?" diye sordum.</p>

  <p>"Köpekleri -geri çağırdı. Ama -yangın -başkasının. Kim -bilmiyorum."</p>

  <p>"Neden bahsettiğini anlamıyorum."</p>

  <p>Serinletmek için yanaklarına biraz su sıçrattım. İs lekeleri ve dağınık, yanık saçlarının arasından neye benzediğini anlamak güçtü.</p>

  <p>"Peşinde -biri var," dedi, sesi gittikçe zayıflayarak. “Önünde de -biri var. Ondan -haberim yoktu. Üzgünüm."</p>

  <p>"Kim?" diye sordum yine. “Ve sen kimsin? Beni nereden tanıyorsun? Neden..."</p>

  <p>Hafifçe gülümsedi. “... Seninle yattım. Artık yapamam. Gidiyorum..."</p>

  <p>Gözleri kapandı.</p>

  <p>"Hayır!" diye haykırdım.</p>

  <p>Yüzü çarpıldı ve son nefesini aldı. Sonra nefes verdi ve onu kullanarak sözcükleri şekillendirdi. “Bırak -burada -yatayım. Hoşça kal..."</p>

  <p>Yüzünden bir duman bulutu geçti. Nefesimi tuttum ve daha büyük bir bulut gelip bizi çevrelerken gözlerimi kapattım.</p>

  <p>Hava sonunda temizlendiğinde, onu inceledim. Nefesi kesilmişti, nabız yoktu, kalbi çarpmıyordu. Kalp masajı yapabilmem için yanmayan, bataklık olmayan bir alan bile yoktu. Gitmişti. Öleceğini biliyordu.</p>

  <p>Pelerinimi dikkatle ona sardım, kefen yaptım. Sonunda bir ucu ile yüzünü örttüm. Pelerini boynumda tutturmak için kullandığım toka ile sabitledim. Sonra derinlere yürüdüm. “Bırak burada yatayım." Ölüler bazen çabucak batar, bazen yüzer...</p>

  <p>"Elveda, hanımefendi," dedim. “Keşke ismini bilseydim. Tekrar teşekkürler."</p>

  <p>Onu salıverdim. Sular döndü. Yok oldu. Bir süre sonra başımı çevirdim, uzaklaştım. Çok fazla soru vardı ve hiç yanıt yoktu.</p>

  <p>Bir yerlerde, çılgına dönmüş bir at çığlık atıyordu...</p>
</body>
</html>
