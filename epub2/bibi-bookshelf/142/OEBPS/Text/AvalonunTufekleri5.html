<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h3><span class="uline"><b>Bölüm 5</b></span></h3>

  <p>Bir çimen yaprağını emip, su değirmeninin dönen çarkını seyrettim. Başımı ellerimin arasına almış, nehrin karşı kıyısında yüz üstü uzanmıştım. Köpüklerin üzerindeki sisten şelalenin ayağında suyun kaynaştığı yere doğru küçük bir gök kuşağı vardı ve damlacıklar ara sıra bana kadar ulaşıyordu. Suyun muntazam sıçrayışı ve çarkın dönüşü ormandaki diğer tüm sesleri bastırıyordu. Değirmende kimsecikler yoktu bugün ve benzerini çağlardır görmediğim için bakıyordum ona. Çarkı izlemek, suyun sesini dinlemek, rahatlatıcı olmanın ötesindeydi.</p>

  <p>Hayli büyüleyiciydi.</p>

  <p>Benedict’in ülkesinde üçüncü günümüzdü ve Ganelon eğlence aramaya kasabaya inmişti. Bir önceki gün ona eşlik etmiş, bilmek istediğimi öğrenmiştim. Artık turistik gezilere ayıracak vaktim yoktu. Çabuk düşünmeli ve hareket etmeliydim.</p>

  <p>Kampta hiç güçlük çıkmamıştı. Benedict bizi doyurmuş, söz verdiği haritayı ve mektubu teslim etmişti. Gün doğumunda ayrılmış, öğlen vakti malikâneye varmıştık. Hoşça karşılanmış, bize gösterilen odalara yerleştikten sonra günden geriye kalanı harcamak üzere kasabaya yollanmıştık.</p>

  <p>Benedict savaş meydanında birkaç gün daha kalmayı tasarlıyordu. Kafama koyduğum işi o dönmeden evvel bitirmeye mecburdum. Bu yüzden, sırada bekleyen bir cehennem iş vardı. Acelesizce seyahat edecek vaktim yoktu. Doğru gölgeleri anımsamak, çok geçmeden de yola düşmeliydim</p>

  <p>Benim Avalon’uma böylesine benzeyen bu yerde olmak hoş olabilirdi, şayet engellenmiş amaçlarım saplantı noktasına yaklaşıyor olmasaydı. Gerçi farkına varmakla, kontrol etmek aynı şey değildi. Aşina sesler ve görüntüler beni yalnız kısa bir süre için oyalamıştı, ardından bir kez daha planları dönmüştüm.</p>

  <p>Beklediğim kadarıyla her şey yolunda gitmeliydi. Bu yolculuk, eğer şüphe uyandırmadan gerçekleştirebilirsem, sorunlarımdan ikisini çözecekti. Gece boyunca kesinlikle burada olmayacağım anlamına geliyordu ama bunu önceden tahmin etmiş, Ganelon’u beni idare etmesi için tembihlemiştim bile.</p>

  <p>Başını çarkın her gıcırdayışıyla önüme düşmekteydi, zihnimden diğer her şeyi kovmuş ve kendimi anımsamaya vermiştim, kumun gereken kıvamını, rengini, ısısını, rüzgârları, havadaki hafif tuzu, bulutları...</p>

  <p>Böylece uyudum ve rüya gördüm, ama rüyamda aradığım yeri görmedim.</p>

  <p>Dev bir rulet çarkına bakıyordum ve hepimiz üzerindeydik , erkek kardeşlerim, kız kardeşlerim, ben ve tanıdığım, tanımadığım başkaları kendimize ayrılmış kısımlarda yükselip alçalıyorduk. Hepimiz çarkın kendimiz için durmasını isteyip bağırıyor, en üst noktayı geçip bir kez daha aşağının yolunu tutunca dövünüyorduk. Çark yavaşlamaya başlamıştı ve ben yükselişteydim. Önümde baş aşağı asılı duran sarışın bir genç, seslerin kakofonisinde boğulan ricalar ve ikazlarla sesleniyordu. Yüzü karardı, kırıştı, bakışları korkunç bir şeye dönüştü; ayak bileğine bağlı ipi kestim, düşüp gözden yitti. Ben en tepeye yaklaştıkça çark daha da yavaşladı ve o anda Lorraine’i gördüm. Deli gibi elini kolunu sallıyor, beni kendine çağırıyor ismimi sesleniyordu. Onu tüm netliğiyle gördüm, onu arzuladım, ona yardım etmeyi istedim ve ona uzandım. Ama dönmeye devam ettikçe görüş alanımdan çıkıp gitti.</p>

  <p>"Corwin!"</p>

  <p>Onun bağırışını duymazlıktan gelmeye çabaladım, zirveye ulaşmama ramak kalmıştı çünkü. Ses tekrar geldi, ama kendimi sıkıp, yukarı sıçramaya hazırlandım. Eğer çark benim için durmazsa kahrolasıca şeyde hile yapacaktım, düşmek toptan mahvoluş anlamına gelse de. Sıçramaya hazırlandım. Bir tık daha...</p>

  <p>"Corwin!"</p>

  <p>Ses çekildi, döndü, soldu ve tekrar su değirmeninin çarkına bakıyordum, kendi adım kulaklarımda yankılanıp nehrin sesiyle karışıyor, birleşiyor, soluyordu.</p>

  <p>Gözlerimi kırpıştırıp elimle saçlarımı düzelttim. Bunu yaparken birkaç karahindiba düştü omuzlarımdan ve arkamdan kıkır kıkır bir gülüş geldi.</p>

  <p>Hızla dönüp baktım.</p>

  <p>Benden on adım kadar uzaktaydı, koyu renk gözleri, kısacık kesilmiş kumral saçları olan uzun boylu, ince yapılı bir genç kızdı. Eskrim ceketi giymişti, sağ elinde bir meç, sol elindeyse bir mask vardı. Bana bakıp gülüyordu. Dişleri beyaz, düzgün, birazcık da uzundu; küçük burnunu ve iyice bronzlaşmış yanaklarım çillerden bir şerit kat ediyordu. Onda, sırf güzellikten farklı şekilde çekici olan bir canlılık vardı. Belki de, özellikle benim nice yılın tecrübesiyle baktığım noktadan.</p>

  <p>Kılıcıyla selam verdi.</p>

  <p>"<i>En garde</i>, Corwin!" dedi.</p>

  <p>"Sen de kimin nesisin?" diye sordum, tam o sırada çimlerin üzerinde yanı başımda duran ceket, mask ve meçi fark ettim.</p>

  <p>"Soru yok, yanıt yok," dedi. “Eskrim yapmadan olmaz?</p>

  <p>Maskını yüzüne oturttu ve bekledi.</p>

  <p>Doğruldum, ceketi aldım. Onunla kılıç yarıştırmanın tanışmaktan daha kolay olacağını görüyordum. Adımı biliyor olduğu gerçeği beni rahatsız etmişti ve bunun üzerinde ne kadar düşünürsem, kız o kadar daha tanıdık geliyordu. Onun gönlünü yapmanın en iyisi olduğuna karar verdim, ceketi giyip kopçaladım.</p>

  <p>Kılıcı yerden aldım, maskı taktım.</p>

  <p>"Tamam," dedim, kısaca bir selam çizip ilerleyerek.</p>

  <p>“Tamam."</p>

  <p>Bunun üzerine ileri çıktı ve karşılaştık. Saldırıyı onun başlatmasına izin verdim.</p>

  <p>Bir vuruş... aldatmaca... aldatmaca... hamle serisiyle çok hızlı geldi. Yanıtım iki misli hızlıydı ama çelmeyi başarabildi ve aynı hızda karşılık verdi. Ben de yavaşça gerileyip onu çekmeye başladım. Güldü ve üzerime geldi, beni sıkıştırdı. İyiydi ve biliyordu bunu. Caka satmak istiyordu. İki seferinde aynı şekilde neredeyse gardımı aşıyordu -bel altından- ki bundan hiç hoşlanmazdım. Bunun ardından yapabildiğim kadar hızlı bir durdurucu darbeyle ile onu yakaladım. Kabullenirken iyi huylulukla, tatlı tatlı söylendi ve vakit kaybetmeden üzerime hücum etti. Normalde kadınlarla kılıç dövüşüne girmeyi sevmem, ne kadar iyi olurlarsa olsunlar, ama bu sefer zevk aldığımı keşfetmiştim. Saldırıları başlatıp devam ettirdiği sıradaki zarafeti ve mahareti, izlemeyi de, karşılık vermeyi de bir zevke dönüştürüyordu; kendimi, bu tarzın ardında yatan zihni hatırlamaya çalışırken buldum. İlkin, dövüşü sona erdirip onu yenebilmek için çabucak yormak istemiştim. Şimdiyse karşılaşmayı uzatmayı arzuluyordum.</p>

  <p>Çabuk yorulmuyordu. Bu konuda fazla endişelenmeye gerek yoktu. Suyun kıyısında kılıçlarımız kesintisiz şakırtılarla devam ederken, vaktin nasıl geçtiğini unuttum.</p>

  <p>Sertçe topuğunu yere vurup son bir selam için kılıcını yukarı kaldırıncaya kadar uzunca bir süre geçmiş olmalıydı. Maskeyi koparırcasına çıkardı yüzünden ve bir kez daha bana tebessüm etti.</p>

  <p>"Teşekkürler!" dedi güçlükle soluyarak.</p>

  <p>Selamına karşılık verdim ve kuş kafesini yüzümden çektim.</p>

  <p>Dönüp ceketin kopçalarıyla uğraşmaya başlamıştım ki, ben daha farkına varamadan yaklaşıp yanağıma bir öpücük konduruverdi. Bunu yapmak için parmaklarının ucunda durması da gerekmemişti. Bir anlığına mahcup olduğumu hissettim ama gülümsedim. Daha ağzımı açamadan koluma girmiş, beni geldiğimiz yöne doğru döndürmüştü.</p>

  <p>"Bir piknik sepeti getirdim," dedi.</p>

  <p>"Çok güzel. Açım. Merak da ediyorum..."</p>

  <p>Neşeyle, “Sana duymak istediğin her şeyi anlatacağım," dedi.</p>

  <p>"Adını söylemeye ne dersin?" dedim.</p>

  <p>"Dara," diye yanıtladı. “Adım Dara, büyük annemin adıydı bu."</p>

  <p>Bunu söylerken bana göz attı, sanki bir tepki bekliyordu.</p>

  <p>Onu hayal kırıklığına uğratmaktan nefret ediyordum, ama başımla onayladım ve tekrarladım, sonra, “Bana neden Corwin adıyla hitap ettin?" diye sordum.</p>

  <p>"Çünkü adın bu," dedi. “Seni tanıdım."</p>

  <p>"Nereden?"</p>

  <p>Kolumu bıraktı.</p>

  <p>"İşte burada," dedi bir ağacın arkasına uzanıp, ağaçların arasından yüzeye çıkmış kök yumruları üzerinde duran bir sepeti alırken.</p>

  <p>Irmağın yanı başında gölgelik bir yere yürüyüp örtüyü yere sererken, “Umarım içine karıncalar girmemiştir," dedi.</p>

  <p>Eskrim takımlarını yakındaki bir çalıya astım.</p>

  <p>"Görünüşe göre yanında pek az eşya taşıyorsun," diye fikrimi belirttim.</p>

  <p>"Atım ta arkada," dedi başıyla nehrin aşağısını işaret ederek.</p>

  <p>Dikkatini örtünün üstüne ağırlık koymaya ve sepettekileri boşaltmaya verdi.</p>

  <p>"Neden o kadar uzakta?" diye sordum.</p>

  <p>"Tabii ki sana sezdirmeden yaklaşabilmek için. Eğer yakınında bir atın gezindiğini duysaydın ayağa fırlamış olurdun."</p>

  <p>"Belki de haklısın," dedim.</p>

  <p>Sanki derin derin düşünüyormuş gibi durakladı, sonra bir kıkırdamayla bozdu bunu.</p>

  <p>"Ama ilkinde fark etmedin. Yine de..."</p>

  <p>"İlkinde mi?" dedim, sormamı istediğini görünce.</p>

  <p>"Evet, az önce neredeyse seni ezecektim," dedi. “Çok derin uyuyordun. Kim olduğunu görünce piknik sepetini ve eskrim takımlarını getirmeye gittim."</p>

  <p>"Ya. Anlıyorum."</p>

  <p>"Gel de otur," dedi. “Şu şişeyi de açar mısın?"</p>

  <p>Yanıma bir şişe bıraktı ve ihtimamla iki kristal kadeh çıkardı, örtünün orta yerine koydu.</p>

  <p>Yerime geçip oturdum.</p>

  <p>"Bunlar Benedict’in en iyi kristalleri," diye yorumda bulundu şişeyi açarken.</p>

  <p>“Evet.” dedi. “Şarabı koyarken dökmemeye bak... ve onları tokuşturmamalıyız sanırım."</p>

  <p>"Sanırım öyle," dedim ve şarap doldurdum.</p>

  <p>Kadehini kaldırdı.</p>

  <p>"Birleşmeye," dedi.</p>

  <p>"Ne birleşmesi?"</p>

  <p>“Bizim birleşmemiz."</p>

  <p>"Seninle daha önce hiç karşılaşmadım."</p>

  <p>"Bu kadar sıkıcı olma," dedi ve bir yudum aldı.</p>

  <p>Omuz silktim.</p>

  <p>"Birleşmeye."</p>

  <p>Sonra yemeye başladı, ben de öyle yaptım. Yarattığı gizemli havadan öylesine zevk alıyordu ki, sırf onu mutlu etmek uğruna katkıda bulunmak istiyordum.</p>

  <p>"Peki, seninle nerede tanışmış olabilirim?" diye şansımı denedim. “Büyük bir saray mıydı? Belki de bir harem...?"</p>

  <p>"Belki de Amber’deydi," dedi. “Oradaydın..."</p>

  <p>"Amber mi?" dedim, Benedict’in kristal kadehini tuttuğumu hatırlayıp, duygularımı sesime hapsederek. “Sen de kimin nesi oluyorsun?"</p>

  <p>"Oradaydın... yakışıklı, kibirli, tüm leydilerin beğeniyle izlediği," diye devam etti, “ve ben de oradaydım... sana uzaktan hayran hayran bakan, fare gibi küçük bir şey. Gri ya da pastel renkli -canlı değil- yeni yetmenin tekiydim, hemen eklemeliyim ki, kalbi senin için yanıp tutuşan..."</p>

  <p>Hafif bir küfür salladım ve tekrar güldü.</p>

  <p>"Böyle değil miydi?" diye sordu.</p>

  <p>"Hayır," dedim, etten ve ekmekten birer lokma daha alarak. “Sırtımı sakatladığım o genelevde olması daha muhtemeldi. O gece sarhoştum..."</p>

  <p>"Hatırlıyorsun!" diye bağırdı. “Yarı zamanlı bir işti. Gündüzleri de at eğitiyordum."</p>

  <p>"Pes ediyorum," dedim ve biraz daha şarap koydum</p>

  <p>Gerçekten sinir bozucu olan, kızda gerçekten de tanıdık gelen bir şeyler olduğuydu. Ama görünüşü ve davranışlarına yaşını on yedi olarak tahmin etmiştim. Bu, yollarımızın kesişmiş olmasını neredeyse tümüyle ihtimal dışı bırakıyordu.</p>

  <p>"Sana kılıç kullanmayı Benedict mi öğretti?" diye sordum</p>

  <p>"Evet."</p>

  <p>"O senin neyin oluyor?"</p>

  <p>"Sevgilim, elbette," diye yanıtladı. “Beni kürklere, mücevherlere boğar... ve benimle kılıç kılıca dövüşür."</p>

  <p>Tekrar güldü.</p>

  <p>Yüzünü tetkik etmeyi sürdürdüm.</p>

  <p>Evet, bu mümkündü...</p>

  <p>"Kırıldım," dedim nihayet.</p>

  <p>"Neden?" diye sordu.</p>

  <p>"Benedict bana puro vermedi."</p>

  <p>"Puro mu?"</p>

  <p>"Sen onun kızısın, değil mi?"</p>

  <p>Yüzü kızardı, ama başını iki yana salladı.</p>

  <p>"Hayır," dedi. “Ama yaklaşıyorsun."</p>

  <p>"Torunu mu?" dedim.</p>

  <p>"Şey... onun gibi bir şey."</p>

  <p>"Korkarım anlamıyorum."</p>

  <p>"Ona büyük baba dememden hoşlanır. Bununla birlikte, büyük annemin babasıydı."</p>

  <p>"Anlıyorum. Evde senin gibi başkaları da var mı?"</p>

  <p>"Hayır, tekim ben."</p>

  <p>“Peki ya annen ve büyük annen?"</p>

  <p>“Öldü. Her ikisi de."</p>

  <p>“Nasıl öldüler?"</p>

  <p>"Vahşice, iki seferinde de Benedict Amber’deydi. Oraya bir süredir geri dönmemesinin sebebinin bu olduğuna inanırım. Beni korumasız bırakmaktan hoşlanmıyor... Başımın çaresine bakabileceğimi bildiği halde. Bunu yapabileceğimi sen de biliyorsun, değil mi?"</p>

  <p>Başımla evetledim. Bu, birkaç şeyi açıklığa kavuşturuyordu Benedict’in neden burada Koruyucu olduğu, bunlardan ilkiydi. Kızı bir yerlerde tutmak zorundaydı ve onu Amber’e götürmeyi kesinlikle istemezdi. Onun varlığının aramızda bilinmesini bile istemezdi. Kız, onun elini kolunu bağlamak için kullanılabilirdi kolaylıkla. Ayrıca ondan bu kadar erken haberdar olmamı istemeyeceği kesindi.</p>

  <p>Bu yüzden," Sanırım burada bulunmaman gerekiyor," dedim “ve eğer burada olduğunu öğrenirse Benedict’in çok kızacağını hissediyorum."</p>

  <p>"Sen de aynı onun gibisin! Kahretsin, yetişkinim ben!"</p>

  <p>"İtiraz ettiğimi duydun mu? Ama başka bir yerde bulunman gerekiyordu, öyle değil mi?"</p>

  <p>Yanıt vermektense ağzını doldurdu. Ben de öyle yaptım.</p>

  <p>Huzursuzca çiğnemekle geçen birkaç dakikanın ardından, yeni bir konu açmaya karar verdim.</p>

  <p>"Beni nereden tanıdın?" diye sordum.</p>

  <p>Yutkundu, şarabını yudumladı, sırıttı.</p>

  <p>"Resminden elbette," dedi.</p>

  <p>"Ne resmi?"</p>

  <p>"Kartın üstündeki," dedi. “Ben çok küçükken onlarla oynardık. Tüm akrabalarımı böyle öğrendim. İyi kılıç kullananlar sen ve Eric, bunu biliyorum. Bu yüzden..."</p>

  <p>"Sende bir Koz Kartı destesi mi var?"</p>

  <p>"Hayır," dedi yüzünü asıp. “Bana vermedi... ama onda kaç tane olduğunu biliyorum."</p>

  <p>"Gerçekten mi? Nerede saklıyor?"</p>

  <p>Gözlerini kıstı, benim gözlerimde odakladı. Kahretsin! O kadar hevesli görünmeyi istememiştim. Ama “Çoğu zaman yanında bir tane taşır," dedi, “diğerlerini nerede bulundurduğuna dair en ufak fikrim yok. Neden onlara bakmana izin vermiyor mu?"</p>

  <p>"Ona sormadım," dedim. “Onların önemini anlıyor musun?"</p>

  <p>"Kartların yakınındayken yapmama izin verilmeyen kesin şeyler vardı. Onların özel bir kullanımları olduğu kanaatine varıyorum, ama bana bunun ne olduğunu asla söylemedi. Çok önemliler, değil mi?"</p>

  <p>"Evet."</p>

  <p>"Ben de öyle düşünmüştüm. Onlara gözü gibi bakıyor. Senin bir desten var mı?"</p>

  <p>"Evet, ama şu anda birine ödünç verilmiş durumdalar."</p>

  <p>"Anlıyorum. Ve onları alengirli ve fesat bir iş için kullanmak istiyorsun."</p>

  <p>Omuz silktim.</p>

  <p>"Onları kullanmak istiyorum, ama çok sıradan, basit amaçlar için."</p>

  <p>"Mesela?" Başımı iki yana salladım.</p>

  <p>"Eğer Benedict onların işlevini henüz bilmeni istemiyorsa, sana söyleyecek değilim."</p>

  <p>Dişlerini gösterdi.</p>

  <p>“Ondan korkuyorsun," dedi.</p>

  <p>“Benedict’e karşı hatırı sayılır miktarda saygı beslerim, biraz sevgiyi de unutmamalı."</p>

  <p>Güldü.</p>

  <p>"Senden daha iyi bir savaşçı mı? Daha mı iyi kılıç kullanır?"</p>

  <p>Bakışlarımı kaçırdım. Olaylardan gayet uzak bir yerden, izlemiş olmalıydı. Tanıştığım tüm kasabalılar Benedict’in kolundan haberdarlardı. Yavaş yayılan cinsten haberlerden değildi bu. Kıza ilk söyleyen de kesinlikle ben olmayacaktım.</p>

  <p>"Nasıl istersen öyle düşün," dedim. “Neredeydin?"</p>

  <p>"Köyde," dedi, “dağlarda. Büyük babam beni oraya, Tecy’ler denilen arkadaşlarının yanında kalmam için götürdü. Tecy’leri biliyor musun?"</p>

  <p>"Hayır, bilmiyorum."</p>

  <p>"Daha önce de burada bulundum," dedi. “Ne zaman burada sorun gibi bir şeyler olsa, beni Tecy’lerle kalmaya, köye götürür. Oranın ismi yok. Ben, sadece köy deyip geçiyorum. Halkı çok tuhaf, köy de öyle. Bize sanki tapıyor gibiler. Bana kutsal bir şeymişim gibi davranıyorlar ve bilmek istediğim hiçbir şeyi söylemiyorlar. Atla çok uzak mesafede değil, ama dağlar farklı, gök farklı, her şey farklı ve bir kez oraya gittikten sonra, sanki hiç yol yokmuş gibi. Buraya kendi başıma gelmeyi daha önce de denedim. Ama sadece kaybolduğumla kaldım. Her seferinde büyük babamın gelmesi gerekiyordu ve yol o zaman kolaydı. Tecy’ler onun benimle ilgili tüm buyruklarını dinliyorlar. Ona sanki bir tür tanrıymış gibi davranıyorlar."</p>

  <p>"Öyle," dedim, “onların gözünde."</p>

  <p>"Onları tanımadığını söylemiştin."</p>

  <p>"Tanımam gerekmiyor. Benedict’i tanıyorum."</p>

  <p>"Bunu nasıl yapıyor? Söyle bana."</p>

  <p>Başımı iki yana salladım.</p>

  <p>Şarabını bitirdi, kadehini uzattı. Doldurup başımı kaldırdığımda başı sağ omzuna doğru eğilmiş, kaşları çatılmış uzaklarda bir şeye odaklanmıştı gözleri.</p>

  <p>"Tam olarak bilmiyorum," dedi kadehini kaldırıp, farkında olmadan yudumlayarak. “Nasıl başladığımdan emin değilim „</p>

  <p>Sol eliyle, bıçağıyla oynamaya başladı, sonunda bıçağı eline aldı.</p>

  <p>"Yine sepetlendiğim için küplere binmiştim," dedi. “Ona burada kalıp dövüşmek istediğimi söyledim ama beni atına bindirdi ve bir süre sonra köye vardık. Nasıl olduğunu bilmiyorum. Yolculuk uzun değildi ve bir anda oradaydık. Bu yöreyi bilirim. Burada doğup büyüdüm. Her yöne doğru yüzlerce fersah at binmişimdir. Aradığım mekânı asla bulamadım.</p>

  <p>Ama o, kısacık bir süre için atla yol almıştı ve göz açıp kapayana değin tekrar Tecy’lerin yanındaydık. Ne var ki, birkaç yıl geçmişti ve artık büyüdüğüme göre daha metanetli olabilirim.</p>

  <p>Kendi başıma dönmeyi aklıma koydum."</p>

  <p>Bıçakla yanı başındaki toprağı kazıyıp oymaya başladı, ne yaptığının farkında değilmiş gibiydi.</p>

  <p>"Akşam karanlığı çökene kadar bekledim," diye sürdürdü lafını “ve yönümü bulmak için yıldızları inceledim. Gerçek ötesi bir duyguydu. Tüm yıldızlar farklıydı. Takımyıldızların bir tekini bile tanımıyordum. İçeriye girip düşündüm. Biraz korkmuştum, bilemiyordum ne yapacağımı. Ertesi günü Tecy’lerin ve köydeki diğer insanların ağzından laf almaya çabalayarak geçirdim. Ama kötü bir rüya gibiydi. Ya aptaldılar, ya da kasten kafamı karıştırmaya çalışıyorlardı. Buradan oraya gidecek bir yol olmamasını bir kenara bırak, 'burası’nın neresi olduğuna ilişkin hiçbir fikirleri yoktu ve 'oradan' da hiç emin değildiler. O gece gördüklerimden emin olmak için tekrar gözden geçirdim yıldızları ve neredeyse inanmaya başlayacaktım onlara."</p>

  <p>Simdi, bıçağını bileylermişcesine ileri geri hareket ettiriyor, toprağı yumuşatıp düzleştiriyordu. Sonra şekiller çizmeye başladı.</p>

  <p>"Akabinde birkaç gün dönüş yolunu bulmaya uğraştım," diye devam etti. “Gelirken bıraktığımız izleri bulup, onları takip edebileceğimi zannetmiştim, ama adeta kaybolmuştu izler. Sonra aklıma bunun haricinde gelen tek şeyi denedim. Her sabah bir başka yönü tuttum, öğlene kadar at sürdüm, sonra geri döndüm. Tanıdık hiçbir şeye rastlamadım. Büsbütün afallatıcıydı. Her gece yatağıma yatarken olayların gidişatına daha da sinirleniyor, içerliyordum ve Avalon’a giden yolu kendi başıma bulmak için kararlılığım artıyordu. Büyük babama beni artık bir çocuk gibi bir kenara atıp orada beklememi umamayacağını ispatlayacaktım.</p>

  <p>"Derken, bir hafta kadar sonra, rüyalar görmeye başladım. Hiç koştuğunu, sürekli koştuğunu ama hiçbir yere gidemediğini düşledin mi? Onun gibi bir şeydi... Fazladan yanan bir örümcek ağı vardı. Yalnızca aslında bir örümcek ağı değildi bu, örümcek yoktu ve yanmıyordu da. Ama bu şeye yakalanmıştım, içinde, etrafında hareket ediyordum. Ama aslında gidemiyordum. Anlattığım tam olarak doğru değil, ama başka türlü nasıl kelimelere dökebileceğimi bilmiyorum. Denemek zorundaydım... Aslında onun etrafından dolaşmak istiyordum. Uyandığımda sanki bütün gece kendimi zorlamış gibi yorgun oluyordum. Bu, geceler boyu sürdü ve her gece daha da uzuyor, gerçeğe daha da yakınlaşıyor gibiydi.</p>

  <p>"Sonra bir sabah uyandım, rüya hâlâ zihnimde dans ederken eve dönebileceğimi biliyordum. Öyle görünüyor ki, yarı uykuda yarı uyanık yola çıkmışım. Tüm yolu bir kez bile durmak aldım ve bu sefer çevreme dikkat etmedim, bunun yerine Avalon’u düşündüm ve ben sürdükçe, her şey gitgide daha tanıdık bir hal almaya başladı, sonunda ben buraya gelinceye kadar. Ancak o zaman tümüyle uyanır gibi oldum. Şimdi köy ve Tecy’ler, o gökyüzü, yıldızlar, ağaçlar, dahil hepsi bir rüya gibi geliyor bana. Oraya giden yolu bulabileceğimden hiçbir surette emin değilim. Tuhaf değil mi? Bana neler olduğunu söyleyebilir misin?"</p>

  <p>Kalktım ve öğle yemeğimizden arta kalanların etrafından dolandım. Onun yanına oturdum.</p>

  <p>"Aslında bir örümcek ağı olmayan ve yanmayan o ağın nasıl göründüğünü hatırlıyor musun?" diye sordum ona.</p>

  <p>"Evet... biraz," dedi.</p>

  <p>"Ver şu bıçağı bana," dedim.</p>

  <p>Uzattı.</p>

  <p>Bıçağın ucuyla, onun çamura çizdiği taslağa ekler yapmaya, çizgileri uzatmaya, bir kısmını silip, yenilerini eklemeye koyuldum. Tüm bu süre boyunca tek kelime etmedi ve yaptığım her hareketi izledi. İşim bittiğinde bıçağı bir kenara koyup uzun, sessiz bir süre boyunca bekledim.</p>

  <p>Sonra, sonunda yavaşça konuştu.</p>

  <p>"Evet, bu o," dedi gözlerini bana dikmek üzere şekilden kaçırarak. “Nereden bildin? Ne düşlediğimi nasıl bildin?"</p>

  <p>"Çünkü" dedim ona, “bizzat genlerine işlenmiş bir şeyi düşledin. Nedenini, nasılını bilmiyorum. Bununla beraber, senin gerçekten Amber’in bir kızı olduğunu gösteriyor. Yaptığın şey, Gölge’de yürümekti. Düşlediğin şey, Amber’in Büyük Deseni’ydi. Kraliyet kanından olanlar, onun kudretiyle gölgelere hükmederler. Neden bahsettiğimi anlıyor musun?"</p>

  <p>"Emin değilim.' dedi. “Sanmıyorum. Büyük babamın gölgeye lanet okuduğunu duymuştum, ama ne kastettiğini hiç anlayamadım."</p>

  <p>"Öyleyse Amber’in nerede olduğunu bilmiyorsun."</p>

  <p>"Hayır. Hep kaçamak yanıtlar verirdi. Bana Amber’den ve aileden söz etti. Ama Amber’in hangi yönde olduğundan bile habersizim. Sadece uzakta olduğunu biliyorum."</p>

  <p>"Amber her yöndedir," dedim, “ya da seçtiğin herhangi bir yönde. Tek gereken..."</p>

  <p>"Evet!" diye sözümü kesti. “Unutmuştum, belki de onun sadece gizemli davrandığını veya beni alaya aldığını sanmıştım, ama uzunca bir süre önce Brand de harfiyen aynısını söylemişti. Peki, bunun anlamı nedir?"</p>

  <p>"Brand mi! Brand ne zaman buradaydı?"</p>

  <p>"Yıllar önce," dedi, “ben küçücük bir kızken. Sık sık uğrardı buraya. Ona deliler gibi âşıktım ve hiç rahat yüzü göstermezdim. Bana hikâyeler anlatır, oyunlar öğretirdi..."</p>

  <p>"Onu en son ne zaman gördün?"</p>

  <p>"Şey, sekiz ya da dokuz sene oldu sanırım."</p>

  <p>"Diğerlerinden biriyle karşılaştığın oldu mu?"</p>

  <p>"Evet," dedi. “Julian ve Gerard buradaydılar, çok değil, birkaç ay önce."</p>

  <p>Ansızın çok güvensiz hissettim kendimi. Benedict birçok konuda kesinlikle ağzını sıkı tutmuştu. İlişkiler konusunda kara cahil olmaktansa, yanlış bilgilendirilmiş olmayı yeğlerdim, işin aslını öğrendiğinizde kızması daha kolaydır. Gerçi Benedict söz konusuysa, güçlük, onun gereğinden fazla dürüst olmasıydı. Bana yalan söylemektense, hiçbir şey söylememeyi seçerdi. Bununla birlikte, nahoş bir şeyin bana doğru yaklaştığını hissettim ve artık sallanmayı bir kenara bırakıp olduğunca çabuk harekete geçmem gerektiğini anladım. Evet, taşlar uğruna zahmetli bir cehennem sürüşü gerekliydi. Yine de o işe kalkışmadan önce, burada öğrenilecek başka şeyler vardı. Zaman... Kahretsin!</p>

  <p>"Onlarla ilk karşılaşman mıydı?" diye sordum.</p>

  <p>"Evet," dedi “ve duygularım çok incinmişti." Duraksadı içini çekti. “Büyük babam kan bağımızdan söz etmeme izin vermiyordu. Beni, vesayeti altındaki bir çocuk olarak tanıttı ve sebebini söylemeyi reddetti. Kahretsin!"</p>

  <p>"Çok iyi gerekçeleri olduğundan eminim"</p>

  <p>"Ya, ben de eminim. Ama akrabalarınla tanışmak üzere hayatın boyunca beklemişsen, hiç de iyi gelmiyor. Bana neden öyle davrandığını sen biliyor musun?"</p>

  <p>"Amber için kötü bir zaman," dedim “ve işler düzelmeden önce, daha da sarpa saracak. Senin mevcudiyetinden ne kadar az kişi haberdar olursa, karışman ve zarar görmen olasılığı da o kadar azalır. Sadece seni korumak için yapmış."</p>

  <p>Tükürürmüş gibi bir ses çıkarttı.</p>

  <p>"Korunmaya ihtiyacım yok," dedi. “Kendi başımın çaresine bakabilirim." ?</p>

  <p>"İyi kılıç kullanıyorsun," dedim. “Maalesef hayat adil bir düellodan daha karmaşıktır."</p>

  <p>"Bunu biliyorum. Çocuk değilim. Ama..."</p>

  <p>"Aması filan yok! Eğer benim olsaydın, benim yapacağım şeyi yapmış. Seni olduğu kadar, kendini de koruyor. Benim öğrendiğimi keşfederse deliye dönecek."</p>

  <p>Kızın başı aniden kalktı ve fal taşı gibi büyümüş gözlerini dikti bana.</p>

  <p>“Sen bize zarar verecek bir şey yapmazsın," dedi. "Biz… biz akrabayız...</p>

  <p>"Ne halt etmek için burada olduğumu, ya da ne düşündüğümü ne bileceksin?" dedim. “Az önce ikinizin de boynunu ilmiğe uzatmış olabilirsin!"</p>

  <p>"Saka yapıyorsun, değil mi?" dedi sol elini yavaşça ikimizin arasına uzatarak.</p>

  <p>"Bilmiyorum," dedim. “Yapıyor olmam gerekmez... Hem kafamda rezilce şeyler olsa bile sana söylemem, değil mi?"</p>

  <p>"Hayır... sanırım söylemezsin," dedi.</p>

  <p>"Sana şimdi, Benedict’in çok uzun zaman önce söylemiş olması gereken bir şey söyleyeceğim," dedim. “Bir akrabana asla güvenme. Yabancılara güvenmekten çok daha kötüdür.</p>

  <p>Bir yabancıyla beraberken, hiç değilse güvende olma olasılığı vardır."</p>

  <p>"Söylediklerin gerçek, değil mi?"</p>

  <p>"Evet."</p>

  <p>"Sen de dahil misin buna?"</p>

  <p>Gülümsedim.</p>

  <p>"Elbette benim için geçerli değil. Ben, onurun, nezaketin, şefkatin ve iyiliğin ruhuyum. Bana her konuda güvenebilirsin."</p>

  <p>"Öyle yapacağım," dedi ve kahkahayı bastım.</p>

  <p>"Öyle yapacağım," diye ısrar etti. “Bize zarar vermezsin. Bunu biliyordum."</p>

  <p>"Bana Gerard ve Julian’dan bahset," dedim, her zamanki gibi, kendimi gereksiz güvenin varlığında rahatsız hissederek.</p>

  <p>"Sebebi ziyaretleri neydi?"</p>

  <p>Bir an sessiz kaldı, beni incelemekle meşguldü hâlâ, sonra, “Sana epey az şey anlatıyorum, değil mi?" dedi. “Haklısın. İhtiyatın fazlasından zarar gelmez. Sanırım konuşma sırası yine sende."</p>

  <p>"Güzel. Bizimle nasıl başa çıkacağını öğreniyorsun Bilmek istediğin nedir?"</p>

  <p>"Köyün asıl yeri neresi? Bir de Amber’in. Bir şekilde benziyorlar, değil mi? Amber her yöndedir, ya da bir yönde, diyerek neyi kastediyordun? Nedir gölgeler?"</p>

  <p>Ayağa kalktım, başımı eğip ona baktım. Elimi uzattım o anda çok genç ve epey korkmuş gözüktü gözüme, ama tuttu elimi.</p>

  <p>"Nereye...?" diye sordu doğrulurken.</p>

  <p>"Bu taraftan," dedim ve onu uyumuş olduğum, çağlayanları ve su değirmenini izlediğim yere götürdüm.</p>

  <p>Bir şey söyleyecek oldu, susturdum.</p>

  <p>"Bak. Sadece bak," dedim.</p>

  <p>Böylece ben zihnimdekileri bir sıraya sokarken orada öylece durup akışı, sıçrayışı, dönüşü seyrettik. Ardından, “Gel," dedim ona, dirseğinden tutup çevirdim ve ağaçlara doğru yürüttüm.</p>

  <p>Biz ağaçların arasında ilerlerken bir bulut örttü güneşi ve gölgeler koyuldu. Kuşların şakıması tizleşti ve topraktan nem yükseldi. Her bir ağacın yanından geçişimizde yaprakları daha uzun ve geniş bir hal aldı. Güneş tekrar göründüğünde ışığı daha sarıydı ve bir dönemecin ötesinde sarmaşıklarla karşılaştık. Kuşların cıvıltısı kısıldı, çeşitlendi. Patika yukarıya döndü ve Dara’yı bir çakmaktaşı kayasının yanından geçirip yükseğe çıkardım. Arkamızdan, uzak ve güçlükle duyulabilir bir gümbürtü geliyordu sanki. Bir açıklıktan geçtiğimizde gök farklı bir maviydi ve bir taşın üzerinde güneşlenen kocaman, kahverengi bir kertenkeleyi ürküttük. Bir diğer kayalığın etrafına döndüğümüzde “Bunun burada olduğunu bilmiyordum. Daha önce hiç bu yoldan gelmedim," dedi. Ama onu yanıtlamadım çünkü Gölge’nin özünü kaydırmakla meşguldüm.</p>

  <p>Sonra bir kez daha ormana denk geldik, ama yol artık yokuş yukarıydı. Ağaçlar artık yer yer eğrelti otlarıyla karışmış devlerdi ve yeni sesler -havlamalar, tıslamalar, vızıltılar- duyuluyordu. Biz bu yolda ilerledikçe gümbürtü etrafımızda daha da güçlendi ve yer bile titremeye başladı. Dara koluma yapışmıştı, artık hiçbir şey söylemiyor, ancak gözleriyle her şeyi araştırıyordu. Soluk renkli, koskoca, düz çiçekler ve gölcükler vardı. Isı bir hayli artmıştı ve ter içinde kalmıştık. Gümbürtü şimdi muazzam bir kükremeye dönüşmüştü ve ağaçların arasından nihayet çıktığımızda, çevremize düzenli olarak düşen yıldırımların sesi gibiydi. Kızı uçurumun kenarına götürdüm, aşağıyı ve öteleri işaret ettim.</p>

  <p>Üç yüz metreden daha yüksekti; gri nehri bir örs gibi döven muazzam bir katarakt. Akıntı, hızlı ve güçlüydü, köpükleri ve baloncukları, nihayet kaybolmadan önce, bir hayli uzağa taşıyordu. Karşımızda, hemen hemen yedi yüz metre ötede, sisin ve gök kuşağının kısmen gizlediği devasa bir çark, bir Titan’ın tokatladığı bir ada gibi, can sıkıntısıyla ve ışıl ışıl, yavaşça dönüyordu. Yükseklerde devasa kuşlar, sürüklenen haçlar gibi, hava akıntılarına binmişlerdi.</p>

  <p>Orada bir hayli bekledik. Konuşmak mümkün değildi, bu da iyiydi hani. Birazdan, kız kısılmış gözlerle, soru dolu bakışlarla bana döndüğünde, başımla onayladım ve gözlerimle koruyu işaret ettim. Sonra dönüp geldiğimiz yönde geri gittik.</p>

  <p>Dönüşümüz, aynı sürecin tersine çevrilmişiydi ve bunu da rahat başardım. Bir kez daha konuşmak mümkün olduğunda Dara sessizliğini korudu, etrafımızda süregelen değişikliklerin bir parçası olduğumu hiç şüphesiz o ana kadar anlamıştı.</p>

  <p>Bir kez daha çayın yanında oturup, değirmenin küçük milini dönüşünü izlemeden önce de konuşmadı.</p>

  <p>"Köy gibi miydi orası da?"</p>

  <p>"Evet. Bir gölge."</p>

  <p>"Amber de mi öyle?"</p>

  <p>"Hayır. Gölge’yi Amber yaratır. Eğer nasıl yapacağını biliyorsan onu kesip biçerek, istediğin şekle sokabilirsin. O mekân bir gölgeydi, senin köyün de gölgeydi... ve burası da bir gölge. Düşleyebildiğin her yer, Gölge’de bir yerlerde mevcuttur."</p>

  <p>"...Ve sen, büyük babam ve diğerleri bu gölgelerden yola çıkıp arzu ettiğinizi seçip alıyor musunuz?"</p>

  <p>"Evet."</p>

  <p>"O zaman köyden geri dönerken benim yaptığım da buydu."</p>

  <p>"Evet."</p>

  <p>Yüzü kavrayış dolu bir incelemeye dönüştü. Neredeyse siyah olan kaşları bir santim alçaldı ve hızlı bir solumayla burun delikleri kabardı.</p>

  <p>"Ben de yapabiliyorum..." dedi. “İstediğim her yere gidebilir, istediğim her şeyi yapabilirim!"</p>

  <p>"Bu beceri, içinde yatıyor," dedim.</p>

  <p>Bunun üzerine beni öptü, aniden, düşüncesizce yapılmış bir şeydi. Sonra döndü, her şeye bir anda bakmaya çalışırken saçları incecik boynunun üzerinde sallanıyordu.</p>

  <p>"Öyleyse her şeyi yapabilirim," dedi nihayet durarak.</p>

  <p>"Sınırlar var, tehlikeler..."</p>

  <p>"Hayat böyledir," dedi. “Kontrol etmesini nasıl öğreneceğim?"</p>

  <p>“Anahtar Amber’in Büyük Deseni’dir. Yeteneği kazanabilmek için Desen’i yürümelisin. Amber’deki sarayın altında bir zeminine işlenmiştir. Epey büyüktür. Dışından başlayarak merkezine kadar hiç durmadan yürümelisin. Hatırı sayılır direniş vardır ve zor bir sınavdır. Eğer durursan, eğer tamamlamadan önce terk etmeye yeltenirsen, Desen seni yok eder. Gerçi bir kez tamamlarsan Gölge üzerindeki hâkimiyetin bilinçli denetimin altına girecektir."</p>

  <p>Piknik yaptığımız yere koşturdu ve yere çizdiğimiz deseni tetkik etti.</p>

  <p>Daha yavaşça, peşinden geldim. Yaklaştığımda, “Amber’e gidip Desen’i yürümeliyim!" dedi.</p>

  <p>"Eminim ki, Benedict de önünde sonunda senin böyle yapmanı planlıyordur," dedim.</p>

  <p>"Önünde sonunda mı?" dedi. “Şimdi! Desen’i şimdi yürümeliyim! Neden bana bunları hiç anlatmadı ki?"</p>

  <p>"Çünkü daha yapamıyorsun. Amber’deki durum öyle hassas ki varlığının orada bilinmesine izin vermen ikiniz için de tehlikeli olacaktır. Amber sana yasak, geçici olarak."</p>

  <p>"Bu haksızlık!" dedi, dönüp bana ters ters bakarak.</p>

  <p>"Elbette haksızlık," dedim. “Ama işler şimdilik böyle. Beni suçlama."</p>

  <p>Kelimeler boğazımda düğümleniyordu sanki. Suçun bir kısmı, tabii ki benimdi.</p>

  <p>"Eğer bunlara hiç sahip olamayacaksam," dedi, “hiç anlatmamış olman daha iyiydi,"</p>

  <p>"O kadar da kötü değil," dedim. “Amber’deki durum tekrar düzelecek... çok geçmeden."</p>

  <p>"Bunu nasıl öğreneceğim."</p>

  <p>"Benedict bilecektir. O zaman sana söyleyecek."</p>

  <p>"Beni hiçbir şey bilmeye layık görmedi!"</p>

  <p>"Neden peki? Sırf kendini kötü hissedesin diye mi? Sana iyi davrandığını, seni önemsediğini biliyorsun. Vakit geldiğinde senin lehine harekete geçecektir."</p>

  <p>"Ya geçmezse? O zaman bana yardım edecek misin?"</p>

  <p>"Elimden geleni yapacağım."</p>

  <p>"Seni nasıl bulabilirim? Haber vermek için?"</p>

  <p>Gülümsedim. Hiç ter dökmeden gelmiştim bu noktaya kadar. Ona gerçekten önemli olan kısmını söylemeye gerek yoktu. Sadece daha sonra işime yaramasını sağlayacak, kadarını.</p>

  <p>"Kartlar," dedim, “ailenin Koz Kartları. Onlar duygusal bağlılıktan fazlasını ifade ederler. Onlar iletişim araçlarıdır. Benim kartımı eline al, ona dikkatlice bak, konsantre ol, diğer tüm düşünceleri zihninden at, onu ben farz et ve benimle konuşmaya başla. Gerçekten ben olduğumu ve seni yanıtladığımı fark edeceksin."</p>

  <p>"Bunların hepsi de büyük babamın kartları elime aldığımda yapmamamı tembihlediği şeyler!"</p>

  <p>"Elbette."</p>

  <p>"Nasıl işliyor?"</p>

  <p>"Başka bir zaman," dedim. “Her şey karşılıklı. Unuttun mu?</p>

  <p>Sana şimdi Amber ve Gölge’yi anlattım. Bana Gerard ile Julian’ın ziyaretinden bahset."</p>

  <p>"Evet," dedi. “Gerçi söyleyecek pek bir şey yok. Beş ya da altı ay önce bir sabah, büyük babam olduğu yerde kalakaldı. Meyve bahçesinde ağaç buduyordu -bunu kendi yapmaktan hoşlanır- ben de ona yardım ediyordum. Merdivenin tepesinde, makasla kesiyordu ki, ansızın durup kaldı, makası alçaktı ve birkaç dakika boyunca kıpırdamadı. Sadece dinlendiğini sandım, tırnakla yaprakları toplamaya devam ettim. Sonra konuştuğunu duydum -sadece mırıldanmak değil- fakat birisiyle söyleşiyormuş gibiydi. İlk başta bana bir şey söylüyor zannettim ve ne dediğini sordum. Ancak beni görmezlik geldin. Şimdi Koz Kartları’nı öğrendiğime göre, anlıyorum onlardan biriyle konuşuyordu o sırada. Muhtemelen Julian. Her neyse, sonra hızla merdivenden indi, bir iki günlüğüne gideceğini söyledi ve evin yolunu tuttu. Ama çok uzaklaşmadan geri döndü ve Julian ile Gerard buraya gelirse onun laveti altındaki biri, sadık bir hizmetkârın yetim kızı olarak tanıştırılacaktım. Çok geçmeden beraberinde iki yedek atla, uzaklaştı. Kılıcını kuşanmıştı.</p>

  <p>"Gece yarısı onlarla birlikte döndü. Gerard neredeyse bilinçsizdi. Sol bacağı kırılmıştı ve gövdesinin sol yanı baştan aşağı çürüklerle doluydu. Julian da kötü hırpalanmıştı ama kırığı yoktu. Bizimle aşağı yukarı bir ay geçirdiler ve çabucak iyileştiler. Sonra iki at ödünç alıp ayrıldılar. O günden beri görmedim onları."</p>

  <p>"Nasıl yaralandıklarına ne açıklama getirdiler?"</p>

  <p>"Sadece kaza geçirdiklerini söylediler. Benimle konuşmadılar."</p>

  <p>"Nerede? Nerede olmuş bu?"</p>

  <p>"Kara yolda. Birkaç kez kulak misafiri oldum onlara."</p>

  <p>"Bu kara yol nerededir?"</p>

  <p>"Bilmiyorum."</p>

  <p>"Kara yol hakkında ne söylediler?"</p>

  <p>"Ona bir sürü lanet okudular. Hepsi buydu."</p>

  <p>Başımı öne eğdiğimde şişenin dibinde biraz şarap kalmış olduğunu gördüm. Eğilip kadehleri son kez doldurdum, birini kıza uzattım.</p>

  <p>"Birleşmemize," dedim ve gülümsedim.</p>

  <p>"...Birleşmemize," diye onayladı ve içtik.</p>

  <p>"Sana ulaşmaya çalışmadan önce ne kadar beklemeliyim?" diye sordu</p>

  <p>"Üç ay. Bana üç ay ver."</p>

  <p>"Üç ay sonra nerede olacaksın?"</p>

  <p>"Umarım Amber’de."</p>

  <p>"Burada ne kadar kalacaksın?"</p>

  <p>"Çok değil. Aslını istersen, hemen şimdi küçük bir yolcuğa çıkmak zorundayım. Ama yarın döneceğim. Ondan son da sadece birkaç gün geçireceğim burada."</p>

  <p>"Keşke daha uzun kalsaydın."</p>

  <p>"Keşke yapabilseydim. Artık seni tanıdığıma göre, bunu isterdim."</p>

  <p>Kıpkırmızı kesildi ve görünürde dikkatinin tümünü sepeti toplamaya verdi. Ben de eskrim takımlarını topladım.</p>

  <p>"Malikâneye geri mi dönüyorsun şimdi?" dedi.</p>

  <p>"Ahıra. Hemen yola çıkacağım."</p>

  <p>Sepeti aldı.</p>

  <p>"Öyleyse beraber gidelim. Atım şu yanda."</p>

  <p>Başımla onayladım ve sağımızdaki patikaya doğru takip ettim onu.</p>

  <p>"Sanırım," dedi, “benim için en iyisi bundan hiç kimseye bahsetmemek olacak, özellikle de büyük babama, değil mi?"</p>

  <p>"İhtiyatlıca olurdu."</p>

  <p>Denize giden nehre boşalan çayın şırıltısı ve çağıldaması soldu, soldu ve kayboldu, sadece akışı sırasında onu yaran, yere sabitlenmiş değirmenin gıcırtısı uzunca bir süre havada asılı kaldı.</p>
</body>
</html>
