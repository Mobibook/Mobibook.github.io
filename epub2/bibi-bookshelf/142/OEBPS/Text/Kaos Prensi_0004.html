<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2><span class="uline"><b>Bölüm 4</b></span></h2>

  <p>Bazen olası olmayan bir şey duyarsınız ve hepsi o kadardır. Başka bir zaman, olanaksız bir şey duyarsınız ve bir yankı yaratır. Onu ya da çok benzer başka bir şeyi, baştan beri zaten bildiğinizi hissedersiniz. Yalnız onu alıp incelemeye zahmet etmemişsinizdir. Mandor’un ifadesi üzerine boğulur gibi olmalıydım, sonra da “Saçma!" gibi bir şey homurdanmalı.</p>

  <p>Ama bu iş hakkında -Mandor’un vardığı sonuç doğru da olsa, yanlış da- işin içinde onun tahmininden daha fazlası ve beni Saraylar’da güç çemberine sürükleyen genel bir plan varmış gibi tuhaf duygularım vardı.</p>

  <p>Kahveden uzun, ağır bir yudum aldım. Sonra, “Gerçekten mi?" dedim.</p>

  <p>O gözlerime bakarak yüzümü incelerken gülümsediğimi hissettim.</p>

  <p>"Sen bilinçli olarak bu çabalarda rol oynuyor musun?"</p>

  <p>Kahve fincanımı tekrar kaldırdım. “Hayır, elbette oynamıyorum. Bu fikri ilk kez duyuyorum," demek üzereydim. Sonra babamın, Flora Halamı kandırarak hafıza kaybının yok ettiği yaşamsal bilgileri nasıl aldığını hatırladım. Beni bu kadar etkileyen, bunu bunca akıllılıkla yapması değil, akrabalarına karşı güvensizliğinin bilincini aşarak, saf varoluş refleksi şeklinde ortaya çıkmasıydı. Corwin’in yaşadığı aile düşmanlıklarını yaşamadığımdan, o yoğunlukta tepkilerden yoksundum. Ve Mandor ve ben hep iyi geçinmiştik, o benden birkaç yüzyıl yaşlı ve bazı alanlarda çok farklı zevklere sahip olsa bile. Ama aniden, bu kadar önemli meseleleri bu şekilde tartışırken, Corwin’in kötü-ama-daha bilge olarak nitelediği o küçük ses, “Neden olmasın? Pratik yapmak işine yarayabilir, evlat," dedi ve fincanımı indirirken bir denemeye, birkaç dakikalığına bile olsa nasıl bir his verdiğini görmeye karar verdim.</p>

  <p>"İkimizin aklında da aynı şey mi var, bilmiyorum," dedim. "Neden bana sonuca koşmakta olan, ortadaki oyunu -hatta belki de başlangıç hamlesini- anlatmıyorsun?"</p>

  <p>"Hem Desen, hem de Logrus zeka sahibi," dedi. “İkimiz de bunun kanıtlarını gördük. Onlar Tekboynuz ve Yılan’ın alametleri mi, yoksa aksi mi, aslında fark etmez. Her durumda, engin güçleri olan iki insandan -yüksek zekadan bahsediyoruz.</p>

  <p>Hangisinin önceden var olduğu ise, o faydasız teolojik sorulardan biri. Bizim, bizi etkileyen, mevcut dununla ilgilenmemiz gerek."</p>

  <p>Başımı salladım.</p>

  <p>"Doğru bir değerlendirme," diye kabul ettim.</p>

  <p>"Temsil ettikleri güçler zıt, ama açıkçası çağlardır eşitti," diye devam etti “ve böylece bir tür denge korunuyordu. Daima birbirlerine karşı küçük zaferler aradılar, her biri diğeri aleyhine kendi hükümranlık alanına ilaveler yapmaya çalıştı. Sıfır sonuçlu bir oyun gibi görünüyor. Hem Oberon, hem de Swayhill uzun süredir onların temsilcileriydi. Dworkin ile Suhuy da güçlerle aralarındaki aracılardı."</p>

  <p>"Ee?" dedim, bir yudum meyve suyu alırken.</p>

  <p>"Sanırım Dworkin Desen’e fazla yaklaştı," diye devam etti, "ve böylece kullanılmaya müsait oldu. Ama yeterince bilgiliydi ve bunu fark ederek direndi. Bu delirmesiyle sonuçlandı, yakından bağlantılı oldukları için Desen’de karşılıklı zarara yol açtı. Ve sonuç olarak Desen, daha fazla zarar görme riskine girmek yerine onu rahat bıraktı. Ama zarar verilmişti bir kere ve Logrus biraz öne geçmişti. Prens Brand kişisel becerilerini artırmak için deneylerine başlarken bu sayede düzen aleminde hareket edebildi. Sanırım Brand kendini onun kontrolüne açtı ve bilmeden ajanı oldu."</p>

  <p>"Bir sürü varsayım var ortada," dedim.</p>

  <p>"Amacının bir delininki gibi görünmesini düşün," diye karşılık verdi. “Düzeni tamamen yok etmeye ve evreni karmaşaya dönüştürmeye çalışan bir şeyin amacı olarak düşünüldüğü zaman çok daha mantıklı geliyor."</p>

  <p>"Devam et," dedim.</p>

  <p>"Bir noktada Desen, 'hayalet', yani onu yürüyenlerin kısa ömürlü benzerlerini yaratma becerisini kazandı ya da belki baştan, beri sahipti. Büyüleyici bir kavram bu. Öğrenince çok ilgimi çekti. Önemli bir mekanizma sağlıyordu ve fiziksel olayları etkilemek için Desen’in ve muhtemelen Logrus’un fiziksel olaylar karşısında doğrudan hareket edebildikleri tezimi destekliyordu. Brand’e karşı Desen’in Şampiyonu olarak babanın hazırlanmasında etkileri oldu mu? Merak ediyorum."</p>

  <p>"Anlamıyorum," dedim. “Hazırlanması mı dedin?"</p>

  <p>"Aslında, Amber’in bir sonraki kralı olarak Desen’in seçiminin baban olduğunu hissediyorum, tahta oturtmak da kolaydı, çünkü kendi dileği de bu yönde gibi görünüyordu. Gölge Yeryüzü’ndeki bir klinikte aniden iyileşmesi beni meraklandırmıştı, özellikle de onu oraya götüren kazayı çevreleyen koşullar. Çünkü farklı zaman akışları göz önüne alınsa bile, Brand’in aynı anda iki yerde bulunması gerekmiş gibi görünüyordu. Hem hapiste, hem bir tüfeğin namlusundan bakarken. Elbette, artık konuyu açıklığa kavuşturacak bir Brand yok."</p>

  <p>"Daha fazla varsayım," dedim, omletimi bitirerek. “Ama ilgi çekici. Lütfen devam et."</p>

  <p>"Ama babanın taht hakkında başka düşünceleri vardı. Yine de, Amber’in şampiyonu oydu. Amber savaşı kazanmıştı. Desen onarılmıştı. Denge sağlanmıştı. Kral olarak Random ikinci seçenekti -mevcut durumu koruyabilecek biri- ve bu seçim Tekboynuz tarafından yapıldı, Tahta Çıkma Kuralları hakkındaki düşüncelerini uygulayan Amberliler tarafından değil."</p>

  <p>"Hiç bu açıdan bakmamıştım," dedim.</p>

  <p>"Ve baban -sanırım fark etmeden- bir prim sağladı. Desen’in onarılmamış olmasından korkarak yeni bir tane çizdi. Ama Desen onarılmıştı. Böylece, artık bir değil iki düzen eseri vardı. Ayrı bir varlık olsa da, muhtemelen Desen’in gücüne katkısı olmasa da, düzene katkısı oldu ve böylece Logrus’un etkilerini azalttı. Bu yüzden baban önce dengeyi düzeltti, sonra yine bozdu. Zıt yönde."</p>

  <p>"Fiona ile birlikte yeni Desen hakkında yaptığınız araştırmada vardığınız sonuç bu mu?"</p>

  <p>Ağır ağır başını salladı ve bir yudum meyve suyu aldı.</p>

  <p>"Sonuçta, dünyevi etki olarak daha fazla Gölge fırtınası olmaya başladı," dedi “ve bu da bizi şimdiki zamana getiriyor."</p>

  <p>"Evet, şimdiki zaman," dedim, daha fazla kahve doldurarak. “İlgi çekici olmaya başladığını fark etmiştik."</p>

  <p>"Kesinlikle. Coral adlı kız hakkındaki hikayen, Desen’den kendisini uygun yere göndermesini istemesi, dikkate değer bir nokta. Desen o anda ne yaptı? Onu bir Gölge Desen’e gönderdi ve ışıkları söndürdü. Sonra onu kurtarman için seni çağırdı ve bunu yaparken kopyasını onardın. Bir kez onarıldıktan sonra o artık bir Gölge Desen değildi, kendisinin bir başka kopyasıydı ve onu soğurabildi. Muhtemelen o gölgenin tamamını da soğurdu ve enerjisine epey katkıda bulundu. Logrus’a üstünlüğü daha da arttı. Bundan sonra Logrus’un dengeyi sağlamak için büyük bir kazanca ihtiyacı olacaktı. Bu yüzden, Kaos’un Gözü’nü ele geçirmek için ümitsiz bir çabayla Desen’in hükümranlık alanına saldırmayı göze aldı. Ama bu, senin Hayaletçark dediğin garip şeyin araya girmesi yüzünden berabere sonuçlandı. Böylece denge hâlâ Desen’in lehine bozulmuş durumda. Sağlıksız bir durum."</p>

  <p>"Logrus için."</p>

  <p>"Herkes için, bence. Her şey düzelinceye kadar güçler çatışma, gölgeler kargaşa halinde ve her iki alem düzensizlik içinde olacak."</p>

  <p>"Dernek Logrus’un faydalanacağı bir şeyler yapılmalı."</p>

  <p>"Bunu zaten biliyorsun."</p>

  <p>"Sanırım öyle."</p>

  <p>"Seninle doğrudan iletişim kurdu demek?"</p>

  <p>Gölgeler arasındaki bir yerde, bir mabette, Yılan ile Tekboynuz, Logrus ile Desen arasında seçim yapmak zorunda bırakıldığım gecemi hatırladım. Bu şekilde zorlanmama kızarak, ikisini de seçmeyi reddetmiştim.</p>

  <p>"Evet, öyle," diye yanıt verdim.</p>

  <p>"Onun şampiyonu olmanı istedi, değil mi?"</p>

  <p>"Sanırım öyle," dedim.</p>

  <p>"Ve...?"</p>

  <p>"...Ve, işte buradayız," diye yanıt verdim.</p>

  <p>"Tezimi destekleyecek herhangi bir şey söyledi mi?"</p>

  <p>Gölge altındaki o zorlu yolculuğu, kötülükle karışık hayaletleri -Desen’in, Logrus’un ya da ikisinin birden- düşündüm.</p>

  <p>"Sanırım öyle," diye tekrarladım.</p>

  <p>Ama yolculuğun sonunda, fark etmeden de olsa Desen’e hizmet etmiştim.</p>

  <p>"Saraylar’ın iyiliği için planlarını gerçekleştirmeye hazır mısın?"</p>

  <p>"Herkesin içi rahat olsun diye bu konuda bir çözüm aramaya hazırım."</p>

  <p>Gülümsedi.</p>

  <p>"Bu bir koşul mu, yoksa onay mı?"</p>

  <p>"Bir niyet ifadesi," dedim.</p>

  <p>"Logrus seni seçmişse, sebepleri vardır."</p>

  <p>"Eminim öyledir."</p>

  <p>"Söylemeye bile gerek yok, senin tahta oturman Sawall Evi’ne büyük güç kazandıracak."</p>

  <p>"Madem bahsettin, bu zaten aklıma gelmişti."</p>

  <p>"Senin geçmişine sahip birinin kesin sadakatinin hangi tarafa -Amber’e mi, Saraylar’a mı- ait olduğunu belirlemek şart."</p>

  <p>"Yeni bir savaş mı öngörüyorsun?"</p>

  <p>"Hayır, elbette değil. Ama Logrus’u güçlendirmek için yapacağın herhangi bir şey Desen’i uyandıracak ve Amber’den tepki çekecektir. Savaş noktasına gelecek kadar değil, ama misilleme olabilir."</p>

  <p>"Aklında ne var, biraz daha açık konuşamaz mısın?"</p>

  <p>"Şu anda, kendi tepkilerini değerlendirebilmen için, yalnızca genel olaylardan bahsediyorum."</p>

  <p>Başımı salladım.</p>

  <p>"Madem genel olaylardan bahsediyoruz, söylediğim şeyi tekrarlayacağım: bir çözüm aramaya hazırım."</p>

  <p>"Tamam," dedi. “Birbirimizi bu noktaya kadar anlıyoruz. Tahta çıkacak olursan, bizimle aynı şeyi istiyorsun."</p>

  <p>"'Biz' mi?" diye sözünü kestim.</p>

  <p>"Sawall Evi, elbette. Ama kimsenin sana ne yapacağını söylemesini istemiyorsun, değil mi?"</p>

  <p>"Güzel ifade ettin," diye yanıt verdim.</p>

  <p>"Ama elbette, daha güçlü hakları olan iki kişi olduğundan, kuramsal olarak konuşuyoruz."</p>

  <p>"O zaman neden olasılıkları tartışıyoruz?"</p>

  <p>"Ev tahta çıkmanı sağlayabilirse, bunu düşüneceğini kabul ediyor musun?"</p>

  <p>"Ağabey," dedim, “tüm önemli meseleler konusunda Ev sensin. Tmer ile Tubble’ı öldürmeden önce bir söz istiyorsan, unut bunu, tahta oturmaya o kadar da hevesli değilim."</p>

  <p>"Dileklerinin bu meselede önemi yok," dedi. “Jesbyler ile uzun zamandır anlaşamadığımızı ve Chanicutların hep sorun yarattığını düşünürsen, bu kadar ahlak düşkünü olman için sebep yok."</p>

  <p>"Ahlak düşkünlüğünün konuyla ilgisi yok," dedim. “Ben tahtı istediğimi hiç söylemedim. Ve dürüst olmak gerekirse, Tmer ya da Tubble’ın muhtemelen daha iyi bir iş çıkaracağını düşünüyorum."</p>

  <p>"Onlar Logrus’un adayı değil."</p>

  <p>"Ve ben öyleysem, yardım almadan tahta çıkmalıyım."</p>

  <p>"Kardeşim, onun ilkeler dünyasıyla bizim et, taş ve çelik dünyamız arasında derin bir uçurum var."</p>

  <p>"Ya benim kendi gündemim varsa ve senin planını kapsamıyorsa?"</p>

  <p>"Ne olmuş?"</p>

  <p>"Kuramsal olarak konuşuyoruz, unuttun mu?"</p>

  <p>"Merlin, inat ediyorsun. Bu konuda, Ev’e olduğu kadar, Saraylar’a ve Logrus’a karşı bir görevin var."</p>

  <p>"Kendi görevlerimi kendim değerlendirebilirim Mandor ve hep öyle yaptım. Şimdiye dek."</p>

  <p>"Her şeyi yoluna koymak için bir planın varsa ve iyi bir plansa, onu gerçekleştirmene yardım ederiz. Aklında ne var?"</p>

  <p>"Bu noktada yardıma ihtiyacım yok," dedim, “ama bunu hatırlayacağım."</p>

  <p>"Şu anda neye ihtiyacın var?"</p>

  <p>"Bilgiye," dedim.</p>

  <p>"Bana sor. Bende çok var."</p>

  <p>"Tamam. Annemin anne tarafı, Hendrake Evi hakkında bana neler anlatabilirsin?"</p>

  <p>Dudaklarını büzdü.</p>

  <p>"Profesyonel askerlik işindeler," dedi. “Gölge savaşlarında hep savaşırlar, bilirsin. Buna bayılıyorlar. General Larsus’un ölümünden beri başları Belissa Minobee. Hm." Durdu. Sonra, "Amber’e tuhaf bağlılıkları yüzünden mi soruyorsun?"</p>

  <p>"Amber mi?" dedim. “Ne demek istiyorsun?"</p>

  <p>"Bir gün Hendrake Yolları’na sosyal bir ziyaret yapmıştım," dedi, “küçük, mabedimsi bir odaya girdim. Bir duvardaki nişte, savaş kıyafetleri içinde General Benedict’in portresi asılıydı. Altında, üzerinde pek çok silah olan sunak gibi bir raf vardı ve üzerinde mumlar yanıyordu. Annenin resmi de vardı."</p>

  <p>"Gerçekten mi?" dedim. “Acaba Benedict biliyor mu? Bir kez Dara babama Benedict’den geldiğini söylemişti. Daha sonra, babam bunun yalan olduğunu öğrendi... Sence o tür insanlar babama kin besler mi?"</p>

  <p>"Ne için?"</p>

  <p>"Corwin Desendüşüşü Savaşı’nda Borel Hendrake’i öldürdü."</p>

  <p>"Bu tür şeyleri filozofça karşılamaya eğilimlidirler."</p>

  <p>"Olayı tasvir etmesinden anladığım kadarıyla, pek de adil koşullar altında olmamış ama ortada bir tanık olduğunu sanmıyorum."</p>

  <p>"O zaman uyuyan ejderhayı uyandırma."</p>

  <p>"Uyandırmaya niyetim yok. Ama merak ettiğim, ayrıntıları öğrenmişlerse onun adına bazı şeref borçlarını tahsil etmeye karar vermiş olabilirler. Sence babamın yok oluşunun ardında onlar olabilir mi?"</p>

  <p>"Kurallarında bunun nasıl bir yeri olabilir, bilmiyorum," diye yanıt verdi. “Sanırım onlara sorabilirsin."</p>

  <p>"Yani gidip, 'Hey, babama olanlardan siz mi sorumlusunuz?' mu diyeceğim."</p>

  <p>"Bir insanın davranışlarını öğrenmenin daha incelikli yolları vardır," diye karşılık verdi. “Hatırladığım kadarıyla, gençliğinde bu konuda birkaç ders almıştın."</p>

  <p>"Ama bu insanları tanımıyorum bile. Yani, şimdi düşününce, kız kardeşlerden biriyle bir partide tanışmış olabilirim -ve birkaç kez Larsus ile karısını uzaktan gördüğümü hatırlıyorum- ama o kadar."</p>

  <p>"Hendrake’in cenazede bir temsilcisi olacak," dedi. “Seni tanıştırırsam, belki gayri resmi bir görüşme için cazibeni biraz kullanabilirsin."</p>

  <p>"Biliyor musun, tek yolu bu olabilir," dedim. “Herhalde tek yolu. Evet, bunu yap, lütfen."</p>

  <p>"Pekala."</p>

  <p>Bir hareketle masayı temizledi ve yeni bir tane hazırladı.</p>

  <p>Bu sefer muhtelif malzeme ve soslarla, kağıt inceliğinde krepler önümüzde belirdi; ve değişik baharatlı, taze ekmekler. Havanın yumuşaklığının, kuşların, esintilerin tadını çıkararak bir süre sessizlik içinde yedik.</p>

  <p>"Keşke Amber’i biraz görebilseydim," dedi bir süre sonra "daha az kısıtlı koşullar altında."</p>

  <p>"Eminim bu ayarlanabilir," diye yanıt verdim. “Sana çevreyi gezdirmek hoşuma gider. Ölüm Sokağı'nda harika bir restoran biliyorum."</p>

  <p>"Kanlı Eddie’nin yeri değildir, değil mi?"</p>

  <p>"Olabilir, ama isim düzenli olarak değişiyor."</p>

  <p>"Duymuştum ve uzun zamandır merak ediyordum."</p>

  <p>"Bir gün gideriz."</p>

  <p>"Mükemmel."</p>

  <p>Ellerini çırptı ve meyve kaseleri belirdi. Kahvemi tazeledim, bir Kadota incirini çırpılmış kremanın içinde döndürdüm.</p>

  <p>"Daha sonra annemle yemek yiyeceğim," dedim.</p>

  <p>"Evet. Kulak misafiri olmuştum."</p>

  <p>"Son zamanlarda onu gördün mü? Nasıldı?"</p>

  <p>"Onun da belirttiği gibi, inzivada," diye yanıt verdi.</p>

  <p>"Sence bir şeylerin peşinde olabilir mi?"</p>

  <p>"Muhtemelen," dedi. “Olmadığı bir zaman hatırlayamıyorum."</p>

  <p>"Ne olduğu konusunda fikrin var mı?"</p>

  <p>"O zaten sana söyleyecekken neden tahmin etmeye çalışayım ki?"</p>

  <p>"Gerçekten de söyleyeceğini mi düşünüyorsun?"</p>

  <p>"Oğlu olduğun için başkalarına göre avantajın var."</p>

  <p>"Aynı sebepten, aynı zamanda bir dezavantaj."</p>

  <p>"Yine de, başkalarından çok sana söylemesi olası."</p>

  <p>"Belki Jurt dışında."</p>

  <p>"Neden bunu söyledin?"</p>

  <p>"Onu hep daha fazla sevdi."</p>

  <p>"Komik, onun da aynı şeyi senin için söylediğini duydum."</p>

  <p>"Onu sık sık mı görüyorsun?"</p>

  <p>"Sık sık mı? Hayır."</p>

  <p>"Son sefer ne zamandı?"</p>

  <p>"Yaklaşık iki devir önce."</p>

  <p>"Şimdi nerede?"</p>

  <p>"Burada, Saraylar’da."</p>

  <p>"Sawall’da mı?" Öğle yemeğinde bize katıldığını hayal ettim. Dara’dan öyle bir şeyi beklerdim.</p>

  <p>"Sanırım yan yollarından birinde. Gelip gidişleri -ve kalışları konusunda ağzı sıkıydı."</p>

  <p>Sawall’da sekiz kadar yan yol olduğunu biliyordum, pekala doğruca Gölge’ye kadar gidiyor olabilecek yan yollarda onu kovalamak zor olacaktı. O anda bunu arzu etmediğimden de-</p>

  <p>"Onu eve getiren ne?" diye sordum.</p>

  <p>"Seni getiren aynı şey, cenaze," dedi “ve onunla gelen her şey."</p>

  <p>Onunla gelen her şey, gerçekten! Beni tahta koyacak orijinal bir plan varsa -gönüllü veya gönülsüz, başarılı ya da başarısız- Jurt'un bir ya da iki adım arkamda olduğunu asla unutamazdım.</p>

  <p>"Onu öldürmek zorunda kalabilirim," dedim. “Bunu istemiyorum. Ama bana fazla seçenek bırakmıyor. Eninde sonunda bizi ikimizden birinin sağ kalacağı bir duruma sokacak."</p>

  <p>"Bunu bana neden söylüyorsun?"</p>

  <p>"Bu konuda ne hissettiğimi bilmen için. Böylece başka bir hobi bulması için üzerinde ne etkin varsa, kullanabilirsin."</p>

  <p>Başını iki yana salladı.</p>

  <p>"Jurt uzun zaman önce etki alanımın dışına çıktı," dedi.</p>

  <p>"Dara’dan başkasını dinlemez ama Suhuy’dan hâlâ korktuğundan şüpheleniyorum. Bu konuyla ilgili olarak hemen Dara’yla konuşabilirsin."</p>

  <p>"Bu ikimizin de onunla veya birbirimizle konuşamayacağımız bir konu."</p>

  <p>"Neden olmasın?"</p>

  <p>"Öyle işte. Dara hep yanlış anlar."</p>

  <p>"Oğullarının birbirini öldürmesini istemeyeceğinden eminim."</p>

  <p>"Elbette istemez, ama bunu ona nasıl açacağımı bilemiyorum."</p>

  <p>"Bir yol bulmaya çalışmanı öneririm. Bu arada, yollarınız kesişecek olursa, Jurt ile yalnız kalmamaya özen gösterirdim.</p>

  <p>Ve ben olsaydım, tanıklar huzurunda, ilk darbenin bana ait olmadığından emin olurdum."</p>

  <p>"Anladım, Mandor," dedim.</p>

  <p>Bir süre sessizlik içinde oturduk. Sonra, “Önerim hakkında düşüneceksin," dedi.</p>

  <p>"Anladığım şekliyle," diye yanıt verdim.</p>

  <p>Kaşlarını çattı.</p>

  <p>"Soruların varsa..."</p>

  <p>"Hayır. Düşüneceğim."</p>

  <p>Kalktı. Ben de doğruldum. Bir hareketle masayı temizledi.</p>

  <p>Sonra sırtını döndü ve onu takip ederek çardaktan çıktım ve avludan yola ilerledim.</p>

  <p>Biraz yürüdükten sonra kabul salonu haline gelmiş dış çalışma odasına geldik. Çıkışa yönelirken omzumu sıktı.</p>

  <p>"O zaman cenazede görüşürüz," dedi.</p>

  <p>"Evet," dedim. “Kahvaltı için teşekkürler."</p>

  <p>"Bu arada, o hanımefendiden, Coral’dan ne kadar hoşlanıyorsun" diye sordu.</p>

  <p>"Ah çok," dedim. “O oldukça hoş. Neden?"</p>

  <p>Omuzlarını silkti.</p>

  <p>"Sadece merak. Talihsizliği sırasında yanındaydım. Onun için endişelendim ve senin için ne kadar değerli olduğunu merak ettim."</p>

  <p>"Beni rahatsız edecek kadar çok," dedim.</p>

  <p>"Anlıyorum. Eh, konuşursanız iyi dileklerimi ilet."</p>

  <p>"Teşekkürler, iletirim."</p>

  <p>"Daha sonra yine konuşuruz."</p>

  <p>"Evet."</p>

  <p>Acele etmeden yolda yürüdüm. Sawall Yolları’ndaki randevuma hâlâ epey zaman vardı.</p>

  <p>Darağacı şeklindeki bir ağaca geldiğimde durdum. Bir an düşündüm, sonra sola döndüm ve kara kayaların arasındaki patikayı takip ettim. Tepesine yaklaşınca yosunlu bir kayaya doğru yürüdüm ve bir kumluktan hafif bir yağmura çıktım.</p>

  <p>Yaşlı bir ağacın altındaki peri halkasına gelinceye kadar önümdeki arazide koştum. Ortasına bastım, ismimle kafiyeli iki dize söyledim ve yere battım. Durduğum ve bir anlık karanlık yok olduğu zaman, kendimi mezar taşları ve anıtlarla dolu bir manzaraya tepeden bakan ıslak bir taş duvarın yanında buldum. Gökyüzü kapalıydı ve serin bir rüzgar ortalıkta dolanıyordu. Günün sonlarından biri gibi geliyordu, ama yaklaşan sabah mıydı, alaca karanlık mı, ayırt edemiyordum. Mekan tıpkı hatırladığım gibi görünüyordu. Sarmaşık kaplamış çatlak anıtmezarlar, yıkılmış taş çitler, yüksek, karanlık ağaçların arasında dolanan yollar. Tanıdık yollarda ilerledim.</p>

  <p>Çocukken burası bir süreliğine en sevdiğim oyun yerim olmuştu. Rhanda adlı, küçük bir gölgeli kızla düzinelerce devir boyunca, neredeyse her gün burada buluşurduk. Kemik yığınlarını tekmeleyerek, ıslak çalılara sürtünerek sonunda evcilik oynadığımız ıslak anıtmezara geldim. Sarkmış kapısını ittim ve içeri girdim.</p>

  <p>Hiçbir şey değişmemişti ve kendimi kıkırdarken buldum.</p>

  <p>Çatlak fincanlar ve tabaklar, kararmış çatal bıçaklar, ağır bir toz tabakasıyla kaplanmış ve sızan sularla lekelenmiş olarak hâlâ bir köşede yığılı duruyordu. Masa olarak kullandığımız katafalkın üzerindeki tozları süpürdüm ve üzerine oturdum.</p>

  <p>Bir gün Rhanda gelmeyi kesmişti, bir süre sonra da ben. Sık sık, nasıl bir kadın olduğunu merak etmiştim. Saklanma yerimize, gevşek bir yer taşının altına bir not bıraktığımı hatırlıyordum. Onu bulup bulmadığını merak ettim.</p>

  <p>Taşı kaldırdım. Pis zarf hâlâ orada duruyordu ve açılmıştı.</p>

  <p>Onu aldım, içindekini silkeleyip çıkardım. Katlanmış kağıdım dışarı kaydı.</p>

  <p>Kağıdı açtım ve çocuksu karalamalarımı okudum: <i>Ne oldu Rhanda? Bekledim, ama gelmedin.</i> Altına, çok daha düzgün bir yazıyla şu eklenmişti: <i>Artık gelemiyorum çünkü ailem senin bir iblis ya da vampir olduğunu söylüyor. Üzgünüm, çünkü tanıdığım en iyi iblis ya da vampirsin. Bu olasılık hiç aklıma gelmemişti. İnsanın nasıl yanlış anlaşılabileceği şaşırtıcı.</i></p>

  <p>Bir süre orada oturdum ve büyümemi hatırladım. Burada Rhanda’ya kemik dansı oyununu öğretmiştim. Parmaklarımı şıklattım ve karşıdaki eski, büyülenmiş yığın titreşen yapraklar gibi bir ses çıkardı. Çocukluk büyüm, hâlâ duruyordu; kemikler öne yuvarlandı, iki manken gibi görünecek şekilde kendilerini düzenlediler, küçük, beceriksiz danslarına başladılar. Şekillerini zar zor koruyarak birbirlerinin çevresinde dolandılar.</p>

  <p>Parçalar tabaka tabaka dökülüyor, peşlerinden örümcek ağları sürükleniyordu; gevşek kemikler -yedekler- çevrelerinde sıçramaya başladı. Birbirlerine dokunduklarında minik tıkırtılar çıkarıyorlardı. Onları daha hızlı hareket ettirdim.</p>

  <p>Bir gölge kapıdan geçti ve bir kıkırdama duydum.</p>

  <p>"Kahrolayım! Tek ihtiyacın olan tenekeden bir çatı. Demek Kaos’ta böyle zaman geçiriyorsunuz."</p>

  <p>"Luke!" diye bağırdım, o içeri girerken. Dikkatimi onlardan çevirince mankenler küçük, gri, sopamsı yığınlar halinde yıkıldılar. “Burada ne yapıyorsun?"</p>

  <p>"Mezar arsaları sattığımı söyleyebilirdim," diye bana baktı. "İlgilenir misin?"</p>

  <p>Üzerinde kırmızı bir gömlek ve kahverengi spor pantolonunu içine tıktığı kahverengi süet çizmeler vardı. Omuzlarında sarımsı kahverengi bir pelerin asılıydı. Sırıtıyordu.</p>

  <p>"Neden hükmetme işinin başında değilsin?"</p>

  <p>Gülümsemesi yok oldu, yerine bir anlık şaşkınlık geldi, ama sonra hemen kendini toparladı.</p>

  <p>"Ah, bir molaya ihtiyacım olduğunu hissettim. Ya sen? Yakında bir cenaze var, değil mi?"</p>

  <p>Başımla onayladım.</p>

  <p>"Daha sonra," dedim. “Ben de mola aldım. Hem, buraya nasıl geldin?"</p>

  <p>"Burnumu takip ettim," dedi. “Zeki biriyle sohbet etmeye ihtiyacım vardı."</p>

  <p>"Ciddi ol. Kimse buraya geldiğimi bilmiyordu. Son dakikaya kadar ben de bilmiyordum. Ben-"</p>

  <p>Ceplerimi karıştırdım.</p>

  <p>"O mavi taşlardan bir tanesini üzerime saklamadın, değil mi?"</p>

  <p>"Hayır, o kadar basit bir şey değil," diye yanıt verdi. “Sana bir mesaj gibi bir şeyim var."</p>

  <p>Ayağa kalktım, ona yaklaştım ve yüzünü inceledim.</p>

  <p>"Sen iyi misin, Luke?"</p>

  <p>"Elbette. Yani olabileceğim kadar iyi."</p>

  <p>"Saraylar’a bu kadar yakınken yolunu bulmak kolay bir numara değil. Özellikle de burada hiç bulunmamışsan. Nasıl becerdin?"</p>

  <p>"Eh, Saraylar ve benim uzun bir tarihçemiz var, eski dostum. Onun kanımda olduğunu söyleyebilirsin."</p>

  <p>Kapının önünden çekildi ve dışarıya çıktım. Neredeyse otomatik olarak yürümeye başladık.</p>

  <p>"Ne dediğini anlamıyorum," dedim.</p>

  <p>"Eh, babam, entrika zamanlarında burada biraz zaman geçirdi," dedi. “Annemle burada tanıştı."</p>

  <p>"Bunu bilmiyordum."</p>

  <p>"Hiç konu olmadı. Ailelerimizden hiç bahsetmezdik, unuttun mu?"</p>

  <p>"Evet," dedim “ve sorduğum hiç kimse Jasra’nın nereden geldiğini bilmiyor gibiydi. Yine de, Saraylar... Evinden çok uzakta."</p>

  <p>"Aslında, yakındaki bir gölgeden işe alındı," diye açıkladı, “bunun gibi bir yerden."</p>

  <p>"İşe mi alındı?"</p>

  <p>"Evet, birkaç yıl boyunca Helgram Yolları’nda hizmetkar olarak çalıştı. Sanırım başladığında oldukça gençti."</p>

  <p>"Helgram mı? Orası annemin Ev’i!"</p>

  <p>"Doğru. Leydi Dara’nın kadın eşlikçisiydi. Sanatları orada öğrendi."</p>

  <p>"Jasra büyücülük derslerini annemden mi aldı? Ve Brand’le Helgram’da mı tanıştı? Demek Helgram’ın Brand’in komplolarıyla Kara Yol’la, savaşla bir ilgisi olabilir."</p>

  <p>"Ve Leydi Dara’nın babanı aramaya çıkmasıyla. Sanırım öyle."</p>

  <p>"Çünkü Logrus’a ek olarak Desen’i de yürümek istiyordu, öyle mi?"</p>

  <p>"Belki," dedi. “O sırada ben yoktum."</p>

  <p>Taşlı bir patikada yürüdük, büyük, siyah bir çalılığın yanından döndük, bir taş ormanının içinden ve siyah, yüksek dalları ve gökyüzünü tek renkli olarak yansıtarak yavaş yavaş akan bir çayı aşan köprüyü geçtik. Birkaç yaprak başıboş bir esintiyle hışırdadı.</p>

  <p>"Nasıl oldu da bundan daha önce bahsetmedin?" diye sordum.</p>

  <p>"İstedim, ama o kadar acil görünmüyordu," dedi, “ama daha acil başka bir sürü şey vardı."</p>

  <p>"Doğru," dedim. “Ne zaman yollarımız çakışsa tempo hızlanıyor gibiydi. Ama şimdi artık acil olduğunu ve bunu bilmem gerektiğini mi söylüyorsun?"</p>

  <p>"Ah, tam olarak değil." Durdu. Uzandı ve bir mezar taşına yaslandı. Eli onu kavradı, parmak boğumlarının çevresi ve elinin sırtı beyazladı. Parmak uçlarındaki taş toza dönüştü, kar gibi toprağa yağdı. “Tam olarak değil," diye tekrarladı. “Bu kısmı benim fikrimdi, çünkü bilmeni istedim. Belki bir işine yarar, belki yaramaz. Bilgi böyledir işte. Asla bilemezsin." Mezar taşının tepesi bir sürtünme ve çatlama sesiyle aniden kurtuldu. Luke bunu fark etmemiş gibi görünüyordu. Eli sıkmaya devam etti. Şimdi elinde duran iri parçadan daha küçük parçalar düşüyordu.</p>

  <p>"Demek onca yolu bunu bana söylemek için geldin?"</p>

  <p>"Hayır," diye yanıt verdi, birlikte dönüp geldiğimiz yoldan yürümeye başlarken. “Sana başka bir şey söylemek üzere gönderildim ve ertelemek epey zor oluyor. Ama ilk önce bundan bahsedersem, o beni bırakmaz, mesajı halledene kadar beni beslemeye devam eder diye düşündüm."</p>

  <p>Büyük bir çatırtı geldi ve elindeki taş ufalandı, düşüp yerdekilere karıştı.</p>

  <p>"Elini göreyim."</p>

  <p>Ellerini silkeledi ve uzattı. İşaret parmağının yanında minik bir alev titreşti. Başparmağını üzerinde dolaştırdı ve alev söndü. Hızımı artırdım, bana ayak uydurdu.</p>

  <p>"Luke, ne olduğunu biliyor musun?"</p>

  <p>"İçimde bir şey biliyor gibi, ama ben bilmiyorum, dostum. Yalnızca doğru olmadığımı hissediyorum. Muhtemelen nasıl hissettiğimi sana bir an önce söylesem iyi olacak."</p>

  <p>"Hayır. Bekle," dedim, daha da hızlanarak.</p>

  <p>Karanlık bir şey, şeklini ayırt edebilmem için fazla hızlı, başımızın üzerinden geçti ve ağaçların arasında kayboldu. Ani bir rüzgarla mücadele ettik.</p>

  <p>"Neler olup bittiğini biliyor musun, Merle?" diye sordu.</p>

  <p>"Sanırım," dedim “ve ne kadar garip gelirse gelsin tam olarak söylediğimi yapmanı istiyorum. Tamam mı?"</p>

  <p>"Elbette. Bir Kaos Lordu’na güvenemiyorsan, kime güvenebilirsin, hı?"</p>

  <p>Çalılıkların yanından geçtik. Benim anıtmezarım tam tepedeydi.</p>

  <p>"Biliyor musun, gerçekten sana söylemem gereken bir şey olduğunu hissediyorum," dedi.</p>

  <p>"Bekle. Lütfen."</p>

  <p>"Ama çok önemli."</p>

  <p>Önünde koşmaya başladım. Ayak uydurmak için o da koşmaya başladı.</p>

  <p>"Su anda burada, Saraylar’da bulunmanla ilgili."</p>

  <p>Ellerimi uzattım, taş binanın duvarına geldiğimde durmak için onları kullandım. Kendimi eşikten içeri attım. Üç iri basamak sonra köşede diz çöktüm, eski bir fincanı kaptım ve pelerinimin köşesini kullanarak sildim.</p>

  <p>"Merle, ne haltlar çeviriyorsun?" diye sordu Luke, arkamdan içeri girerek.</p>

  <p>"Bir dakika, sana göstereceğim," dedim, hançerimi çekerek.</p>

  <p>Fincanı daha önce oturduğum taşın üzerine koydum, elimi üzerine tuttum ve hançeri kullanarak bileğimi kestim.</p>

  <p>Kesikten kan yerine alev fışkırdı.</p>

  <p>"Hayır! Lanet olsun!" diye haykırdım.</p>

  <p>Ve çubukluya uzandım, uygun hattı buldum ve serinletici bir büyü kanalını alıp yaramın üzerine koydum. Alevler hemen söndü ve artık benden akan şey kandı. Gene de fincana düşerken duman tütmeye başladı. Küfrederek büyüyü, akışkanlığını orada da kontrol etmek için kullandım.</p>

  <p>"Evet, gerçekten tuhaf, Merle. Bunu kabul ederim," dedi Luke.</p>

  <p>Hançeri bir kenara bıraktım ve sağ elimi kullanarak yaranın üzerinde kolumu sıktım. Kan daha hızlı aktı. Çubuklu zonkladı. Luke’a bir göz attım. Yüzü gergindi. Yumruğumu sıkıp açtım. Fincanın yarıdan fazlası dolmuştu.</p>

  <p>"Bana güvendiğini söylemiştin," dedim.</p>

  <p>"Korkarım öyle," diye yanıt verdi.</p>

  <p>Dörtte üç...</p>

  <p>"Bunu içmelisin, Luke," dedim. “Gerçekten."</p>

  <p>"Bir şekilde buna varacağından kuşkulanmıştım," dedi “ve aslında o kadar da kötü bir fikir değil gibi. Şu anda epey yardıma ihtiyacım olduğunu hissediyorum."</p>

  <p>Uzandı, fincanı aldı ve dudaklarına kaldırdı. Avcumu yaranın üzerine bastırdım. Dışarıda rüzgarlar düzenli esiyordu.</p>

  <p>"Bitirdiğin zaman yerine koy," dedim. “Daha fazlasına ihtiyacın olacak."</p>

  <p>Yutkunma seslerini duyabiliyordum.</p>

  <p>"Bir yudum Jameson’dan daha iyi," dedi sonra. “Neden, bilmiyorum." Fincanı taşın üzerine bıraktı. “Ama biraz tuzlu," diye ekledi.</p>

  <p>Elimi kesiğin üzerinden çektim, bileğimi üzerine tuttum ve yumruğumu sıkıp açmaya başladım.</p>

  <p>"Hey, dostum. Çok kan kaybediyorsun."</p>

  <p>Şimdi kendimi iyi hissediyorum. Sadece biraz başını dönüyor, o kadar. Daha fazlasına ihtiyacım yok."</p>

  <p>"Evet, var," dedim. “İnan bana. Bir kez bundan daha fazla kan bağışladım ve ertesi gün bir müsabakada koştum. Sorun değil."</p>

  <p>Rüzgar yükselip fırtınaya dönüştü, geçerken inlemeye başladı.</p>

  <p>"Neler olup bittiğini söylemende sakınca var mı?" diye sordu.</p>

  <p>"Luke, sen bir Desen hayaletisin," dedim ona.</p>

  <p>"Ne demek istiyorsun?"</p>

  <p>"Desen, üzerinde yürüyen herkesi kopyalayabilir. Tüm işaretlere sahipsin. Onları biliyorum."</p>

  <p>"Hey, ben kendimi gerçek hissediyorum. Amber’deki Desen’i bile yürümedim. Tir-na Nog’th’takini yürüdüm."</p>

  <p>"Görünüşe göre, gerçek kopyalar olduğundan o iki imgeyi de kontrol ediyor. Kashfa’daki taç giyme törenini hatırlıyor musun?"</p>

  <p>"Taç giyme töreni mi? Lanet olsun, hayır! Yani tahta mı çıktım?"</p>

  <p>"Evet. Birinci Rinaldo."</p>

  <p>"Lanet olası! İddiaya girerim annem mutlu olmuştur."</p>

  <p>"Eminim."</p>

  <p>"O zaman benden iki tane olması biraz tuhaf. Sen olguyu biliyor gibisin. Desen bu işi nasıl beceriyor?"</p>

  <p>"Sizler fazla dayanmıyorsunuz. Desen’e ne kadar yakınsanız, o kadar güçlü oluyorsunuz. Seni buraya kadar korumak için epey enerji gerekmiş olmalı. Al, bunu iç."</p>

  <p>"Tamam."</p>

  <p>Yarım fincan dolusu kanı içti ve fincanı geri verdi.</p>

  <p>"Peki bunun kıymetli beden sıvılarıyla ne ilgisi var?" diye sordu.</p>

  <p>"Amber kanı Desen hayaletlerinin uzun yaşamasını sağlıyor gibi."</p>

  <p>"Bir tür vampir olduğumu mu söylemek istiyorsun?"</p>

  <p>"Herhalde, teknik açıdan öyle de diyebilirsin."</p>

  <p>"Bundan hoşlandığımdan emin değilim. Özellikle de böylesine özelleşmiş birinden."</p>

  <p>"Bazı dezavantajları var gibi. Ama her şey sırayla. Köşe aramaya başlamadan sana istikrar kazandıralım."</p>

  <p>"Tamam. Seyircini tutsak ettin."</p>

  <p>Dışarıdan, yuvarlanan bir taştan gelirmiş gibi bir tıkırtı duyuldu. Ardından bir tangırtı.</p>

  <p>Luke başını çevirdi.</p>

  <p>"Bunun yalnızca rüzgar olduğunu sanmıyorum," dedi.</p>

  <p>"Son yudumu al," dedim, fincandan uzaklaşıp mendilimi ararken. “Dayanmanı sağlamalı."</p>

  <p>Ben bileğimi sararken yuvarladı. Önüme bıraktı.</p>

  <p>"Buradan çıkalım," dedim. “Belirtiler kötüleşiyor."</p>

  <p>"Bana uyar," diye yanıt verdi, kapı girişinde bir figür belirirken. Arkası aydınlıktı, hatları gölgelerin arasında kaybolmuştu.</p>

  <p>"Hiçbir yere gitmiyorsun, Desen hayaleti," dedi neredeyse tanıdık bir ses.</p>

  <p>Çubukludan 150 watt kadar aydınlık istedim.</p>

  <p>Borel’di, hiç de dostça olmayan bir tavırla dişlerini gösteriyordu.</p>

  <p>"Çok büyük bir mum olmak üzeresin, Desenli," dedi Luke’a.</p>

  <p>"Yanılıyorsun, Borel," dedim, çubukluyu kaldırarak.</p>

  <p>Aniden aramızda Logrus imgesi belirdi.</p>

  <p>"Borel? Kılıç ustası mı?" diye sordu Luke.</p>

  <p>"Aynısı," diye yanıt verdim.</p>

  <p>"Ah, lanet olsun!" dedi Luke.</p>
</body>
</html>
