<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2><span class="uline"><b>Bölüm 3</b></span></h2>

  <p>Yalanı keşfetmek ile gerçeği keşfetmek yetenekleri arasında seçim yapmanız gerekirse hangisini seçersiniz? Bunların aynı şeyi söylemenin farklı yolları olduğunu düşündüğüm zamanlar oldu, ama buna artık inanmıyorum. Örneğin akrabalarımın çoğu hilenin içini görme konusunda, ardını görmek kadar başarılıdırlar. Ama gerçeğe aldırdıklarından o kadar emin değilim. Diğer yandan, ben daima gerçeği aramakta asil, özel, onurlu bir şey olduğunu hissettim. Hayaletçark ile teşebbüs ettiğim bir şey. Ama Mandor kuşku duymama sebep olmuştu.</p>

  <p>Bu beni gerçeğin zıddını savunan bir enayi mi yapmıştı?</p>

  <p>Elbette, konu o kadar da kesin çizgilerle ayrılmış değil. Ortası olmayan bir 'ya öyle, ya böyle' meselesi olmadığını biliyorum, daha çok bir tavır meselesidir. Yine de, aniden aşırıya -aptal cesareti noktasına- kaçtığımı ve eleştiri becerilerimin çok uzun süre uyumasına izin verdiğimi kabul etmeye razıydım.</p>

  <p>Bu yüzden Fiona’nın talebini düşündüm.</p>

  <p>"Bunu büyük bir tehdit kılan nedir?" diye sordum.</p>

  <p>"Hortum şeklinde bir gölge fırtınası," dedi.</p>

  <p>"Daha önce de buna benzer şeyler oldu," diye yanıt verdim.</p>

  <p>"Doğru," diye karşılık verdi, “ama onlar Gölge içinde hareket ederler. Bu Gölge’nin bazı alanlarına uzanıyor, ama tamamen sabit. İlk kez, birkaç gün önce ortaya çıktı ve o zamandan bu yana hiç değişmedi."</p>

  <p>"Amber zamanı ile ne zamana denk geliyor?" diye sordum.</p>

  <p>"Yarım gün, belki. Neden?"</p>

  <p>Omuzlarımı silktim. “Bilmiyorum. Yalnızca merak ettim," dedim. “Bunun neden bir tehdit olduğunu hâlâ anlamıyorum."</p>

  <p>"Sana Corwin fazladan Desen’i çizdiğinden beri bu tür fırtınaların görüldüğünü söylemiştim. Şimdi hem sıklıkları, hem nitelikleri değişiyor. O Desen’in kısa zamanda anlaşılması gerekiyor."</p>

  <p>Hızlı bir düşünme süreci bana babamın Desen’ini kontrol etmeyi başaranın bazı korkunç güçlerin efendisi olabileceğini gösterdi. Ya da hanımefendisi.</p>

  <p>Bu yüzden, “Diyelim ki yürüdüm," dedim. “Sonra ne olacak? Babamın hikayesinden anladığım kadarıyla evdeki Desen’de olduğu gibi kendimi ortada buluyorum. Bundan ne öğrenebiliriz?"</p>

  <p>Fiona’nın yüzünde duygu belirtisi aradım, ama akrabalarım bu tür basit ifadeler göstermeyecek kadar kontrollüdür.</p>

  <p>"Benim anladığım kadarıyla," dedi, “Corwin ortadayken Brand Koz Kartı ile içeri girmeyi başarmış."</p>

  <p>"Ben de öyle düşündüm."</p>

  <p>"...Yani sen merkezdeyken Koz Kartı iletişimi ile ben de gelebilirim."</p>

  <p>"Sanırım öyle. O zaman ikimiz de Desen’in ortasında duruyor olacağız."</p>

  <p>"...Ve oradan, varoluşun bir başka noktasından ulaşamayacağımız başka bir yere gidebiliriz."</p>

  <p>"Yani?" diye sordum.</p>

  <p>"Arkasında yatan birincil Desen."</p>

  <p>"Bir birincil Desen’i olduğundan emin misin?"</p>

  <p>"Olmak zorunda. Bu tür yapıların doğasında var. Sıradan düzeyden daha temel bir düzeyde çizilmiş olmalı."</p>

  <p>"Ve oraya gitme amacımız?"</p>

  <p>"Tüm sırları orada, en derin büyüleri orada öğrenilebilir."</p>

  <p>"Anlıyorum," dedim ona. “O zaman ne olacak?"</p>

  <p>"Orada, bu şeyin açtığı sorunların nasıl çözülebileceğini öğrenebiliriz," diye yanıt verdi.</p>

  <p>"O kadar mı?"</p>

  <p>Fiona’nın gözleri kısıldı.</p>

  <p>"Elbette ne öğrenebiliyorsak öğreniriz. Güç güçtür ve anlaşılana kadar bir tehdit oluşturur."</p>

  <p>Yavaşça başımı salladım.</p>

  <p>"Ama şu anda tehdit konusunda daha acil bir dizi şey var," dedim. “O Desen sırasını beklemek zorunda kalacak."</p>

  <p>"Diğer sorunlarınla başa çıkmak için gereken güçleri temsil ediyor olsa bile mi?" diye sordu.</p>

  <p>"Öyle olsa bile," dedim. “Uzun bir girişime dönüşebilir ve bunun için zamanım olduğunu sanmıyorum."</p>

  <p>"Ama bunu kesin olarak bilmiyorsun."</p>

  <p>"Doğru. Ama bir kez üzerine adım atınca geri dönüşü yok."</p>

  <p>Onu birincil Desen’e götürüp kendi başına bırakmaya niyetim olmadığını eklemedim. Hem, bir kez kral çıkarma konusunda elini denemişti. Ve o günlerde Brand, Amber tahtına çıkmayı başarmış olsaydı, şimdi bu konuda ne diyor olursa olsun, Fiona tam arkasında duruyor olacaktı. Sanırım benden kendisini birincil Desen’e götürmemi istemek üzereydi, ama bu konuyu çoktan düşündüğümü ve reddettiğimi anladı. İsteyerek ve reddedilerek itibar kaybetmek istemediği için baştaki savına döndü.</p>

  <p>"Çevrende dünyaların paramparça olduğunu görmek istemiyorsan şimdi zaman ayırmanı öneririm," dedi.</p>

  <p>"Bana bunu ilk söylediğinde sana inanmamıştım," diye yanıt verdim “ve şimdi de inanmıyorum. Hâlâ gölge fırtınası aktı vitesindeki artışın orijinal Desen’in zarar görmesine ve onarılmasına bağlı olduğunu düşünüyorum. Aynı zamanda yeni Desenle uğraşmaya kalkarsak, her şeyi daha iyiye değil daha kötüye götüreceğimize inanıyorum..."</p>

  <p>"Ben onunla uğraşmak istemiyorum," dedi Fiona. “İncelemek istiyorum..."</p>

  <p>Aniden aramızda Logrus imgesi çaktı. Fiona bir şekilde onu görmüş ya da hissetmiş olmalıydı, çünkü benimle aynı anda geri çekildi.</p>

  <p>Ne göreceğimden emin, başımı çevirdim.</p>

  <p>Mandor taş duvara siper gibi binmişti. Onun bir parçasıymış gibi kıpırtısızca duruyordu, kollarını kaldırmıştı. Ona durmasını haykırmamak için kendimi güç tuttum. Ne yaptığını biliyordu. Ve zaten beni hiç dinlemeyeceğinden emindim.</p>

  <p>Pozisyon aldığı geçide ilerledim ve önündeki çatlak düzlükte dönen şeye baktım. Logrus imgesinin içinden Suhuy’un son dersinde bana gösterdiği karanlık, korkunç güç akışını hissettim. Mandor onu çağırıyor ve gölge fırtınasına boşaltıyordu. Serbest bıraktığı Kaos gücünün korkunç bir yıkım yaratarak yayılacağını bilmiyor muydu? Fırtına gerçekten de Kaos’un işiyse, o zaman onu gerçekten canavar gibi bir şeye dönüştüreceğini görmüyor muydu?</p>

  <p>Fırtına büyüdü. Kükreme yükseldi. İzlemek korkutucu hale geldi.</p>

  <p>Arkamdan Fiona’nın inlediğini duydum.</p>

  <p>"Umarım ne yaptığını biliyorsundur," diye seslendim Mandor’a.</p>

  <p>Logrus imgesi önümde göz kırptı.</p>

  <p>Lanet şeyin bir süre daha büyük, daha gürültülü bir şekilde dönmesini izledik.</p>

  <p>Sonunda, “Ne kanıtladın?" diye sordum ona.</p>

  <p>"Hiç sabrın olmadığını," diye yanıt verdi.</p>

  <p>Olguda bilgi verici hiçbir şey yoktu, ama yine de izlemeye devam ettim. Aniden sesler kekeler gibi oldu. Karanlık görüntü aniden silkindi, topladığı döküntüleri saçtı. Kısa süre sonra eski boyutuna döndü ve eski tizliğine kavuştu, ses yine istikrar kazandı.</p>

  <p>"Bunu nasıl yaptın?" diye sordum.</p>

  <p>"Ben yapmadım," dedi. “Kendi kendini düzeltti."</p>

  <p>"Böyle olmamalıydı," diye bildirdi Fiona.</p>

  <p>"Kesinlikle," diye yanıt verdi Mandor.</p>

  <p>"Ben anlamadım," dedim.</p>

  <p>"Mandor onu o şekilde değiştirdikten sonra öncekinden de güçlü, kükremeye devam etmeliydi," dedi Fiona. “Ama onu kontrol eden her ne ise, başka-planları var. Bu yüzden düzeltildi."</p>

  <p>"...Ve bu bir Kaos olgusu," diye devam etti Mandor. “Ona yöntem sağladığım zaman Kaos’tan nasıl güç aldığını gördün. Ama bu onu, bir sınırın ötesine itti ve bir düzeltme oldu. Birisi oradaki birincil güçlerle oynuyor. Kim, ne, neden, bilemiyorum. Ama olgunun Desen’le ilgili olmadığını güçlü bir şekilde kanıtlıyor. Kaos oyunları varken değil. Yani Merlin muhtemelen haklı. Bu işin kaynağının başka yerde olduğunu düşünüyorum."</p>

  <p>"Tamam," diye kabul etti Fiona. “Tamam. Bu bize ne gösteriyor?"</p>

  <p>"Bir gizem," dedi Mandor. “Ama yakın bir tehdit olduğunu sanmıyorum."</p>

  <p>Aklımdan hafif, ateşböceği gibi bir fikir geçti. Tamamen yanlış olabilirdi, ama onu paylaşmamaya karar vermemin sebebi bu değildi. Bu bir anda keşfedemeyeceğim bir düşünce alanına açılıyordu ve o şekilde bilgi vermekten hoşlanmam.</p>

  <p>Fiona şimdi bana dik dik bakıyordu, ama boş bir ifade takındım. Sonra aniden, amacının sonuçsuz olduğunu fark ederek konuyu değiştirmeye karar verdi:</p>

  <p>"Luke’u sıra dışı koşullar altında bıraktığını söyledin. Şu anda nerede?"</p>

  <p>Yapmak istediğim son şey bana gerçekten kızmasına sebep olmaktı. Ama mevcut durumunda onu Luke’un üzerine gönderdiğimi hayal edemiyordum. Tek bildiğim, yaşam sigortası olarak onu öldürebileceğiydi. Ve Luke’un ölmesini istemiyordum. Onun tavrının değişmekte olduğunu hissediyordum ve ona elimden geldiğince fırsat vermek istiyordum. Puan hesaplamak zor olsa da, hâlâ birbirimize birkaç şey borçluyduk ve eski zamanların hatırına söylenebilecek şeyler vardı. Ayrılırken durumu hakkında düşündüklerim göz önüne alınınca, tekrar kendine gelmesi için zaman gerekecekti. Ve sonra ona sormak istediğim birkaç şey vardı.</p>

  <p>"Üzgünüm," dedim. “Şu anda benim sahamda."</p>

  <p>"Bu konunun beni de ilgilendirdiğine inanıyorum," diye yanıt verdi ölçülü bir şekilde.</p>

  <p>"Elbette," dedim, “ama beni daha fazla ilgilendirdiğini ve birbirimizin ayağına dolaşabileceğimizi hissediyorum."</p>

  <p>"Bunları kendim de değerlendirebilirim," dedi.</p>

  <p>"Tamam," dedim ona. “Asit sarhoşu. Ondan alacağın herhangi bir bilgi renkli olabilir, ama aynı zamanda çok da hayal kırıklığı yaratır."</p>

  <p>"Bu nasıl oldu?" diye sordu.</p>

  <p>"Anlaşılan Maske isimli bir sihirbaz onu tutsak aldığında bazı kimyasallar vermiş."</p>

  <p>"Bu nerede olmuş? Maske isimli birini hiç duymadım."</p>

  <p>"Dört Dünya Kalesi denen bir yerde," dedim.</p>

  <p>"Kale’den bahsedildiğini duymayalı çok zaman oldu," dedi. “Sharu Garrul adından bir büyücünün elindeydi."</p>

  <p>"O artık bir askılık," diye bildirdim.</p>

  <p>"Ne?"</p>

  <p>"Uzun hikaye, ama bu günlerde kale Maske’nin."</p>

  <p>Bana uzun uzun baktı, son gelişmeler hakkında bilmediği çok şey olduğunu yeni fark ettiğini anlayabiliyordum. Pek çok sorudan hangisini sorması gerektiğine karar vermeye çalışırken, henüz dengesini kazanmamışken bir darbe indirmeye karar verdim.</p>

  <p>"Ee, Bleys nasıl?" diye sordum.</p>

  <p>"Çok daha iyi. Onu ben tedavi ediyorum ve hızla iyileşiyor."</p>

  <p>Ona nerede olduğunu sormak üzereydim ve yanıt vermeyi reddedeceğini biliyordum. Ve neye varmaya çalıştığımı gördüğünde ikimiz de gülümseyecektik: Bleys’in adresi yoksa Luke’un adresi de yok; sırlarımızı saklarız ve dost kalırız.</p>

  <p>"Bakın!" dediğini duydum Mandor’un ve ikimiz de baktığı yere döndük. Yarığın dışına.</p>

  <p>Karanlık hortum eski büyüklüğünün yarısına inmişti ve biz izlerken küçülmeye devam etti. İstikrarlı bir şekilde kendi üzerine yıkıldı, küçüldü, küçüldü ve yarım dakika içinde tamamen kayboldu.</p>

  <p>Gülümsememi bastıramadım, ama Fiona fark etmedi. Mandor’a bakıyordu.</p>

  <p>"Sence senin yaptığın şey yüzünden mi?" diye sordu ona.</p>

  <p>"Bilmemin yolu yok," diye yanıt verdi, “ama olabilir de."</p>

  <p>"Ama bu sana hiçbir şey söylemiyor mu?" dedi Fiona.</p>

  <p>"Belki her kim sorumluysa, deneyini kurcalamamı istememiştir."</p>

  <p>"Gerçekten de arkasında bir zeka olduğuna mı inanıyorsun?"</p>

  <p>"Evet."</p>

  <p>"Saraylar’dan birisi mi?"</p>

  <p>"Dünyanın size ait ucundan biri olmasından daha olası."</p>

  <p>"Sanırım öyle," diye kabul etti Fiona. “Kim olduğu konusunda tahminlerin var mı?"</p>

  <p>Mandor gülümsedi.</p>

  <p>"Anlıyorum," dedi Fiona çabucak. “Sizi ilgilendirir. Ama genel bir tehdit herkesi ilgilendirir. Aslında buna varmaya çalışıyordum."</p>

  <p>"Doğru," diye kabullendi Mandor. “İşte bu yüzden bunu araştırmayı öneriyorum. Şu anda ipuçlarım bulanık. Eğlenceli olabilir."</p>

  <p>"Hangi çıkarların söz konusu olduğunu bilmeden bulgularını paylaşmanı istemek tuhafıma gidiyor," dedi Fiona.</p>

  <p>"Durumunu anlıyorum," diye yanıt verdi Mandor, “ama bildiğim kadarıyla anlaşma koşulları hâlâ geçerli ve Saraylar’da kimse Amber’e karşı özel planlar yapmıyor. Aslında... dilersen meseleyi birlikte takip ederiz. En azından bir süre."</p>

  <p>"Zamanım var," dedi Fiona.</p>

  <p>"Benim yok," diye araya girdim çabucak. “İlgilenmem gereken acil bir işim var."</p>

  <p>Mandor dikkatini bana çevirdi.</p>

  <p>"Teklifim hakkında..." dedi.</p>

  <p>"Yapamam," dedim.</p>

  <p>"Pekala. Ama sohbetimiz sona ermedi. Daha sonra iletişime geçerim."</p>

  <p>"Tamam."</p>

  <p>Fiona da bana baktı.</p>

  <p>"Luke’un iyileşmesi ve niyeti hakkında bana bilgi ver," dedi.</p>

  <p>"Elbette."</p>

  <p>"O zaman iyi günler."</p>

  <p>Mandor bana küçük bir selam verdi ve ona karşılık verdim.</p>

  <p>Sonra yürümeye başladım ve gözden kaybolur kaybolmaz kaydırmaya başladım.</p>

  <p>Kayalık bir yamaca ulaştım, durdum ve Amber Koz Kartımı çıkardım. Kaldırdım, dikkatimi odakladım ve yolun açıldığını hisseder hissetmez kendimi naklettim. Ana salonun boş olduğunu umuyordum, ama bu noktada çok da aldırmıyordum.</p>

  <p>Uzattığı sol kolunda fazladan bir pelerin daha taşıyan Jasra’nın yanından geçtim. Kapıdan soldaki boş bir koridora kaydım ve arka merdivenlere yöneldim. Pek çok kez sesler duydum ve konuşanların çevresinden dolaştım. Fark edilmeden odama ulaşmayı başardım.</p>

  <p>Yüz elli yıl gibi gelen bir süre içinde, Luke’un büyü becerileri hayali bir Koz Kartı ile beni Ayna Bar’a çağırmadan önce yalnızca on beş dakika uyuyabilmiştim. Ne zaman? Tek bildiğim dün olabileceğiydi. O olaydan önce de oldukça yoğun bir gün geçirmiştim.</p>

  <p>Kapıyı kilitledim, sendeleyerek yatağa gittim, çizmelerim ile çıkarmadan üzerine uzandım. Elbette, yapmam gereken bir sürü şey vardı, ama hiçbiri ile uğraşabilecek durumda değildim. Eve dönmüştüm çünkü Luke’un bana orada ulaştığı gerçeğine rağmen kendimi en fazla Amber’de güvende hissediyordum. Güçlü bir bilinçaltına sahip biri son zamanlarda yaşadığım onca saçmalıktan sonra parlak ilhamlarla dolu bir rüya görebilirdi ve sonra harika bir dizi anlayış ve doğru eylem planları veren yanıtlarla uyanırdı. Ben öyle yapmadım. Bir kez nerede olduğumu bilmeden, bir panik sesiyle uyandım. Ama gözlerimi açtım, kendimi güvende olduğuna ikna ettim, sonra tekrar uyudum. Daha sonra -görünüşe göre çok uzun süre sonra- dalga dalga kıyıya yaklaşan bir dal parçası gibi ayıldım ve sonunda uyandım. Ayaklarımın acıdığını fark edene kadar daha ileri gitmek için sebep göremedim. Sonra doğrulup oturdum, çizmelerimi çıkardım ve bu hayatımdaki en büyük altı zevkten biri olabilirdi. Sonra aceleyle çoraplarımı çıkardım ve odanın bir köşesine fırlattım. Neden benim mesleğimde başka hiç kimsenin ayakları şişmiyor? Leğeni doldurdum, bir süre ayaklarımı içinde dinlendirdim ve sonraki birkaç saat çıplak ayakla dolaşmaya karar verdim.</p>

  <p>Sonunda kalktım, soyunup, temizlendim, bir Levi’s pantolon ve çok sevdiğim mor, flanel bir gömlek giydim. Kılıçların, hançerlerin, pelerinlerin bir süreliğine cehenneme kadar yolu vardı. Kepenkleri açıp dışarıya baktım. Karanlıktı. Bulutlar yüzünden yıldızlara bakarak gecenin erken ya da geç saatleri mi, yoksa sabaha karşı mı olduğunu anlamıyordum.</p>

  <p>Koridor çok sessizdi ve ben arka merdivenlerden aşağı inerken hiç ses yoktu. Mutfak da boştu, büyük ateşler örtülmüş, için için yanıyordu. Ekmek ve kurutulmuş meyve ararken çay için su ısıtmak dışında, herhangi bir şey bulmak için ortalığı karıştırmak istemiyordum. Büyük buzdolaplarının birinde üzüm suyuna benzer bir şey de buldum.</p>

  <p>Ayaklarımı ısıtarak oturur, ekmek somunu üzerinde çalışırken kendimi huzursuz hissetmeye başladım. Ne olduğunu anladığım zaman çayımı yudumluyordum. Önemli bir şey yapmalıymışım gibi geliyordu, ama ne olduğu konusunda en ufak bir fikrim bile yoktu. Sonunda nefes alacak zaman bulmuştum ve garip geliyordu. Bu yüzden yine düşünmeye başlamaya karar verdim.</p>

  <p>Yemeği bitirdiğim zaman birkaç küçük planım vardı. Yaptığım ilk şey ana salona gitmek, Jasra’nın üzerindeki bütün şapkaları ve pelerinleri kaldırmak ve onu ayağa kaldırmak oldu. Daha sonra onun katı bedenini yukarıya, odama taşırken bir kapı kısmen açıldı ve gözleri uyku dolu Droppa benim geçip gitmemi izledi.</p>

  <p>"Hey, ben de iki tane alırım!" diye seslendi arkamdan.</p>

  <p>Sonra, “İlk karımı hatırlatıyor," diye ekledi ve kapıyı kapattı.</p>

  <p>Jasra’yı odama koyduktan sonra bir sandalye çektim ve karşısına oturdum. Kötü bir şaka gibi cırtlak renklerle giydirilmişti, ama sert güzelliği pek azalmamıştı. Bir kez beni büyük tehlikeye atmıştı ve gösterisini tekrarlasın diye böyle bir zamanda onu serbest bırakmaya niyetim yoktu. Ama onu tutsak eden büyü birden fazla sebepten dolayı ilgimi çekiyordu ve onu tamamen anlamak istiyordum.</p>

  <p>Sonra dikkatle onu tutan büyü yapısını keşfetmeye başladım. Fazla karmaşık değildi, ama tüm yanyollarını izlemenin zaman alacağını görebiliyordum. Tamam. Şimdi duracak değildim. Büyünün içinde ilerlemeye, bir yandan da zihnimden notlar tutmaya başladım.</p>

  <p>Saatlerce çalıştım. Büyüyü çözdükten sonra, ben de biraz büyü hazırlamaya karar verdim. Ben çalışırken şato çevremde uyandı. Gün ilerlerken durmadan çalıştım, ta ki her şey yerli yerine oturana ve ben çalışmamdan tatmin olana kadar. Aynı zamanda açlıktan ölüyordum.</p>

  <p>Jasra’yı bir köşeye götürdüm, çizmelerimi giydim, odamdan çıkıp merdivene yöneldim. Öğle yemeği zamanı gelmiş gibi göründüğünden ailenin genelde yemek yediği odalardan çoğunu kontrol ettim. Ama hepsi boştu ve hiçbiri henüz yemek için hazırlanmamıştı. Odalardan hiçbiri son zamanlarda içinde yemek yenmiş gibi görünmüyordu.</p>

  <p>Sanırım zaman kavramımın hâlâ düzelmemiş olması ve ya çok erken ya çok geç gelmiş olmam olasıydı, ama doğru saate yakın bir zaman tutturmama yetecek denli gündüz olmuş gibi geliyordu. Ama kimse yemek yiyor görünmüyordu, bu yüzden varsayımım da yanlış bir şey olmalıydı.</p>

  <p>Sonra işittim. Tabağa vuran çatal bıçakların hafif tıkırtısı.</p>

  <p>Ses yönünde ilerledim. Sık kullanılmayan bir yerde yendiği açıktı. Sağa, sonra sola döndüm. Evet, masayı oturma odasına kurmaya karar vermişlerdi. Fark etmez.</p>

  <p>Odaya girdim. Llewella, Random’ın karısı Vialle ile birlikte kırmızı bir divanda oturmuştu. Sofra önlerindeki sehpaya kurulmuştu. Mutfakta çalışan Micheal tabak dolu bir yemek arabasının yanında duruyordu. Boğazımı temizledim.</p>

  <p>"Merlin," dedi Vialle, hep tüylerimi ürperten bir sezgiyle. Tamamen kördür. “Ne hoş!"</p>

  <p>"Merhaba," dedi Llewella. “Gel, bize katıl. Neler yaptığını öğrenmeye can atıyoruz."</p>

  <p>Masanın uzak ucundan bir sandalye çekip oturdum. Micheal yaklaşıp önüme bir servis yerleştirdi. Hızla düşündüm.</p>

  <p>Vialle’nin işittiği her şey kuşkusuz Random’ın kulağına gidecekti. Bu yüzden onlara son zamanlarda olanlar hakkında kısa bir özet verdim. Mandor, Fiona ve Kaos Sarayları ile ilgili her şeyi çıkardım. Sonuçta oldukça kısa bir hikaye oldu ve yemeğime daha kısa sürede başlamamı sağladı.</p>

  <p>"Son zamanlarda herkes ne kadar meşgul," dedi Llewella, ben konuşmayı bitirdiğim zaman. “Neredeyse kendimi suçlu hissedeceğim."</p>

  <p>Cildinin narin yeşilliğini, dolgun dudaklarını, iri kedi gözlerini inceledim.</p>

  <p>"Ama tam olarak değil," diye ekledi.</p>

  <p>"Herkes nerede?" diye sordum.</p>

  <p>"Gerard," dedi, “liman tahkimatı ile ilgilenmeye indi. Julian, ateşli silahlarla donanmış, Kolvir’i savunmaya hazırlanmış olan ordunun başında."</p>

  <p>"Dalt’ın ortaya çıktığını mı söylüyorsun? Bu tarafa mı geliyor?"</p>

  <p>Başını iki yana salladı. “Hayır,,. yalnızca bir önlem," diye yanıt verdi. “Luke’tan gelen mesajdan dolayı. Dalt’ın gücü henüz ortaya çıkmadı."</p>

  <p>"Nerede olduğunu bilen var mı?" diye sordum.</p>

  <p>"Henüz değil," diye yanıt verdi, “ama bu konuda haber almayı bekliyoruz." Omuzlarını silkti. Sonra, “Belki Julian almıştır bile," diye ekledi.</p>

  <p>"Neden komuta Julian’da?" diye sordum lokmalarımın arasında. “Böyle bir günde Benedict’in başa geçeceğini düşünürdüm."</p>

  <p>Llewella bakışlarını kaçırdı, odak değişikliğini fark etmiş görünen Vialle’ye baktı.</p>

  <p>"Benedict ve adamlarından küçük bir birlik Random’a Kashfa yolunda eşlik ediyor," dedi Vialle yumuşak sesle.</p>

  <p>"Kashfa mı?" dedim. “Neden böyle bir şey yapmak istesin ki? Aslında, Dalt genellikle Kashfa çevresinde takılır. Bölge şu anda tehlikeli olabilir."</p>

  <p>Vialle hafifçe gülümsedi.</p>

  <p>"İşte bu yüzden Benedict ve muhafızlarının eşlik etmesini istedi," dedi. “Bilgi toplayan grup onlar bile olabilir, ama şu anda gitmelerinin asıl sebebi bu değil."</p>

  <p>"Anlamıyorum," dedim. “Neden bu yolculuk gerekli olsun?"</p>

  <p>Suyundan bir yudum aldı.</p>

  <p>"Ani bir politik kargaşa," diye yanıt verdi. “Kraliçe ve veliaht prensin yokluğunda bir general başa geçmiş. Adam öldürülmüş ve Random tahta kendi adayını -yaşlı bir asil- geçirmek için anlaşma yapmayı başardı."</p>

  <p>"Bunu nasıl yaptı?"</p>

  <p>"Çıkarı olan herkes Kashfa’nın ayrıcalıklı ticari statü altında Altın Halka’ya kabul edilmesiyle daha çok ilgileniyordu."</p>

  <p>"Demek Random kendi adamını tahta geçirmek için onları satın aldı," diye yorum yaptım. “Bu Altın Halka anlaşmaları genelde müşteri kralın sınırlarına asker sokma hakkı veriyor mu?"</p>

  <p>"Evet," dedi.</p>

  <p>Aniden Kanlı Bill’in yerinde karşılaştığım, yemeğinin ücretini Kashfa parası ile ödeyen sert görünüşlü görevliyi hatırladım. Bu, son ayarlamayı mümkün kılan suikastın orada yemek yediğim zamana ne kadar yakın olduğunu öğrenmek istemediğime karar verdim. Aklıma daha kuvvetle düşen, ortaya çıkan resimdi: Random Jasra ile Luke’un gaspedilmiş tahtlarına giden yollarını tıkamış görünüyordu ama adil olmak gerekirse, onlar da tahtı seneler önce gaspetmişlerdi. Bunca gasp olur biterken, tahtın gerçekte kime ait olduğu konusu bana biraz sisli geliyordu. Ama Random’ın ahlak anlayışı daha önce gidenlerinkinden daha iyi değilse de, kesinlikle daha kötü de değildi. Ama şimdi, Luke’un annesinin tahtını ele geçirme girişimleri Amber ile savunma işbirliğine sahip bir hükümdar tarafından karşılanacak gibi görünüyordu. Aniden savunma anlaşmasının şartlarının, Amber’in hem dış düşmanlara, hem de iç kargaşalara karşı yardım içerdiğini hissettim.</p>

  <p>Büyüleyici. Random, Luke’u güç merkezinden ve devletin başı olarak yasal konumundan izole etmek için bir sürü zahmete girmiş gibi görünüyordu. Herhalde bir sonraki adım onu bir sahtekar ve tehlikeli bir devrimci olarak yasadışı ilan etmek ve kellesine ödül koymak olacaktı. Random aşırı tepki mi gösteriyordu? Luke artık o kadar da tehlikeli görünmüyordu, özellikle de annesi tutsağımızken. Diğer yandan, Random’ın ne kadar ileriye gideceğini bilmiyordum aslında. Amacı tüm tehditkar olasılıkları önceden engellemek miydi, yoksa Luke’u ele geçirmek mi? İkinci olasılık beni rahatsız ediyordu, çünkü Luke şu anda terbiye olma yolunda ilerliyor görünüyordu ve muhtemelen konumunu değerlendirme sancıları içindeydi.</p>

  <p>Onun Random’ın aşırı tedbirliliği sonucunda gereksiz yere kurtlara atıldığını görmek istemiyordum.</p>

  <p>Bu yüzden, “Sanırım bunun Luke ile çok ilgisi var," dedim Vialle’ye.</p>

  <p>Bir süre sessiz kaldı, sonra yanıt verdi, “Random daha çok Dalt için endişeleniyor gibiydi."</p>

  <p>Zihnimin içinde omuzlarımı silktim. Random için de sonunda aynı şeye gelecek gibi görünüyordu, çünkü Dalt’ı Luke’un tahtı geri almak için kullanacağı askeri güç olarak görecekti. Bu yüzden, “Öyle mi," dedim ve yemeye devam ettim.</p>

  <p>Bunun dışında öğrenilecek yeni gerçek ve Random’ın nasıl düşündüğünü açıklığa kavuşturacak başka bir şey yoktu, bu yüzden ben konumumu bir kez daha değerlendirirken gevezelik etmeye başladık. Hâlâ hızla harekete geçmek gerektiği duygusuna sahiptim ve ne tür bir şey olması gerektiği konusunda kararsızdım. Tatlıları yerken seçeceğim yol beklenmedik bir biçimde belirlendi.</p>

  <p>Randel isimli bir saraylı -uzun boylu, zayıf, esmer ve genellikle gülümseyen biri- odaya girdi. Bir şey olduğunu anladım, çünkü gülümsemiyordu ve her zamankinden daha hızlı hareket ediyordu. Bakışları üzerimizden geçti, Vialle’ye dikildi, hızla ilerledi ve boğazını temizledi.</p>

  <p>"Majesteleri Hanımefendi...?" diye başladı.</p>

  <p>Vialle başını hafifçe ona çevirdi.</p>

  <p>"Evet, Randel?" dedi. “Ne oldu?"</p>

  <p>"Begma delegasyonu geldi," diye yanıt verdi “ve nasıl karşılanacakları ve uygun düşecek ayarlamalar konusunda talimat almadım."</p>

  <p>"Ah, eyvah!" dedi Vialle, çatalını bir kenara bırakarak. “Yarın değil öbür güne kadar gelmeyeceklerdi ve o zamana kadar Random dönmüş olacaktı. Şikayetlerini ona iletmek isteyecekler. Onları ne yaptın?"</p>

  <p>"Sarı Oda’ya oturttum," diye yanıt verdi adam “ve gelişlerini bildirmeye gideceğimi söyledim."</p>

  <p>Vialle başını salladı.</p>

  <p>"Kaç kişiler?"</p>

  <p>"Başbakan Orkuz," dedi Randel, “sekreteri Nayda -aynı zamanda kızı- ve diğer kızı Coral. Aynı zamanda dört hizmetkar vardı, iki erkek, iki kadın."</p>

  <p>"Git ve hizmetkarlara haber ver, uygun odalar hazırlasınlar," diye emir verdi Vialle, “mutfağa da haber ver. Öğle yemeği yememiş olabilirler."</p>

  <p>"Pekala, Ekselansları," dedi adam gerileyerek.</p>

  <p>"...Sonra Sarı Oda’da bana rapor ver ve yapılanları bildir," diye devam etti Vialle. “O zaman sana yeni talimatlar vereceğim."</p>

  <p>"Yapılmış bilin," diye yanıt verdi adam ve telaşla çıktı.</p>

  <p>"Merlin, Llewella," dedi Vialle ayağa kalkarak, “gelin ve düzenlemeler yapılana kadar onları eğlendirmeme yardım edin."</p>

  <p>Son tatlı lokmamı yutup kalktım. Aslında bir diplomat ve heyetiyle konuşma havasında değildim, ama elde ben vardım ve bu yaşamın küçük görevlerinden biriydi.</p>

  <p>"Ah... Neden geldiler, bu arada?" diye sordum.</p>

  <p>"Kashfa’da olan bitenlerle ilgili bir tür protesto," diye yanıt verdi Vialle. “Kashfa ile hiç dost olmadılar, ama şu anda Kashfa’nın Altın Halka’ya kabul edilmesine itiraz etmek için mi, yoksa Kashfa’nın içişlerine karışmamıza kızdıkları için mi geldiler, emin değilim. Aniden, yakın bir komşuları aynı tercihli ticaret statüsüne sahip olunca işlerinin bozulmasından korkmuş olabilirler. Ya da Kashfa tahtı için farklı planları olabilir ve biz o planları engellemişizdir. Belki de her ikisi birden. Her neyse... Onlara bilmediğimiz şeyleri anlatamayız, değil mi?"</p>

  <p>"Yalnızca hangi konulardan kaçınmam gerektiğini bilmek istemiştim," dedim.</p>

  <p>"Yukarıdakilerin hepsi," diye yanıt verdi Vialle.</p>

  <p>"Ben de aynı şeyi merak ediyordum," dedi Llewella. “Ama zamanla, Dalt konusunda faydalı bilgilere sahip olup olamayacaklarını merak ediyordum. İstihbarat servisleri Kashfa’da olan biteni yakından izliyor olmalı."</p>

  <p>"O konuyu açma," dedi Vialle, kapıya giderken. “Ağızlarından bir şey kaçırmak isterlerse ya da kendiliklerinden söylerlerse, güzel. Bana bildir. Ama bilmek istediğini gösterme."</p>

  <p>Vialle koluma girdi ve ona yol gösterdim. Sarı Oda’ya yöneldik. Llevvella bir yerlerden küçük bir ayna çıkardı ve hatlarını inceledi. Görünüşe göre tatmin olmuştu; aynayı kaldırdı ve yorum yaptı, “Gelmen iyi oldu, Merlin. Böyle zamanlarda fazladan bir gülümseyen yüz faydalı olur."</p>

  <p>"Neden kendimi şanslı hissetmiyorum?" dedim.</p>

  <p>Başbakan ve kızlarının beklemekte olduğu odaya girdik.</p>

  <p>Hizmetkarlar yiyecek getirmek için mutfağa çekilmişlerdi. Birkaç zarif yiyecek tepsisinin hazırlanması epey sürdüğü için resmi topluluk hâlâ açtı ki bu da protokol hakkında bir şeyler söyler. Orkuz, orta boylu ve gürbüzdü, siyah saçlarında hoş görünüşlü beyazlar vardı, geniş yüzündeki çizgiler gülümsemekten çok kaşlarını çattığını gösteriyordu. O akşamın çoğu boyunca kullandığı bir ifade. Nayda’nın yüzü onunkinin daha hoş bir modeliydi ve kadın kilo almaya eğilimli görünse de, çekici bir yuvarlaklık sınırında kontrol altına alınmıştı. Aynı zamanda bol bol gülümsüyordu ve güzel dişleri vardı. Diğer yandan Coral babasından ve ablasından daha uzun boyluydu, inceydi, saçları kızılımsı kahverengiydi. Gülümsemesi daha az resmiydi. Aynı zamanda, onda belli belirsiz tanıdık gelen bir şey vardı. Yıllar önce sıkıcı bir resepsiyonda karşılaşmış olup olamayacağımızı merak ettim. Ama karşılaşsak hatırlayacağımı düşünüyordum.</p>

  <p>Tanıştırıldıktan ve şarap servisi yapıldıktan sonra Orkuz Vialle’ye Kashfa ile ilgili “en son can sıkıcı haberler" ile ilgili kısa bir yorum yaptı. Llewella ve ben moral destek için hemen yanma koştuk, ama Vialle kısaca bu tür konuların Random döndükten sonra derinlemesine konuşulabileceğini ve kendisinin şimdilik yalnızca rahat etmelerini sağlamakla ilgilendiğini söyledi. Adam buna tamamen katıldı, hatta gülümsedi. Adamın yalnızca ziyaret sebebini bir an önce kayıtlara geçirmek istediği izlenimini edindim. Llewella konuyu çabucak yolculuklarına getirdi ve Orkuz zarafetle konunun değiştirilmesine izin verdi. Politikacıların harika alışkanlıkları vardır.</p>

  <p>Daha sonra Begma büyükelçisinin gelişlerinden haberi olmadığını öğrendim ve bu Orkuz’un, büyükelçiliklerine gönderilen haberden daha hızlı geldiğini gösteriyordu. Adam oraya uğramaya bile zahmet etmemiş, doğrudan saraya gelmişti ve büyükelçiliğe bir mesaj gönderdi. Bunu biraz sonra, mesajın gönderilmesini istediğinden öğrendim. Llewella’nın ve Vialle’nin zarif, tarafsız sohbet çağlayanları içinde kendimi biraz fazlalık gibi hissederek bir adım çekildim ve kaçma planları yapmaya başladım. Kurulmakta olan oyunla ilgilenmiyordum.</p>

  <p>Coral da geriledi ve içini çekti. Sonra bana baktı, gülümsedi, odada çabucak göz gezdirdi ve daha yakına geldi.</p>

  <p>"Hep Amber’i ziyaret etmek istemişimdir," dedi sonra.</p>

  <p>"Hayal ettiğiniz gibi mi?" diye sordum.</p>

  <p>"Ah, evet. Şimdiye dek. Elbette, henüz çok şey görmedim..."</p>

  <p>Başımı salladım ve diğerlerinden biraz daha uzaklaştık.</p>

  <p>"Sizinle daha önce tanıştık mı?" diye sordum-.</p>

  <p>"Sanmıyorum," dedi. “Çok yolculuk etmem ve sizin de bizim taraflara geldiğinizi sanmıyorum. Değil mi?"</p>

  <p>"Hayır, ama son zamanlarda merakımı uyandırıyor."</p>

  <p>"Ama geçmişiniz hakkında bir şeyler biliyorum," diye devam etti. “Genel dedikodulardan. Kaos Sarayları’ndan geldiğinizi biliyorum, siz Amberlilerin sık sık ziyaret ettiği Gölge dünyada okula gittiğinizi biliyorum. Nasıl bir şey olduğunu sık sık merak etmişimdir."</p>

  <p>Yemi yuttum ve ona okuldan, işimden, ziyaret ettiğim birkaç yerden ve yapmayı sevdiğim şeylerden bahsetmeye başladım. Konuşurken odanın karşısındaki bir divana gidip rahatça yerleştik. Orkuz, Nayda, Llewella ve Vialle bizi özler görünmüyorlardı ve burada olmak zorundaysam, Coral’la konuşmak onları dinlemekten daha zevkliydi. Ama sohbeti tekelime almamak için ona kendisi hakkında sorular sordum.</p>

  <p>Bana Begma’da ve çevresinde geçen çocukluğundan, doğa sevgisinden -atlar, bölgedeki göllerde ve nehirlerde tekne gezintileri- okuduğu kitaplardan, masum büyü denemelerinden bahsetti. Yerel bir çiftçi toplumunun ekinlerin bol olmasını sağlamak için yaptığı ilginç ayinleri anlatmaya başlamıştı ki hizmetkarlardan biri geldi, Vialle’ye yaklaşıp bir şey söyledi.</p>

  <p>Kapının dışında pek çok başka hizmetkar görünüyordu. Vialle hemen Orkuz ile Nayda’ya bir şey söyledi. Başlarını salladılar ve girişe yöneldiler. Llewella gruptan ayrılıp yanımıza geldi.</p>

  <p>''Coral," dedi, “suitiniz hazır. Hizmetkarlardan biri nerede olduğunu gösterecek. Belki yolculuğunuzdan sonra dinlenmek ve tazelenmek istersiniz."</p>

  <p>Ayağa kalktık.</p>

  <p>"Aslında yorgun değilim," dedi Coral, Llewella’ya değil bana bakarak. Ağzının köşelerinde bir gülümseme izi vardı.</p>

  <p>Boş ver gitsin. Aniden dostluğundan hoşlandığımı fark ettim, bu yüzden, “Daha sade bir şeyler giymek isterseniz," dedim, “size şehri gezdirmekten memnun olurum. Ya da sarayı."</p>

  <p>Görmeye değer bir gülümseme belirdi yüzünde.</p>

  <p>"Çok isterim," dedi.</p>

  <p>"O zaman yarım saat sonra burada buluşalım," dedim ona.</p>

  <p>Kapıya kadar geçirdim, ona ve diğerlerine büyük merdivenlere kadar eşlik ettim. Üzerimde hâlâ Levi’s pantolonum ve mor gömleğim vardı, bu yüzden yerel modaya daha uygun bir şey giyip giymemeyi düşündüm. Boş ver gitsin, diye karar verdim. Yalnızca biraz dolaşacaktık. Kılıç kemerimi, silahlarımı, bir pelerin ve en iyi çizmelerimi almam yeterli olurdu. Ama zamanım olduğuna göre sakalımı kesebilirdim. Ya da belki hızlı bir tırnak temizliği...</p>

  <p>"Ah, Merlin..."</p>

  <p>Llewella’ydı. Eli dirseğimde, beni bir köşeye çekiyordu.</p>

  <p>Beni yönlendirmesine izin verdim.</p>

  <p>Sonra, “Evet?" dedim. “Ne oldu?"</p>

  <p>"Hmm...," dedi. “Şirin bir kız, değil mi?"</p>

  <p>"Sanırım öyle," diye yanıt verdim.</p>

  <p>"Ona tutuldun mu?"</p>

  <p>"Llewella! Bilmiyorum. Daha yeni tanıştık."</p>

  <p>"...ve randevulaştınız."</p>

  <p>"Hadi ama! Bugün biraz nefes almayı hak ettim. Onunla konuşmak hoşuma gitti. Onu biraz gezdirmek istiyorum. İyi zaman geçireceğimizi düşünüyorum. Bunda yanlış olan ne?"</p>

  <p>"Hiçbir şey," diye yanıt verdi, “hiçbir şeyi unutmadığın sürece."</p>

  <p>"Hangi şeylerden bahsediyorsun?"</p>

  <p>"Orkuz’un iki güzel kızını yanında getirmesi bana biraz merak uyandırıcı geldi," dedi.</p>

  <p>"Nayda adamın sekreteri," dedim “ve Coral buraları görmek istemiş."</p>

  <p>"Hı-hı ve içlerinden biri aileden birine takılırsa bu, Begma için iyi bir şey olur."</p>

  <p>"Llewella, aşırı kuşkucusun," dedim.</p>

  <p>"Uzun zaman yaşamış olmaktan ileri geliyor."</p>

  <p>"Eh, ben de uzun zaman yaşamayı umuyorum ve umarım bu beni insanların her hareketinin altında başka bir amaç aramaya sevk etmez."</p>

  <p>Gülümsedi. “Elbette. Söylediklerimi unut," dedi, bunu yapamayacağımı bile bile. “İyi eğlenceler."</p>

  <p>Nazikçe hırladım ve odama yollandım.</p>
</body>
</html>
