<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h3><span class="uline"><b>Bölüm 7</b></span></h3>

  <p>O gece kötü bir fırtına çıktı. Şafak dünyaya gümüşle rüşvet vermeye çabalarken bile dinmemişti ve o günkü yürüyüş boyunca da sürdü.</p>

  <p>Ağır adımlarla yürümek ve yağmur yemek çok moral bozucu bir şey, hele de soğuksa. İçinde yürüyerek asırlar geçirmiş de olsam, çamurdan öyle nefret etmişimdir ki!</p>

  <p>Yağmursuz bir gölge yolu aradık ama yaptıklarımızın hiçbiri beş para etmedi.</p>

  <p>Amber'e yürüyebilirdik, ama bunu elbiselerimiz üstümüze yapışmış, gökgürültüsü davul çalarken ve şimşeklerin aydınlığı sırtımızda yapmak zorunda kalacaktık.</p>

  <p>Ertesi gece ısı düştü ve sabahleyin kaskatı kesilmiş sancakların arasından, kar taneleriyle dolu gri bir göğün altındaki bembeyaz bir dünyaya baktım. Nefesim kuş tüyleri halinde arkamda kalıyordu.</p>

  <p>Kıllılar hariç, askerler buna gafil avlanmışlardı ve donmalarını engellemek için hepsini derhal harekete geçirdik. Büyük kırmızı adamlar acı çekiyorlardı. Onlarınki çok sıcak bir dünyaydı.</p>

  <p>O gece kaplan, kutup ayısı ve kurt saldırısına uğradık. Bleys'in öldürdüğü kaplanın boyu, kuyruğunun ucundan burnuna kadar dört buçuk metreydi.</p>

  <p>Gecenin geç saatlerine kadar yürüdük ve buzlar çözülmeye başladı. Bleys askerleri soğuk Gölgelerden çıkartmak için uğraştı. Amber'in Koz Kartı, orada ılık ve kuru bir sonbahar hüküm sürdüğünü gösteriyordu ve asıl Dünya'ya yaklaşıyorduk.</p>

  <p>O ikinci gecenin yansında, erimiş kardan sulusepken yağmura, soğuk yağmura, sıcak yağmura ve kuru bir dünyaya yürüdük.</p>

  <p>O vakit üç kat güvenlik kordonu içinde kamp yapma emri verildi. Askerlerin bitkin durumu göz önüne alınırsa, halimiz saldırıya uğramak için idealdi. Ama askerler ayakta sallanıyorlardı ve daha fazla zorlanamazlardı.</p>

  <p>Saldırı birkaç saat sonra geldi ve sağ kalanların verdiği eşkale bakılırsa başını Julian çekiyordu.</p>

  <p>Kampların en korunaksız olanlarına, asıl gövdenin çevresindekilere komando saldırıları düzenliyordu. Yapanın Julian olduğunu bilseydim onu hareketsiz bırakmak için Koz Kartı'nı kullanırdım, ama sadece iş işten geçtikten sonra öğrenebilirdim.</p>

  <p>O ani kışta belki iki bin adam yitirmiştik, Julian'ın kaç kişinin hakkından geldiğiniyse henüz bilmiyordum.</p>

  <p>Askerlerin morali bozulmaya başlıyor gibiydi, ama ilerleme emri verdiğimizde itaat ettiler.</p>

  <p>Ertesi gün sürekli pusularla geçti. Bizimki kadar büyük bir insan topluluğunun Julian'ın kanatlarımıza yönelttiği sinir bozucu akınlarla yeterince uğraşacak kadar yolundan sapmasına izin verilemezdi. Adamlarından birkaçını yakaladık ama gerektiği kadar çok değil, her on adamımıza karşı, belki bir adam.</p>

  <p>Öğle vakti kıyı şeridine paralel giden vadiyi katediyorduk. Arden Ormanı kuzeyde ve solumuzdaydı. Amber ise dosdoğru önümüzde. Serin meltem, toprağın ve üzerinde yetişen güzelliklerin kokusuyla doluydu. Birkaç yaprak döküldü. Amber sekiz mil mesafedeydi ve ancak ufkun üzerindeki bir ışıltıdan ibaretti.</p>

  <p>Akşam, bulutların toplanışı ve çok hafif bir yağmurla birlikte gökten şimşek yağmaya başladı. Ardından fırtına dindi ve her şeyi kurutmak üzere güneş çıktı.</p>

  <p>Bir süre sonra duman kokusu aldık.</p>

  <p>Yine bir süre sonra dört bir yanımızdan göğe doğru kanat çırptığım gördük onun.</p>

  <p>Derken ateşten levhalar kabarıp düşmeye başladılar. O çatırtılı, sürekli ayak sesleriyle üstümüze geliyorlardı ve onlar yaklaştıkça ısıyı hissetmeye başladık; safların epey gerisinde bir yerlerde panik başladı. Çığlıklar geldi ve asker sütunları kabarıp öne yüklendi.</p>

  <p>Koşmaya başladık.</p>

  <p>Üzerimize kül yağıyordu şimdi ve duman daha da kesifleşmişti. Tabana kuvvet koştuk ve ateşler daha da yaklaştı. Biz koştukça muntazam, fışkıran bir gökgürültüsü kanat çırpıp sıcaklık bizi dalga dalga dövüyor, üzerimizden geçiyordu. Çok geçmeden tam yanımızdaydılar, ağaçlar kararıp yapraklar döküldüler ve ince ağaçların bazıları sallanmaya başladı. Yolumuz, göz alabildiğine ateşten bir yoldu.</p>

  <p>Daha hızlı koştuk, çünkü birazdan her şey daha kötü olacaktı.</p>

  <p>Yanılmamıştık.</p>

  <p>Yolumuza koca ağaçlar devrilmeye başladı. Üzerlerinden sıçradık, etraflarından döndük. Nihayet bir patikaya çıktık.</p>

  <p>Isı boğucu bir hal almıştı ve nefesimiz ciğerlerimizde ağırlaşmıştı. Geyikler, kurtlar, tilkiler ve tavşanlar yanımızdan ok gibi geçtiler, doğal düşmanlarının varlığını görmezden geldiler ve bizimle beraber kaçtılar. Dumanların üzerinde gök, haykıran kuşlarla kaplıydı. Pislikleri, fark edilmeksizin aramıza düştü.</p>

  <p>Arden Ormanı kadar saygıdeğer bu kadim ağaçları yakmak benim gözümde neredeyse kutsal şeylere karşı hürmetsizlik gibiydi. Ama Eric Amber'deki prensti ve yakında kral olacaktı. Ben de olsam yakardım sanırım.</p>

  <p>Kaşlarım ve saçım alazlanmıştı. Boğazım baca gibiydi. Bu saldırı bize kaç kişiye mal olacaktı? Merak ettim.</p>

  <p>Amberle aramızda yetmiş mil boyunca ormanlık bir vadi uzanıyordu ve arkamızda, ormanın sonuna kadar otuz küsur mil daha vardı.</p>

  <p>"Bleys!" diye soludum. "İki, üç mil ilerde yol çatallanıyor! Sağdaki kol denize dökülen Oisen nehrine daha yakın! Sanırım tek şansımız bu! Tüm Garnath Vadisi yanacak! Tek umudumuz suya ulaşmak!"</p>

  <p>Başıyla doğruladı.</p>

  <p>Koştuk, ama alevler bizi geçti.</p>

  <p>Dumanı tüten elbisemizdeki alevlere vurarak, gözümüzden külleri silerek, ağzımızdakileri tükürerek, yalazlar yerleştiğinde saçlarınızı ellerimizle söndürerek çatala ulaştık.</p>

  <p>"Yalnızca bir çeyrek mil daha," dedim.</p>

  <p>Düşen dallar bana birkaç defa isabet etmişti. Tenimin açıkta kalan her yeri ve elbiselerin altında kalanlarında büyük kısmı hararetli bir ateşten fazlasıyla zonkluyordu. Yanan çimenlerin arasından koştuk, uzunca bir yokuştan aşağı indik ve sonuna ulaştığımızda suyu gördük. Mümkün olabileceğini sanmadıysak da hızımız arttı. Suya atladık ve soğuk ıslaklığın kucaklamasına izin verdik.</p>

  <p>Bleys ve ben akıntı bizi götürdükçe olabildiğince yakın çalıştık ve Oisen'in dönemeçli gidişatı boyunca sürüklendik Üzerimizdeki ağaçların iç içe geçmiş dalları ateşten katedralin sütunları gibiydiler. Kırılıp döküldükçe yakınlıklarına bağlı olarak sırt üstü dönüp yüzmemiz ya da derinlere dalmamız gerekiyordu. Etrafımızdaki sular kararmış ve tıslayan döküntülerle doluydu ve arkamızda, sağ kalan askerlerimin nehirdeki kafaları suda yüzen bir dizi hindistan cevizi gibiydi.</p>

  <p>Sular karanlık ve soğuktu, yaralarımız sızlamaya başlamıştı titriyorduk ve dişlerimiz birbirine vuruyordu.</p>

  <p>Birkaç mil sonra yanan ormanı geride bırakıp denize açılan alçak, düz ve ağaçsız yere ulaştık. Julian'ın okçularıyla beklemesi için mükemmel bir yer olacağını düşündüm. Bu fikrimi Bleys'e de açtım ve o da katıldı, ama bu konuda yapabileceğimiz çok bir şey olmadığını düşünüyordu. Kabul etmek zorundaydım.</p>

  <p>Ağaçlar çevremizde yanıyorlardı ve yüzdük, sürüklendik.</p>

  <p>Korkularım vücut bulmadan ve ilk ok sağanağı inmeden önce saatler geçmiş gibiydi, ama daha az olmalıydı.</p>

  <p>Daldım, uzunca süre su altında yüzdüm. Akıntıyla birlikte gittiğim için tekrar yüzeye çıkmam gerekmeden evvel nehir boyunca epey mesafe katettim.</p>

  <p>Yukarı çıkınca etrafıma daha da fazla ok düştü.</p>

  <p>Bu ölümcül sıra dayağının daha ne kadar çekilebileceğini tanrılar bilirdi, ama etrafta dolaşıp keşfetmek istemiyordum.</p>

  <p>Nefes alıp bir kez daha daldım.</p>

  <p>Dibe değdim, taşların arasında yolumu buldum.</p>

  <p>Elimden geldiğince ilerledim, sonra yükselirken nefesimi verip, nehrin sağ kıyısına döndüm.</p>

  <p>Su yüzüne çıktım, soludum, etrafı kolaçan etmekle vakit yitirmeden derin bir nefes alıp bir daha daldım.</p>

  <p>Ciğerlerim patlayana değin yüzdüm, sonra tekrar yukarı çıktım.</p>

  <p>Bu sefer şansım yaver gitmedi. Bir ok pazumu deldi. Dalmayı ve dibe vurduğumda okun gövdesini kırmayı başarabildim. Sonra okun başını çıkarttım ve ayaklarımla kurbağa gibi tekmeler atıp, sağ elimi kürek gibi kullanarak yola devam ettim. Bir dahaki sefere kolay bir av olacaktım.</p>

  <p>Bu yüzden kendimi göz kürelerimde kırmızı şimşekler çakıncaya, siyahlık kafama sızıncaya kadar zorladım. Aşağıda üç dakika kalmış olmalıyım.</p>

  <p>Bu defaki çıkışımda hiçbir şey olmadı, ben de suda yürüyüp soludum.</p>

  <p>Nehrin sol kıyısına yaklaştım ve saçaklı bitkilere tütündüm.</p>

  <p>Etrafıma bakındım. Bu noktada ağaçlar seyrekti ve yangın bu kadar uzağa gelmemişti. Nehrin iki kıyısı da boş görünüyordu, ama nehir de öyleydi. Bir tek benim sağ kalmış olmam mümkün müydü? Olası gözükmüyordu. Her şeye karşın, son seferinde yola epey kalabalık çıkmıştık.</p>

  <p>Yorgunluktan ölüyordum ve bütün bedenim acı ve ağrıyla kaplıydı. Tenimin her bir santimi yanmış gibiydi, ama sular öylesine soğuktu ki titriyordum ve muhtemelen mosmor kesilmiştim. Şayet yaşamak istiyorsam nehri yakında terk etmem gerekecekti. Su altında birkaç keşif seferi yapmaya daha muvaffak olabileceğimi hissettim ve koruyucu derinliklerden ayrılmadan önce şansımı denemekte karar kıldım.</p>

  <p>Her nasılsa dört tur daha atmayı becerdim ve bir beşinciyi denersem sağ çıkamayacağımı hissettim. Bu sebeple bir kayaya tutunup nefeslendim, sonra kıyıya emekledim.</p>

  <p>Sırtüstü yatıp etrafı kolaçan ettim. Yöreyi tanımıyordum, alevler henüz varmamıştı. Sağımda gür bir çalı kümesi bulup nefeslendim, sonra kıyıya emekledim ona doğru süründüm, sürünerek içine yüz üstü düştüm ve uyudum.</p>

  <p>Uyandığımda, keşke uyanmasaydım, dedim. Her yerim ağrıyordu ve hastaydım. Orada, aklını yarı yarıya kaçırmış halde saatlerce yattım ve nihayet sendeleyerek nehre dönmeyi ve kana kana su içmeyi başarabildim.</p>

  <p>Bilincim bir kez daha geri döndüğünde hâlâ canım yanıyordu, ama bir nebze daha kuvvetliydim. Nehre gidip geri döndüm ve buz gibi Koz Kartım sayesinde Bleys'in hâlâ hayatta olduğunu öğrendim.</p>

  <p>"Neredesin?" diye sordu bağlantıyı kurduğumda.</p>

  <p>"Biliyorsam ne olayım," diye yanıtladım. "Herhangi bir yerde olduğum için şanslıyım. Ama denize yakınım. Dalgaları duyuyorum ve kokuyu tanıyorum."</p>

  <p>"Nehrin yakınlarında mısın?"</p>

  <p>"Evet."</p>

  <p>"Hangi kıyısı?"</p>

  <p>"Yüzünü denize dönersen sol. Kuzeyde."</p>

  <p>"Öyleyse yerinde kal," dedi bana, "seni bulmaya birilerini göndereceğim. Şu anda güçlerimizi topluyorum. Daha şimdiden iki bini geçtik ve Julian yakınımıza gelemeyecektir. Her geçen dakika sudan birkaç kişi daha çıkıyor."</p>

  <p>"Pekâlâ," dedim, hepsi buydu.</p>

  <p>Yerimde kaldım. Bunu yaparken de uyudum.</p>

  <p>Onların çalıların arasında kendilerine yol açtıklarını duyum ve telaşa kapıldım. Birkaç eğrelti yaprağını aralayıp dışarı baktım.</p>

  <p>Koca kırmızı adamlardan üçüydü.</p>

  <p>Bunun üzerine üstüme başıma çeki düzen verdim, giysilerimi silkeledim, saçlarımı düzelttim, dik durup sallandım, birkaç derin nefes aldım ve "Buradayım," diye bildirdim.</p>

  <p>Söyler söylemez aralarından ikisi kılıçları ellerinde dona kaldılar.</p>

  <p>Ama kendilerini toparlayıp gülümsediler, bana saygılarını sundular ve kampa geri götürdüler. Belki iki mil uzaktaydı.</p>

  <p>Kimseye yaslanmadan gidebildim.</p>

  <p>Bleys göründü ve "Artık üç bini geçtik," dedi. Sonra bir kez daha benimle ilgilenmesi için bir sıhhiye subayı çağırdı.</p>

  <p>Gece boyunca rahatsız edilmedik, o gece ve ertesi gün askerlerimizin geri kalanları da sudan çıktılar.</p>

  <p>O zamana değin sayımız belki de beş bini bulmuştu. Uzakta Amber'i görebiliyorduk.</p>

  <p>Bir gece daha uyuduk ve ertesi sabah yola düştük.</p>

  <p>Öğlen olmadan hemen hemen on beş mil katetmiştik. Kıyı boyunca yürüyorduk ve hiç bir yerde Julian'dan iz yoktu.</p>

  <p>Yanıklarımın sebep olduğu acı hissi dinmeye yüz tutmuştu. Uyluğum iyiydi ama omzumun ve kolunun acısından hâlâ ölecek gibiydim.</p>

  <p>Yürümeye devam ettik ve kısa süre sonra Amber'in kırk mil uzağındaydık. Hava sakindi, solumuzda kalan orman ıssız, kararmış bir harabeydi. Yangın vadideki ağaçların çoğunu yok etmişti, bu yüzden bir kez olsun lehimize olan bir şeyler vardı.</p>

  <p>Ne Julian ne de bir başkası bizi pusuya düşüremezdi. Geldiklerini bir mil öteden görebilirdik. Güneş batmadan bir on mil daha yol aldık ve kıyıya kamp kurduk.</p>

  <p>Ertesi gün Eric'in taç giyme töreninin yakınlarda olduğunu anımsadım ve Bleys'e hatırlattım. Gün kavramını neredeyse unutmuştuk ama birkaç günümüz daha kaldığının farkına vardık.</p>

  <p>Öğlene kadar hızlıca yürüyüp sonra dinlendik. O sırada Kolvir'in eteklerinden yirmi beş mil uzaktaydık. Alacakaranlık çöktüğünde bu mesafe on mildi.</p>

  <p>Yola devam ettik. Geceyarısına kadar yürüyüp, bir kez daha mola verdik. O sıralar kendimi bir kez daha canlı hissetmeye başlıyordum. Kılıcımla birkaç darbe denedim, neredeyse başarabiliyordum. Ertesi gün daha iyi hissettim kendimi.</p>

  <p>Kolvir'in eteklerine gelinceye kadar yürüdük ve orada Caine'in filosundan geriye kalan ve şimdi piyadelik yapanlarla birleşmiş halde Julian'ın tüm kuvvetleriyle karşı karşıya geldik.</p>

  <p>Bleys orada durup Robert E. Lee'nin Chancellorsville'de söylediklerine benzer bir şeyler söyledi ve biz de onları yuttuk.</p>

  <p>Julian'ın üzerimize fırlatabildiği her şeyi bitirdiğimizde ancak üç bin adamımız kalmıştı. Julian kaçmıştı elbette.</p>

  <p>Ama biz kazanmıştık. O gece kutlama vardı. Kazanmıştık.</p>

  <p>Çok korkuyordum ve korktuğumu Bleys'e bildirdim. Kolvir'e karşı üç bin adam.</p>

  <p>Ben filoyu kaybetmiştim, Bleys de piyadelerinin yüzde doksan sekizini. Bunları sevinilecek şeyler gibi görmüyordum.</p>

  <p>Bundan hoşlanmamıştım.</p>

  <p>Ama ertesi gün tırmanışa geçtik. İki adamın yanyana gitmesine izin veren bir merdiven vardı. Bu çok geçmeden daralacak, bizi tek sıra yol almaya zorlayacaktı.</p>

  <p>Kolvir'e otuz metre tırmandık, sonra elli, yetmiş.</p>

  <p>Derken denizden bir fırtına esti, sımsıkı tutunduk ve rüzgârla kırbaçlandık.</p>

  <p>Akabinde birkaç yüz adamımız eksilmişti.</p>

  <p>Mücadele ettikçe yağmur yağdı. Yol dikleşti, kayganlaştı.</p>

  <p>Kolvir yolunun çeyreğinde, aşağı inen bir ordu sütunuyla karşılaştık. Bunlardan ilki öncü kuvvetlerimizin liderleriyle kılıç tokuşturdular ve iki adam aşağı düştü. İki adım kazandık, derken bir diğer adam daha aşağı indi.</p>

  <p>Böylece bir saatten fazla sürdü. O sırada yolun üçte birim katetmiştik ve önümüzdeki sıra Bleys'e ve bana doğru azalıyordu. Büyük kırmızı savaşçılarımızın Eric'in askerlerinden daha güçlü olması iyiydi. Silahların sesi geliyor, bir çığlık duyuluyor, yanımızdan bir adam geçiyordu. Bazen kırmızı renkli bazen tüylü, ama daha çok Eric'in renklerini kuşanmış oluyordu.</p>

  <p>Her bir adımında çarpışarak yolun yarısına ulaştık. Tepeye vardığımızda Rebma'dakinin sadece bir yansıması olan geniş merdiven orada olacaktı. Amber'in doğu girişi olan Büyük Kemer'e gidecekti.</p>

  <p>Öncü kuvvetten geriye ancak elli kişi kalmıştı. Sonra kırk, otuz, yirmi...</p>

  <p>Artık yolun neredeyse üçte ikisini tırmanmıştık ve merdivenler Kolvir'in cephesinde bir o yana bir bu yana kıvrılıyordu. Doğudaki merdivenin kullanıldığı nadirdir. Neredeyse bir süstür. İlk planımız artık kömürleşmiş vadiyi geçip bir daire çizmek, tırmanmak ve dağların üzerindeki batı yolunu tutup Amber'e arkadan girmekti. Yangın ve Julian her şeyi altüst etmişti. Yukarıya çıkıp dağın etrafından dönmeyi asla başaramazdık. Şimdi ya dosdoğru saldırı ya da hiçbir şeydi. Hiçbir şey şıkkını seçmeyecektik.</p>

  <p>Eric'in savaşçılarından üçü daha düştü ve dört adım ilerledik. Sonra en öndeki adamımız o uzun yolculuğa çıktı, bir adım geriledik.</p>

  <p>Denizden üfüren meltem keskin ve serindi, dağın eteğinde kuşlar toplanmaya başlamıştı. Bulutların arasından güneş yüzünü gösterdi, ordularıyla meşgul olduğumuz için Eric'in hava durumuyla oynamayı bir kenara bıraktığı barizdi.</p>

  <p>Altı adım kazandık ve bir adam kaybettik.</p>

  <p>Tuhaf, hüzünlü ve vahşiceydi...</p>

  <p>Bleys önümde duruyordu ve az sonra onun sırası gelecekti. Eğer ölürse, ardından benimki.</p>

  <p>Öncü kuvvetten geriye altı kişi kalmıştı.</p>

  <p>On adım...</p>

  <p>Sonra beş kişi kaldı.</p>

  <p>İlerlemek için bastırdık ve arkamızdaki basamaklarda göz alabildiğince kan vardı. Neresindeydi, bilemiyorum, ama bunda alınacak bir ders vardı.</p>

  <p>Beşinci adamımız düşmeden önce dört kişiyi öldürdü, böylece bizi bir başka zig ya da zağa getirdi, hangisiyse.</p>

  <p>Önde ve yukarıdaki üçüncü adamımız her elinde bir kılıçla dövüşüyordu. Kutsal bir savaşta çarpıştığından da iyiydi hani, çünkü her darbesinin ardında katıksız bir şevk vardı. Ölmeden önce üç kişiyi halletti.</p>

  <p>Sıradaki ya onun kadar dinine bağlı değildi, ya da kılıç kullanmayı iyi bilmiyordu. Hemen aşağı düştü, geriye iki kişi kaldı.</p>

  <p>Bleys üzeri süslemeli uzun kılıcını çekti ve kılıcın ağzı güneşte ışıldadı.</p>

  <p>"Az sonra, kardeşim," dedi, "bir prense karşı neler yapabileceklerini göreceğiz."</p>

  <p>"Umarım yalnızca birine karşı," diye karşılık verdim ve güldü.</p>

  <p>Nihayet sıra Bleys'e geldiğinde yolun dörtte üçünü katetmiştik sanırım.</p>

  <p>İleri atıldı, karşısına çıkan ilk adamı yerinden etti. Kılıcının ucu ikinci adamın gırtlağını buldu, düz kenarını da bir üçüncü adamın kafasına yanlama indirip onu da aşağı uçurdu. Dördüncüyle bir anlığına kılıç çattı ve onu da öldürüverdi.</p>

  <p>Seyreder ve ilerlerken kılıcım elimdeydi.</p>

  <p>Bleys iyiydi, hatta hatırladığımdan bile iyi. Kasırga gibi ilerliyordu ve ışık saçan kılıcı canlıydı. Önünde dökülüyorlardı hem de nasıl dökülmek dostlarım! Bleys hakkında ne denirse densin, o gün adını temize çıkarttı ve payesini hak etti. Ne kadar dayanabileceğini merak ediyordum.</p>

  <p>Sol elinde düşmanla göğüs göğüse geldiğinde merhametsiz bir beceriyle kullandığı bir hançer vardı. Onu onbirinci kurbanının gırtlağında bıraktı.</p>

  <p>Karşımıza dikilen sütunun sonunu göremiyordum. Kuyruğun en tepedeki sahanlıktan başladığına karar verdim. Sıramın gelmeyeceğini umuyordum. Neredeyse inanmıştım buna.</p>

  <p>Yanımdan üç adam daha düşüverdi ve küçük bir sahanlığa ve dönemece geldik. Bleys sahanlığı temizleyip tırmanışa geçti. Yarım saat boyunca onu izledim ve adamlar öldükçe öldüler. Arkamdaki adamların huşu dolu mırıltılarını işitebiliyordum. Neredeyse Bleys'in zirveye çıkabileceğini düşünür olmuştum.</p>

  <p>Akla gelen her numaraya başvuruyordu. Peleriniyle kılıçları ve gözleri örtüyordu. Cengaverlere çelme takıyordu. Bileklerini yakalayıp olanca gücüyle büküyordu.</p>

  <p>Bir diğer sahanlığa çıktık. Artık elbisesinin yenine biraz kan bulaşmıştı ama gülücüğü hiç eksilmiyordu yüzünden ve öldürdüğü savaşçıların arkasındakiler korkudan kağıt gibi bembeyaz kesilmişlerdi. Bunun da ona katkısı oluyordu. Belki onun boşluğunu doldurmak üzere hazır bekleyişim de askerlerin korkularını arttırıyor, onları yavaşlatıyor, sinirlerini geriyordu sonra öğrendiğime göre, deniz muharebeleri onların da kulağına gitmişti.</p>

  <p>Bleys sonraki sahanlığa kadar çarpıştı, orayı temizledi, döndü ve tırmanmaya koyuldu. O zaman o noktaya kadar gelebileceğini düşünmemiştim. Kendimin buraya kadar gelebileceğini de. Benedict Gnehesh'li Aysüvarilerini Arden'in üzerindeki geçitte durdurduğundan beri gördüğüm en akıl almaz dayanıklılık ve kılıç gösterisiydi.</p>

  <p>Gerçi yorulmaya başlamıştı, bunu da görebiliyordum. Keşke ona rahat bir nefes aldırmanın, yerine biraz geçmenin bir yolu olsaydı.</p>

  <p>Ama yoktu. Böylece ilerledim, her bir darbenin onun son darbesi olacağından korkarak.</p>

  <p>Zayıfladığını biliyordum. O noktada zirveden otuz metre mesafedeydik.</p>

  <p>Aniden onun adına üzüntü hissettim. Kardeşimdi o benim ve bana iyi davranmıştı. O an başarabileceğini düşündüğünü sanmıyorum, yine de mücadeleyi elden bırakmıyor... sonuç olarak bana tahta giden yolda bir fırsat veriyordu.</p>

  <p>Üç adamın daha canını aldı ama her seferinde kılıcı biraz daha ağır hareket etmişti. Dördüncüyü yenmeden önce, belki beş dakika kılıç çattılar. Bir sonrakinin sonuncu olacağından emindim.</p>

  <p>Ama öyle olmadı.</p>

  <p>O adamı öldürürken kılıcımı sol elime aktardım, sağımla hançerimi çekip fırlattım.</p>

  <p>Sıradaki adamın boğazına sapına kadar gömüldü.</p>

  <p>Bleys iki basamak birden sıçrayıp önündeki adamın diz arsındaki kirişleri kesti ve onu aşağı yuvarladı.</p>

  <p>Peşinden kılıcını yukarı kaldırarak bir arkadaki savaşçının midesini deşti.</p>

  <p>Yeni bir enerji patlamasıyla iki kişiyi daha halletti. Bir hançer daha istedim ve sıradan bir yerlerden bana uzatıldı.</p>

  <p>Bleys bir kez daha iyice yavaşlayana kadar bekledim ve hançeri dövüşmekte olduğu adam üzerinde kullandım.</p>

  <p>Hançer döne döne ilerlerken adam hamlesini yapıyordu ve sivri kısım değil, sap isabet etti. Yine de adamın kafasına çarpmıştı ve Bleys omzundan iterek adamı aşağı düşürdü. Ama sıradaki adam ileriye sıçradı ve kendisi de şişlenmesine rağmen kılıcını Bleys'in omzuna vurdu. İkisi birden kenardan aşağı düştüler.</p>

  <p>Bir refleksle, neredeyse ne yaptığımı bile bilmeden, ama işi yaptıktan sonra sebebi açıklanabilen o saliselik kararlardan biriyle sol elimi kemerime götürdüm, destemi çıkarttım ve kaslarımla ve algılarım öyle çabuk tepki vermişti ki uçurumun kenarında bir anlığına asılı kalmış gözüken Bleys'e doğru fırlattım, "Yakala şunu, seni aptal!" diye bağırdım.</p>

  <p>Yakaladı.</p>

  <p>Gelen darbeyi savuşturup ileri hamlederken ne olduğunu görecek vaktim olmadı.</p>

  <p>Ardından Kolvir yolculuğumuzun bir sonraki etabı başladı.</p>

  <p>Bu işi başardığımı ve askerlerim beni desteklemek üzere sahanlığa gelirken soluk soluğa kalmış olduğumu söylesem yeter.</p>

  <p>Güçlerimizi birleştirdik ve ileri atıldık.</p>

  <p>Büyük Kemer'e ulaşmamız bir saat sürdü.</p>

  <p>Kemer'in altından geçtik, Amber'e girdik.</p>

  <p>Eric her nerede idiyse, bahse varım ki buraya kadar ulaşacağımızı aklına bile getirmemişti.</p>

  <p>Bleys nerelerdeydi? Aşağı düşmeden Koz Kartı çekip kullanacak fırsatı bulabilmiş miydi? Sanırım asla bilemeyecektim.</p>

  <p>En başından beri her şeyi küçümsemiştik. Şimdi sayıca azdık ve geriye tutunabildiğimiz kadar çarpışmak kalıyordu. Neden Bleys'e Koz Kartları'mı fırlatmak gibi aptalca bir hareket yaptım ki? Onun Kartı olmadığını biliyordum ve belki Gölge Dünya'da geçen yıllarımın getirdiği şartlanmayla, beni bu tepkiye sevkeden de bunu bilmek olmuştu. Ama işler sarpa sararsa kaçmak için onları kullanabilirdim.</p>

  <p>İşler sarpa sardı.</p>

  <p>Geceyarısına kadar çarpıştık ve o saatte yalnızca küçük bir grup kalmıştık.</p>

  <p>Amber'in birkaç kilometre içinde, saraydan hâlâ uzaktayken dört bir yanımız sarıldı. Savunma taktiğiyle dövüşüyor, teker teker ölüyorduk. Ezici üstünlük onlardaydı.</p>

  <p>Llewella ya da Deirdre bana sığınma hakkı verebilirdi. Neden yapmıştım bunu?</p>

  <p>Bir adam daha öldürdüm ve soruyu aklımdan çıkarttım.</p>

  <p>Güneş battı ve karanlık doldurdu göğü. Sayımız birkaç yüze inmişti ve hâlâ sarayın yakınında değildik.</p>

  <p>Sonra Eric'i gördüm ve bağıra çağıra emir yağdırdığını duydum. Ah, ona bir ulaşabilseydim!</p>

  <p>Ama yapamazdım.</p>

  <p>Bana şu ana dek hizmette kusur etmemiş askerlerimden geri kalanların hayatını kurtarmak için silah bırakabilirdim belki.</p>

  <p>Ama ne teslim olunabilecek biri vardı, ne de teslim çağrısında bulunan. Eric bağırsam bile duymazdı. Uzakta bir yerlere adamlarını yönlendiriyordu.</p>

  <p>Böylece çarpıştık ve yüz adama kadar indik.</p>

  <p>Lafı dolandırmayayım.</p>

  <p>Benim haricimde herkesi öldürdüler.</p>

  <p>Bana ağ ve ucu kunt oklar fırlattılar.</p>

  <p>En sonunda kafama sopayla vurdular, domuz bağıyla bağladılar ve birden bire her şey silindi, bana yapışan ve ne olursa olsun, bir türlü bırakmak bilmeyen bir kâbus dışında.</p>

  <p>Kaybetmiştik.</p>

  <p>Amber'in ta derinliklerinde, bu kadar ilerleyebildiğime bin pişman, bir zindanda açtım gözümü.</p>

  <p>Hâlâ yaşıyor olmam Eric'in benimle ilgili planları olduğuna işaretti. İşkence tezgâhları ve askılar, ateşler ve kerpetenler geldi gözümün önüne. Nemli samanın üzerinde yatıp, nasıl alçaltılacağımı talimin ettim.</p>

  <p>Ne kadar yatmıştım bilinçsizce? Bilmiyordum.</p>

  <p>İntihar etmemin bir yolu var mı diye hücreyi araştırdım. Bu amaca hizmet edebilecek hiçbir şey bulamadım.</p>

  <p>Tüm yaralarım güneş gibi yanıyordu ve çok bitkindim.</p>

  <p>Yattım ve bir kez daha uyudum.</p>

  <p>Uyandığımda hâlâ hiç kimse yoktu. Ne rüşvetle ayartılabilecek, ne de işkence edecek biri.</p>

  <p>Yiyecek de yoktu.</p>

  <p>Pelerinime sarınıp oracıkta yattım ve Greenwood'da uyanıp iğne yapılmasını reddettiğimden bu yana başıma gelen her şeyi bir bir düşündüm. Belki de iğneyi yapsalar daha hayırlı olacaktı.</p>

  <p>Çaresizliğin ne olduğunu öğrendim.</p>

  <p>Eric çok geçmeden Amber'de taç giyecek, kral ilan edilecekti belki olmuştu bile.</p>

  <p>Uyku öylesine tatlı, ben de öylesine yorgundum ki!</p>

  <p>Dinlenip yaralarımı unutmak için elime geçen ilk gerçek fırsattı.</p>

  <p>Hücre çok karanlık, pis kokulu ve rutubetliydi.</p>
</body>
</html>
