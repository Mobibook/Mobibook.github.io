<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2><span class="uline"><b>Bölüm 10</b></span></h2>

  <p>Yavaş bir tempoyla yolda ilerliyoruz, bulutlar gökyüzünü karartıyor ve Davul hatırlayarak, beklenti içinde kişniyor... Sola bir dönüş, sonra yokuş yukarı... Yer kahverengi, sarı, yine kahverengi... Ağaçlar alçalıyor, seyrekleşiyor... Aralarında otlar, yükselen serin esintiyle dalgalanıyor... Gökyüzünde hızlı bir ateş... Gevşek yağmur damlalarını bir gürültü sarsıyor...</p>

  <p>Şimdi dik ve kayalık... Rüzgar pelerinimi çekiştiriyor... Yukarı... Kayaların gümüş çizgilerle lekelendiği ve ağaçların sıralandığı yükseklere tırmanıyoruz... Otlar, yeşil ateşler yağmurda ölüyor... Yukarı, çentikli, kıvılcımlı, yağmurun yıkadığı, bulutların hızla aktığı ve selin yükseldiği zamanlardaki çamurlu bir nehir gibi kaynadığı yüksekliklere... Yağmur saçma gibi acıtıyor ve rüzgar şarkı söylemek için boğazını temizliyor...</p>

  <p>Tırmanıyoruz, tırmanıyoruz ve boynuzları ile yolu koruyan ürkmüş bir boğanın başı gibi zirve meydana çıkıyor... Uçlarında şimşekler bükülüyor, aralarında dans ediyor... Biz oraya yaklaşır ve hızla geçerken ozon kokusu, yağmur aniden duruyor, rüzgar uzaklaşıyor...</p>

  <p>Uzaktaki taraftan çıkıyoruz... Yağmur yok, hava durgun, gökyüzü pürüzsüz ve uygun, yıldız dolu bir siyahlık ile kararmış... Meteorlar gökyüzünü kesiyor ve yanıyor, gökyüzünü dağlayarak iz bırakıyor, sonra soluyor, soluyor... Bir avuç madeni para gibi saçılmış aylar... Üç parlak on sentlik, donuk bir çeyreklik, bir çift peni, içlerinden biri kararmış ve lekelenmiş... Sonra o uzun, dolambaçlı yoldan aşağı... Toynak sesleri gece havasında berrak ve metalik... Bir yerlerde, kedi hırlaması gibi bir ses… Daha ufak bir ayın önden geçen hırpani, hızlı, karanlık bir şekil...</p>

  <p>Aşağı... Toprak her iki yanda alçalıyor... Aşağıda karanlık... Son derece yüksek, kıvrımlı bir duvarın üzerinde ilerleyen yolun kendisi ay ışığı ile aydınlanmış... Yol kabarıyor, katlanıyor, saydamlaşıyor... Kısa süre sonra sürükleniyor, bulutsu, iplik iplik, aşağıda ve yukarıda yıldızlar... Her iki yanda, aşağıda yıldızlar... Toprak yok... Yalnızca gece var, gece ve gelecekte kullanma ihtimaline karşı üzerinde at sürmeyi denemek, nasıl bir his verdiğini öğrenmek zorunda olduğum saydam yol...</p>

  <p>Şimdi mutlak bir sessizlik var ve yavaşlık yanılsaması her harekete yapışıyor... Kısa süre sonra yol uzaklaşıyor ve muazzam bir derinlikte yüzüyormuşuz gibi hareket ediyoruz, yıldızlar parlak balıklarmış gibi görünüyor... Bu özgürlük, cehennem sürüşünün coşku veren gücü, savaşta üzerinize çöken gözükaralığa hem benzeyen, hem benzemeyen bir şey, iyi öğrenilmiş, riskli bir becerinin cesareti, şairin doğru sözcüğü bulması üzerine içine dolan doğruluk hissi... Bunlar ve manzaranın kendisi, ileri, ileri, ileri, at üzerinde belki hiçbir yerden hiçbir yere, boşluğun mineralleri ve ateşleri içinde ve arasında, toprak, hava ve sudan özgür...</p>

  <p>Büyük bir meteorla yarış ediyoruz ve gövdesine dokunuyoruz... Çukurlu yüzeyinde, aşağı, çevresinde ve tekrar yukarı hızlanıyoruz... Uzanarak büyük bir ova oluyor, aydınlanıyor, sararıyor...</p>

  <p>Bu kum, şimdi hareketimizin altında kum var... Karanlık çözülerek sabah şafağına dönüşürken yıldızlar soluyor... İleride gölgelik alanlar, içlerinde çöl ağaçları... Karanlığa at sürüyorum... İçine atılıyorum... Parlak kanatlar fışkırıyor, yakınıyor, tekrar eski yerlerine yerleşiyor...</p>

  <p>Sıklaşan ağaçların arasında... Yer daha karanlık, yol daha dar... Palmiye yaprakları küçülerek el kadar oluyor, kabukları kararıyor... Sağa bir dönüş, yol genişliyor... Toynaklarımız döşeme taşlarından kıvılcımlar çıkarıyor... Sokak genişliyor, kenarlarına ağaçlar dizilmiş bir cadde oluyor... Minik sıra sıra evler yanlarından geçerken bir görünüp bir kayboluyor... Taş döşeli kaldırımların ötesinde parlak kepenkler, mermer merdivenler, boyalı paravanlar... Taze sebze yüklü bir at arabası geçiyor... İnsan yayalar dönüp bakıyor... Sesler hafifçe vızıldıyor...</p>

  <p>Devam... Bir köprünün altından geçiyoruz... Çay genişleyerek dere olana, denize dökülene kadar takip ediyoruz...</p>

  <p>Mavi bulutların sürüklendiği limon rengi gökyüzünün altında, kumsalda ilerliyoruz... Tuz, döküntüler, kabuklar, suların sürüklediği ağaç dallarının pürüzsüz şekilleri... Kireç rengi denizden beyaz su serpintisi...</p>

  <p>Hızla, su mekanının bir taraçada bittiği yere... Tırmanıyoruz, her adımımız arkada, aşağıda ufalanıyor, kükrüyor, kimliğini kaybediyor, kıyıya çarpan dalgaların gümbürtüsüne karışıyor... Yukarı, yukarı, düz tepeli, ağaçlıklı ovaya, sonunda serap gibi ışıldayan, altından bir şehir...</p>

  <p>Şehir büyüyor, gölgeli bir şemsiyenin altında kararıyor, gri kuleleri yukarıya uzanıyor, cam ve metal kasvetin içine ışık çaktırıyor... Kuleler sallanmaya başlıyor...</p>

  <p>Biz geçerken şehir sessizce kendi üzerine çöküyor... Kuleler devriliyor, toz kaynayarak yükseliyor, daha alçaktan gelen bir parıltı ile pembeleşiyor... Hafif bir ses, üflenip söndürülen bir mum gibi, süzülüp geçiyor...</p>

  <p>Bir toz fırtınası, hızla çöküyor, her yeri sise boğuyor...</p>

  <p>İçinden, otomobil klaksonlarının sesi... Bir sürüklenme, kısa bir kalkma, gri-beyazda kısa bir kesinti, inci beyazı, kayıyor...</p>

  <p>Toynak izlerimiz bir anayolun omzunda... Sağda, kıpırtısız araçlardan sonsuz bir sıra... İnci beyazı, gri-beyaz, yine sürükleniyor...</p>

  <p>Yönsüz haykırışlar ve feryatlar... Işık gelişigüzel çakıyor...</p>

  <p>Bir kez daha yükseliyoruz... Sisler alçalıyor, çekiliyor...</p>

  <p>Otlar, otlar, otlar... Şimdi gökyüzü berrak, ince bir mavi... Güneş batmaya koşuyor... Kuşlar... Otlakta geviş getiren, bakan, yine geviş getiren bir inek...</p>

  <p>Tahta bir çitten atlayıp kırların arasında, yolda ilerliyoruz...</p>

  <p>Tepenin ötesinde ani bir soğuk... Otlar kum ve yerde kar var... Bir yükseltinin tepesinde teneke damlı bir çiftlik evi, üzerinde kıvrılarak yükselen duman...</p>

  <p>Devam... Tepeler yükseliyor, güneş aşağı yuvarlanıyor, arkasında karanlığı sürüklüyor... Bir yıldız serpintisi... Burada, uzakta bir ev... Bir tane daha, yaşlı ağaçlarının arasında uzun bir araba yolu kıvrılıyor... Farlar...</p>

  <p>Yolun yanına çekiliyoruz... Dizginleri çekiyorum ve arabanın geçmesini bekliyorum...</p>

  <p>Alnımı sildim, gömleğimin önündeki ve kol yenlerimdeki tozları silkeledim. Davul’un boynunu okşadım. Gelen araç bana yaklaşırken yavaşladı ve sürücünün gözlerini bana diktiğini gördüm. Dizginleri hafifçe silkeledim ve Davul yürümeye başladı. Araba fren yapıp durdu, sürücü arkamdan bir şey seslendi, ama ilerlemeye devam ettim. Biraz sonra, arabasını sürüp uzaklaştığını duydum.</p>

  <p>Bundan sonra bir süre yol kırların içinde devam etti. Rahat bir tempoda, tanıdık nirengi noktalarının yanından geçerek, başka zamanları hatırlayarak ilerledim. Birkaç kilometre sonra bir başka yola rastladım, daha geniş ve iyiydi. Oraya döndüm, yolun sağındaki yükseltide kaldım. Hava sıcaklığı düşmeye devam etti, ama soğuk havanın güzel, temiz bir tadı vardı. Solumdaki tepelerin üzerinde bir dilim ay parlıyordu. Tepemden geçen birkaç küçük bulut vardı, ayın çeyreğine yumuşak, tozlu bir ışıkla dokunuyorlardı. Hafif bir rüzgar esiyordu; dallar zaman zaman kıpırdanıyordu, o kadar. Bir süre sonra yolda, bana varmak üzere olduğumu anlatan bir dizi inişe geldim.</p>

  <p>Bir dönemeç ve iki iniş daha... Araba yolunun yanındaki taşı gördüm, üzerindeki adresimi okudum.</p>

  <p>O zaman dizginleri çektim ve başımı kaldırıp tepeye baktım. Araba yolunda bir steyşın, evin içinde ışık vardı. Davul’u yoldan uzaklaştırdım, otlağı aşırıp bir grup ağaca yönlendirdim. Onu yaprağını dökmeyen ağaçlardan iki tanesinin arkasına bağladım, boynunu okşadım, birazdan geleceğimi söyledim.</p>

  <p>Yola döndüm. Görünürde araba yoktu. Yolu geçtim ve araba yolunun uzak ucuna yürüyüp, steyşının arkasından geçtim.</p>

  <p>Evdeki tek ışık sağdan, oturma odasından geliyordu. Evin sol tarafından arkaya dolandım.</p>

  <p>Verandaya ulaştığımda durdum, çevreme bakındım. Yolunda olmayan bir şey vardı.</p>

  <p>Arka avlu değişmişti. Harap bir tavuk kümesine yaslanmış çürüyen, atmaya zahmet etmediğim bir çift bahçe sandalyesi yok olmuştu. Aynı sebepten, tavuk kümesi de. Bu yörelerden geçtiğim son seferde buradaydılar. Eskiden çevreye saçılmış duran ölü ağaç dalları ve uzun zaman önce odun yapmak için yığdığım, çürümekte olan bir dal kümesi de gitmişti.</p>

  <p>Yaprak yığını yerinde yoktu.</p>

  <p>Eskiden durduğu yere yürüdüm. Geriye kalan tek şey, yaklaşık olarak yığının şeklinde olan şekilsiz, çıplak bir toprak parçasıydı.</p>

  <p>Ama Mücevher’i kullanmayı öğrenirken onun varlığını hissedebileceğimi de öğrenmiştim. Bir an gözlerimi kapattım ve bunu yapmaya çalıştım.</p>

  <p>Hiçbir şey.</p>

  <p>Yine baktım, dikkatle aradım, ama görünürlerde varlığına işaret edecek bir pırıltı yoktu. Aslında yakında hissetmiyorken herhangi bir şey görmeyi beklediğimden değil.</p>

  <p>Işıklı odada perde yoktu. Evi şimdi incelediğimde, pencerelerin hiçbirinde perde, stor, kepenk ya da jaluzi olmadığını gördüm. Yani...</p>

  <p>Evin diğer köşesini dolandım. İlk önce ışıklı pencereye yaklaşarak hızla içeri baktım. Yerin çoğu kumaşla kaplanmıştı. Şapkalı ve tulumlu bir adam karşı duvarı boyuyordu.</p>

  <p>Elbette.</p>

  <p>Bill'den evi satmasını istemiştim. Eski evime nakledildiğim zaman -muhtemelen Mücevherin bir eylemi sayesinde- hançerlendiğim için yerel klinikte yatarken gerekli belgeleri imzalamıştım. Bu, Amber-Gölge Dünya arasındaki yaklaşık iki buçuk zaman katsayısını kullanarak ve Amber’de, Kaos Sarayları’nda geçirdiğim sekiz günü hesaba katarak, yerel zaman ile haftalar önce olmalıydı. Elbette, Bill talebimi yerine getirmek için girişimde bulunmuştu. Ama mekan, yıllarca terk edilmiş kaldığından ve harap edildiğinden kötü durumdaydı... Yeni pencere camlarına, çatının onarılmasına, yeni yağmur oluklarına, boyanmaya, zımparalanıp parlatılmaya ihtiyacı vardı. Ve hem içeride, hem dışarıda, taşınacak bir sürü çöp olacaktı...</p>

  <p>Döndüm ve yolun ön yokuşundan aşağı yürüdüm. Buradan geçtiğim son seferi hatırladım, yarı deli, ellerim ve dizlerim üzerinde, yan tarafımdan kan kaybederek. O gece çok daha soğuktu, yerde ve havada kar vardı. Oturup, bir yastık yüzünü bayrak yapıp bir araba durdurmaya çalıştığım noktanın yanından geçtim. Anılarım hafifçe bulanıktı, ama durmadan geçenleri hâlâ hatırlıyordum.</p>

  <p>Yolu geçtim, otlağı aşıp ağaçlara gittim. Davul’u çözüp, bindim.</p>

  <p>"Biraz daha gitmemiz gerek," dedim ona. “Bu sefer fazla uzak değil."</p>

  <p>Yola döndük ve evimi geçip yol boyunca yürümeye başladık. Bill’e evi satmasını söylemeseydim, yaprak yığını hâlâ orada ve Mücevher, hâlâ yığının altında olacaktı. Kırmızı taş boynumda asılı, ne yapılması gerekiyorsa denemeye hazır, Amber’e dönüyor olacaktım. Şimdi, zamanın yine daralmaya başladığı hissiyle onu aramaya gitmek zorundaydım. En azından, burada, Amber’e göre daha fazla zamanım vardı. Davul’a dil şaklattım ve dizginleri silktim. Yine de zamanı boşa harcamanın anlamı yoktu.</p>

  <p>Yarım saat sonra kasabaya girmiş, bir konut bölgesindeki sessiz caddede at sürüyordum. Her tarafımda evler vardı.</p>

  <p>Bill’in evinde ışıklar yanıktı. Araba yoluna döndüm. Davul’u arka avluda bıraktım.</p>

  <p>Kapıyı Alice açtı, bir an bakakaldı, sonra, “Tanrım, Cari!" dedi.</p>

  <p>Dakikalar sonra, sağımdaki sehpada bir içki, Bill ile oturma odasında oturuyordum. Alice mutfaktaydı. Bana yiyecek herhangi bir şey isteyip istemediğimi sorma hatasını yapmıştı.</p>

  <p>Bili piposunu yakarken beni inceledi.</p>

  <p>"Gelip gitme yöntemlerin hâlâ renkli," dedi.</p>

  <p>Gülümsedim.</p>

  <p>"Elverişlilik, o kadar," dedim.</p>

  <p>"Klinikteki hemşire... hikayesine hemen hemen hiç kimse inanmadı."</p>

  <p>"Hemen hemen mi?"</p>

  <p>"Söz konusu azınlık bendim, elbette."</p>

  <p>"Ne hikaye anlattı?"</p>

  <p>"Odanın ortasına yürüdüğünü, iki boyutlu olduğunu ve sonra gökkuşağı eşliğinde eski bir asker gibi solup gittiğini söyledi."</p>

  <p>"Gökkuşağı semptomlarının nedeni Glokam olabilir. Gözlerini kontrol ettirmeli."</p>

  <p>"Ettirdi," dedi. “Hiçbir şey çıkmadı."</p>

  <p>"Ah. Çok kötü. Aklıma gelen bir sonraki şey sinirsel olması."</p>

  <p>"Hadi, Cari. Kadının bir şeyi yok. Bunu biliyorsun."</p>

  <p>Gülümsedim ve içkimden bir yudum aldım.</p>

  <p>"Ve sen," dedi, “bir zamanlar üzerinde yorum yaptığım belli bir oyun kartına benziyorsun. Kılıç dahil. Neler oluyor, Cari?"</p>

  <p>"Hâlâ karmaşık," dedim. “Hatta konuştuğumuz son seferden daha fazla."</p>

  <p>"Bu, henüz bana açıklama yapamayacağın anlamına mı geliyor?"</p>

  <p>Başımı salladım.</p>

  <p>"Bütün bunlar bittiği zaman, ülkeme tüm harcamalar dahil bir tur kazandın," dedim, “eğer o zaman hâlâ bir ülkem olursa. Şu anda, zaman korkunç şeyler yapıyor."</p>

  <p>"Sana yardımcı olmak için ne yapabilirim?"</p>

  <p>"Bilgi, lütfen. Eski evim. Evi onaran adam kim?"</p>

  <p>"Ed Wellen. Yerel taşeron. Onu tanıyorsun, sanırım. Senin için duş monte etmek gibi bir şey yapmamış mıydı?"</p>

  <p>"Evet, evet yaptı... Hatırlıyorum."</p>

  <p>"İşleri biraz büyüdü. Bazı ağır ekipmanlar aldı. Şimdi onun için çalışan adamlar var. Şirketinin kurulması işini ben hallettim."</p>

  <p>"Şu anda evimde kimin çalıştığını biliyor musun?"</p>

  <p>"Ezbere, hayır. Ama bir dakika içinde öğrenebilirim." Elini sehpadaki telefonun üzerine koydu. “Arayayım mı?"</p>

  <p>"Evet," dedim, “ama bundan daha fazlası var. Aslında yalnızca tek şeyle ilgileniyorum. Arka bahçede bir yaprak yığını vardı. Bu taraftan geçtiğim son seferde yerindeydi. Gitmiş. Ona ne olduğunu öğrenmem gerek."</p>

  <p>Başını sağa eğdi ve piposu ağzında sırıttı.</p>

  <p>"Ciddi misin?" dedi sonunda.</p>

  <p>"Ölüm kadar," dedim. “Yanından sürünürken ve karları kıymetli beden sıvılarımla süslerken oraya bir şey saklamıştım. Şimdi onu geri almam gerekiyor."</p>

  <p>"Neydi bu?"</p>

  <p>"Bir yakut kolye."</p>

  <p>"Paha biçilmez, herhalde."</p>

  <p>"Haklısın."</p>

  <p>Yavaşça başını salladı.</p>

  <p>"Senin yerinde başkası olsaydı, eşek şakası yaptığını düşünürdüm," dedi. “Yaprak yığınında bir hazine... Aile yadigarı mı?"</p>

  <p>"Evet. Kırk, elli karat. Basit bir yuvası ve ağır zinciri var."</p>

  <p>Piposunu ağzından çıkardı, yumuşak bir ıslık çaldı.</p>

  <p>"Neden oraya sakladığını sorabilir miyim?"</p>

  <p>"Saklamasaydım şimdi ölmüştüm."</p>

  <p>"Oldukça iyi bir sebep."</p>

  <p>Yine telefona uzandı.</p>

  <p>"Evde çoktan hareketlenme var," dedi. “Çok iyi, özellikle de henüz ilan vermemişken. Birisinden duyan birisinden duyan birisi. Onu bu sabah oraya götürdüm. Düşünüyor. Oldukça hızlı satılabilir."</p>

  <p>Numarayı çevirmeye başladı.</p>

  <p>"Dur," dedim. “Bana o adamdan bahset."</p>

  <p>Ahizeyi yerine koydu, başını kaldırdı.</p>

  <p>"Zayıf biri," dedi. “Kızıl saçlı. Sakalı var. Ressam olduğunu söyledi. Kırlarda bir ev istiyor."</p>

  <p>"Orospu çocuğu!" dedim, tam Alice elinde bir tepsi ile odaya girerken.</p>

  <p>Cık cık yaptı ve tepsiyi bana uzatırken gülümsedi.</p>

  <p>"Yalnızca iki hamburger ve biraz akşam yemeğinden kalmış salata," dedi. “Heyecan yaratacak bir şey değil."</p>

  <p>"Teşekkür ederim. Atımı yemeye hazırlanıyordum. Ama sonra kendimi kötü hissederdim."</p>

  <p>"Onun da fazla mutlu olacağını sanmıyorum. Afiyet olsun," dedi ve mutfağa döndü.</p>

  <p>"Adamı oraya götürdüğünde yaprak yığını orada mıydı?" diye sordum.</p>

  <p>Gözlerini kapattı ve alnını kırıştırdı.</p>

  <p>"Hayır," dedi bir an sonra. “Avlu temizlenmişti bile."</p>

  <p>"Bu da bir şeydir," dedim ve yemeye başladım.</p>

  <p>Telefonunu etti ve birkaç dakika konuştu. Konuşmanın bu tarafını dinliyordum, ama o telefonu kapattıktan sonra, ben yemeğimi bitirir ve kadehimde kalanı dikerken tamamını dinledim.</p>

  <p>"İyi bir yaprak yığınının boşa gitmesini istememiş," dedi Bill. “Bu yüzden kamyoneti ile yığını almış ve çiftliğine götürmüş. Ekmek istediği tarlanın yanına dökmüş ve henüz tarlaya yayacak zamanı olmamış. Mücevher fark etmediğini söyledi, ama kolayca gözünden kaçmış olabilir."</p>

  <p>Başımla evetledim.</p>

  <p>"Eğer bana bir el feneri ödünç verebilirsen, yola çıksam iyi olacak."</p>

  <p>"Elbette. Seni arabamla götürürüm," dedi.</p>

  <p>"Atımdan bu noktada ayrılmak istemiyorum."</p>

  <p>"Eh, muhtemelen bir tırmık ve bir kürek ya da yabaya ihtiyacın olacak. Arabayla onları götürürüm ve seninle orada buluşuruz. Eğer neresi olduğunu biliyorsan."</p>

  <p>"Ed’in yerini biliyorum. Ama onun aletleri vardır."</p>

  <p>Bili omuzlarını silkti, gülümsedi.</p>

  <p>"Tamam," dedim. “Tuvaletini kullanayım, sonra yola çıksak iyi olur."</p>

  <p>"Müstakbel alıcıyı tanıyor gibiydin."</p>

  <p>Tepsiyi bir kenara koydum ve ayağa kalktım.</p>

  <p>"Onu en son Brandon Corey olarak duydun."</p>

  <p>"Kardeşin numarası yapan ve hastaneye yatıran adam mı?"</p>

  <p>" 'Numara yapmak' mı? Lanet olsun! O benim kardeşim. Ama bu benim suçum değildi. Affedersin."</p>

  <p>"Oradaymış."</p>

  <p>"Nerede?"</p>

  <p>"Ed’in yerinde, bu akşam. En azından sakallı bir kızıl kafa oradaymış."</p>

  <p>"Ne yapıyormuş?</p>

  <p>"Ressam olduğunu söylemiş. Tarlaların birinde sehpasını kurup resim yapmak için izin istemiş."</p>

  <p>"Ed izin vermiş mi?"</p>

  <p>"Evet, elbette. Bunun harika bir fikir olduğunu düşünmüş. Bana bahsetmesinin sebebi bu. Övünüyordu."</p>

  <p>"Malzemeni getir. Seninle orada buluşuruz."</p>

  <p>"Tamam."</p>

  <p>Tuvalette çıkardığım ikinci şey Koz Kartlarımdı. En kısa zamanda Amber’de birine ulaşmalıydım, onu durduracak kadar güçlü birilerine. Ama kim? Benedict Kaos Sarayları’na gidiyordu, Random oğlunu arıyordu, Gerard’dan pek de sevgi dolu şartlarda ayrılmamıştım. Ganelon için bir Koz Kartı olmasını diledim.</p>

  <p>Gerard’ı denemem gerekeceğine karar verelim.</p>

  <p>Kartını çıkardım, gerekli zihinsel manevraları yaptım. Biraz sonra iletişim sağlandı.</p>

  <p>"Corwin!"</p>

  <p>"Önce dinle, Gerard! Senin için teselli olacaksa, Brand hayatta. Bundan kesinlikle eminim. Bu önemli. Ölüm kalım meselesi. Bir şey yapmalısın. Hemen!"</p>

  <p>Ben konuşurken yüz ifadesi hızla değişmişti. Öfke, şaşkınlık, ilgi...</p>

  <p>"Söyle," dedi.</p>

  <p>"Brand çok kısa süre sonra gelebilir. Aslında, çoktan Amber’e gelmiş olabilir. Onu henüz görmedin, değil mi?"</p>

  <p>"Hayır."</p>

  <p>"Desen’i yürümekten alıkonması gerek."</p>

  <p>"Anlamıyorum. Ama Desen odasının dışına nöbetçi koyabilirim."</p>

  <p>"İçeriye nöbetçi koy. Artık tuhaf gelip gitme yöntemleri var. Desen’i yürürse korkunç şeyler olabilir."</p>

  <p>"O zaman bizzat ben nöbet tutarım. Neler oluyor?"</p>

  <p>"Şimdi zaman yok. Bir sonraki şey şu: Llewella Rebma’ya döndü mü?"</p>

  <p>"Evet, döndü."</p>

  <p>"Koz Kartından onu yakala. Moire’yi, Rebma’daki Desen’in de gözetim altında tutulması gerektiği konusunda uyarmalı."</p>

  <p>"Bu ne kadar ciddi, Corwin?"</p>

  <p>"Her şeyin sonu olabilir," dedim. “Şimdi gitmek zorundayım."</p>

  <p>İletişimi kestim ve mutfağa, oradan arka kapıya yöneldim.</p>

  <p>Yalnızca Alice’e teşekkür etmek ve iyi geceler dilemek için durdum. Eğer Brand Mücevher’i ele geçirmiş ve kendini ona ayarlamışsa, ne yapacağından emin değildim, ama oldukça güçlü bir önsezim vardı.</p>

  <p>Davul’a bindim ve başını yola çevirdim. Bill çoktan arabasını geri geri yola çıkarıyordu.</p>
</body>
</html>
