<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2><span class="uline"><b>Bölüm 11</b></span></h2>

  <p>Kendine çeki düzen vermesini beklerken pencerenin dışındaki karları izledim ve sırtım ona dönükken gizli gizli Coral’a ve Luke’a ulaşmaya çalıştım. Ama şansım yoktu. Benden ödünç aldığı tarağı, fırçayı ve aynayı kenara bıraktığı zaman, saçları kadar düşüncelerini de düzenlediğini, tekrar konuşmaya hazır olduğunu tahmin ettim. Yavaşça dönüp yaklaştım.</p>

  <p>İfadesizlik egzersizi yaparak birbirimizi inceledik, sonra sordu, “Amber’de beni uyandırdığını bilen başkası var mı?"</p>

  <p>"Hayır," diye yanıt verdim.</p>

  <p>"Güzel. Demek buradan canlı ayrılmam için bir şans var. Sanırım Maske ve Jurt’e karşı yardımımı istiyorsun."</p>

  <p>"Evet."</p>

  <p>"Tam olarak nasıl bir yardım düşünüyorsun ve karşılığını nasıl ödeyeceksin?"</p>

  <p>"Kale’ye girmeyi ve Maske ile Jurt’u etkisiz hale getirmeyi düşünüyorum," dedim.</p>

  <p>'"Etkisiz hale getirmek' mi? Bu 'öldürmek' yerine kullandığın o küçük örtmecelerden biri mi?"</p>

  <p>"Sanırım öyle," diye yanıt verdim.</p>

  <p>"Amber titizliği ile tanınmaz," dedi. “Amerikan gazeteciliğinin etkisinde kalmışsın. Dernek Kale’yi tanıdığımı biliyorsun ve o ikisini öldürmene yardım etmemi istiyorsun. Doğru mu?"</p>

  <p>Başımı salladım.</p>

  <p>"Rinaldo geç kalacak olursan ve Jurt dönüşüm ayinini tamamlarsa, aynı gücü ona karşı kullanmanın bir yolunu biliyor olabileceğini söyledi," diye açıkladım.</p>

  <p>"O notlarda düşündüğümden daha ileriye gitmiş." dedi.</p>

  <p>"Yaşamlarımız buna bağlı olduğuna göre sana karşı dürüst olacağım: Evet, böyle bir teknik var. Ama hayır, bize faydası olmaz. Gücü o şekilde kullanmak için bazı hazırlıklar gereklidir. Uzanıp bir anda yapabileceğim bir şey değil."</p>

  <p>Mandor boğazını temizledi.</p>

  <p>"Jurt’u Saraylar’a tutsak olarak götürme olasılığı varsa, onu ölü görmemeyi tercih ederim," dedi. “Disiplin altına alınabilir. Onu gerçekte... sizin belirttiğiniz şeklin dışında etkisiz hale getirmenin bir yolu olabilir."</p>

  <p>"Ya yoksa?" diye sordum.</p>

  <p>"O zaman onu öldürmenize yardım ederim," dedi. “Jurt’e yönelik hayaller kurmuyorum, ama kendimi bir şeyler denemek zorunda hissediyorum. Korkarım Jurt’u kaybetmek babamızı ölümün eşiğinden aşırabilir."</p>

  <p>Bakışlarımı kaçırdım. Haklı olabilirdi. Sawall’ın ölümü Mandor’un unvanı kazanması ve dikkate değer miktarda mülkün kontrolünü ele geçirmesi anlamına gelse de, bu bedeli ödemeye gönüllü olmadığından emindim.</p>

  <p>"Anlıyorum," dedim. “Bu aklıma gelmemişti."</p>

  <p>"Bana onu teslim almam için bir şans verin. Başarısız olursam, ne yapılması gerekiyorsa size katılırım."</p>

  <p>"Kabul," dedim, Jasra’nın nasıl karşılayacağını görmek için izleyerek.</p>

  <p>Yüzünde meraklı bir ifadeyle bizi izliyordu.</p>

  <p>"'Babamız' mı?" dedi.</p>

  <p>"Evet," diye yanıt verdim. “Bundan bahsetmeyecektim, ama madem ortaya çıktı, Jurt bizim küçük kardeşimiz."</p>

  <p>Suç ortaklığı kokusu üzerine kadının gözleri aydınlanmıştı.</p>

  <p>"Bu bir aile içi iktidar mücadelesi, değil mi?" diye sordu.</p>

  <p>"Sanırım o şekilde ifade edilebilir," dedim.</p>

  <p>"Aslında pek değil," dedi Mandor.</p>

  <p>"Sizinki Saraylar’da önemli bir aile mi?"</p>

  <p>Mandor omuzlarını silkti. Ben de aynısını yaptım. Bu durumdan kâr etmenin yolunu aradığını hissediyordum ve onu engellemeye karar verdim.</p>

  <p>"Eldeki işi konuşuyorduk," dedim. “Üçümüzü oraya nakletmek ve Maske’nin meydan okumasını kabul etmek istiyorum. Yolumuza çıkarsa Jurt’u durdururuz ve onu Mandor’a teslim ederiz. Onu teslim almak imkansız çıkarsa, sonuna kadar gideriz. Bizimle misin?"</p>

  <p>"Henüz ücreti konuşmadık," dedi.</p>

  <p>"Tamam," diye kabul ettim. “Bu konuyu Rinaldo ile tartıştık ve benden kan davasına son verdiğini sana söylememi istedi. Caine öldüğünde Amber ile hesabının kapandığını düşünüyor. Bunu kabul edersen seni serbest bırakmamı istedi ve kaledeki yeni efendiye karşı yardım etmene karşılık Dört Dünya Kalesi’ni senin egemenliğine vermemi önerdi. Onun deyişiyle, nokta. Ne diyorsun?"</p>

  <p>Jasra kadehi kaldırdı ve uzun, yavaş bir yudum aldı. Bu anlaşmadan daha fazla şey elde etmeye çalışarak direnecekti, biliyordum.</p>

  <p>"Rinaldo ile yeni mi konuştun?" dedi.</p>

  <p>"Evet."</p>

  <p>"Bu plana bu kadar katılıyorsa neden burada, bizimle olmak yerine Dalt ile birlikte, anlamıyorum."</p>

  <p>İçimi çektim.</p>

  <p>"Tamam, sana hikayeyi anlatacağım," dedim. “Ama bizimle birlikteysen, kısa süre sonra harekete geçmek istiyorum."</p>

  <p>"Anlat," dedi.</p>

  <p>Arden’de o gece yaşadığımız macerayı anlattım, yalnız Vialle’nin Luke’u koruma altına alışını atladım. Ben hikayeyi anlattıkça Nayda daha da heyecanlı görünüyor, zaman zaman küçük iniltiler çıkarıyordu.</p>

  <p>Bitirdiğim zaman Jasra elini Mandor’un koluna koydu, ayağa kalktı, yanından geçerken kalçalarını hafifçe ona sürttü ve gidip Nayda’nın önünde durdu.</p>

  <p>"Şimdi yüksek bir Begmalı memurun kızının neden burada tutsak olduğunu anlat," dedi.</p>

  <p>"İşlerime karışmaktan hoşlanan bir iblisin hâkimiyeti altında," diye açıkladım.</p>

  <p>"Gerçekten mi? Sık sık iblislerin ne tür hobileri olduğunu merak etmişimdir," diye yorum yaptı. “Ama bu iblis ilgi duyabileceğin bir şey söylemeye çalışıyor gibi. Kısa süre için konuşmasına izin verirseniz, daha sonra teklifinizi değerlendireceğime söz veriyorum."</p>

  <p>"Zaman daralıyor," dedim.</p>

  <p>"Bu durumda yanıtım hayır," dedi bana. “Beni bir yere kilitleyin ve Kale’ye bensiz gidin."</p>

  <p>Mandor’a bir bakış fırlattım.</p>

  <p>"Henüz teklifinizi kabul etmediğime göre," diye devam etti Jasra, “Rinaldo olsa buna eğlence masrafı derdi."</p>

  <p>"Ben bir zarar göremiyorum," dedi Mandor.</p>

  <p>"O zaman bırak konuşsun," dedim.</p>

  <p>"Konuşabilirsin, ty’iga," dedi.</p>

  <p>Ama Nayda’nın ilk sözleri Jasra’ya değil banaydı:</p>

  <p>"Merlin, sana eşlik etmeme izin vermelisin."</p>

  <p>Gidip karşısında durdum.</p>

  <p>"Kesinlikle olmaz," dedim.</p>

  <p>"Ama neden?" diye sordu.</p>

  <p>"Çünkü beni koruma saplantın, risk almam gereken bir durumda beni engelleyecektir."</p>

  <p>"Bu benim doğam," diye karşılık verdi.</p>

  <p>"Ve benim sorunum," dedim. “Kötü bir niyetim yok. Bütün bunlar sona erdikten sonra seninle konuşmak isterim, ama bu seferlik burada oturman gerekecek."</p>

  <p>Jasra boğazını temizledi.</p>

  <p>"Tüm mesaj bu mu? Yoksa bana da söylemek istediğin bir şey var mı?" diye sordu Jasra.</p>

  <p>Uzun bir sessizlik oldu, sonra, “Sen onlara eşlik edecek misin?" diye sordu Nayda.</p>

  <p>Jasra da uzun uzun düşündü, sonra sözcüklerini tartarak yanıt verdi:</p>

  <p>"Bu kişisel, gizli bir operasyon," dedi. “Merlin'in Amber’deki büyüklerinin hoş göreceğini sanmıyorum. İşbirliği yaparsam kazançlı çıkacağım doğru, ama büyük riske de gireceğim. Elbette özgürlüğümü ve Kale’yi istiyorum. Neredeyse adil bir anlaşma. Ama kan davası iddiamdan vazgeçmemi de istiyor. Bunun burada anlamı olduğu ve Amber hiyerarşisinin daha sonra bir baş belası olarak beni avlamayacağını nasıl bilebilirim? Merlin bu şekilde sinsi sinsi iş yaparken diğerleri adına konuşamaz."</p>

  <p>Bir şekilde bu bana yöneltilmiş bir soru haline gelmişti ve gerçekten de yanıtım olmayan iyi bir soru olduğundan, ty’iga’nın söyleyecek bir şeyi olması beni memnun etmişti.</p>

  <p>"Onlara eşlik etmen ve verebileceğin her tür yardımı vermenin senin çıkarına olduğu konusunda seni ikna edebileceğime inanıyorum," dedi.</p>

  <p>"Lütfen, başla," dedi Jasra.</p>

  <p>"Bu konuda seninle yalnız görüşmem gerek."</p>

  <p>Jasra gülümsedi. Entrikaya düşkünlüğünden olsa gerekti.</p>

  <p>"Ben kabul ederim," dedi.</p>

  <p>"Mandor, şimdi söylemesi için zorla onu," dedim.</p>

  <p>"Dur!" dedi Jasra. “Bu özel sohbeti yapacağım, aksi halde yardımımı unutabilirsiniz."</p>

  <p>En büyük sorunumuz bu olursa, Jasra, Jurt’ten kurtulmak için Kaynak’ı kullanamayacaksa bize ne kadar faydası dokunur, diye merak etmeye başladım. Doğru, Kale’yi tanıyordu.</p>

  <p>Ama ne kadar yetenekli bir büyücü olduğunu kesin olarak bilmiyordum.</p>

  <p>Diğer yandan, bu işin hallolmasını istiyordum ve bir büyücünün daha olması durumu farklılaştırabilirdi.</p>

  <p>"Nayda," dedim, “Ambere zarar verebilecek bir şey mi planlıyorsun?"</p>

  <p>"Hayır," diye yanıt verdi.</p>

  <p>"Mandor, ty’iga'lar neyin .üzerine yemin ederler?" diye sordum.</p>

  <p>"Etmezler," dedi.</p>

  <p>"Her neyse," dedim. “Ne kadar zaman istiyorsun?"</p>

  <p>"Bize on dakika ver," dedi bana.</p>

  <p>"Yürüyüşe çıkalım," dedim Mandor’a.</p>

  <p>"Elbette," diye kabul etti ve Nayda’ya doğru bir metal top daha attı. Top diğerlerine katılarak kadının çevresinde, bel seviyesinin biraz üstünde dönmeye başladı.</p>

  <p>Gitmeden önce masamın çekmecesinden bir anahtar aldım.</p>

  <p>Koridora çıkar çıkmaz sordum, “Jasra’nın onu kurtarmasının yolu var mı?"</p>

  <p>"Çıkmadan önce eklediğim hapis çemberi varken, hayır," dedi, “Onu aşmanın yolunu herkes bulamaz ve bu da on dakika içinde kesinlikle yapılamaz.</p>

  <p>"O lanet ty’iga sırlarla dolu," dedim. “Asıl tutsak olanın kim olduğunu merak etmeme sebep oluyor."</p>

  <p>"Jasra’nın işbirliği yapması için biraz bilgi satıyor yalnızca," dedi. “Kendisi gelemeyecekse kadının bize eşlik etmesini istiyor, çünkü bu senin için fazladan koruma dernek."</p>

  <p>"O zaman neden biz kalamıyoruz?"</p>

  <p>"Öğrendiğim hiçbir şey buna ışık tutmuyor," dedi.</p>

  <p>"Eh, birkaç dakikamız olduğuna göre, yapmam gereken küçük bir iş var. Buraya göz kulak olur musun? Ben dönmeden çağırırsa kontrolü ele alır mısın?"</p>

  <p>Gülümsedi.</p>

  <p>"Akrabalarından biri geçerse, kendimi bir Kaos lordu olarak tanıtmalı mıyım?"</p>

  <p>"Aynı zamanda yanılsamalar efendisi olduğunu sanıyordum."</p>

  <p>"Elbette," dedi, ellerini çırpıp yok oldu.</p>

  <p>"Acele ederim," dedim.</p>

  <p>"Güle güle," dedi sesi bir yerlerden.</p>

  <p>Koridorda seğirttim. Küçük bir hac ziyaretiydi sanırım, uzun süredir yapmadığım bir ziyaret. Böyle bir girişimin eşiğinde, bir şekilde uygun geliyordu.</p>

  <p>Kapıya ulaştığım zaman bir an gözlerimi kapatarak dışarıda durdum ve içeriyi son gördüğüm haliyle gözlerimin önüne getirdim. Babamın dairesiydi. Zaman zaman içeride dolaşmış, mobilyalardan, yerleşimden, kitap raflarından ve ilginç koleksiyonundan adam hakkında bildiklerimden fazlasını çıkarmaya çalışmıştım. Her seferinde dikkatimi çeken, bir soruyu yanıtlayan ya da yeni bir soru doğuran küçük bir şey olmuştu. Bir kitabın ön sayfasında bir ithaf, kenarda bir not, yanlış baş harfleri taşıyan gümüş bir saç fırçası, “Cari için, Sevgiler, Carolyn “imzalı, çekici bir esmeri tasvir eden bir Daguerro resmi, General MacArthur ile el sıkışan babamın fotoğrafı...</p>

  <p>Kilidi çevirdim ve kapıyı açtım.</p>

  <p>İçeride bir ışık parlarken birkaç saniye kıpırdamadım. Uzun dakikalar boyunca dinledim, ama ses gelmedi. Yavaşça içeri girdim. Uzak duvarın dibindeki şifonyerin üzerinde bir dizi mum yanıyordu. Görünürde kimse yoktu.</p>

  <p>"Merhaba?" diye seslendim. “Benim. Merlin."</p>

  <p>Yanıt gelmedi.</p>

  <p>Kapıyı arkamdan çekip kapattım ve ilerledim. Şifonyerin üzerinde, mumların arasında bir vazo duruyordu. İçinde tek bir gül vardı ve gümüş renginde görünüyordu. Yaklaştım.</p>

  <p>Evet, gerçekti, yapay değil. Ve gerçekten de gümüştü. Hangi gölgede bu tür çiçekler yetişiyordu acaba?</p>

  <p>Mumlardan birini şamdanıyla beraber aldım ve alevini elimi siper edip koruyarak yürüdüm. Sola geçtim ve yandaki odaya girdim. Kapıyı açtığım zaman mumu getirmeme gerek olmadığını gördüm. Burada daha fazlası yanıyordu.</p>

  <p>"Merhaba?" diye tekrarladım.</p>

  <p>Yine yanıt gelmedi. Hiç ses yoktu.</p>

  <p>Mumu yakındaki masaya koyup yatağa yaklaştım. Bir kol yenini kaldırdım ve bıraktım. Yatak örtüsünün üzerine, siyah bir pantolonun yanına gümüş rengi bir gömlek konulmuştu, babamın renkleri. Son geldiğimde burada değildiler.</p>

  <p>Giysilerin yanına oturdum ve odanın karşısındaki gölgeli köşeye baktım. Neler oluyordu? Tuhaf bir aile ayini mi? Bir hayalet mi? Yoksa...</p>

  <p>"Corwin?" dedim.</p>

  <p>Yanıt beklemediğim için hayal kırıklığına uğramadım. Ama ayağa kalktığım zaman yakındaki karyola başlığına takılmış ağır bir nesneye çarptım. Uzandım ve daha iyi görmek için kaldırdım. Bir kemer ve kını içinde bir kılıç. Son seferde bunlar da yoktu. Kabzayı kavrayıp kılıcı çektim.</p>

  <p>Mum ışığı altında gri metale işlenmiş, Desen’in bir parçası dans etti. Bu Grayswandir’di, babamın kılıcı. Burada ne işi vardı, bilmiyordum.</p>

  <p>Ve acıyla, neler olup bittiğini görecek kadar kalamayacağımı fark ettim. Kendi sorunlarıma dönmeliydim. Evet, bugün zamanlama kesinlikle bana karşıydı.</p>

  <p>Grayswandir’i kınına soktum.</p>

  <p>"Baba?" dedim. “Beni duyabiliyorsan, seninle yine görüşmek istiyorum. Ama şimdi gitmeliyim Neyin peşindeysen, iyi şanslar."</p>

  <p>Yanından geçerken gümüş güle dokundum, odadan çıktım ve kapıyı arkamdan kilitledim. Dönerken titremekte olduğumu fark ettim.</p>

  <p>Geri dönerken kimseyle karşılaşmadım ve kapıma yaklaşırken içeri mi girmeliyim, yoksa kapıyı çalıp beklemeli miyim, emin olamadım. Sonra bir şey omzuma dokundu, ama döndüğüm zaman kimseyi göremedim. Önüme döndüğümde Mandor karşımda duruyordu ve alnı biraz kırışmıştı.</p>

  <p>"Sorun ne?" diye sordu. “Giderken olduğundan daha sinirli görünüyorsun."</p>

  <p>"Tamamen farklı bir konu," dedim. “Sanırım. İçeriden haber var mı?"</p>

  <p>"Sen yokken Jasra’dan bir çığlık duydum," dedi, “ve kapıya koşup açtım. Ama gülüyordu ve bana kapıyı kapatmamı söyledi."</p>

  <p>"Ya ty’iga iyi fıkralar biliyor, ya da haber iyiydi."</p>

  <p>"Öyle görünüyor."</p>

  <p>Biraz sonra kapı açıldı ve Jasra başını salladı.</p>

  <p>"Sohbetimiz bitti," dedi.</p>

  <p>İçeri girerken onu inceledim. Biz çıkarken olduğundan daha neşeli görünüyordu. Gözlerinin dış kenarlarında hafif bir kırışma vardı ve ağzının köşelerini yerinde tutmak için mücadele ediyormuş gibiydi.</p>

  <p>"Umarım verimli bir görüşme olmuştur," dedim.</p>

  <p>"Evet. Bütününe baktığımda, öyle olduğunu söyleyebilirim," diye yanıt verdi.</p>

  <p>Nayda’ya fırlattığım bakış duruşunda ve ifadesinde hiçbir şeyin değişmediğini gösterdi.</p>

  <p>"Şimdi kararını istiyorum," dedim. “Ve daha fazla bekleyemem."</p>

  <p>"Hayır dersem ne olur?" diye sordu.</p>

  <p>"Odana kadar yol gösterilmesini sağlarım ve diğerlerine uyandığını haber veririm," dedi.</p>

  <p>"Konuk olarak mı?"</p>

  <p>"Çok iyi korunan bir konuk olarak."</p>

  <p>"Anlıyorum. Eh, o odaları görmeyi o kadar da istemiyorum. Konuştuğumuz şartlar altında size eşlik ve yardım etmeye karar verdim."</p>

  <p>Önünde eğildim.</p>

  <p>"Merlin!" dedi Nayda.</p>

  <p>"Hayır!" dedim ve Mandor’a baktım.</p>

  <p>Mandor, Nayda’ya yaklaştı ve önünde durdu.</p>

  <p>"Şimdi uyuman en iyisi," dedi ona ve kadının gözleri kapandı, omuzları çöktü. “Derin uyuması için neresi iyi olur?" diye sordu.</p>

  <p>"Burası," dedim, yan odanın kapısını işaret ederek.</p>

  <p>Kadının elini tutup o tarafa götürdü. Bir süre sonra, alçak sesle konuştuğunu duydum, sonra sessizlik oldu. Biraz sonra odadan çıktı, kapıya gidip içeriye baktım. Yatağımın üzerine uzanmıştı. Metal küreleri yakınlarda görmedim.</p>

  <p>"Uyudu mu?" dedim.</p>

  <p>"Uzun süre için," diye yanıt verdi.</p>

  <p>Aynaya bakan Jasra’ya döndüm.</p>

  <p>"Hazır mısın?" diye sordum.</p>

  <p>İndirdiği kirpiklerin altından beni süzdü.</p>

  <p>"Bizi nasıl nakletmeyi düşünüyorsun?" diye sordu.</p>

  <p>"Bizi oraya götürmek için özel yöntemlerin mi var?"</p>

  <p>"Şu anda değil."</p>

  <p>"O zaman Hayaletçark’tan bizi oraya götürmesini isteyeceğim."</p>

  <p>"Güvenli olacağından emin misin? O... aletle konuştum. Güvenilir olduğundan emin değilim."</p>

  <p>"Sorun yok," dedim. “Öncesinde hazırlamak istediğin büyüler var mı?"</p>

  <p>"Gerek yok. Benim kaynaklarım iyi durumda."</p>

  <p>"Mandor?"</p>

  <p>Pelerinin içinden bir yerden bir tıkırtı duydum.</p>

  <p>"Hazırım," dedi.</p>

  <p>Hayaletçark kartımı çekip baktım. Yoğunlaşmaya başladım.</p>

  <p>Sonra uzandım. Hiçbir şey olmadı. Hatırlayarak, ahenk arayarak, uzanarak yine denedim. Seslenerek, hissederek yine uzandım...</p>

  <p>"Kapı..." dedi Jasra.</p>

  <p>Koridor kapısına baktım, ama sıra dışı bir şey göremedim.</p>

  <p>Sonra ona baktım ve bakışlarının yönünü fark ettim.</p>

  <p>Nayda’nın uyuduğu odanın kapısı parlamaya başlamıştı. Sarı bir ışıkla parlıyordu ve ben izlerken yoğunlaştı. Ortasında daha parlak bir nokta belirdi. Nokta birdenbire yavaş yavaş yükselip alçalmaya başladı.</p>

  <p>Sonra müzik başladı. Nereden geldiğinden emin değildim ve Hayalet’in sesi emretti, “Sıçrayan topu takip edin."</p>

  <p>"Kes şunu!" dedim. “Dikkatimi dağıtıyor."</p>

  <p>Müzik yok oldu. Işık çemberi durdu.</p>

  <p>"Affedersin," dedi Hayalet. “Biraz komiklikle rahatlamak hoşuna gider diye, düşündüm."</p>

  <p>"Yanlış düşünmüşsün," diye yanıt verdim. “Bizi Dört Dünya Kalesi’ndeki içkaleye götürmeni istiyorum."</p>

  <p>"Birlikleri de istiyor musun? Luke’u göremiyorum."</p>

  <p>"Yalnızca üçümüz," diye yanıt verdim.</p>

  <p>"Ya yan odada uyuyan? Onunla daha önce karşılaştım. Tarayınca doğru gelmiyor."</p>

  <p>"Biliyorum. İnsan değil. Bırak uyusun."</p>

  <p>"Pekala o zaman. Kapıdan geçin."</p>

  <p>"Gelin," dedim diğerlerine. Silah kemerimi aldım, belime taktım, fazladan bir hançer ekledim, sandalyeden pelerinimi aldım ve omuzlarıma attım.</p>

  <p>Kapıya doğru yürüdüm ve Mandor’la Jasra takip etti. Eşikten geçtim, ama oda artık orada değildi. Bunun yerine bir anlık bulanıklık oldu ve duyularım açıldığı zaman aşırı kapalı bir gökyüzü altında, soğuk bir rüzgar giysilerimi çekiştirirken aşağıya, büyük bir mesafeye bakarken buldum kendimi.</p>

  <p>Mandor’dan bir nida duydum ve bir an sonra Jasra’dan bir tane. Arkamda ve solumda. Büyük buz bölgesi kemik beyazı, sağımda uzanıyordu ve karşı yönde taş grisi deniz, bir kova sütün içindeki yılan gibi beyaz köpükler sıçratıyordu. Çok aşağıda, önümde siyah toprak fokurduyor, dumanlar saçıyordu.</p>

  <p>"Hayalet!" diye bağırdım. “Neredesin?"</p>

  <p>"Burada," diye yumuşak bir yanıt geldi ve bakışlarımı indirdiğim zaman sol çizmemin ucunda minik bir ışık halkası gördüm.</p>

  <p>Tam ileride, aşağıda, Kale tüm çıplaklığıyla duruyordu. Duvarlarının dışında hayat işareti yoktu. Dağlarda, Dave isimli ihtiyar münzevi ile uzun sohbetimi ettiğim yerin yakınında olduğumu fark ettim.</p>

  <p>"Senden bizi Kale’nin içindeki içkaleye götürmeni istedim " diye açıkladım. “Neden buraya getirdin?"</p>

  <p>"Oradan hoşlanmadığımı söyledim sana," diye yanıt verdi Hayalet. “Bakman ve tam olarak nereye gönderilmek istediğine karar vermeni sağlamak istedim. Bu şekilde sizi çok hızlı nakledebilirim ve sinir bozucu bulduğum güçlere uzun süre maruz kalmam."</p>

  <p>Kale’yi incelemeye devam ettim. Dış duvarların çevresinde iki hortum dolanıyordu. Bir hendek olmasaydı bile, o ikisi kolaylıkla bir tane kazabilirdi. Neredeyse 180 derece ayrı duruyorlardı ve sırayla aydınlanıyorlardı. Yakındaki şimşeklerle kıvılcımlar sıçrattı, ürkütücü bir aydınlık kazandı; sonra o solarken diğeri parladı. Ben izlerken bu devri defalarca tamamladılar.</p>

  <p>Jasra hafif bir ses çıkardı, dönüp, “Neler oluyor?" diye sordum.</p>

  <p>"Ayin," diye karşılık verdi. “Biri şu anda güçlerle oynuyor."</p>

  <p>"Ne kadar ilerlemiş olduklarını anlayabilir misin?" diye sordum.</p>

  <p>"Pek değil. Henüz başlıyor olabilirler, ama bitirmiş de olabilirler. Ateş direkleri bana her şeyin yerli yerinde olduğunu anlatıyor."</p>

  <p>"O zaman sen karar ver, Jasra," dedim. “Nereye gitmeliyiz?"</p>

  <p>"Kaynak odasına giden iki uzun koridor var," dedi. “Biri aynı katta, diğeri bir kat yukarıda. Odanın kendisi birkaç kat yüksekliğinde."</p>

  <p>"Bunu hatırlıyorum," dedim.</p>

  <p>"Güçlerle doğaldan çalışıyorlarsa ve biz odada belirirsek," diye devam etti, “onları hazırlıksız yakalamaktan doğan avantaj anlık olacak. Bize neyle saldırırlar, bilemiyorum. İki koridorun birinden yaklaşmamız ve durumu değerlendirmem için bir fırsat olması daha iyi. Aşağı kattaki koridorda yaklaşmamızı fark etmeleri daha olası olduğundan, üst kattaki koridor bizim amacımıza daha uygun."</p>

  <p>"Tamam," diye kabul ettim. “Hayalet, bizi üst kattaki koridorda, biraz uzağa bırakabilir misin?"</p>

  <p>Çember yayıldı, eğildi, yükseldi, bir an tepemizde durdu, sonra düştü.</p>

  <p>"Çoktan... vardınız," dedi Hayalet, gözlerimin önündeki imge sallanır, ışık çemberi baştan ayağa bizi tararken. “Hoşça kalın."</p>

  <p>Haklıydı. Bu sefer istenen yerdeydik. Uzun, loş, koyu renk yontma taş duvarlı bir koridorda duruyorduk. Bir ucu karanlıkta kaybolmuştu. Diğeri aydınlık bir yere gidiyordu. Tavan kaba kütüklerden yapılmıştı, ağır çapraz kirişler örümcek ağından perdeler ve saçaklarıyla yumuşatılmıştı. Birkaç mavi sihirbaz küresi duvardaki yerlerinde yanıyor, büyülerinin sonuna yaklaştıklarını gösteren solgun bir ışık yayıyorlardı. Başkaları çoktan sönmüştü. Koridorun parlak ucunda bazılarının yerine lambalar konulmuştu. Yukarıdan tavanın içinde koşturan küçük şeylerin sesi geliyordu. Mekan nem ve küf kokuyordu.</p>

  <p>Ama havada bir elektrik vardı, sanki ozon soluyorduk, her şeye sinmiş bir eşiktelik duygusu asılıydı.</p>

  <p>Logrus görüşüme geçtim ve ortalık epey aydınlandı. Sarı kablolar gibi güç hatları heryere uzanıyordu. Şimdi algıladığım ek aydınlatmayı onlar sağlıyordu. Ve ne zaman hareketlerim biriyle kesişse, hissettiğim karıncalanmayı arttırıyorlardı. Jasra’nın bunların pek çoğunun kesiştiği yerde durduğunu ve bedenine enerji çektiğini görebiliyordum. Normal görüşümle fark edeceğimden kuşku duyduğum bir parıltı kazanıyordu. Mandor’a baktığımda onun Logrus görüşünün de önünde süzüldüğünü gördüm, bu da gördüğüm her şeyin farkında olduğu anlamına geliyordu.</p>

  <p>Jasra yavaşça koridorun aydınlık ucuna doğru yürümeye başladı. Arkasından, biraz solundan takip ettim. Mandor peşime takıldı, o kadar sessiz hareket ediyordu ki, hâlâ yanımızda olduğundan emin olmak için zaman zaman arkama bakmam gerekiyordu. İlerlerken, engin bir kalbin atışı gibi bir zonklama hissettim. Bu yerden mi, yoksa devamlı kestiğimiz titreşen hatlardan mı geliyordu, bilemiyordum.</p>

  <p>Bu güç ağına takılmamız varlığımızı ve konumumuzu Kaynak’taki malzemeyle çalışan büyücüye belli ediyor mu, merak ettim. Yoksa eldeki işe yoğunlaşması fark edilmeden yaklaşmamıza yetecek kadar dalmasını mı sağlamıştı.</p>

  <p>"Başlamış mı?" diye fısıldadım Jasra’ya.</p>

  <p>"Evet," diye yanıt verdi.</p>

  <p>"Ne kadar ilerlemiş?"</p>

  <p>"Ana aşama tamamlanmış olabilir."</p>

  <p>Birkaç adım daha, sonra o bana sordu, “Planın ne?"</p>

  <p>"Sen haklıysan, hemen saldırıyoruz. O kadar yüksek güçler kazanmışsa, o kadar tehlikeliyse, belki ilk önce Jurt’u ele geçirmeye çalışmalıyız. Hepimiz birden demek istiyorum."</p>

  <p>Dudaklarını yaladı.</p>

  <p>"Muhtemelen, Kaynakla bağlantım yüzünden onunla başa çıkmak için en uygun olan benim," dedi. “Yoluma çıkmamanız daha iyi. Ben onunla ilgilenirken sen Maske’nin icabına bak. Mandor’u yedekte tutmak ve kim ihtiyaç duyarsa onun yardımına koşmasını sağlamak daha iyi olabilir."</p>

  <p>"Senin kararına uyacağım," dedim. “Mandor, hepsini duydun mu?"</p>

  <p>"Evet," diye yanıt verdi alçak sesle. “Dediği gibi yapacağım."</p>

  <p>Sonra, “Kaynak’ı yok edersen ne olur?" diye sordu Jasra’ya.</p>

  <p>"Bunun yapılabileceğini sanmıyorum," diye yanıt verdi kadın.</p>

  <p>"Yapılabileceğini varsayarsak?"</p>

  <p>Bir süre sessiz kaldı, sonra, “Onu, kısa bir süre için bile olsa, kapatabilirsek, muhtemelen içkale düşer. Bu yeri ayakta tutmak için onun güçlerini kullanıyordum. Eskidir ve ihtiyaç duyan yerlere payanda koydurtmadım. Ama Kaynak’a saldırmak için gereken enerjiyi başka yere harcamak daha iyi."</p>

  <p>"Teşekkürler," dedi Mandor.</p>

  <p>Jasra durdu, bir elini güç hatlarından birine uzattı, nabız ölçer gibi gözlerini kapattı.</p>

  <p>"Çok güçlü," dedi biraz sonra. “Biri derin seviyelerden faydalanıyor."</p>

  <p>Yine harekete geçti. Koridorun ucundaki ışık parladı, sonra soldu, parladı, soldu. Bu olurken gölgeler çekildi, ilerledi.</p>

  <p>Yüksek gerilim hatlarının mırıltısı gibi bir sesin farkına vardım.</p>

  <p>Aynı zamanda, o yönden zaman zaman çatırtılar geliyordu.</p>

  <p>Jasra hızlanınca adımlarımı sıklaştırdım. Hemen hemen aynı anda yukarıdan bir kahkaha geldi. Frakir bileğimde gerildi.</p>

  <p>Koridorun ağzında ateş parçaları çaktı.</p>

  <p>Jasra’nın, “Lanet, lanet, lanet," elediğini duydum.</p>

  <p>Maske ile karşılaştığım zaman durduğu balkonu gördüğümüzde elini kaldırdı. O yavaşlayarak korkuluğa yaklaşırken ben durdum. Sağda ve solda, odanın karşı uçlarına giden merdivenler vardı.</p>

  <p>Bir an aşağıya baktı; sonra kendini arkaya, sağa attı, yere çarptığı zaman yuvarlandı. Portakal rengi alevden bir top, ağır hareket eden bir kuyrukluyıldız gibi yükseldi, korkuluğun bir kısmını yok etti, Jasra’nın biraz önce durduğu yerden geçti.</p>

  <p>Yanına koştum, kolumu omuzlarının altına kaydırdım ve onu kaldıracak oldum.</p>

  <p>Kasıldığını hissettim, başı hafifçe sola döndü. Bir şekilde, oraya dönünce ne göreceğimi biliyordum.</p>

  <p>Jurt, gözünü örten parça dışında çırılçıplak, orada duruyor, parlıyor, gülümsüyordu. Maddeden bir zonklama ötedeydi.</p>

  <p>"Uğraman ne güzel, ağabey," dedi. “Kalamayacağın için üzgünüm."</p>

  <p>Kolunu bana doğru savururken parmaklılarında kıvılcımlar dans etti. Aklındakinin el sıkışmak olduğundan kuşkuluydum.</p>

  <p>Aklıma gelen tek yanıt, “Ayakkabı bağların çözülmüş," oldu. Bu onu durdurmadı elbette, ama bir, iki saniye şaşkın şaşkın bakmasını sağladı.</p>
</body>
</html>
