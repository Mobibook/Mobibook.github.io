<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2><span class="uline"><b>Bölüm 7</b></span></h2>

  <p>Bizi yaşlı Sawall’ın en sevdiği yer olan o ürkütücü koridora naklettim. Bu bir heykel bahçesiydi, dışarıdan aydınlık gelmiyordu ve yalnızca büyük parçaların çevresinde küçük zemin aydınlatmaları vardı ve burayı benim en sevdiğim yere göre daha karanlık bir hâle getiriyordu. Zemini düzensizdi -içbükey, dışbükey, basamaklı, dalgalı- ve içbükeylik hâkimdi. Boyutlarını tahmin etmek güçtü, çünkü nerede durduğunuza bağlı olarak farklı büyüklükte ve şekilde görünüyordu. Sawall Lordu Gramble burasının dik yüzeylerden yoksun yapılmasını sağlamıştı ve bu işin benzersiz bir gölgeustalığı gerektirdiğine inanıyorum.</p>

  <p>Gemisi olmayan karmaşık bir arma levhasına -Titanlar tarafından kullanılmaya uygun karmaşık bir müzik aletine- benzeyen şeyin yanında durdum ve ışık yarı görülen çerçevenin içinde karanlıktan karanlığa hayat gibi uzanan gümüş hatlara dönmüştü. Ben gezinirken duvar olarak gördüklerim zemine dönüşüyordu. Duvarlarda başka şeyler çıkıntı yapıyor, sarkıt gibi asılı duruyorlardı.</p>

  <p>Ben ilerlerken oda şekil değiştiriyordu ve içinden bir rüzgar eserek iç çekişlere, mırıltılara, vızıltılara ve çınlamalara seslerine benziyordu. Üvey babam Gramble bu koridordan özellikle hoşlanırdı, ama benim için eşiğinden aşmak bir cesaret denemesi demekti. Ama büyüdükçe ben de buradan zevk almaya başladım, kısmen ergenliğimde zaman zaman sağladığı heyecan için. Ama şimdi -şimdi yalnızca, eski zamanların hatırına birkaç dakika dolanmak ve düşüncelerimi düzenlemek istiyordum. Ve düzenlenmeyi bekleyen çok düşünce vardı. Yetişkin hayatımın çoğu boyunca beni rahatsız eden şeyler artık açıklanmaya yakın görünüyordu. Aklımda dolaşan olasılıkların hepsinden hoşlanmıyordum. Yine de hangisi yüzeye çıkarsa çıksın, bilmemekten iyiydi.</p>

  <p>"Baba?"</p>

  <p>"Evet?"</p>

  <p>"Burası neresi?" diye sordu Hayalet.</p>

  <p>"Sawall Yolları’ndaki büyük sanat koleksiyonunun bir parçası," diye açıkladım. “Saraylar ve yakın Gölgeler’den insanlar bunu görmek için gelir. Üvey babam için bir tutkuydu. Çocukken bu koridorlarda dolaşarak çok zaman geçirdim. Bu mekanda pek çok gizli yol vardır."</p>

  <p>"Ya bu oda? Onda yanlış bir şey var."</p>

  <p>"Evet ve hayır," dedim. “Sanırım 'yanlış' ile neyi kastettiğine bağlı."</p>

  <p>"Algılarım şu anda tuhaf bir şekilde etkilenmiş durumda."</p>

  <p>"Bunun sebebi burada mekanın, tuhaf bir origami figürü gibi katlanmış olması. Koridor göründüğünden çok daha büyüktür. İçinden birçok kez geçebilir ve her defasında sergilenen nesneleri değişik düzenleme içinde görebilirsin. Hatta içsel bir hareketi kapsıyor olabilir. Asla emin olamadım. Yalnızca Sawall kesin olarak biliyordu."</p>

  <p>"Haklıymışım. Bunda yanlış bir şey var."</p>

  <p>"Ben bu halini seviyorum."</p>

  <p>Etrafa yayılmış, gümüş bir ağacın altındaki gümüş bir kütüğe oturdum.</p>

  <p>"Nasıl katlandığını görmek istiyorum," dedi sonunda.</p>

  <p>"Sen git."</p>

  <p>O süzülerek uzaklaşırken, annemle yaptığım son görüşmeyi düşündüm. Mandor’un Desen ve Logrus arasındaki çatışma, babamın Desen’in şampiyonu ve Amber Kralı olarak düşünülmesiyle ilgili olarak söylediği ya da ima ettiği her şey aklıma geldi. Annem, bunu bir tahmin olarak değil, bir gerçek olarak biliyor muydu? Herhalde biliyordu, çünkü Logrus ile özel ilişkisinden hoşlanıyormuş gibi görünüyordu ve Logrus rakibinin önemli kararlarının farkında olmalıydı. Ama babamı sevmediğini itiraf etmişti. Onu, Desen’i bunca etkileyen genetik malzemesi için seçmiş gibi görünüyordu. Gerçekten de Logrus için bir şampiyon mu üretmek istemişti?</p>

  <p>Sonucu düşününce güldüm. İyi bir silah eğitimi almamı sağlamıştı, ama babamın düzeyine yakın bile değildim. Ben büyücülüğü tercih ediyordum, ama Saraylar’da büyücülerin bini bir para idi. Sonunda, Amberlilerin tercih ettiği Gölge Yeryüzü’ndeki koleje sepetlemişti beni. Ama Berkeley’den Bilgisayar Mühendisliği derecesi de, bana Düzen’in güçlerine karşı Kaos sancağını kaldırmak için gereken nitelikleri kazandırmamıştı. Onun için tam bir hayal kırıklığı olmalıydım.</p>

  <p>Çocukluğumu, bu mekanın çıkış yeri olarak hizmet ettiği bazı garip maceralarımı hatırladım. Gryll ve ben buraya gelirdik, Glait ayaklarımızın dibinde sürünüyor, bir koluma dolanmış ya da giysilerimin içinde bir yerde saklanıyor olurdu. Bir rüyada öğrendiğim o tuhaf haykırışı koparırdım ve bazen Kergma bize katılır, karanlığın katlarının arasından, kıvrık uzayın yıpranmış bir yerinden sıçrayarak gelirdi. Kergma’nın ne olduğundan hatta cinsiyetinden bile emin değildim çünkü Kergma bir şekil değiştirendi ve uçar, sürünür, hoplar ya da bir dizi ilginç şekilde koşardı.</p>

  <p>Bir dürtüyle o eski haykırışı seslendirdim. Elbette hiçbir şey olmadı ve bir süre sonra ne olduğunu anladım. En azından istediğimde hissettiğim kaybolmuş bir çocukluğa haykırıştı. Şimdi, şimdi hiçbir şeydim ne Amberli, ne Kaoslu ve kesinlikle her iki taraftaki akrabalarım için hayal kırıklığıydım. Ben başarısız bir deneydim. Kendim için istemiştim hiç, yalnızca öylesine olan bir şeydi. Birden gözlerim nemlendi ve hıçkırığımı bastırdım. Ve kendimi nasıl bir ruh haline sokacağımı asla öğrenemeyecektim çünkü o sırada dikkatim dağıldı.</p>

  <p>Solumdaki duvarda yüksekte bir noktada kırmızı bir ışık alevlendi. Bir insan figürünün ayağının çevresinde küçük bir halka biçimindeydi.</p>

  <p>"Merlin!" diye seslendi ve alevler daha da yükseldi. Onların ışığıyla, bana kendimi hatırlatan o tanıdık yüzü gördüm ve anlamı ölüm bile olsa hayatıma kattıkları için minnettar oldum.</p>

  <p>Sol elimi kaldırdım ve çubukludan bir mavi ışık parıltısı istedim.</p>

  <p>"Buradayım, Jurt!" diye seslendim ayağa kalkarak. Ben onu elektriğe çarpacak darbeyi hazırlarken onu meşgul edecek bir elektrik topu oluşturmaya başladım. Onu yok etmek için en emin yol bu gibi gözükmüştü. Beni öldürmeye kalkıştığı anların sayısını unutmuştum ve son bir ziyaretinden sonra kendimde bir girişimde bulunmaya karar vermiştim. Kaynak’ın ona yaptıklarına karşın sinir sistemini kızartmak onu öldürmenin en uygun yolu gibi görünüyordu. “Buradayım, Jurt!"</p>

  <p>"Merlin? Konuşmak istiyorum."</p>

  <p>"Ben istemiyorum. Çok fazla denedim ve artık söyleyecek hiçbir şeyim kalmadı. Silahla, büyüyle yumrukla ne olursa olsun artık bitsin."</p>

  <p>İki elini de avuçlarını gösterecek biçimde havaya kaldırdı.</p>

  <p>"Ateşkes!" diye bağırdı. "Bunu Sawall’da yapmak doğru olmaz."</p>

  <p>"Bana vicdan meselesi yapma kardeşim!" diye bağırdım. Bunu söylerken bile söylediklerinde haklı olabileceğini fark ettim. Yaşlı adamın onayının onun için ne kadar önemli göründüğünü hatırladım. Dara’yı kendine düşman edecek bir şey yapmaktan ne kadar kaçındığını anladım. “Ne istiyorsun?"</p>

  <p>"Konuşmak. Gerçekten," dedi. “ Ne yapmam gerek?"</p>

  <p>"Benimle orada buluş." dedim. Işık küremi alüminyumdan ve camdan yapılmış koca bir deste gibi görünen yüzlerce dünyadan ışık yansıtan tanıdık bir nesnenin tepesine göndererek.</p>

  <p>"Tamam," dedi.</p>

  <p>Yürümeye başladım. Onunda yaklaştığını gördüm ve yönümü, yollarımız kesişmeyecek şekilde ayarladım. Ondan önce varmak için hızımı da artırdım.</p>

  <p>"Numara yok," diye seslendi. “Ve sonuna dek götürmeye karar verirsek, dışarı çıkarız."</p>

  <p>"Tamam."</p>

  <p>Yapıya onun gireceği yerin ötesindeki köşeden girdim. Girer girmez altı imgemle karşılaştım.</p>

  <p>"Neden burası?" dedi sesi yakında bir yerden geldi.</p>

  <p>"Şangaylı Kadın diye bir film izlememişsindir sanırım?"</p>

  <p>"Hayır."</p>

  <p>"Aklıma, burada gezinirken konuşabileceğimiz ve bu yerin birbirimizi incitmememizi sağlayacağı geldi."</p>

  <p>Bir köşeyi döndüm. Farklı yerlerde daha fazla ben vardı Biraz sonra, yakında bir yerde keskin bir nefes alındığını duydum. Ardından bir kıkırdama geldi.</p>

  <p>"Anlamaya başlıyorum," dediğini duydum.</p>

  <p>Üç adım ve bir dönüş daha. Durdum. İki tane o, iki tane ben vardık. Ama o bana bakmıyordu. Ağır ağır imgelerden birine uzandım. Döndü, beni gördü. Ağzı açıldı, geriledi ve kayboldu.</p>

  <p>"Ne hakkında konuşmak istemiştin?" diye sordum, durarak.</p>

  <p>"Nereden başlamam gerektiğini kestirmek güç."</p>

  <p>"Yaşam bu."</p>

  <p>"Dara’yı biraz kızdırdın..."</p>

  <p>"Epey hızlısın. Yanından on, onbeş dakika önce ayrıldım. Burada, Sawall’da mı kalıyorsun?"</p>

  <p>"Evet. Ve seninle öğle yemeği yiyeceğini biliyordum. Onu biraz önce, kısa bir süre için gördüm."</p>

  <p>"Eh, o da beni biraz kızdırdı."</p>

  <p>Bir başka köşeyi döndüm ve bir eşikten geçtiğimde hafifçe gülümsediğini gördüm.</p>

  <p>"Bazen öyle olur, biliyorum," dedi. “Tatlı için Logrus’un uğradığını söyledi."</p>

  <p>"Evet."</p>

  <p>"Annem taht için seni seçmiş gibi göründüğünü söyledi."</p>

  <p>Omuz silktiğimi gördüğünü umdum.</p>

  <p>"Öyle görünüyor. Ancak ben istemiyorum."</p>

  <p>"Ama sen yapacağını söyledin."</p>

  <p>"Ancak güçler dengesini düzeltmenin başka yolu yoksa. Son çare gibi bir şey. Buna gelmeyeceğinden eminim."</p>

  <p>"Ama Logrus seni seçti."</p>

  <p>Bir başka omuz silkme.</p>

  <p>"Tmer ve Tubble benden önde."</p>

  <p>"Bu fark etmez. Onu ben istiyordum, biliyorsun."</p>

  <p>"Biliyorum. Oldukça aptalca bir kariyer seçimi gibi görünüyor."</p>

  <p>Aniden beni çevreledi.</p>

  <p>"Artık öyle," diye onayladı. “Ancak, sen seçilmeden önce de bir süredir öyle görünmeye başlamıştı. Karşılaştığımız her kez bir üstünlüğüm olduğunu düşündüm ve her seferinde sen beni öldürmeye daha da yaklaştın."</p>

  <p>"Gerçekten de gittikçe karmaşıklaştı."</p>

  <p>"Son seferde -kilisede- Kashfa’da, sonunda seni öldüreceğimden emindim. Ama neredeyse sen benim işimi bitirecektin."</p>

  <p>"Diyelim ki Dara ya da Mandor, Tmer ve Tubble’ı ortadan kaldırdı. Benim işimi senin halletmen gerekeceğini biliyordun, ama ya Despil?"</p>

  <p>"Benim için çekilecekti."</p>

  <p>"Ona sordun mu?"</p>

  <p>"Hayır. Ama eminim."</p>

  <p>İlerledim.</p>

  <p>"Hep çok varsayımda bulundun, Jurt."</p>

  <p>"Belki de haklısın," dedi, belirip yine kaybolarak. “Her durumda, fark etmez."</p>

  <p>"Neden?"</p>

  <p>"Vazgeçiyorum. Yarıştan çıktım. Cehenneme kadar yolu var."</p>

  <p>"Nasıl oldu?"</p>

  <p>"Logrus niyetini açıklamış olsa bile, endişelenmeye başlamıştım. Yalnızca senin beni öldürmenden korktuğum için değil. Kendim ve taht hakkında düşünmeye başladım. Tâhttâ çıksam ne olacaktı? Onu elimde tutacak kadar yetenekli olduğumdan, eskisi kadar emin değilim." Yine döndüm ve kaşlarını çatmış, dudaklarını yalamakta olduğunu gördüm. “Alemi ciddi bir şekilde karıştırabilirdim," diye devam etti, “elbette iyi öğütler almazsam. Ve bunun Mandor ya da Dara’dan geleceğini biliyorsun. Sonunda bir kukla olacaktım, değil mi?"</p>

  <p>"Muhtemelen. Ama beni çok meraklandırdın. Böyle düşünmeye ne zaman başladın? Kaynaktaki işleme denk geliyor olabilir mi? Ya benim müdahalem seni doğru yola daha da yaklaştırdıysa?"</p>

  <p>"Bunda doğruluk payı olması mümkün," dedi. “Artık sonuna kadar gitmediğim için memnunum. Herhalde Brand’a yaptığı gibi beni de delirtirdi. Ama o da olmayabilirdi. Ya da bilmiyorum."</p>

  <p>Şaşkın imgelerim iki yanda aynalarda ayak uydururken, sessiz koridor boyunca yürüdüm.</p>

  <p>"O seni öldürmemi istemedi," dedi sonunda; sağımdan bir yerden.</p>

  <p>"Julia mı?"</p>

  <p>"Evet."</p>

  <p>"O nasıl?"</p>

  <p>"İyileşiyor. Aslında, oldukça hızlı iyileşiyor."</p>

  <p>"Burada, Sawall’da mı?"</p>

  <p>"Evet."</p>

  <p>"Bak! Onu görmek isterim. Ama o da istemezse; anlarım. Maske’yi hançerlediğim zaman Julia olduğunu bilmiyordum ve üzgünüm."</p>

  <p>"Aslında seni hiç incitmek istemedi. Onun kavgası Jasra ileydi. Seninle oynadığı, karmaşık bir oyundu. Sana senin kadar hatta daha da iyi olduğunu kanıtlamak istiyordu. Neden vazgeçtiğini sana göstermek istiyordu."</p>

  <p>"Üzgünüm!" diye fısıldadım.</p>

  <p>"Lütfen bana tek bir şeyi söyle." dedi. “Onu sevdin mi? Onu gerçekten hiç sevdin mi?"</p>

  <p>Ona hemen yanıt vermedim. Sonuçta o soruyu kendime defalarca sormuş ve benim de bir yanıt için beklemem gerekmişti.</p>

  <p>"Evet" dedim sonunda. “Ama çok geç olana kadar fark etmedim. Benim açımdan kötü zamanlama."</p>

  <p>Biraz sonra “Peki sen?" diye sordum.</p>

  <p>"Senin yaptığın hatayı yapmayacağım." diye yanıt verdi. "Beni tüm bu şeyler hakkında düşündürdü..."</p>

  <p>"Anlıyorum. Eğer beni görmek istemezse, ona üzgün olduğumu söylediğimi ilet, her şey hakkında."</p>

  <p>Yanıt gelmedi. Bir süre kıpırdamadan, bana yetişmesini umarak durdum, ama gelmedi.</p>

  <p>Sonra, “Tamam," diye seslendim. “Beni ilgilendirdiği kadarıyla düellomuz bitti."</p>

  <p>Tekrar hareket etmeye başladım. Bir süre sonra bir çıkışa geldim.</p>

  <p>Orada devasa porselen bir surata bakarak duruyordu.</p>

  <p>"İyi." dedi.</p>

  <p>Yaklaştım.</p>

  <p>"Dahası var." dedi, bana bakmadan.</p>

  <p>"Öyle mi?"</p>

  <p>"Sanırım deste depoluyorlar." dedi.</p>

  <p>"Kim? Nasıl? Niye?"</p>

  <p>"Annem ve Logrus," dedi. “Seni tahta çıkarmak için. Mücevherin gelini kim?"</p>

  <p>"Sanırım bu Coral. Dara’nın bu terimi bir noktada kullandığını hatırlar gibiyim. Neden?"</p>

  <p>"Geçen devir, Hendrakeli akrabalarına emirler verdiğini duydum. Kadını kaçırıp buraya getirmek için özel bir ekip gönderiyor. Senin kraliçen olacağı izlenimini edindim."</p>

  <p>"Bu saçma," dedim. “Arkadaşım Luke ile evli. Şimdi Kashfa Kraliçesi."</p>

  <p>Omuzlarını silkti.</p>

  <p>"Yalnızca işittiklerimi söylüyorum," dedi. “Bu güçler dengesi meselesiyle ilgili."</p>

  <p>Gerçekten. Bu olasılık aklıma gelmemişti, ama çok mantıklı geliyordu. Coral ile, Saraylar, otomatik olarak Hüküm Mücevheri’ni ya da bu çevrede bilinen ismiyle Yılanın Gözü’nü ele geçirmiş olacaktı ve o denge kesinlikle etkilenecekti. Amber için bir kayıp, Saraylar için bir kazanç. İstediğim şeyi gerçekleştirmeye, felaketi sonsuza dek erteleyecek ahengi sağlamaya yeterdi.</p>

  <p>Buna izin veremeyecek olmam çok kötü. Zavallı kız, yanlış zamanda Amber’de olduğu için ve benden hoşlanmış göründüğü için fazla itilip kakılmıştı. Bir kez soyut bir felsefi sorunu düşündüğümü ve evet, çok kişinin iyiliği için bir masumu kurban etmenin sorun olmayacağına karar verdiğimi hatırlıyorum. O zaman kolejdeydim ve bu, ilkelerle ilgili bir şeydi.</p>

  <p>Ama Coral dostum, kuzenim ve teknik olarak sevgilimdi. Fakat bunu geçersiz kılacak koşullar altında ve bir kez daha hazırlıksız yakalanmamak için hislerimi aceleyle kontrol ettiğimde, ona âşık olabileceğimi anladım. Bütün bunlar, felsefenin gerçek dünyada bir puan daha kaybettiği anlamına geliyordu.</p>

  <p>"Annem o insanları ne zaman gönderdi, Jurt?"</p>

  <p>"Ne zaman gittiklerini bilmiyorum. Hatta gidip gitmediklerini bile," diye yanıtladı “ve zaman farkı düşünülünce, çoktan gidip dönmüş dahi olabilirler."</p>

  <p>"Doğru," dedim ve “Lanet olsun!"</p>

  <p>Döndü ve bana baktı.</p>

  <p>"Başka açılardan da önemli, herhalde?" dedi.</p>

  <p>"Onun için önemli ve o da benim için önemli," diye yanıt verdim.</p>

  <p>Şaşkın bir yüz ifadesine büründü.</p>

  <p>"Bu durumda," dedi, “neden onu sana getirmelerine izin vermiyorsun? Eğer tahta çıkarsan, işleri tatlandırır. Çıkmazsan, kız yanında olur."</p>

  <p>"Büyücü olmayanların arasında bile hisleri saklamak zordur," dedim. “Benim doğru davranmam için rehin olarak tutulabilir."</p>

  <p>"Ah. Bunun beni memnun ettiğini söylemekten nefret ediyorum. Demek istediğim... Bir başkasını sevdiğin için memnunum."</p>

  <p>Başımı eğdim. Uzanıp ona dokunmak istedim, ama yapmadım.</p>

  <p>Jurt, çocukken düşünürken bazen yaptığı gibi mırıldandı.</p>

  <p>Sonra, “Onu onlardan önce bulmamız ve güvenli bir yere götürmemiz gerek," dedi. “Ya da çoktan ele geçirmişlerse, ellerinden kurtarmamız."</p>

  <p>"'Biz' mi?"</p>

  <p>Gülümsedi, nadir bir olay.</p>

  <p>"Ne olduğumu biliyorsun. Zorluyumdur."</p>

  <p>"Umarım öyledir," dedim. “Ama bunun arkasında iki Sawall kardeşin olduğunu söyleyecek tanıklar bulunursa ne olacağını biliyorsun, değil mi? Hendrakelerle aramızda kan davası olur.</p>

  <p>"Onları buna ikna eden Dara olsa bile mi?"</p>

  <p>"Tuzakmış gibi görünecek."</p>

  <p>"Tamam," dedi. “Tanık yok,"</p>

  <p>Kan davasını engellemenin bir sürü yaşamı kurtaracağım söyleyebilirdim ama o şekilde kastetmesem bile ikiyüzlüce görünecekti. Bunun yerine ,"Kaynak’ta kazandığın o güç," dedim, “sana 'canlı Koz Kartı' olarak nitelendiğini duyduğum bir şey verdi. Onu kullanarak Julia ile kendini de nakledebildin."</p>

  <p>Başını salladı.</p>

  <p>"Bizi buradan Kashfa’ya hızla götürebilir mi?"</p>

  <p>Uzaktan gelen muazzam bir gong sesi havayı doldurdu.</p>

  <p>"Kartların yaptığı, her şeyi yapabilirim." dedi “ve birini yanımda götürebilirim. Tek sorun, Koz Kartlarının menzilinin o kadar geniş olmaması. Bizi bir dizi sıçramayla nakletmek zorunda kalırım."</p>

  <p>Gong sesi yine duyuldu.</p>

  <p>"Neler oluyor?" diye sordum.</p>

  <p>"Ses mi?" dedi. “Cenazenin başlamak üzere olduğunu bildiriyor. Kaos Saraylar’ın her yerinde duyulabiliyor."</p>

  <p>"Kötü zamanlama."</p>

  <p>"Belki, belki değil. Bana bir fikir verdi."</p>

  <p>"Anlat."</p>

  <p>"Hendrakelerin bazılarını öldürmemiz gerekecekse, suç işlendiği zaman başka yerde olduğumuza dair kanıtımız var.</p>

  <p>"Nasıl?"</p>

  <p>"Zaman diferansiyeli. Cenazeye gideriz orada görülürüz. Sonra, kaçarız işimizi görürüz, geri geliriz ve törenin kalanına katılırız"</p>

  <p>"Zaman akışının buna izin vereceğini mi düşünüyorsun?"</p>

  <p>"Şansımız olduğunu düşünüyorum, evet. Son zamanlarda çok sıçrayış yaptım. Zaman akışları konusunda uzmanlaşmaya başlıyorum."</p>

  <p>"O zaman bir deneriz. Ne kadar kargaşa olursa, o kadar iyi."</p>

  <p>Gong yine duyuldu.</p>

  <p>Kırmızı, bizi dolduran yaşamın rengi, Kaos Sarayları’nda yas rengidir. Kendime uygun giysiler çağırmak için Logrus İmgesi’ni değil, çubukluyu kullandım. Şimdilik o Güçle, ne kadar sıradan; olursa olsun her tür ilişkiden kaçınmak istiyordum.</p>

  <p>Sonra Jurt, katıldığı son cenazeden kalan, uygun giysiler barındıran odasına nakletti bizi. Ben de eski odamı gitmek için küçük, bir arzu duyuyordum. Belki acelem olmayan bir zaman...</p>

  <p>Hızla yıkandık, tarandık, traş olduk ve giyindik. Sonra şekil değiştirdim. Jurt de, aynısını yaptı ve bunu cenaze için giyinmeden önce ayini tekrarladık. Gömlek, pantolon, ceket, pelerin, kısa çorap, bileklik, eşarp ve bandana kundakçı gibi görünüyorduk. Silahlar arkada bırakıldı. Dönerken uğrayıp, almayı düşünüyorduk.</p>

  <p>"Hazır mısın?" diye sordu Jurt.</p>

  <p>Evet.</p>

  <p>Kolumu tuttu ve nakledildik, Dünyanın Sonu’ndaki Meydanın iç tarafındaki kenara ulaştık. Mavi gökyüzü, alayın geçeceği yolda dolanan yangın gibi bir yaşlı grubu üzerinde kararıyordu, Olabildiğince çok kişi tarafından, görülmeyi umarak aralarından geçtik. Birkaç eski tanıdık tarafından selamlandım.</p>

  <p>Ne yazık ki bir süredir görmediklerinden çoğu durup konuşmak istiyordu. Jurt’un de benzer sorunları vardı. Aynı zamanda çoğu kişi, neden Thelbane’de, arkamızda, uzaktaki dev, camsı Kaos iğnesinde değil de burada olduğumuzu merak ediyordu. Gong yavaşça çalmaya devam ederken zaman zaman hava titreşiyordu. Gongun sesini yerde de hissediyordum, çünkü çalındığı yere yaklaşıyorduk. Yavaş yavaş Meydan’ı aştık, Çukur’un tam kıyısındaki dev, siyah taş yığınına yaklaştık. Kapısı donmuş alevden bir kemerdi, aşağı inen merdivenleri de öyle, her basamak, her tırabzan zamanda kısıtlanmış ateşten yapılmıştı. Altımızdaki kaba amfitiyatro da ateşle dekore edilmiş, kendini aydınlatan bir şeydi ve her şeyin sonundaki siyah bloğa bakıyordu. Arkasında duvar yoktu, yalnızca Çukur’un açık boşluğu ve her şeyin içinden geldiği şeyin tekilliği.</p>

  <p>Henüz kimse içeri girmiyordu ve ateşten kapıların yanında durup, alayın takip edeceği yola baktık. Dost iblis suratlarına başlarımızı salladık, gong sesiyle titredik, gökyüzünün biraz daha kararmasını izledik. Aniden başım güçlü bir varlıkla doldu.</p>

  <p>"Merlin!"</p>

  <p>Mandor’un şekil değiştirmiş görüntüsü beynime doldu. Kırmızı kumaşla kaplı koluna doğru bakıyordu, eli görünmüyordu, muhtemelen Koz Kartımı inceliyor, uzun zamandır ilk kez sinirliye yakın bir yüz ifadesi kullanıyordu.</p>

  <p>"Evet?" dedim.</p>

  <p>Bakışları yanımdan geçti. İfadesi aniden değişti, kaşları kalktı, dudakları aralandı.</p>

  <p>"Yanında Jurt mü var?" diye sordu.</p>

  <p>"Bu doğru."</p>

  <p>"Son sohbetimizden hatırladığım kadarıyla," dedi yavaşça, "aranız pekiyi değildi."</p>

  <p>"Cenaze için anlaşmazlıklarımızı bir kenara bırakmaya karar verdik."</p>

  <p>"Kulağa çok medeni gelse de, ne kadar akıllıca olduğundan emin değilim," dedi.</p>

  <p>Gülümsedim.</p>

  <p>"Ben ne yaptığımı biliyorum," dedim ona.</p>

  <p>"Gerçekten mi?" dedi. “O zaman neden burada, Thelbane’de değil de katedraldesiniz?"</p>

  <p>"Kimse bana Thelbane’de olmam gerektiğini söylemedi."</p>

  <p>"Tuhaf," diye karşılık verdi. “Annen ikinize alaya katılmanız gerektiğini söyleyecekti."</p>

  <p>Başımı iki yana salladım ve döndüm.</p>

  <p>"Jurt, alaya katılmamız gerektiğini biliyor musun?" diye sordum.</p>

  <p>"Hayır," dedi. “Bir yandan, mantıklı geliyor. Diğer yandan, kara gözlem var ve bu da dikkat çekmememiz gerektiğine işaret eder. Sana bunu söyleyen kim?"</p>

  <p>"Mandor. Dara’nın bize söylemesi gerektiğini söylüyor."</p>

  <p>"Bana söylemedi."</p>

  <p>"Bunu duydun mu?" dedim Mandor’a.</p>

  <p>"Evet. Artık fark etmez. İkiniz de gelin."</p>

  <p>Diğer elini uzattı.</p>

  <p>"Şimdi gitmemizi istiyor," dedim Jurt’e.</p>

  <p>"Lanet olsun!" dedi Jurt sessizce ve yaklaştı.</p>

  <p>Uzandım ve Jurt gelip omzumu tutarken Mandor’un elini yakaladım. İkimiz de öne adım attık ve Thelbane’in zemin katındaki şık, parlak ana salona geldik. Siyah, gri, yosun yeşili, koyu kırmızı bir yerdi, avizeleri sarkıtlara benziyordu, duvarlarda ateş heykelleri vardı, arkalarında pullu hayvan derileri asılıydı, havada su küreleri süzülüyordu, içlerinde yaratıklar yüzüyordu. Burası asiller, akrabalar saraylılarla doluydu ve hepsi salonun ortasındaki katafalkı çevresinde bir alev tarlası gibi dolanıyorlardı. Mandor bize bir şey söylerken gong sesi yine duyuldu.</p>

  <p>Titreşimler sönünceye kadar bekledi, sonra yine konuştu.</p>

  <p>"Dedim ki, Dara henüz gelmedi. Gidip saygılarınızı sunun ve Bances alaydaki yerinizi göstersin."</p>

  <p>Katafalka doğru bir göz attığımda Tmer ve Tubble’ın yakınlarda olduğunu gördüm. Tmer Bances ile konuşuyordu, Tubble ise sırtı bize dönük biriyle. Aklıma korkunç bir düşünce geldi.</p>

  <p>"Bu alayın," diye sordum, “güvenlik durumu nedir?"</p>

  <p>Mandor gülümsedi.</p>

  <p>"Oradaki gruba karışmış birkaç muhafız var," dedi “ve yolda daha fazlası bulunuyor. Birileri sizi her saniye izliyor olacak."</p>

  <p>Duyup duymadığını görmek için Jurt’e baktım. Başını salladı.</p>

  <p>"Teşekkürler."</p>

  <p>Alçak sesle bir dizi küfür sıralayarak, peşimde Jurt, tabuta doğru ilerledim. Bir kopya üretmek için aklıma gelen tek yol Desen’i benim yerimi alacak bir hayalet göndermeye ikna etmekti. Ama Logrus onun yansıttığı enerjileri hemen fark ederdi. Ve öylesine terk edip gitsem, yokluğum yalnızca fark edilmekle kalmaz, muhtemelen takip edilirdim. Özellikle Dara toplantı istedikten sonra, bizzat Logrus tarafından. Sonra Logrus’un dengeyi yeniden sağlama çabasını engellemeye gittiğim öğrenilirdi ve Bok Koyu’nu besleyen ırmaklar zalim ve tehlikeli yerlerdir. Vazgeçilmez olduğumu düşünme hatasına düşmeyecektim.</p>

  <p>"Bu işi nasıl yapacağız, Merlin?" dedi Jurt yumuşak sesle, ağır ağır ilerleyen kuyruğun sonunu bulduğumuzda.</p>

  <p>Gong yine duyuldu, avizeleri titretti.</p>

  <p>"Nasıl yapabiliriz, bilmiyorum," diye yanıt verdim. “Umabileceğim en iyi şey yürürken mesaj iletmenin bir yolunu bulmak."</p>

  <p>"Buradan Koz Kartı ile yapılamaz," diye yanıt verdi. “Eh, belki mükemmel koşullar altında olabilir," diye değiştirdi, "ama bunca dikkat dağıtıcı şey arasında değil."</p>

  <p>Bu konuda işime yarayacak bir büyü, bir gönderi, bir aracı düşünmeye çalıştım. Hayalet ideal olurdu. Elbette, Heykel Salonu’nun uzamsal asimetrilerini keşfetmeye gitmişti. Bu onu uzun zaman meşgul ederdi.</p>

  <p>"Oraya oldukça hızlı gidebilirim," diye gönüllü oldu Jurt, "ve zaman farkı sayesinde kimse fark etmeden dönebilirim."</p>

  <p>"Ve Kashfa’da, bunu söyleyebileceğin yalnızca iki kişi tanıyorsun," dedim. “Luke ve Coral. Biz birbirimizi öldürmeye çalışırken ikisi de kilisedeydi ve Luke’un babasının kılıcını çaldın. Aslında, adam seni görür görmez öldürmeye çalışır, kadın da yardım çığlıkları atmaya başlar."</p>

  <p>Kuyruk biraz ilerledi.</p>

  <p>"O zaman yardım istemem," dedi.</p>

  <p>"Hı hı," dedim. “Zorlu olduğunu biliyorum, ama Hendrakeler profesyoneldir. Aynı zamanda, Coral’ın işbirliğine hiç açık olmayan bir kurban olacağını göreceksin."</p>

  <p>"Sen büyücüsün," dedi Jurt. “Muhafızların kim olduğunu öğrenirsek, tüm alay boyunca bizi gördüklerini düşünmelerini sağlayacak bir büyü yapamaz mısın onlara? Sonra kayboluruz ve kimse anlamaz."</p>

  <p>"Annemizin ya da ağabeyimizin muhafızların üzerine koruyucu büyüler yaptığını hissediyorum. Suikast için böylesine ideal bir zamanda, ben olsam yapardım. Buradaki güvenliği ben yönetiyor olsaydım, kimsenin adamlarımın kafasıyla uğraşmasını istemezdim."</p>

  <p>Biraz daha ilerledik. Biraz yana eğilip boynumu uzattığım zaman, ihtişamlı giysiler içinde, göğsüne kırmızı-altın yılan konulmuş, alevden oluşturulmuş tabutunun içinde, ihtiyar Swayhill’in sıska iblis şeklini görebiliyordum. Oberon’un kadim düşmanı, sonunda ona katılmaya gidiyordu.</p>

  <p>Yaklaşırken, aklıma bu soruna birden fazla yaklaşım olabileceği geldi. Belki de büyüsel açıdan deneyimsiz olanların yanında çok fazla zaman harcamıştım. Büyüye karşı büyü, çoklu karışık büyüler temelinde düşünmeyi bırakmıştım. Muhafızlar algılarıyla oynanmasına karşı korunuyorsa ne olmuş? Öyle olsun. Bunu aşmanın bir yolunu bul.</p>

  <p>Gong yine duyuldu. Yankılar söndüğü zaman Jurt yaklaştı.</p>

  <p>"Söylediğim şeylerden fazlası vardı," diye fısıldadı.</p>

  <p>"Ne demek istiyorsun?" diye sordum.</p>

  <p>"Sawall’da sana gelmemin bir sebebi de, korkmamdı," diye yanıt verdi.</p>

  <p>"Neden?"</p>

  <p>"Aralarından en az biri -Mandor ya da Dara- dengeden daha fazlasını istiyor, Logru için, Kaos için mutlak zafer istiyor. Buna gerçekten inanıyorum. Bunda sadece rol oynamak istemediğim gibi, olmasını da istemiyorum. Artık Gölge’yi ziyaret edebiliyorum ve yok olduğunu görmek istemiyorum. İki tarafın da zafer kazanmasını istemiyorum. Desen’in mutlak kontrolü de aynı ölçüde kötü olacaktır."</p>

  <p>"İkisinden birinin bunu gerçekten istediğinden nasıl emin olabiliyorsun?"</p>

  <p>"Daha önce Brand’le denediler, değil mi? O tüm düzeni yok etmek için yola çıkmıştı."</p>

  <p>"Hayır," dedim. “Eski düzeni yok etmeyi, sonra yerine kendisininkini geçirmeyi planlıyordu. O bir devrimciydi, anarşist değil. Yarattığı Kaos’un içinde yeni bir Desen çizecekti. Kendi Desen’i, ama yine de gerçek bir Desen."</p>

  <p>"Aldatıldı. Öyle bir şeyi başaramazdı."</p>

  <p>"Deneyinceye kadar bilmesinin yolu yoktu ve fırsatı olmadı."</p>

  <p>"Her durumda, korkarım birisi gerçekliğin fişini çekecek. Bu kaçırma gerçekleşirse, o yönde büyük bir adım olacak. Yokluğumuzu gizlemek için bir yol bulamazsan, bence yine de gidip şansımızı denemeliyiz."</p>

  <p>"Henüz olmaz," dedim. “Bekle. Bir şey düşünüyorum. Bu kulağa nasıl geliyor? Muhafızları bulup halüsinasyon görmelerini sağlamayacağım. Bunun yerine, bir dönüşüm yapacağım.</p>

  <p>Başka iki kişinin bizim gibi görünmesine sebep olacağım. Ben bunu yapar yapmaz sen bizi buradan nakledeceksin. Herkes onları biz sanacak; gidip işimize bakacağız ve gerekirse buraya döneceğiz."</p>

  <p>"Sen yap, ben bizi buradan uzaklaştırayım."</p>

  <p>"Tamam, önümüzdeki iki adama yapacağım. Bitirir bitirmez böyle işaret edeceğim," dedim, sol elimi omuz seviyesinden bel seviyesine indirerek" ve birimiz bir şey düşürmüş gibi ikimiz birden eğileceğiz. Sonra sen bizi nakledeceksin."</p>

  <p>"Hazır olacağım."</p>

  <p>Çubuklu bir dönüşüm büyüsü yapmamı kolaylaştırdı. Nesne bir büyü işlemcisi gibiydi. İki son ürünü verdim ve bir anda bin varyasyon yaparak son ürünü verdi. Klasik şekilde yapılsa uzun zamanımı alacak iki büyü. Onları asarken elimi kaldırdım ve yüzüğün Gölge’de hükmettiği sayısız güç kaynağından birine uzandım. Yapılara enerji verdim, değişimin başlamasını izledim, elimi indirdim ve öne eğildim.</p>

  <p>Ardından bir anlık yükseklik korkusu geldi ve doğrulduğum zaman Jurt’un dairesindeydik. Güldüm ve Jurt omzuma bir şaplak attı.</p>

  <p>Sonra hemen insan şekline ve giysilerine burunduk. Bu iş biter bitmez kolumu yine yakaladı ve bizi Ateş Kapısı’na nakletti. Bir an sonra, tekrar sıçradık ve bu sefer yeşil bir gökyüzü altındaki mavi vadiye bakan bir dağ zirvesine. Sonra bir kez daha, yıldızlarını giyen ya da çıkaran bir gökyüzü altında, derin bir geçidin üzerindeki yüksek bir köprüye.</p>

  <p>"Tamam, şimdi," dedi ve çiyle ve muhtemelen bir fırtınanın kalıntılarıyla ıslanmış gri bir duvarın tepesinde duruyorduk.</p>

  <p>Bulutlar doğuda alevleniyordu. Güneyde hafif bir esinti vardı.</p>

  <p>Bu, Luke’un Kashfa’daki başkenti olan Jidrash’ın en içindeki bölgeyi çevreleyen duvardı. Altımızda dört dev bina -saray ve Meydan’ın karşısındaki Tekboynuz Tapınağı dahil ve bir dizi daha küçük bina vardı. Durduğumuz yerin çaprazında, Gryll’in beni kraliçeyle randevumdan alıp götürdüğü (ne kadar zaman geçmişti?) sarayın kanadı duruyordu. Sarmaşık tabakasının içinde, penceremizin kırık kepenklerini bile çıkartabiliyordum.</p>

  <p>"Orada," dedim, işaret ederek. “Onu en son orada görmüştüm."</p>

  <p>Göz açıp kapayıncaya kadar odanın içinde duruyorduk ve içerideki tek canlı bizlerdik. Ortalık düzeltilmiş, yatak yapılmıştı. Koz Kartlarımı çıkardım ve Coral’ınkini seçtim. Soğuyana kadar baktım, varlığını hissettim ve uzandım.</p>

  <p>Oradaydı, ama değildi. İnsanın rüyada ya da sarhoşlukta karşılaştığı bağlantısız varlıktı. Elimi kartın üzerinden geçirdim ve kararsız iletişimi kırdım.</p>

  <p>"Ne oldu?" diye sordu Jurt.</p>

  <p>"Sanırım uyuşturucu verilmiş," diye yanıt verdim.</p>

  <p>"O zaman çoktan ele geçirmişler gibi görünüyor," dedi.</p>

  <p>"Onu o durumda takip etmenin yolu var mı?"</p>

  <p>"Yan binada ve ilaç almış da olabilir," dedim. “Ben yanından ayrılırken iyi değildi."</p>

  <p>"Şimdi ne olacak?"</p>

  <p>"Her durumda, Luke ile konuşmalıyız," dedim, kartını arayarak.</p>

  <p>Kartı açar açmaz ona ulaştım.</p>

  <p>"Merlin! Ne cehennemdesin?" diye sordu.</p>

  <p>"Saraydaysan, yan odada," dedim.</p>

  <p>Yatak kenarı olduğunu fark ettiğim yerden doğruldu, uzun kollu, yeşil bir gömlek alıp giydi ve yara koleksiyonunu örttü.</p>

  <p>Yatakta, yanında birini gördüğümü sandım. O tarafa bir şeyler mırıldandı, ama işitemedim.</p>

  <p>"Konuşmalıyız," dedi, elini pas rengi saçlarından geçirerek.</p>

  <p>"Beni yanına al."</p>

  <p>"Tamam," dedim. “Ama ilk önce, kardeşim Jurt’un burada olduğunu bilsen iyi olur."</p>

  <p>"Babamın kılıcı yanında mı?"</p>

  <p>"Ah! Hayır."</p>

  <p>"Sanırım onu şimdi öldürmem," dedi, gömleğini kemerine sokuşturarak.</p>

  <p>Aniden elini uzattı. Tuttum. Öne adım attı ve aramıza katıldı.</p>
</body>
</html>
