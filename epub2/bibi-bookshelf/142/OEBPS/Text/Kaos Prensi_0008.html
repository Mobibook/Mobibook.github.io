<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2><span class="uline"><b>Bölüm 8</b></span></h2>

  <p>Luke bana sırıttı, Jurt’e kaşlarını çattı.</p>

  <p>"Nerelerdeydin?" diye sordu.</p>

  <p>"Kaos Sarayları’nda," diye yanıtladım. “Swayhill’in ölümü üzerine buradan çağrıldım. Cenaze sürüyor. Coral’ın tehlikede olduğunu öğrenince gizlice kaçtık."</p>

  <p>"Artık bunu biliyorum," dedi Luke. “O gitti. Kaçırıldı, sanırım."</p>

  <p>"Bu ne zaman oldu?"</p>

  <p>"Tahminime göre, önceki gece. Sen bu konuda ne biliyorsun?"</p>

  <p>Jurt’e bir göz attım. “Zaman farkı," dedi.</p>

  <p>"Desen ve Logrus arasında süren oyunda birkaç puan alma fırsatı veriyordu," diye açıkladım. “Bu yüzden peşine Kaos’un ajanları gönderildi. Ama onu sağlam istiyorlar. Ona dokunmayacaklardır."</p>

  <p>"Onu niçin istiyorlar?"</p>

  <p>"Hüküm Mücevheri anatomisinin bir parçası olduğundan, Thelbane Kraliçesi olmaya özellikle uygun olduğunu düşünüyorlar."</p>

  <p>"Yeni kral kim olacak?"</p>

  <p>Aniden yüzüm kızardı.</p>

  <p>"Şey, peşine takılan insanların aklında bu iş için ben varım," diye yanıt verdim.</p>

  <p>"Hey, tebrikler!" dedi. “Artık bu kadar çok eğlenen tek kişi ben olmayacağım."</p>

  <p>"Ne demek istiyorsun?"</p>

  <p>"Krallık işi hiçbir boka değmez, dostum. Keşke baştan bu işin içine çekilmeseydim. Herkes zamanının bir parçasını istiyor ve onlar istemediği zaman, yine de birileri nerede olduğunu bilmek zorunda."</p>

  <p>"Lanet olsun, daha yeni taç giydin. Biraz durulması için bir şans ver."</p>

  <p>'"Yeni mi? Bir aydan fazla oldu!"</p>

  <p>"Zaman farkı," diye tekrarladı Jurt.</p>

  <p>"Hadi gelin. Size birer fincan kahve ısmarlayayım," dedi Luke. "Burada kahve var mı?"</p>

  <p>"İçmem şart, dostum. Bu taraftan." Bizi kapıdan çıkardı, sola döndü ve merdivenden aşağı indirdi.</p>

  <p>"Sen odada hükmetmek ve Coral’ın arzu edilen kraliçe olması hakkında konuşurken, aklıma komik bir şey geldi," dedi. Burada kral ben olduğuma göre, evliliği hemen iptal ettirebilirim. Şimdi, sen kraliçen olarak Coral’ı istiyorsun, ben de Amber ile Altın Halka Anlaşması’nı yapmak istiyorum. Sanırım herkesi mutlu edecek bir yol biliyorum."</p>

  <p>"Bundan daha karmaşık, Luke. Ben işi istemiyorum ve Saraylar’daki akrabalarım Coral’ı ele geçirirse bizler için çok kötü olur. Son zamanlarda çok şey öğrendim."</p>

  <p>"Mesela?" dedi Luke, sarayın arkasına giden patikaya açılan bir kapıyı iterek.</p>

  <p>Jurt’e bir göz attım.</p>

  <p>"O da korkuyor," dedim. “Bu yüzden bugünlerde can ciğer kuzu sarmasıyız."</p>

  <p>Jurt başını salladı.</p>

  <p>"Brand’in Saraylardan kaynaklanan bir plana kurban gitmiş olması mümkün," dedi, “orada hâlâ canlı olan bir fikrin parçası olarak."</p>

  <p>"Kahvaltı etsek daha iyi olacak," dedi Luke. “Arkaya dolaşıp mutfağa gidelim."</p>

  <p>Bahçedeki patikada onu takip ettik.</p>

  <p>Ve gün çevremizde aydınlanırken yedik ve konuştuk. Luke Coral’ın Koz Kartını tekrar denemem için ısrar etti, denedim ve sonuç aynı oldu. Sonra küfretti, başını salladı ve “Zamanlamanız oldukça iyi. Onu yakalayan adamların batıya doğru siyah bir yoldan gittikleri raporlandı."</p>

  <p>"Mantıklı geliyor," dedim.</p>

  <p>"Henüz Saraylar’a ulaşamadıklarını düşünmek için sebebim var."</p>

  <p>"Öyle mi?"</p>

  <p>"Sizlerin kullandığı o kara yolların yabancılar için tehlikeli olduğunu anlıyorum," dedi. “Ama bundan kalanları size gösterebilirim. Artık siyah bir patika, aslında. Onu takip etmek istiyorum, ama o kadar uzun süre uzaklaşabileceğimi sanmıyorum. Bir de, beni yoldan korumanın bir yolu var mı?"</p>

  <p>"Üzerinde yolculuk ederken yanımızda bulunman yeterli," dedi Jurt.</p>

  <p>Ayağa kalktım. Aşçı ve iki bulaşıkçı bize doğru baktı.</p>

  <p>"Tanışmanı istediğim biri var, Luke," dedim ona. “Hemen şimdi."</p>

  <p>"Neden olmasın?" dedi ayağa kalkarak. “Nerede?"</p>

  <p>"Yürüyüşe çıkalım," dedim.</p>

  <p>"Elbette."</p>

  <p>Kalktık, hizmetkarların kapısına yöneldik.</p>

  <p>"Demek, gönüllü bir suç ortağı ya da büyülü bir saatli bomba olarak, annem babamın Amber’i ele geçirmeye -ve sonuçta dünyayı değiştirmeye- yönelmesine sebep olmuş olabilir," dedi Luke.</p>

  <p>"Eh, onun da annene temiz ellerle gelmediğini anlıyorum," dedim.</p>

  <p>"Doğru, ama başlangıçta planlarının ne kadar girift olduğunu merak ediyorum," diye yüksek sesle düşündü Luke. “Bir aydır işittiğim en neşe verici şey bu."</p>

  <p>Sarayın yanı boyunca uzanan küçük, üstü örtülü bir yürüyüş yoluna çıktık. Luke durdu ve çevresine bakındı.</p>

  <p>"Nerede o?" diye sordu.</p>

  <p>"Burada değil," dedim. “Kralı kaçırdığımı söyleyecek tanıklar olmayan bir çıkış yeri arıyordum yalnızca."</p>

  <p>"Nereye gidiyoruz, Merlin?" diye sordu Jurt, ben çubuklunun merkezinden bir sarmal döndürür, on altı değişik güç kaynağından enerji çekerken.</p>

  <p>"Güzel fikir. Kaçır gitsin," diyordu Luke, Jurt ile birlikte sarmala yakalanırken.</p>

  <p>Yüzüğü, kendimi Amber’den Kashfa’ya naklederken kullandığım gibi kullandım ve hedefi imgeden çok anılarımla oluşturdum. Ama bu sefer üç kişiydik ve gidilecek uzun, çok uzun bir yol vardı.</p>

  <p>"Senin için bir anlaşma önerim var," dedim.</p>

  <p>Bu, kaleydoskopa adım atmak ve 120 derecelik kübist kırılmalar ve yeniden birleştirmelerden geçmek gibiydi. Sonra diğer yanda, tepesi sislerin arasında kaybolmuş yüksek bir ağacın altında, radyosunda Renbourn’un “Dokuz Kız"ı çalan '57 model, beyaz kırmızı bir Chevy’nin yakınında çıktık.</p>

  <p>Luke’un hayaleti ön koltuktan çıktı ve orijinaline baktı. Luke da bakışlarına karşılık verdi.</p>

  <p>"Selam," dedim. “Birbirinizle tanışın. Gerçi tanıştırılmaya ihtiyacınız yok. Ortak çok noktanız var."</p>

  <p>Jurt Desen’e baktı.</p>

  <p>"Bu babamın düzenlemesi," dedim.</p>

  <p>"Bunu tahmin edebilirdim," dedi Jurt. “Ama burada ne yapıyoruz?"</p>

  <p>"Bir fikrim var. Ama Corwin’in de burada olacağını ve konuyu onunla tartışabileceğimi düşünmüştüm."</p>

  <p>"Geldi ve yine gitti," dedi buraya ait olan Luke, beni duyarak.</p>

  <p>"Not bıraktı mı, ya da ne zaman döneceğini söyledi mi?"</p>

  <p>"Hayır."</p>

  <p>"Lanet olsun! Bak, bir süre önce söylenen bir şey, siz Luke'ların bir süreliğine yer değiştirmek isteyebileceğinizi düşündürdü. Eğer bu Desen gitmene izin vermek için ikna edilebilirse."</p>

  <p>Hayaleti buralardayken Luke demeye devam etmeye karar verdiğim Luke aniden neşelendi. İşleri karıştırmamak için kopyasına Rinaldo demeye karar verdim.</p>

  <p>"Bu hiç kimsenin kaçırmaması gereken bir deneyim," dedi.</p>

  <p>"O zaman neden ondan uzaklaşmak için can atıyorsun?" diye yanıt verdi Rinaldo.</p>

  <p>"Merle’nin Coral’ı bulmasına yardım etmek için," dedi Luke. “Kaçırıldı da."</p>

  <p>"Gerçekten mi? Kim kaçırdı?"</p>

  <p>"Kaos’un ajanları."</p>

  <p>"Hm." Rinaldo adımlamaya başladı. “Tamam, bu konuda benden daha fazla şey biliyorsun," dedi sonunda. “Eğer Corwin kısa süre sonra gelirse ve Desen bana izin verirse, elimden gelen her şekilde yardım ederim."</p>

  <p>"Biz beklerken iz soğuyacak," dedi Luke.</p>

  <p>"Anlamıyorsun," dedi Rinaldo. “Burada yapılacak bir işim var ve bırakıp gidemem. Bir yerlerde kral olmak için bile. Burada yaptığım şey daha önemli."</p>

  <p>Luke bana baktı.</p>

  <p>"Haklı," dedim. “O Desen’in koruyucusu. Diğer yandan, kimse Coral’ı incitmeyecek. Neden Jurt ve ben birkaç dakikalığına Saraylar’a kaçıp, cenazenin nasıl ilerlediğine bakmıyoruz? Biz oradayken Corwin gelebilir. Eminim siz ikiniz konuşacak bir sürü şey bulabilirsiniz."</p>

  <p>"Siz gidin," dedi Luke bana.</p>

  <p>"Evet," dedi Rinaldo. “Neler yapıyorduk, merak ettim."</p>

  <p>Jurt’e baktım, başını salladı. Gidip yanında durdum.</p>

  <p>"Direksiyona geçme sırası sende," dedim.</p>

  <p>"Kısa süre sonra döneriz," dedim, ilk sıçrayış için solarken.</p>

  <p>...Ve böylece Sawall Yolları’na döndük, iblis şekillerimizin üzerine kırmızı giysilerimizi geçirdik. Jurt bizi cenaze partisine götürmeden önce, iki benzerimizin yanında yürümemek için yüzlerimizi de değiştirdim.</p>

  <p>Thelbane boştu. Ama dışarıyı kontrol ettiğimizde alayı meydanın dörtte birini geçmiş, durmuş ve kargaşa içinde bulduk.</p>

  <p>"Eyvah!" dedi Jurt. “Ne yapmalıyım?"</p>

  <p>"Bizi oraya götür," dedim ona.</p>

  <p>Birkaç dakika sonra, kalabalığın eteklerindeydik. Swayhill’in alev alev tabutu yere indirilmiş, yanına bir muhafız dikilmişti. Dikkatim onun sağında, belki altı metre ötedeki bir gürültüler düğümüne çekildi. Bağrışlar vardı, yerde bir şey yatıyordu ve iki iblis şekli başkaları tarafından sıkı sıkı tutuluyordu. İki iblisin Jurt ve bana benzeyenler olduğunu görünce midem sıkıştı, İkisi de bir şeylere itiraz ediyordu.</p>

  <p>Kalabalığı ittirerek ilerlerken büyülerimi çektim ve ikisinin kendi görüntülerine dönmesini sağladım. Bu olurken, en yakından duyulanı “Size söylemiştim," gibi olan daha fazla bağrışma oldu. Buna karşılık olarak, Mandor olduğunu fark ettiğim kişi, “Evet, onlar!" dedi. O iki şekille yerdeki şeyin arasında duruyordu.</p>

  <p>"Bu bir hileydi!" dedi Mandor. “Dikkat dağıtmak için bir şey! Onları bırakın!"</p>

  <p>Jurt ile beni maskeleyen büyüyü bırakmak için doğru zaman olduğuna karar verdim. Muhteşem kargaşa!</p>

  <p>Biraz sonra Mandor beni gördü ve yaklaşmamı işaret etti.</p>

  <p>Sağımdaki Jurt’un tanıdığı biriyle konuşmayı bıraktığını gördüm.</p>

  <p>"Merlin!" dedi, yaklaşır yaklaşmaz. “Bu konuda ne biliyorsun?"</p>

  <p>"Hiçbir şey," dedim. “Jurt’le arkalardaydık. Ne olduğunu bile bilmiyorum."</p>

  <p>"Birisi iki güvenlik muhafızına senin ve Jurt’un görüntülerini vermiş. Suikastçı saldırırken kargaşa yaratmak için olduğu açık. Muhafız oldukları konusunda ısrar ederek öne koşmuşlar. Ama olmadıkları görülüyordu. Akıllıca özellikle de sen ve Jurt onların kara gözlem listesindeyken."</p>

  <p>"Anlıyorum," diye onayladım, bir katilin kaçmasına yardım mı ettiğimi merak ederek sordum. “Kim vuruldu?"</p>

  <p>"Tmer, çok profesyonel bir hançer darbesiyle," diye açıkladı sol gözkapağı seğirerek. Hafif bir göz kırpma mı? Ya anlamı? “Ve bir anda ölmüş."</p>

  <p>Pelerinlerinden sedye yapan dört kişi cesedi kaldırdı. Onlar birkaç adım yürüdükten sonra, ötelerinde bir başka düğüm gördüm.</p>

  <p>Şaşkın ifademi gören Mandor arkasına baktı.</p>

  <p>"Daha fazla güvenlik," dedi. “Tubble’ın çevresini alıyorlar. Sanırım şimdilik buradan çıkarılmasını isteyeceğim. Sen ve Jurt’ün de. Daha sonra tapınağa gelebilirsiniz. Orada daha fazla güvenlik olmasını sağlayacağım."</p>

  <p>"Tamam," dedim. “Dara burada mı?"</p>

  <p>Çevresine bakındı.</p>

  <p>"Onu görmedim. Bilmiyorum da. Gitseniz iyi olacak."</p>

  <p>Başımı salladım. Dönerken, sağımda yarı tanıdık bir yüz gördüm. Uzun boylu, kara gözlüydü, rengarenk bir mücevher sarmalından sallanan çiçeksi bir şekle dönüşüyordu. İsmini daha önce de hatırlamaya çalışmış, ama başaramamıştım. Ama onu görünce tekrar aklıma geldi. Yaklaştım.</p>

  <p>"Bir süreliğine gitmem gerek," dedim. “Ama merhaba dernek istedim, Gilva."</p>

  <p>"Hatırlıyorsun. Merak etmiştim."</p>

  <p>"Elbette."</p>

  <p>"Nasılsın, Merlin?"</p>

  <p>İçimi çektim. Gülümserken kürklü, yarı insan bir katılık kazandı.</p>

  <p>"Ben de," dedi. “Bütün bunlar halledilince memnun olacağım."</p>

  <p>"Evet. Dinle, seni görmek istiyorum. Pek çok sebebim var. Hangi zaman iyi olur?"</p>

  <p>"Şey, cenazeden sonra dilediğin an, sanırım. Konu ne?"</p>

  <p>"Şimdi zamanım yok. Mandor sinirli sinirli bakıyor. Daha sonra görüşürüz."</p>

  <p>"Evet, Görüşürüz, Merlin."</p>

  <p>Jurt’un yanına seğirttim ve dirseğini yakaladım.</p>

  <p>"Gitmemiz emredildi," dedim. “Güvenlik açısından."</p>

  <p>"Tamam." Konuştuğu adama döndü. “Teşekkürler. Daha sonra görüşürüz," dedi ona.</p>

  <p>Dünya kayıp gitti. Yeni bir tanesi belirdi: Jurt’un dairesi.</p>

  <p>Giysilerimiz her yere saçılmıştı.</p>

  <p>"Bizim için iyi zamanlama. Tmer için kötü," dedi.</p>

  <p>"Doğru."</p>

  <p>"İki numara olmak nasıl bir his?" diye sordu, bir kez daha değiştirirken -hem giysilerimizi, hem şeklimizi.</p>

  <p>"Senin sıranı da ilerletiyor," dedim.</p>

  <p>"Onun senin adına öldüğünü hissediyorum, ağabey, benim değil."</p>

  <p>"Umarım öyle değildir," dedim.</p>

  <p>Kahkaha attı.</p>

  <p>"Sen ve Tubble arasında bir şey."</p>

  <p>"Öyle olsaydı, çoktan ölmüş olurdum," dedim. “Eğer haklıysan, aslında Sawall ile Chanicut arasında."</p>

  <p>"Komik olmaz mıydı, Merlin, sırf şu anda en güvenli yer olduğu için peşinden dolaşıyorsam?" diye sordu. “Eminim bizim muhafızlarımız ve suikastçılarımız Chanicut’ınkilerden daha iyidir. Ya bekliyorsam ve son çabamı Tubble’ın yoldan çekileceği zamana saklıyorsam? Sonra, sen bana güvenirken, sırtını bana dönersin ve Taht!"</p>

  <p>Ona baktım. Gülümsüyordu, ama aynı zamanda beni inceliyor gibiydi.</p>

  <p>Şaka yapar gibi, “Sorun değil, senin olsun," demek üzereydim. Ama o sırada merak ettim: Şaka bile olsa, ikimiz arasında seçim yapmak gerekse... Tek seçenek biz isek, bu koşullar altında tahta geçeceğim birden aklıma geldi. Onu yarı yolun ötesinde karşılamaya ve kuşku duyduğum halde kuşkusuzmuş gibi davranmaya karar vermiştim. Ama elimde değildi. Onca gönül alıcı konuşmasına ve görünürdeki işbirliğine rağmen, ömür boyu süren bir alışkanlığı kırmak kolay değildir. Ona zorunlu olduğumdan daha fazla güvenmeye ikna edemiyordum kendimi.</p>

  <p>"Bunu Logrus’a söyle," dedim.</p>

  <p>Yüzünde bir korku ifadesi belirdi -gözleri irileşti, bakışları yere kaydı, sırtı hafifçe kamburlaştı- sonra, “Onunla gerçekten anlaştınız, değil mi?" diye sordu.</p>

  <p>"Bir anlaşma var gibi, ama yalnızca tek yönlü," dedim.</p>

  <p>"Ne demek istiyorsun?"</p>

  <p>"Hiçbir tarafın dünyamızı mahvetmesine yardım etmeyeceğim."</p>

  <p>"Logrus’a kazık atmaya hazırmışsın gibi görünüyor."</p>

  <p>Parmağımı dudaklarıma götürdüm.</p>

  <p>"Amber kanın yüzünden olmalı," dedi sonra. “Hepsinin biraz deli olduğunu duymuştum."</p>

  <p>"Belki de öyledir," dedim.</p>

  <p>"Babanın yapacağı bir şey gibi geliyor kulağa."</p>

  <p>"Onun hakkında ne biliyorsun?"</p>

  <p>"Bilirsin, herkesin en sevdiği bir Amber hikayesi vardır."</p>

  <p>"Burada kimse bana birini anlatmadı."</p>

  <p>"Elbette anlatmaz -düşününce."</p>

  <p>"Yarım kan olmam yüzünden falan mı?" dedim.</p>

  <p>Omuzlarını silkti. Sonra, “Eh, evet."</p>

  <p>Çizmelerimi çektim.</p>

  <p>"O yeni Desen’le her ne yapıyorsan," dedi, “herhalde eskisini çok mutlu etmeyecek."</p>

  <p>"Kuşkusuz haklısın," diye onayladım.</p>

  <p>"Yani Logrus peşine düştüğünde korumak için ona koşamayacaksın."</p>

  <p>"Sanırım hayır."</p>

  <p>"...Ve ikisi de peşine düşerse, yenisi onlara karşı direnemeyecek."</p>

  <p>"Sence herhangi bir şey için bir araya gelirler mi?"</p>

  <p>"Bilmesi güç. Vahşi bir oyun oynuyorsun. Umarım ne yaptığını biliyorsundur."</p>

  <p>"Ben de," dedim, ayağa kalkarak. “Benim sıram."</p>

  <p>Çubukluyu daha önce hiç denemediğim bir düzeye çevirdim ve bizi oraya tek sıçrayışta götürdüm.</p>

  <p>Luke ve Rinaldo hâlâ konuşuyorlardı. Onları giysilerinden ayırt edebiliyordum. Corwin görünürlerde yoktu.</p>

  <p>Biz belirince ikisi de el salladı.</p>

  <p>"Saraylar’da her şey nasıl?" diye sordu Luke.</p>

  <p>"Karışık," diye yanıt verdi Jurt. “Ne kadardır yoktuk?"</p>

  <p>"Altı saat, sanırım," diye yanıt verdi Rinaldo.</p>

  <p>"Corwin’den haber yok mu?"</p>

  <p>"Yok," dedi Luke. “Ama bu arada, birbirimizle epey şey hallettik. Rinaldo buradaki Desen’le iletişime geçti. Corwin döner dönmez onu serbest bırakacak ve onu beslemeye devam edecek."</p>

  <p>"Bu konuda..." dedi Jurt.</p>

  <p>"Evet?" diye sordu Rinaldo.</p>

  <p>"Siz gidip cam gözlü hanımefendiyi bulurken ben burada kalıp Rinaldo’nun işini devralabilirim."</p>

  <p>"Neden?" diye sordu Rinaldo.</p>

  <p>"Çünkü ikiniz birlikte daha iyi iş çıkarırsınız ve ben de kendimi çok yerde hissedeceğimden daha güvende hissederim."</p>

  <p>"Bunun kabul edilebilir olup olmadığını görmem gerek," dedi Rinaldo.</p>

  <p>"Bak bakalım," dedi Jurt.</p>

  <p>Desen’e doğru yürüdü. Babamın döndüğünü görmeyi umarak sisi her yönde araştırdım. Jurt arabayı ve “Los Animales"ten bir Bruce Dunlap parçası çalmakta olduğu radyoyu inceledi.</p>

  <p>"Baban geri gelip benden görevi devralırsa," dedi Jurt, “cenazeye dönüp, sen orada değilsen senin için bahaneler sunarım. Sen geri dönersen ve ben yoksam, sen de aynısını yap. Tamam mı?"</p>

  <p>"Evet," dedim, aramızda sis kümeleri yükselirken. “Ve hangimiz önce serbest kalırsa ve söyleyecek bir şeyi olursa..."</p>

  <p>"Evet," diye kabul etti. “Sen beni aramazsan ben seni aramaya gelirim."</p>

  <p>"Saraylar’dayken kılıcımı almamışsındır, değil mi?" diye sordu Luke.</p>

  <p>"Zamanım olmadı," diye yanıt verdi Jurt.</p>

  <p>"Bir sonraki gidişinde, zaman ayırmanı dilerim."</p>

  <p>"Tamam, tamam," dedi Jurt.</p>

  <p>Rinaldo Desen’den uzaklaştı ve yanımıza döndü.</p>

  <p>"İşe alındın," dedi Jurt’e. “Benimle gel. Sana göstermek istediğim bir kaynak var. Ve erzak deposu ve silahlar."</p>

  <p>Luke döndü ve onların solumuza yönelmesini izledi.</p>

  <p>"Üzgünüm," dedi yumuşak sesle, “ama ona hâlâ güvenmiyorum."</p>

  <p>"Üzülme. Ben de güvenmiyorum. Onu çok uzun zamandır tanıyorum. Ama şu anda birbirimize güvenmek için, uzun zamandır olmadığı kadar iyi sebeplerimiz var."</p>

  <p>"Bu Desen’in yerini öğrenmesine izin vermenin ve sonra onu Desen’le yalnız bırakmanın iyi bir fikir olup olmadığını merak ediyorum."</p>

  <p>"Desen’in ne yaptığını bildiğinden ve kendine bakabileceğinden eminim."</p>

  <p>İki parmağını kaldırarak çaprazladı.</p>

  <p>"Kopyama ihtiyacım olmasaydı buna karşı çıkardım," dedi.</p>

  <p>Döndükleri zaman, aniden dj’in bariton sesi geldi ve “Akla yakın, zamanlama her şeydir. Yol koşulları iyi. Yolculuk etmek için güzel bir gün," dedi. Ardından, bir zamanlar Random’ın çaldığını duyduğumdan emin olduğum bir davul solo başladı.</p>

  <p>"Şu andan itibaren görev senin," dedi Rinaldo Jurt’e. Bize başını salladı. “Ne zaman isterseniz."</p>

  <p>Çubukluyla bizi aldım ve Kashfa’ya götürdüm. Jidrash’ta alaca karanlıktı ve daha önce kardeşimle birlikte geldiğimiz aynı duvarın tepesindeydik.</p>

  <p>"Ve demek sonunda," dedi Rinaldo, kasabaya bakarak.</p>

  <p>"Evet," diye karşılık verdi Luke. “Tamamen senin bir süreliğine." Sonra, “Merle, bizi daireme sıçratmaya ne dersin?"</p>

  <p>Yüzümü bulutların turuncuya dönüştüğü batıya çevirdim, çoğunun mor mor asılı durduğu yukarıya baktım.</p>

  <p>"Bunu yapmadan önce, Luke," dedim, “kalan gün ışığını kullanarak o kara yola bakmak istiyorum."</p>

  <p>Başını salladı.</p>

  <p>"Güzel fikir. Tamam, bizi şuraya götür."</p>

  <p>İşareti güneybatıdaki tepelik bir araziyi gösteriyordu. Hepimizi oraya çubukladım ve böylece bu eylem için ihtiyaç duyduğumu düşündüğüm bir fiil yaratmış oldum. Kaos’un gücü böyledir işte.</p>

  <p>Küçük bir tepeye vardığımızda, uzak yamacına doğru Luke’u takip ettik.</p>

  <p>"Bu taraftan," dedi.</p>

  <p>Uzun gölgeler çevremizi almıştı, ama onların loşluğuyla Saraylar’dan gelen yolculuk ipliğinin siyahlığı arasında fark vardır.</p>

  <p>"Tam buradaydı," dedi Luke sonunda, iki kayanın arasındaki bir yere geldiğimizde.</p>

  <p>O tarafa ilerledim, ama özel bir şey hissetmedim.</p>

  <p>"Burası olduğundan emin misin?" diye sordum.</p>

  <p>"Evet."</p>

  <p>On, yirmi adım daha ilerledim.</p>

  <p>"Eğer gerçekten buradaydıysa, artık kaybolmuş," dedim ona. “Elbette... acaba ne kadardır uzaktaydık."</p>

  <p>Luke parmaklarını şıklattı.</p>

  <p>"Zamanlama," dedi. “Bizi daireme götür."</p>

  <p>Güne bir veda öpücüğü verdik, önden bir kol gönderdim ve karanlık duvarda yolumuzu açtım. Daha önce Coral ile birlikte işgal ettiğimiz odaya adım attık.</p>

  <p>"Yeterince yakın mı?" diye sordum. “Odalarının nerede olduğundan emin değilim."</p>

  <p>"Gelin," dedi ve bizi dışarı, sola, merdivene götürdü. “Mevcut uzmana danışma zamanı. Merle, bu adamın görüntüsü hakkında bir şeyler yap, olmaz mı? İyi bir şeyin çok fazla görünmesi yorumlara yol açabilir."</p>

  <p>Kolaydı ve ilk defa birini evdeki büyük Oberon portresine benzetiyordum.</p>

  <p>Luke içeri girmeden önce kapıyı çaldı. Öteden bir yerden, tanıdık bir ses ismini söyledi.</p>

  <p>"Yanımda bazı dostlar var," dedi.</p>

  <p>"İçeri getir," dedi ses.</p>

  <p>Luke kapıyı açtı ve denileni yaptı.</p>

  <p>"İkiniz de Nayda’yı tanıyorsunuz," dedi Luke. “Nayda, bu benim kopyam. Birlikteyken ona Rinaldo, bana Luke diyelim. Merle ve ben kız kardeşini aramaya gittiğimizde buradaki işlerimi yürütecek."</p>

  <p>Nayda’nın şaşkın bakışına karşılık olarak Rinaldo’yu eski haline getirdim.</p>

  <p>Kızın üzerinde siyah pantolon ve zümrüt rengi bir bluz vardı ve saçları aynı renk yeşil bir eşarpla arkada bağlanmıştı. Bizi selamlarken gülümsedi. Bana bakarken parmak ucunu hafifçe, neredeyse kayıtsız bir şekilde dudaklarına dokundurdu.</p>

  <p>Hemen başımı salladım.</p>

  <p>"Umarım Amber’de yaşadığın talihsizlikleri unutmuşsundur," dedim. “Elbette, kötü bir zamanda oradaydın."</p>

  <p>"Elbette," diye karşılık verdi. “Tamamen iyileştim, teşekkür ederim. Sorman çok nazikçe. Ve daha sonra yol gösterdiğin için de teşekkürler. Son iki gündür Luke’u alıp götüren sendin, anladığım kadarıyla."</p>

  <p>"Gerçekten o kadar oldu mu?" dedim.</p>

  <p>"Oldu, bayım."</p>

  <p>"Bunun için üzgünüm, hayatım," dedi Luke, kadının elini sıkıp, gözlerine uzun uzun bakarak.</p>

  <p>"Bu izin neden solduğunu açıklar," dedim.</p>

  <p>Rinaldo Nayda’nın elini tuttu ve süslü bir selam vererek öptü.</p>

  <p>"Tanıdığım o küçük kızın bu kadar değişmiş olması şaşırtıcı," dedi.</p>

  <p>"Öyle mi?"</p>

  <p>"Luke’un görünüşüne ek olarak anılarını da paylaşıyorum," diye açıkladı.</p>

  <p>"Sende insanca olmayan bir şey olduğunu anlamıştım," dedi Nayda. “Seni ateş kanlı bir adam olarak görüyorum."</p>

  <p>"Peki bunu nasıl görüyor olabilirsin?" diye sordu Rinaldo.</p>

  <p>"Kendine has yöntemleri var," dedi Luke ama ben daha çok kız kardeşiyle psişik bir bağı olduğunu düşünmüştüm. Görünüşe göre dahası varmış."</p>

  <p>Nayda başını salladı.</p>

  <p>"Bahsi geçmişken, umarım bunu, Coral’ı bulmamız için kullanabilirsin," diye devam etti Luke. “İz yok oldu ve bir uyuşturucu ya da büyü, Koz Kartı iletişimini engelliyor. Yardımına ihtiyacımız olacak."</p>

  <p>"Evet," diye yanıt verdi Nayda, “ama şu anda tehlikede değil."</p>

  <p>"Güzel," dedi Luke. “Bu durumda, yiyecek ısmarlayacağım ve bu yakışıklı adama bugünlerde Kashfa’da neler olup bittiğini anlatacağım."</p>

  <p>"Luke," dedim. “Benim cenazenin kalanına katılmak üzere Saraylar’a dönmem için ideal bir zaman gibi görünüyor."</p>

  <p>"Ne kadar sürer, Merle?"</p>

  <p>"Bilmiyorum," diye yanıt verdim.</p>

  <p>"Herhalde yarın sabaha kadar dönmüş olursun."</p>

  <p>"Ben de öyle düşünüyorum. Ama dönmezsem ne olacak?"</p>

  <p>"Sen olmadan aramaya başlamamız gerektiğini hissediyorum."</p>

  <p>"Ama ilk önce bana ulaşmaya çalış."</p>

  <p>"Elbette. Daha sonra görüşürüz."</p>

  <p>Uzam pelerinime sarındım ve Kashfa’yı silkeleyip attım.</p>

  <p>Tekrar açtığım zaman, Jurt’un Sawall’daki odasındaydım.</p>

  <p>Gerindim, esnedim. Yalnız olduğumdan emin olmak için hızla odada göz gezdirdim. Pelerinimi çıkarıp yatağın üzerine attım. Gömleğimin düğmelerini çözerken odayı adımlaya başladım.</p>

  <p>Dur. Bu da neydi? Aynı zamanda, nerede?</p>

  <p>Birkaç adım geri yürüdüm. Küçük kardeşimin odasında hiç o kadar zaman harcamamıştım, ama hissettiğim şeyi hatırlardım.</p>

  <p>Duvarla, koyu renk, neredeyse siyah ahşaptan bir dolabın oluşturduğu köşede bir masa ve bir sandalye vardı. Sandalyenin üzerinde diz çöküp masanın üzerinden uzandığım zaman onu hissedebiliyordum. Bir yolun varlığı, taşımaya yetecek kadar güçlü değil, ama. Yani...</p>

  <p>Sağa kaydım, dolabı açtım. Elbette, içeride olmalıydı. Ne kadar süre önce Jurt’un bunu yerleştirdiğini merak ettim. Aynı zamanda, odayı bu şekilde karıştırdığım için kendimi tuhaf hissediyordum. Yine de, bir sürü üzüntü ve rahatsızlık için Jurt’un bana borcu vardı. Birkaç sır ve biraz işbirliği defteri temizlemiyordu. Henüz ona güvenmeyi öğrenmemiştim ve bana tuzak hazırlıyor olması mümkündü. Görgü kuralları, diye karar verdim, basiret adına feda edilebilir. Giysileri kenara ittim, dolabın arkasına giden yolu açtım.</p>

  <p>Artık kuvvetle hissedebiliyordum. Giysileri son bir kez itmem, arkayı çabucak karıştırmam sonucunda, odağını buldum. Beni götürmesine izin verdim.</p>

  <p>Öne çekiş gerçekleşince, arkamdaki giysilerin baskısı beni hafifçe itti. Bu, artı birinin (bizzat Jurt mü?) beceriksiz bir gölgeustalığı işi çıkarmış ve sonuç olarak zemin düzeyleri arasında uyumsuzluğa yol açmış olması, hedefe vardığımda yere düşmenle sebep oldu.</p>

  <p>En azından, keskin kazıklarla ya da asitle dolu bir çukura düşmemiştim. Ya da açlıktan ölmek üzere bir yaratığın inine.</p>

  <p>Hayır, yeşil taş döşeli bir zemindi ve düşerken kendimi toparladım. Ve çevremde titreşen ışıktan, bir sürü mumun yanmakta olduğunu tahmin ettim.</p>

  <p>Başımı kaldırmadan önce hepsinin yeşil olacağını biliyordum.</p>

  <p>Yanılmamıştım da. Ne bu, ne de başka şeyler hakkında.</p>

  <p>Burası babama adanan yere benziyordu, mumlardan daha parlak bir ışık kaynağı olan bir kemer vardı. Ama buradaki sunağın üzerinde resim yoktu. Bunda, içinde bir sürü yeşil ve biraz kırmızı olan vitraylı bir pencere vardı.</p>

  <p>Konusu Brand idi.</p>

  <p>Ayağa kalktım ve odayı aştım. Üzerinde, kınından birkaç santim çekilmiş, Werewindle yatıyordu.</p>

  <p>Uzandım ve kılıcı kavradım, ilk dürtüm, durumu düzeltmek amacıyla onu Luke’a vermek için yanımda götürmek olmuştu. Sonra tereddüt ettim. Bu cenazede takabileceğim bir şey değildi. Onu şimdi alsam, başka bir yere saklamak zorunda kalacaktım ve şu anda zaten çok iyi saklanmış durumdaydı. Ama düşünürken elimi üzerinde tuttum. Grayswandir’in verdiğine benzer bir güç hissi veriyordu, ama daha aydınlık, daha az trajik, daha az düşünmeye zorlayıcıydı. İronik. Bir kahraman için ideal kılıç gibi görünüyordu.</p>

  <p>Çevreme bakındım. Solumdaki kitap kürsüsünde bir kitap, arkamda, yerde beş köşeli bir yıldız vardı ve yeşilin farklı tonlarında işlenmişti. Havada bir koku vardı. Yeni söndürülmüş odun ateşi gibi. Duvarda bir delik açsam ne bulacağımı merak ettim. Bu küçük mabet bir dağın tepesinde miydi? Bir gölün altında mıydı? Yeraltında mıydı? Yoksa gökyüzünde bir yerde süzülüyor muydu?</p>

  <p>Neyi temsil ediyordu? Dini bir şeye benziyordu. Ve Benedict, Corwin ve Brand’e adanmış olanları biliyordum. Bazı yurttaşlarım ve akrabalarım onlara hayranlık ve saygı mı duyuyordu? Yoksa daha kötücül bir şeye adanmış gizli mabetler miydi bunlar?</p>

  <p>Elimi Werewindle’dan çektim, beş köşeli yıldıza yaklaştım.</p>

  <p>Logrus imgem uğursuz hiçbir şeye işaret etmedi, fakat çubukluyla derin bir tarama uzun zaman önce yok edilmiş büyülü bir işlemin kalıntılarını buldu. Ama izler, nasıl bir şey olduğunu anlamama izin vermeyecek kadar solmuştu. Bunu daha fazla araştırmam ve daha berrak bir resim çıkarmam mümkün görünse de, aynı zamanda böyle bir işlemin gerektireceği zamana sahip olmadığımın da farkındaydım.</p>

  <p>Gönülsüzce yolun bulunduğu yere çekildim. Bu yerler ilgili kişileri etkilemek için mi kullanılmıştı?</p>

  <p>Başımı iki yana salladım. Bunun çözümünü başka bir güne bırakacaktım. Yolu buldum ve kendimi ona teslim ettim.</p>

  <p>Dönüşümde de sendeledim.</p>

  <p>Bir elimle çerçeveyi, diğeriyle bir giysiyi yakalayarak düşmekten kurtuldum, doğruldum ve dışarı adım attım. Sonra giysileri yerlerine kaydırdım ve kapakları kapattım.</p>

  <p>Hemen soyundum, bir yandan da şeklimi değiştirdim ve bir kez daha yas giysilerime burundum. Çubuklunun yakınlarında bir eylem hissettim ve ilk kez onun şeklini değiştirmek ve parmağımın değişimine uyum sağlamak için pek çok kaynaktan enerji çektiğini gördüm. Bunu daha önce de defalarca yaptığı açıktı, ama süreci ilk kez fark ediyordum. Bu ilgi çekiciydi, aletin, isteğim dışında, kendi iradesiyle eyleme geçebildiğini gösteriyordu.</p>

  <p>Aslında bu nesnenin ne olduğunu, nereden geldiğini bilmiyordum. Yanımda tutuyordum, çünkü büyük bir güç kaynağı ve artık korktuğum Logrus’un kullanımına karşı iyi bir alternatif gibi görünüyordu. Ama parmağıma iyi oturmak için şekil değiştirmesini izlerken kuşku duydum. Ya bir şekilde, tam da yanlış anda bana saldıracak bir bubi tuzağıysa?</p>

  <p>Yüzüğü birkaç kez parmağımda döndürdüm. Zihnimle içine girdim, ama bunun boş bir çaba olduğunu biliyordum. Her hattın kaynağına gitmek, yolda gizli büyüler var mı, diye kontrol etmek yüzyıllar alırdı. Bu bir İsviçre saatinin içine girmek gibiydi. Özel imalat. Tasarımının güzelliği ve yaratımına harcanan emek karşısında etkilenmiştim. Kolayca, bir dizi koşula karşılık verecek gizli emirler içeriyor olabilirdi. Yine de henüz uygunsuz bir şey yapmamıştı. Ve alternatifi Logrus’u kullanmaktı. İnsanın tanımadığı şeytanı tercih etmesi konusunda gerçek bir örnek olduğu aklıma geldi.</p>

  <p>Homurdanarak giysilerimi düzelttim, dikkatimi Yılan Tapınağı’na odakladım, çubukludan beni girişine götürmesini istedim. Ondan hiç kuşku duymamışım gibi, onda paranoyaya yol açacak yeni bir şey aramamışım gibi, hızla ve kibarca bunu gerçekleştirdi.</p>

  <p>Ve bir süre orada, Çukur’a açılan Kenar’da, Dünyanın Sonundaki Meydan’ın dış kenarında bulunan Yılan Katedrali’nde, donmuş alevlerden kapıların dışında güzel bir günde insanın, evrenin yaratılışını ya da sonunu izleyebileceği yerde hiçbir şey yapmadan bekledim ve taç yaprakları gibi katlanan ve açılan uzayda yıldızların kaynaşmasını seyrettim; sanki hayatım değişmek üzereymiş gibi, düşüncelerim California’ya, okula, Güneşpatlaması’nda Luke, Gail ve Julia ile yelken açmamıza, savaşın sonuna yakın babamla oturmamıza, Villa Bayle ile Amberin doğusundaki bağların arasında at binmemize, Coral’a şehri gösterdiğim rüzgarlı akşamüstüne, o günkü tuhaf olaylara döndü. Dönüp pullu elimi kaldırdım, ötesindeki Thelbane kulesine baktım ve “içimdeki otlaklarda, ne doğuda ne batıda, savaşmaktan vazgeçmiyorlar," diye düşündüm. Ne süreyle, ne süreyle...? Duygusallık hamle yaptığında her zamanki gibi ironi üçe karşı bir favoridir.</p>

  <p>Tekrar dönerek, Kaos Kralı’nın son anlarını görmek için içeri girdim.</p>
</body>
</html>
