<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2><span class="uline"><b>Bölüm 12</b></span></h2>

  <p>Bir sürü duman, dev bir solucan ve rengarenk ışık çakmaları vardı. Her ses şekle bürünüyor, zirveye kadar alevleniyor, suskunlaşırken sönüyordu. Varoluşun şimşekvari hançerleri gibi Gölge’den çağrılan, Gölge’ye dönen. Solucan sonsuza dek uzanıyordu. Köpek kafalı çiçekler çenelerini bana doğru kapatıyorlardı, ama sonra yapraklarını sallıyorlardı. Akan duman gökyüzüne dayanmış bir trafik ışığının önünde durdu.</p>

  <p>Solucan -hayır, tırtıl- gülümsedi. Yavaş, kör edici bir yağmur başladı ve süzülen tüm damlalar elmas gibi çok yüzeyliydi...</p>

  <p>İçimde bir şey, Bu resimde yanlış olan ne, diye sordu.</p>

  <p>Pes ettim, çünkü emin olamıyordum. Ama zaman zaman görüş alanıma giren manzaranın bu şekilde uçup gitmiyor olması gerektiğine dair belirsiz bir his vardı içimde...</p>

  <p>"Ah, dostum! Merle..."</p>

  <p>Luke şimdi ne istiyordu? Neden yakamı bırakmıyordu? Hep yeni bir sorun.</p>

  <p>"Şuna bak, olmaz mı?"</p>

  <p>Bir dizi parlak, sıçrayan topun ya da kuyruklu yıldızın ışıktan bir halı dokumasını izledim. Şemsiyelerden bir ormanın üzerine yağdı.</p>

  <p>"Luke..." diye başladım, ama köpek kafalı çiçeklerden biri, unuttuğum elimi ısırdı ve yakındaki her şey cam üzerine resmedilmiş, sonra da cama ateş edilmiş gibi çatladı. Ötede bir gökkuşağı vardı...</p>

  <p>"Merle! Merle!"</p>

  <p>Aniden açılan gözlerim, Droppa’nın omzumu sarstığını gösterdi. Ve divanın üzerinde, başımı koyduğun yerde ıslak bir yer vardı.</p>

  <p>Dirseğimin üzerinde doğruldum. Gözlerimi ovuşturdum.</p>

  <p>"Droppa... Ne..?"</p>

  <p>"Bilmiyorum," dedi bana.</p>

  <p>"Neyi bilmiyorsun? Dernek istediğim... Lanet olsun! Ne oldu?"</p>

  <p>"Şu sandalyede oturuyordum," dedi, işaret ederek, “uyanmanı bekliyordum. Martin burada olduğunu söyledi. Döndüğün zaman Random’ın seni görmek istediğini söyleyecektim sana."</p>

  <p>Başımı salladım, sonra elimden kan damladığını gördüm, çiçeğin ısırdığı yerden.</p>

  <p>"Ne kadar uyudum?"</p>

  <p>"Belki yirmi dakika."</p>

  <p>Ayaklarımı yere indirip oturdum. “O zaman neden beni uyandırmaya karar verdin?"</p>

  <p>"Koz Kartı ile gidiyordun," dedi.</p>

  <p>"Gidiyor muydum? Uyurken mi? O şekilde çalışmıyor. Emin misin..."</p>

  <p>"Ne yazık ki, şu anda ayığım," dedi. “Üzerinde o gökkuşağı parıltı vardı ve yumuşamaya, solmaya başlamıştın. Bunun üzerine seni uyandırıp, aklında gerçekten bu mu var, sormaya karar verdim. Ne içtin, leke çıkarıcı mı?"</p>

  <p>"Hayır," dedim.</p>

  <p>"Bir kez köpeğime içirmiştim..."</p>

  <p>"Rüyalar..." dedim, şakaklarımı ovalayarak. Zonklamaya başlamışlardı. “O kadar. Rüyalar."</p>

  <p>"Başkalarının görebildiği cinsten mi? Alkolik titremesi <i>a deux</i> gibi mi?"</p>

  <p>"Kastettiğim bu değildi."</p>

  <p>"Gidip Random’ı görsek iyi olacak." Kapıya dönecek oldu.</p>

  <p>Başımı iki yana salladım. “Henüz olmaz. Burada oturup kendimi toplayacağım. Yolunda olmayan bir şey var."</p>

  <p>Ona baktığım zaman gözlerinin irileştiğini, arkama baktığını gördüm. Döndüm.</p>

  <p>Arkamdaki duvar, mumdanmış da, ateşe fazla yakın konulmuş gibi erimeye başlamıştı.</p>

  <p>"Alarm ve kaçma zamanı gibi görünüyor," dedi Droppa. "Yardım edin!"</p>

  <p>Çığlıklar atarak odayı aştı ve çıktı.</p>

  <p>Üç göz kırpma sonra duvar her açıdan normale döndü, ama ben titriyordum. Ne haltlar dönüyordu? Ben ayrılmadan önce Maske bana bir büyü yapmayı mı başarmıştı? Eğer öyleyse, nasıl bir büyü?</p>

  <p>Ayağa kalktım ve yavaş yavaş bir çember çizdim. Şimdi her şey yerli yerinde görünüyordu. Son zamanlarda yaşadığım stresten dolayı halüsinasyon görmüş olamazdım, çünkü Droppa da görmüştü. Bu yüzden kafayı yemiyordum. Bu başka bir şeydi ve her ne ise, hâlâ yakında beklediğini hissediyordum.</p>

  <p>Şimdi havada doğal olmayan bir berraklık vardı ve bu atmosfer içinde her nesne sıra dışı bir şekilde canlı görünüyordu.</p>

  <p>Ne aradığımı bilmeden odada hızlı bir tur attım. Şaşırtıcı olmayan bir şekilde, onu bulamadım. Sonra dışarıya çıktım. Sorun her ne ise, yanımda getirdiğim bir şeyden mi kaynaklanıyordu? Kaskatı, süslü püslü Jasra bir Truva atı mıydı?</p>

  <p>Ana salona yöneldim. Bir düzine adım sonra önümde çarpık bir ışık ağı belirdi. Kendimi devam etmeye zorladım, ben ilerlerken ışık geriledi ve aynı zamanda şekil değiştirdi.</p>

  <p>"Merle, hadi gel!" Luke’un sesiydi, ama Luke görünürlerde yoktu.</p>

  <p>"Nereye?" diye seslendim, yavaşlamadan.</p>

  <p>Yanıt gelmedi, ama ağ ortadan ikiye ayrıldı ve iki yarı, kapı gibi uzaklaştı. Neredeyse kör edici bir aydınlığa açıldı; içinde bir tavşan gördüğümü sandım. Sonra, aniden imge yok oldu ve her şeyin normal olduğuna beni inandıran, Luke’un saniyeler süren, kaynağı belirsiz kahkahası oldu.</p>

  <p>Koşmaya başladım. Gerçekten de, tekrar tekrar uyarıldığım gibi, düşman Luke muydu? Son zamanlarda yaşanan olaylar aracılığıyla, annesinin Dört Dünya Kalesi’nden kurtarılması için kullanılmış mıydım? Ve şimdi güvende olduğuna göre, Luke Amber’i istila etmek, benim anlamadığım koşullar altında bir büyü düellosu yapmak için beni mi çağırıyordu?</p>

  <p>Hayır, buna inanamıyordum. Bu tür güçlere sahip olmadığından emindim. Ama sahip olsa bile, bunu denemeye cesaret edemezdi. Jasra rehinemken değil.</p>

  <p>Koşarken onu yine duydum. Her yerden ve hiçbir yerden.</p>

  <p>Bu sefer şarkı söylüyordu. Sesi güçlü bir baritondu ve şarkı "Auld Lang Syne" idi. Bu nasıl bir ironi koyuyordu ortaya?</p>

  <p>Ana salona fırladım. Martin ve Bors gitmişti. Yanında durdukları büfenin üzerinde boş kadehleri gördüm. Diğer kapının yanında..? Evet, diğer kapının yanında Jasra dimdik, değişmemiş, pelerinimi tutarak duruyordu.</p>

  <p>"Tamam, Luke! Halledelim şu işi!" diye haykırdım. “Saçmalığı kes de bitirelim!"</p>

  <p>"Hl?"</p>

  <p>Şarkı aniden durdu.</p>

  <p>Jasra’yı inceleyerek yürüdüm. Birinin diğer eline eklediği şapka dışında tamamen aynıydı. Sarayın bir yerinden bir bağırış duydum. Belki hâlâ alarm veren Droppa’ydı.</p>

  <p>"Luke, her neredeysen," dedim, “beni duyabiliyorsan, beni görebiliyorsan, iyice bir bak ve dinle: Annen burada. Gördün mü? Planladığın her ne ise, bunu aklından çıkarma."</p>

  <p>Birinin sallamaya, kırıştırmaya, sonra germeye karar verdiği çerçevesiz bir resmin ortasında duruyormuşum gibi oda şiddetle dalgalandı.</p>

  <p>"Ee?"</p>

  <p>Hiçbir şey.</p>

  <p>Sonra bir gülüş.</p>

  <p>"Annem, şapka askısı... Vay vay. Hey, teşekkürler, dostum. Güzel gösteri. Sana daha önce ulaşamadım. Oraya gittiğini bilmiyordum. Bizi katlettiler. Paralı askerleri yamaç paraşütüne bindirdim ve ısı dalgalarının üzerinde uçtuk. Ama hazırdılar. Bizi indirdiler. Tam olarak hatırlayamıyorum... Acıyor!"</p>

  <p>"Sen iyi misin?"</p>

  <p>Arkalarında Benedict’in ölüm kadar sessiz şekli, Random ve Droppa salona girerken hıçkırık gibi bir ses duyuldu.</p>

  <p>"Merle!" diye seslendi Random bana. "Neler oluyor?"</p>

  <p>Başımı iki yana salladım. “Bilmiyorum," dedim.</p>

  <p>"Tabii, sana bir içki ısmarlayayım," dedi Luke’un sesi hafifçe.</p>

  <p>Salonun ortasında alev alev bir tipi esti. Bir an sürdü, sonra yerini geniş bir dikdörtgen aldı.</p>

  <p>"Büyücü sensin," dedi Random. “Bir şeyler yap!"</p>

  <p>"Bunun ne olduğunu bilmiyorum," diye yanıt verdim. “Hiç buna benzer bir şey görmemiştim. Sanki başıboş kalmış büyü gibi."</p>

  <p>Dikdörtgenin içinde bir siluet belirmeye başladı, bir insan.</p>

  <p>Şekil yerleşti, hatlar ve giysiler edindi... Bir Koz Kartı -dev bir Koz Kartı- havanın ortasında asılı, katılaşıyor. Bu...</p>

  <p>Ben. Kendi hatlarıma baktım, o da bana baktı. Gülümsediğimi fark ettim.</p>

  <p>"Hadi, Merle. Partiye katıl," dediğini duydum Luke’un ve Koz Kartı dikey eksende yavaş yavaş dönmeye başladı.</p>

  <p>Cam çanlar gibi sesler salonu doldurdu.</p>

  <p>Dev kart, ben kenarını siyah bir yarık gibi görene kadar döndü. Sonra karanlık çizgi dalgalanarak, aralanan perdeler gibi genişledi ve ötesinde kayan yoğun ışıktan rengarenk lekeler gördüm. Aynı zamanda nargile içen bir tırtıl, şişman şemsiyeler ve parlak, ışıltılı bir parmaklık gördüm...</p>

  <p>Yarıktan bir el çıktı. “Bu taraftan."</p>

  <p>Random’ın sertçe soluduğunu duydum.</p>

  <p>Benedict kılıcını aniden tabloya doğrulttu. Ama Random omzuna elini koydu ve “Hayır," dedi.</p>

  <p>Şimdi havada asılı bir tür tuhaf, kopuk kopuk müzik vardı; bir şekilde uygun görünüyordu.</p>

  <p>"Hadi, Merle."</p>

  <p>"Geliyor musun, gidiyor musun?" diye sordum.</p>

  <p>"Her ikisi de."</p>

  <p>"Bana bir söz verdin, Luke: annenin kurtarılması karşılığında bir bilgi," dedim. “Eh, annen burada. Sır ne?"</p>

  <p>"Senin iyiliğin için yaşamsal bir şey mi?" diye sordu yavaşça.</p>

  <p>"Amber’in güvenliği için yaşamsal demiştin."</p>

  <p>"Ah, şu sır."</p>

  <p>"Diğerini öğrenmekten de memnun olurum."</p>

  <p>"Üzgünüm. Tek bir sır satıyorum. Hangisini istersin?"</p>

  <p>"Amber’in güvenliği," diye yanıt verdim.</p>

  <p>"Dalt," diye yanıt verdi.</p>

  <p>"Ona ne olmuş?"</p>

  <p>"Desacratrix Deela annesiydi..."</p>

  <p>"Bunu zaten biliyorum."</p>

  <p>"...ve Dalt doğmadan dokuz ay önce Oberon’un tutsağıydı. Oberon ona tecavüz etti. İşte bu yüzden Dalt sizlere kin besliyor."</p>

  <p>"Saçmalık!" dedim.</p>

  <p>"Hikayeyi son anlattığında ben de aynı şeyi söyledim. Sonra gökyüzündeki Desen’i yürümesi için meydan okudum."</p>

  <p>"Ve?"</p>

  <p>"Yürüdü."</p>

  <p>"Ah."</p>

  <p>"Bu hikayeyi yeni öğrendim," dedi Random, “Kashfa’ya gönderdiğim bir görevliden. Ama Desen’i yürüdüğünü bilmiyordum."</p>

  <p>"Zaten biliyorduysanız, sana borçlu kaldım," dedi Luke yavaşça, dalgın dalgın. “Tamam, dahası var: Dalt bundan sonra gölge Yeryüzü’nü ziyaret etti. Depomu talan eden, silah ve özel cephane çalan o. Sonra hırsızlığı örtbas etmek için binayı yaktı. Ama tanıklar buldum. Her an gelebilir. Ne zaman olacağını kim bilebilir?"</p>

  <p>"Ziyarete gelen bir akraba daha," dedi Random. “Neden tek çocuk olmadım ki?"</p>

  <p>"Bundan ne çıkarırsan çıkar," diye ekledi Luke. “Şimdi eşitiz. Bana bir el ver!"</p>

  <p>"Geliyor musun?"</p>

  <p>Kahkaha attı, tüm salon sarsılır gibi oldu. Havadaki açıklık önümde asılı duruyordu, eli benimkini yakaladı. Yanlış giden bir şey olduğu açıktı.</p>

  <p>Onu kendime çekmeye çalıştım, ama bunun verine onun beni çektiğini hissettim. Mücadele edemediğim çılgın bir güç vardı ve o beni yakalarken evren çarpılıyor gibi geliyordu Takımyıldızlar önümde aralandı ve parlak parmaklıkları yine gördüm. Luke’un çizmeli ayağı üzerinde duruyordu.</p>

  <p>Uzakta bir Random’ın bağırdığını duydum, “B-oniki! B-oniki! Dışarı!"</p>

  <p>...Ve sonra sorunun ne olduğunu hatırlayamaz oldum. Burası harika bir yer gibi görünüyordu. Ama mantarları şemsiye sanmak benim aptallığımdı...</p>

  <p>Şapkacı bana bir içki doldurur, Luke’unkini tamamlarken ben de ayağımı parmaklıkların üzerine koydum, Luke solunu işaret etti ve Mart Tavşanı’nın içkisi de dolduruldu. Yumurta her şeyin kenarında, ince bir dengedeydi. Tweedledum Tweedledee, Dodo ve Kurbağa Uşak müzik çalıyorlardı. Ve Tırtıl dumanlar üfürmeye devam ediyordu.</p>

  <p>Luke omzuma bir şaplak attı. Hatırlamak istediğim bir şey vardı, ama aklımdan kayıp duruyordu.</p>

  <p>"Şimdi iyiyim," dedi Luke. “Her şey yolunda."</p>

  <p>"Hayır, bir şey var... Hatırlayamıyorum..."</p>

  <p>Kadehini kaldırdı ve benimkine vurdu. “Zevkini çıkar'" dedi. “Yaşam bir kabaredir, eski dostum!"</p>

  <p>Yanımdaki taburede oturan kedi sırıtıp duruyordu.</p>
</body>
</html>
