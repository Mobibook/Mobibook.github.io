<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2><span class="uline"><b>Bölüm 3</b></span></h2>

  <p>Öfke ve acı dünyamı küçültür ve buna sinirlenirim. Daha mutlu zamanlarıma, dostlara, mekanlara, nesnelere, seçeneklere ilişkin anılarını felç ederler sanki. Derin, rahatsız edici duyguların kavrayışı ile ezilir, sabit fikirliliğim içinde küçülürüm. Sanırım bunun sebebi kısmen bir dizi seçeneği göz ardı etmem, bir ölçüde özgür iradeden vazgeçmemdir. Bundan hoşlanmam, ama bir noktadan sonra üzerinde pek az kontrolüm kalır. Bana kendimi bir tür kararlılığa teslim olmuşum gibi hissettirir ve bu beni daha da sinirlendirir. Sonra bu, bir kısır döngü içinde, beni güden duyguyu besler ve daha da derinleştirir. Bu durumu sona erdirmenin basit yolu hedefini ortadan kaldırmak için balıklama dalmaktır. Zor yol ise daha filozofçadır, bir adım geri çekilmem, kontrolümü yine ele geçirmem gerekir. Her zamanki gibi, zor yol daha tercih edilir olandır. Balıklama dalmak kırık bir boyun ile de sonuçlanabilir.</p>

  <p>Gördüğüm ilk yere park ettim, pencereyi açtım, pipomu yaktım. Sakinleşene kadar buradan ayrılmamaya yemin ettim.</p>

  <p>Tüm yaşamım boyunca olaylara aşırı tepki gösterme eğilimde olmuştum. Aileden gelen bir özellik gibi görünüyor. Ama diğerleri gibi olmak istemiyordum. Bu şekilde başlarına bir sürü bela açıyorlardı. Daima kazanıyor olsanız topyekun, ya hep ya hiç tepki iyi sayılabilir, ama sıra dışı bir şeyle karşılaşmanız durumunda, büyük trajedilere ya da en azından operalara o yoldan çıkarsınız. Ve durumun bu olduğu konusunda işaretler vardı. Bu yüzden, ben aptalım biriydim. İnanana kadar bunu kendi kendime tekrarladım.</p>

  <p>Sonra sakin benliğimin gerçekten de aptalın biri olduğumu onaylamasını dinledim. Bu konuda bir şeyler yapabilecekken duygularımı anlamadığım için, gücümü sergilediğim ve sonuçlarını inkar ettiğim için, bunca yıl boyunca düşmanımın tuhaf doğasını tahmin bile edemediğim için, yaklaşan karşılaşmayı bu kadar basite indirgediğim için. Victor Melman’ı görür görmez yakalayıp gerçeği öğrenene kadar dövmek hiç işe yaramazdı. Dikkatle ilerlemeye, kendimi ele vermemeye karar verdim. Yaşam asla basit olmamıştır, dedim kendi kendime. Kıpırdamadan otur, topla, tekrar düzenle.</p>

  <p>Yavaş yavaş gerginliğin üzerimden akıp gittiğini hissettim.</p>

  <p>Dünyam da yavaş yavaş büyüdü ve içinde S’nin beni gerçekten tanıması, çok iyi tanıması, hatta olayları benim düşünce tarzıma ve o ana teslim olmama göre düzenlemesi olasılığını gördüm. Hayır, diğerleri gibi olmayacaktım...</p>

  <p>Orada oturdum ve uzun süre düşündüm. Sonra arabayı çalıştırıp, yavaşça sürdüm.</p>

  <p>Bir köşede dikilen pis, tuğla bir binaydı. Dört katlıydı, yan sokaklara bakan duvarlara sprey boyayla müstehcen sözler yazılmıştı. Binanın çevresinde dolaşarak bakınırken grafitiler, birkaç kırık pencere ve bir yangın merdiveni buldum. O sırada hafif bir yağmur yağmaya başladı. İçeri, dar bir koridora girdim. Merdivenin yanındaki tabelaya göre alttaki iki kat Brutus Ardiye Şirketi’ne aitti. Ortalık sidik kokuyordu ve sağımdaki tozlu pencere pervazında boş bir Jack Daniels şişesi vardı.</p>

  <p>Kabarmış duvarda iki posta kutusu asılıydı. Birinin üzerinde</p>

  <p>"Brutus Ardiye," diğerinde “V.M." harfleri yazılıydı. İkisi de boştu.</p>

  <p>Gıcırdamasını bekleyerek merdiveni tırmandım. Gıcırdamadı.</p>

  <p>İkinci katın koridorunda, üzerinde kapı kulpu bulunmayan dört kapı vardı. Hepsi kapalıydı. Karton olması gereken şeylerin siluetleri kapıların üst kısmındaki buzlu camdan görülebiliyordu. İçeriden ses gelmiyordu.</p>

  <p>Bir sonraki merdivende uyuklamakta olan bir kediyi şaşırttım. Sırtını kamburlaştırdı, bana dişlerini çıkardı, tısladı, sonra döndü, sıçrayarak merdiveni tırmandı ve gözden kayboldu.</p>

  <p>Bir sonraki katta da dört kapı vardı. Görünüşe göre üçü kullanılmıyordu, dördüncü siyah boyalıydı ve gomalak cilayla parlatılmıştı. Üzerinde “Melman" yazılı küçük, pirinç bir plaka vardı. Kapıyı vurdum.</p>

  <p>Yanıt gelmedi. Defalarca denedim, sonuç aynıydı. Buradan da ses gelmiyordu. Burası adamın yaşam mekanıymış, çatıda bir penceresi olan dördüncü kat da stüdyosuymuş gibi görünüyordu. Bu yüzden döndüm ve son merdiveni tırmandım.</p>

  <p>Üst kata ulaştım ve dört kapıdan birinin aralık olduğunu gördüm. Durdum, bir an dinledim. Öteden hafif hareket sesleri geliyordu. İlerledim ve kapıyı vurdum. İçeriden bir yerden, birinin keskin bir nefes çektiğini duydum. Kapıyı ittim.</p>

  <p>Büyük bir çatı penceresinin altı metre altında duruyordu ve yüzü bana dönüktü. Uzun, geniş omuzlu, siyah sakallı ve siyah gözlü bir adam. Sol elinde bir fırça, sağ elinde bir palet vardı. Levi’s pantolonunun üzerine boya lekeli bir önlük takmıştı ve üzerinde ekose spor gömlek vardı. Arkasındaki şövalenin üzerinde Meryem ana ile oğlu olabilecek bir resmin ana hatları vardı. Çevrede epey tuval vardı ve hepsi ya duvara dönük ya da örtülüydü.</p>

  <p>"Merhaba," dedim. “Siz Victor Melman mısınız?"</p>

  <p>Başıyla evetledi. Yüzünde ne gülümseme, ne de kaş çatış vardı. Paletini yakındaki masanın üzerine, fırçasını çözücü dolu bir kavanoza bıraktı. Sonra ıslak görünüşlü bir kumaş parçası aldı ve ellerini sildi.</p>

  <p>"Ya siz?" diye sordu, kumaşı bir kenara fırlatıp bana dönerek.</p>

  <p>"Merle Corey. Julia Barnes’ı tanıyordunuz."</p>

  <p>"Bunu inkar etmiyorum," dedi. “Geçmiş zaman kipi kullanmanız..."</p>

  <p>"Öldü. Sizinle bu konuda konuşmak istiyordum."</p>

  <p>"Tamam," dedi, önlüğünü çözerek. “O zaman aşağı kata inelim. Burada oturacak yer yok."</p>

  <p>Önlüğü kapının yakınındaki bir çiviye astı ve dışarı çıktı.</p>

  <p>Onu takip ettim. Sonra dönüp stüdyonun kapısını kilitledi ve merdivene yöneldi. Hareketleri çevik, neredeyse zarifti. Çatıda yağmurun sesini duyabiliyordum.</p>

  <p>Aynı anahtarı kullanarak üçüncü kattaki siyah kapıyı açtı.</p>

  <p>Kenara çekilerek içeri girmemi işaret etti. İçeri girdim, koridorda yürüdüm, bir mutfağın önünden geçtim. Mutfağın tezgahları boş şişeler, tabak yığınları ve pizza kutuları ile doluydu.</p>

  <p>Dolaplara patlak çöp torbaları yaslanmıştı; zemin yer yer yapış yapış görünüyordu ve mekan mezbahanın yanındaki baharat fabrikası gibi kokuyordu.</p>

  <p>Bir sonraki oda geniş bir oturma odasıydı. Oryantal halılardan ve her birinin üzerinde ağzına kadar dolu kül tablaları bulunan sehpalardan oluşan bir savaş meydanının iki yanında, birbirine bakan iki rahat görünüşlü, siyah divan vardı. Uzak köşede, ağır, kırmızı perde ile kaplı bir duvarın önünde güzel bir konser piyanosu duruyordu. Gizemciliği konu almış kitaplarla dolu bodur kitaplıklar, yanlarında, üstlerinde ve birkaç sandalyenin yanında dergi yığınları vardı. En büyük halının altından beş köşeli yıldız olabilecek bir şeyin bir köşesi fırlamıştı. Havada bayat tütsü ve marihuana kokuları asılıydı. Sağımda bir başka odaya giden kemerli bir giriş, solumda kapalı bir kapı vardı. Yarı dini temalar içeren resimler -onun çalışmaları olduğunu düşündüm- duvarlarda asılıydı. Chagallvari bir havaları vardı. Oldukça iyi.</p>

  <p>"Oturmaz mısın?"</p>

  <p>Bir sandalyeye işaret etti, oturdum.</p>

  <p>"Bira alır mısın?"</p>

  <p>"Teşekkür ederim, hayır."</p>

  <p>Yakındaki divana oturdu, ellerini kavuşturdu, bana baktı.</p>

  <p>"Ne oldu?" diye sordu.</p>

  <p>Bakışlarına karşılık verdim.</p>

  <p>"Julia Barnes gizemciliğe merak sardı," dedim. “Daha fazla şey öğrenmek için sana geldi. Bu sabah, çok sıra dışı koşullar altında öldü."</p>

  <p>Ağzının sol köşesi hafifçe seğirdi. Başka hareket yapmadı.</p>

  <p>"Evet, bu tür konularla ilgileniyordu," dedi. “Bana ders almak için geldi, ben de verdim."</p>

  <p>"Neden öldüğünü öğrenmek istiyorum."</p>

  <p>Bakmaya devam etti.</p>

  <p>"Zamanı dolmuştu," dedi. “Uzun vadede herkesin başına gelir."</p>

  <p>"Burada var olmaması gereken bir hayvan tarafından öldürüldü. Bu konuda bilgin var mı?"</p>

  <p>"Evren çoğumuzun hayal edemeyeceği kadar tuhaf bir yer."</p>

  <p>"Biliyor musun, bilmiyor musun?"</p>

  <p>"Seni tanıyorum," dedi, ilk kez gülümseyerek. “Bana senden bahsetmişti, elbette."</p>

  <p>"Bu ne anlama geliyor?"</p>

  <p>"Şu anlama geliyor," diye yanıt verdi, “senin de bu konular hakkında biraz bilgin olduğunu biliyorum."</p>

  <p>"Ee?"</p>

  <p>"Yapılacak iş varken Sanatlar doğru insanları doğru anda bir araya getirir."</p>

  <p>"Bütün bunların sebebinin bu olduğunu mu düşünüyorsun?"</p>

  <p>"Biliyorum."</p>

  <p>"Nasıl?"</p>

  <p>"Vaat edilmişti."</p>

  <p>"Demek beni bekliyordun."</p>

  <p>"Evet."</p>

  <p>"İlginç. Bundan biraz daha bahsetmek ister misin?"</p>

  <p>"Sana göstermeyi tercih ederim."</p>

  <p>"Bir şeyin vaat edildiğini söyledin. Nasıl? Kim tarafından?"</p>

  <p>"Kısa süre sonra hepsi açıklığa kavuşacak."</p>

  <p>"Ya Julia’nın ölümü?"</p>

  <p>"Bu da, diyebilirim."</p>

  <p>"Beni nasıl aydınlatmayı düşünüyorsun?"</p>

  <p>Gülümsedi. “Yalnızca bir şeye bakmanı istiyorum," dedi.</p>

  <p>"Tamam. Ben varım. Göster bana."</p>

  <p>Başını salladı ve ayağa kalktı.</p>

  <p>"İçeride," diye açıkladı, döndü ve kapalı kapıya yöneldi.</p>

  <p>Ayağa kalktım, onu takip ettim.</p>

  <p>Elini gömleğinin önüne uzattı ve bir zincir çıkardı. Başının üzerine kaldırdı. Üzerinde bir anahtar asılı olduğunu gördüm.</p>

  <p>Anahtarı kapıyı açmak için kullandı.</p>

  <p>Kapıyı açıp, “İçeri gir," dedi ve yana çekildi.</p>

  <p>Girdim. Geniş bir oda değildi ve karanlıktı. Bir düğmeye bastı ve tepede düşük vatlı, mavi bir lamba yandı. O zaman tam karşımda bir pencere olduğunu ve bütün camlarının siyaha boyanmış olduğunu gördüm. Yerde, oraya buraya saçılmış birkaç yastıktan başka mobilya yoktu. Sağımdaki duvarın bir kısmı siyah perde ile örtülmüştü. Diğer duvarlar boştu.</p>

  <p>"Bakıyorum," dedim.</p>

  <p>Güldü.</p>

  <p>"Bir dakika, bir dakika," dedi bana. “Gizem sanatlarına karşı ne kadar büyük bir ilgi duyduğum hakkında en ufak bir fikrin var mı?"</p>

  <p>"Sen bir kabalacısın," diye bildirdim.</p>

  <p>"Evet," diye kabul etti. “Nereden anladın?"</p>

  <p>"Doğu ilimleri ile ilgilenenler kalabalıktan hoşlanır," dedim. “Ama kabalacılar genellikle sünepe tiplerdir."</p>

  <p>Güldü.</p>

  <p>"Her şey aslında senin için neyin önemli olduğuna dayanıyor," dedi.</p>

  <p>"Kesinlikle." *</p>

  <p>Bir yastığı odanın ortasına tekmeledi.</p>

  <p>"Oturmaz mısın?" dedi.</p>

  <p>"Ayakta duracağım."</p>

  <p>Omuzlarını silkti.</p>

  <p>"Tamam," dedi ve alçak sesle mırıldanmaya başladı.</p>

  <p>Bekledim. Bir süre sonra, hâlâ hafif hafif mırıldanarak siyah perdeye gitti. Tek bir hızlı hareketle açtı ve ben baktım.</p>

  <p>Kabalistik Yaşam Ağacı resmi çıkmıştı ortaya, on sefirayı bazı klipfotik açılardan gösteriyordu. Çok güzel çizilmişti ve ona bakarken hissettiğim tanıma duygusu huzursuzluk vericiydi. Herhangi bir uyuşturucu dükkanından çıkan standart bir şey değildi, oldukça orijinal bir resimdi. Ama diğer odada asılı resimlerle aynı stilde değildi. Yine de tanıdık geliyordu.</p>

  <p>Resmi incelerken, onun Julia’nın dairesinde bulduğum Koz Kartlarını çizen kişi tarafından yapıldığından kuşkum yoktu.</p>

  <p>Ben resme bakarken Melman efsununa devam ediyordu.</p>

  <p>"Bu senin çalışmalarından mı?" diye sordum ona.</p>

  <p>Bana yanıt vermedi. Bunun yerine, ilerledi ve Binah isimli üçüncü sefirotu işaret etti. Onu inceledim. Karanlık bir sunağın önündeki bir sihirbazı betimliyordu ve...</p>

  <p>Hayır! İnanamıyordum. Bu olamazdı...</p>

  <p>Şekille iletişim kurduğumu hissettim. Bu yalnızca bir simge değildi. Gerçekti ve beni çağırıyordu. Büyüdü, üç boyutlu oldu. Oda çevremde solmaya başladı. Neredeyse...</p>

  <p>Oradaydım.</p>

  <p>Burası alaca karanlık bir yerdi, kıvrık ağaçların arasında küçük bir açıklık. Önümdeki levha neredeyse kanlı bir ışıkla aydınlandı. Yüzü bir başlık ve gölgelerce gizlenen sihirbaz taşın üzerindeki nesnelerle oynuyordu, elleri takip edemeyeceğim kadar hızlı hareket ediyordu. Bir yerlerden, hafif bir sesle şarkı söylendiğini duyuyordum.</p>

  <p>Adam sonunda sağ eliyle tek bir nesne kaldırdı ve tuttu. Siyah, camkayadan bir hançerdi. Sol kolunu sunağın üzerine koydu, yüzeyinden geçirdi ve üzerindeki her şeyi yere süpürdü.</p>

  <p>İlk kez bana baktı.</p>

  <p>"Buraya gel," dedi sonra.</p>

  <p>Talebinin aptalca basitliği karşısında gülümseyecek oldum.</p>

  <p>Ama sonra ayaklarımın iradem dışımda hareket ettiğini hissettim ve bu karanlık gölgede bana bir büyü yapıldığını anladım.</p>

  <p>Hayal edilebilecek en uzak yerde yaşayan başka bir amcama teşekkür ederek Thari lisanında konuşmaya ve kendi büyümü yapmaya başladım.</p>

  <p>Yere süzülen bir gece kuşundan gelir gibi delici bir haykırış koptu.</p>

  <p>Sihirbazın dikkati dağılmadı, ayaklarım da serbest kalmadı, ama kollarımı önümde kaldırmayı başardım. Onları uygun seviyede tuttum ve sunağın kenarına ulaştıkları zaman, çağırma büyüsü ile birlikte çalışarak attığım her otomaton adımının gücünü arıtırdım. Dirseklerimi büktüm.</p>

  <p>Sihirbaz hançeri parmaklanma doğru salladı, ama fark etmezdi. Tüm gücümü kullanarak sunak taşını ittirdim.</p>

  <p>Sunak devrildi. Sihirbaz kaçınmak için geriledi, ama taş bir, ya da belki iki bacağına çarptı. Adam yere düşerken büyüden kurtuldum. Yine doğru düzgün hareket edebiliyordum ve zihnim berraktı.</p>

  <p>Adam dizlerini göğsüne çekti ve ben sunağın yıkıntılarının üzerinden atlayıp, ona doğru uzanırken yuvarlanmaya başladı. O eğimden aşağı taklalar atarken takip etmek için harekete geçtim ve iki dikilitaşın arasından, gölgeli ağaçlığa geçtim.</p>

  <p>Açıklığın kenarına ulaştığım anda gözler gördüm, değişik seviyelerde, gölgelerin içinde parlayan yüzlerce kedi gözü.</p>

  <p>Şarkı yükseldi, daha yakından, tam arkamda geliyor gibiydi.</p>

  <p>Hızla döndüm.</p>

  <p>Sunak hâlâ yıkıntı halindeydi. Arkasında, ilkinden çok daha büyük bir başka başlıklı şekil vardı. Tanıdık bir erkek sesi ile şarkıyı söyleyen buydu. Frakir bileğimde zonkladı. Çevremde bir büyünün oluşmaya başladığını hissettim, ama bu sefer hazırlıklıydım. Yürüyüşümün tersi, bir çağrı, büyüyü duman bulutu gibi dağıtan soğuk bir rüzgar estirdi. Giysilerim bedenimde dalgalandı, şekil ve renk değiştirdi. Mor, gri... daha açık renk pantolon, daha koyu pelerin ve gömlek. Siyah çizmeler, geniş kemer, eldivenlerim belime sıkıştırılmış, gümüş Frakir’im sol bileğimde bir bilezik gibi dolanmış, görünür ve parlak. Sol elimi kaldırdım, gözlerimi sağ elim ile gölgeledim ve bir şimşek çağırdım.</p>

  <p>"Sessiz ol," dedim sonra. “Beni rahatsız ediyorsun."</p>

  <p>Şarkı kesildi.</p>

  <p>Pelerin geriye uçtu ve Melman’ın korku dolu yüzüne baktım.</p>

  <p>"Tamam. Beni istedin," diye bildirdim “ve şimdi elindeyim, gökler yardımcın olsun. Her şeyin açıklığa kavuşacağını söylemiştin. Kavuşmadı. Sen açıkla."</p>

  <p>Öne bir adım attım.</p>

  <p>"Konuş!" dedim. “Kolay da olabilir, zor da. Ama konuşacaksın. Seçim senin."</p>

  <p>Başını arkaya attı ve böğürdü: “Efendim!"</p>

  <p>"Tamam, o zaman, efendini çağır," dedim. “Ben beklerim. Çünkü onun da yapacağı açıklamalar var."</p>

  <p>Yine seslendi, ama yanıt gelmedi. Sonra kaçmaya kalktı, ama buna güçlü bir çağırma ile hazırlanmıştım. O ulaşamadan ağaçlar çürüdü ve yıkıldı ve sonra hareket ettiler, durgun olması gereken yerde muazzam bir rüzgarla uçtular. Rüzgar açıklığın çevresinde gri-kırmızı renkte döndü, aşağıya ve yukarıya uzanan aşılmaz bir duvar oldu. Gecenin içinde, birkaç yüz metre genişlikte, kenarları yavaş yavaş ufalanan, yuvarlak bir adanın üzerindeydik.</p>

  <p>"Gelmeyecek," dedim, “sen de hiçbir yere gitmiyorsun. Efendin sana yardım edemez. Sana kimse yardım edemez. Burası yüksek büyü mekanıdır ve varlığınla burayı kirletiyorsun. O rüzgarların ötesinde ne var, biliyor musun? Kaos. Bana Julia’yı, efendini ve beni buraya getirmeye neden cüret ettiğini anlatmazsan seni ona veririm."</p>

  <p>Kaos’tan geriledi ve bana döndü.</p>

  <p>"Beni daireme götür, sana her şeyi anlatayım," dedi.</p>

  <p>Başımı iki yana salladım.</p>

  <p>"Beni öldürürsen asla öğrenemezsin."</p>

  <p>Omuzlarımı silktim.</p>

  <p>"Bu durumda, acıyı sona erdirmek için anlatacaksın. Sonra seni Kaos’a vereceğim."</p>

  <p>Ona doğru ilerledim.</p>

  <p>"Dur!" Ellerini kaldırdı. “Sana anlatacaklarım karşılığında bana hayatımı bahşet."</p>

  <p>"Pazarlık yok. Konuş."</p>

  <p>Rüzgarlar çevremizde döndü ve adamız küçüldü. Rüzgarın içinde yarı işitilir, yarı anlaşılır sesler gevezelik ediyordu ve orada köpük parçalan yüzüyordu. Melman ufalanan kenardan uzaklaştı.</p>

  <p>"Tamam," dedi yüksek sesle konuşarak. “Evet, Julia bana geldi. Geleceği bana bildirilmişti. Ona bazı şeyler öğrettim. Bir yıl önce olsa öğreteceğim şeyler değil, benim de yeni öğrendiğim bazı yeni şeylerden parçalar. Ona da aynı şekilde öğretmem söylenmişti."</p>

  <p>"Kim söylemişti? Efendinin adı ne?"</p>

  <p>Yüzünü buruşturdu.</p>

  <p>"Bana adını söyleyecek kadar aptal değildi," dedi, “aksi halde onu kontrol etmeye çalışabilirdim. Senin gibi, o da insan değil, başka bir boyuttan bir varlık."</p>

  <p>"Sana Ağaç resmini o mu verdi?"</p>

  <p>Melman başıyla onayladı.</p>

  <p>"Evet, ve resim beni her sefirota nakletti. O yerlerde büyü işliyordu. Güçler edindim."</p>

  <p>"Ya Koz Kartları? Onları da mı o çizdi? Julia’ya vermen için o mu verdi onları?"</p>

  <p>"Koz Kartlarından haberim yok," diye yanıt verdi.</p>

  <p>"Bunlar!" diye haykırdım, pelerinimin altından Koz Kartlarını çıkarıp, bir hokkabaz gibi önümde açarak ona doğru ilerlerken. Kartları ona doğru uzattım ve biraz bakmasına izin verdim, sonra o bir kaçış yolu sundukları fikrine kapılmadan geri çektim.</p>

  <p>"Onları daha önce hiç görmedim," dedi.</p>

  <p>Yer bize doğru küçülmeye devam etti. Merkeze yakın bir noktaya çekildik.</p>

  <p>"Onu öldüren yaratığı sen mi gönderdin?"</p>

  <p>Başını şiddetle iki yana salladı.</p>

  <p>"Ben yapmadım. Öleceğini biliyordum, çünkü efendim seni bana bunun getireceğini söylemişti. Onu öldürenin Netzach’dan bir yaratık olacağını da söylemişti ama yaratığı hiç görmedim ve çağırılmasında rolüm yok."</p>

  <p>"Peki, neden benimle karşı karşıya gelmek istedi, neden beni buraya getirmek istedi?"</p>

  <p>Vahşice güldü.</p>

  <p>"Neden mi?" diye tekrarladı. “Seni öldürmek için elbette. Seni burada kurban edersem güçlerinin bana geçeceğini söyledi. Senin Merlin, Cehennem ve Kaos’un oğlu olduğunu, seni burada öldürebilirsem tüm zamanların en büyük büyücüsü olacağımı söyledi."</p>

  <p>Dünyamız şimdi en fazla yüz metre genişliğindeydi ve küçülme hızı artıyordu.</p>

  <p>"Doğru mu bu?" diye sordu. “Başarılı olsaydım bana faydası olur muydu?"</p>

  <p>"Güç para gibidir," dedim. “Yeterince becerikliysen ve hayatta istediğin tek şeyse onu elde edebilirsin. Ama sana faydası olur muydu? Sanmıyorum."</p>

  <p>"Ben hayatın anlamından bahsediyorum. Bunu biliyorsun."</p>

  <p>Başımı iki yana salladım.</p>

  <p>"Yalnızca bir aptal hayatın tek bir anlamı olduğuna inanır," dedim. “Bu kadar yeter! Bana efendini tarif et."</p>

  <p>"Onu hiç görmedim."</p>

  <p>"Ne?"</p>

  <p>"Yani, onu gördüm, ama neye benzediğini bilmiyorum.</p>

  <p>Hep bir başlık takıyor ve siyah bir trençkot giyiyordu. Ve eldivenler. Hangi ırktan olduğunu bile bilmiyorum."</p>

  <p>"Nasıl tanıştınız?"</p>

  <p>"Bir gün stüdyomda belirdi. Arkamı döndüm ve orada duruyordu. Bana güç önerdi, hizmetim karşılığında bana bazı şeyler öğreteceğini söyledi."</p>

  <p>"Söylediğini yapabileceğini nereden anladın?"</p>

  <p>"Beni bu dünyadan olmayan yerlere götürdü."</p>

  <p>"Anlıyorum."</p>

  <p>Adamız artık geniş bir oturma odası kadardı. Rüzgardaki sesler alaycıydı, sonra tutkulu, korkmuş, üzgün ve öfkeli. Çevremizdeki görüntü devamlı değişiyordu. Yer durmaksızın titriyordu. Işık hâlâ kötücüldü. İçimden bir parça Melman’ı hemen, oracıkta öldürmek istiyordu, ama Julia’yı inciten o değilse...</p>

  <p>"Efendin neden ölmemi istediğini söyledi mi?" diye sordum.</p>

  <p>Dudaklarını yaladı ve yaklaşan Kaos’a baktı.</p>

  <p>"Onun düşmanı olduğunu söyledi," diye açıkladı, “ama neden olduğunu hiç açıklamadı. Ve bunun bugün olacağını, bugün olmasını istediğini söyledi."</p>

  <p>"Neden bugün?"</p>

  <p>Kısaca gülümsedi.</p>

  <p>"Sanırım <i>Walpurgis</i><a href="../Text/not.xhtml#n3d" id="n3">*</a> gecesi olduğu için," diye yanıt verdi, "ama aslında hiç söylemedi."</p>

  <p>"Bu kadar mı?" diye sordum. “Nereli olduğundan hiç bahsetti mi?"</p>

  <p>"Bir kez, onun için önemliymiş gibi Dört Dünya Kalesi’nden bahsetti."</p>

  <p>"Ve onun seni kullanıyor olabileceği hiç aklına gelmedi, öyle mi?"</p>

  <p>Gülümsedi. “Elbette beni kullanıyordu," diye yanıt verdi.</p>

  <p>"Hepimiz birilerini kullanırız. Dünya böyledir. Ama bunun karşılığını bilgi ve güçle ödedi. Ve bence vaadi hâlâ yerine getirilebilir. “</p>

  <p>Arkamdaki bir şeye bakıyor gibiydi. Dünyadaki en eski hiledir, ama yine de döndüm. Orada kimse yoktu. Hemen Melman’a döndüm.</p>

  <p>Siyah hançer elindeydi. Kol yenine saklamış olmalıydı. Bana doğru atıldı, yeni efsunlar söyleyerek hançeri uzattı.</p>

  <p>Geriledim ve pelerinimi ona doğru savurdum. Yana kaçıp hançeri sallayarak pelerinden kurtuldu, döndü, yine ilerledi.</p>

  <p>Bu sefer eğilerek yaklaştı, dudaklarını kıpırdatarak arkama dolanmaya çalıştı. Hançeri tutan elini tekmeledim, ama yine pozisyon aldı. Bunun üzerine pelerinimin sol kenarını yakaladım, koluma sardım. Yine saldırdığı zaman onu bloke ettim ve pazılarını yakaladım. Onu çekerek çömeldim, sağ elimle sol kalçasını yakaladım, sonra doğruldum, onu havaya kaldırdım ve fırlattım.</p>

  <p>Hareketimi tamamlayarak döndüğüm zaman ne yaptığımı fark ettim. Çok geçti. Dikkatim rakibime yoğunlaşmışken, yok edici rüzgarların hızlı ilerleyişini takip etmemiştim. Kaos’un kenarı düşündüğümden çok daha yakındı ve ölüm onu artık efsun yapamayacağı bir yere götürmeden önce Melman’ın en kısa küfürlere zamanı oldu.</p>

  <p>Ben de küfrettim, çünkü ondan daha fazla bilgi alabileceğimden emindim. Orada, gittikçe küçülen dünyamın merkezinde başımı iki yana salladım.</p>

  <p>Gün henüz sona ermemişti ve bu çoktan en hatırlanmaya değer <i>Walpurgis</i> gecesi olmuştu.</p>
</body>
</html>
