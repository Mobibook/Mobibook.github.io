<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2><span class="uline"><b>Bölüm 6</b></span></h2>

  <p>Küçük tapınağın her yerinde mumlar vardı, çoğu benim kadar uzun ve neredeyse benim kadar genişti. Bazıları gümüş, bazıları griydi; birkaçı beyaz, birkaçı siyahtı. Muhtelif yüksekliklerde, kıyılarda, çıkıntılarda, yerdeki desen noktalarında zevkle düzenlenmişlerdi. Ama asıl aydınlığı veren onlar değildi. Bu yukarıdan geliyordu ve başta bir çatı penceresinden geldiğini düşündüm. Ama hücrenin yüksekliğini saptamak için başımı yukarı kaldırdığımda, ışığın siyah, metal bir ızgaranın arkasındaki büyük, mavi-beyaz bir küreden yayıldığını gördüm.</p>

  <p>Bir adım attım. En yakındaki mum titredi.</p>

  <p>Karşıdaki nişi dolduran taş sunağa baktım. Önünde, iki yanda siyah mumlar, üzerinde daha küçük gümüş mumlar yanıyordu. Bir an, yalnızca baktım.</p>

  <p>"Ssana benssiyor," dedi Glait.</p>

  <p>"Gözlerin iki boyutlu görüntüleri algılayamıyor sanıyordum."</p>

  <p>"Ussun ssaman bir müssede yaşşadım. Neden ressmini gissli bir yerde ssaklıyorlar?"</p>

  <p>Bakışlarını resmin üzerinde, ilerledim.</p>

  <p>"Bu ben değilim," dedim. “Babam, Amberli Corwin."</p>

  <p>Portrenin önünde, bir gül vazosunda gümüş bir gül duruyordu. Gerçek bir gül müydü, yoksa bir sanat ya da büyü eseri mi, çıkartamıyordum.</p>

  <p>Ve Grayswandir önünde yatıyordu. Kınından birkaç santim çıkarılmıştı. Bunun gerçek şey olduğunu, babamın Desen hayaletindekinin taklit olduğunu hissediyordum.</p>

  <p>Uzandım, kaldırdım ve çektim.</p>

  <p>O elimdeyken bir güç hissi aldım, savurdum, savunma pozisyonu aldım, atıldım, ilerledim. Çubuklu, bir güçler ağının merkezi olarak canlandı. Aniden utanarak bakışlarımı indirdim.</p>

  <p>"...Ve bu babamın kılıcı," dedim. Sunağa dönerek kılıcı kınına soktum. Gönülsüzce orada bıraktım.</p>

  <p>Ben gerilerken Glait sordu, “Bu önemli miss?"</p>

  <p>"Çok," dedim, yol beni yakalayıp ağaç tepesine geri gönderirken.</p>

  <p>"Şimdi ne olacakss, Merlin Efendi?"</p>

  <p>"Annemle öğle yemeği yemeliyim."</p>

  <p>"Bu durumda, beni buraya bırakssan daha iyi olacak."</p>

  <p>"Seni vazoya götürebilirim."</p>

  <p>"Hayır. Ussun ssüredir ağaçta gisslenmedim. Bu iyi."</p>

  <p>Kolumu uzattım. Çözüldü ve parlak dalların arasında aktı.</p>

  <p>"İyi şansslar, Merlin. Beni ssiyaret et."</p>

  <p>Pantolonumu yalnızca bir kez taktırarak ağaçtan indim ve hızla koridora yöneldim.</p>

  <p>İki dönüş sonra ana girişe giden bir yola ulaştım ve buraya dönmemin daha iyi olacağına karar verdim. Dev bir şöminenin yanından çıktım -içinde yüksek alevler birbirine dolanıyordu- ve uzun süredir oradaymışım, bekliyormuşum gibi görünmeye çalışarak büyük odayı inceleyerek ağır ağır döndüm.</p>

  <p>Mevcut tek kişi benmişim gibi görünüyordu. Ateş böyle kükrerken, bunun tuhaf olduğunu düşündüm. Gömleğimi düzelttim, üstümü silkeledim, saçımı taradım. Tırnaklarımı incelerken solumdaki merdivenin tepesinde bir hareket parıltısı fark ettim.</p>

  <p>Üç metrelik bir kulenin içinde bir tipiydi. Merkezinde şimşekler dans ediyor, çatırdıyordu; buz parçacıkları tıkırdadı, merdivene çarptı; o geçerken korkuluk buzlandı. Annem. Onu gördüğüm anda beni görmüş gibi göründü, çünkü durdu. Sonra merdivendeki dönüş boyunca indi.</p>

  <p>O inerken, düzenli bir biçimde kaydı, görünüşü adımdan adıma değişti. Ne olduğunu fark eder etmez kendi çabalarımı gevşettim ve küçük etkilerini tersine çevirdim. Onu gördüğüm an değişmeye başlamıştım ve beni görünce onun da aynısını yaptığını tahmin ediyordum. Suyuma gitmek için ikinci kez, kendi evinde bu kadar ileriye gideceğini düşünmemiştim.</p>

  <p>Merdivenin dibine ulaştığında değişim tamamlanmış, siyah pantolon ve kabarık kollu kırmızı gömlek giymiş harika bir kadın olmuştu. Bana yine baktı, gülümsedi, yaklaştı ve beni kucakladı.</p>

  <p>Değişmeyi düşündüğüm, ama unuttuğumu söylemek münasebetsiz olacaktı. Ya da bu konu üzerine herhangi bir yorum.</p>

  <p>Beni bir kol boyu uzağına iterek tepeden tırnağa süzdü, sonra başını salladı.</p>

  <p>"Şiddetli bir egzersizden önce mi, yoksa sonra mı gündüz kıyafetlerinin içinde uyuyorsun?" diye sordu.</p>

  <p>"Bu kırıcı oldu," dedim. “Yolda manzara seyretmek için durdum ve birkaç sorunla yüz yüze geldim."</p>

  <p>"Bu yüzden mi geç kaldın?"</p>

  <p>"Hayır. Galeriye girdiğim ve düşündüğümden daha uzun kaldığım için geç kaldım. Ve o kadar da geç değil."</p>

  <p>Kolumu tuttu ve beni çevirdi.</p>

  <p>"Seni affedeceğim," dedi, beni sağda, odanın karşısındaki aynalı kovukta bulunan gül rengi, yeşil ve altın benekli yol sütununa götürerek.</p>

  <p>Yanıt beklendiğini hissetmedim, bu yüzden cevap vermedim. Kovuğa girerken, sütunda beni saat yönüne mi çevirecek, yoksa aksi yöne mi, görmek için ilgiyle izledim!</p>

  <p>Zıt yöne. İlginç.</p>

  <p>Üç yandan yansıdık, tekrar yansıdık. Terk ettiğimiz oda da öyle. Sütunun çevresinde attığımız her turla başka bir odaya geldik. Annem, bir yeraltı denizindeki kristal mağarada beni durduruncaya kadar kaleydoskopik değişimi izledim.</p>

  <p>"Aklıma şenlik ateşleri, güneş yansımaları, işlemeli şamdanlar, belki hacim ve uzaklığın etkisiyle zaman zaman kıyıya, duvarlara ve siyah sulara gökkuşağı parçaları düşüren LED ekranlar gelirken, kristal ışıltılı aydınlıktaki saf beyaz kumların üstüne adım atarak, “Bu yeri düşünmeyeli uzun zaman oldu," dedim. Belki hacim ve uzaklığın bir etkisiydi.</p>

  <p>Elimi tuttu ve beni sağda, biraz uzaktaki yükseltilmiş, korkuluklu bir platforma götürdü. Üzerinde hazırlanmış bir masa vardı. Bir başka servis masasında muhtelif örtülü tabaklar bekliyordu. Küçük bir merdiveni tırmandık, oturmasına yardım ettim ve yan kapıdaki cicileri kontrol etmeye gittim.</p>

  <p>"Lütfen otur, Merlin," dedi. “Ben servis yaparım."</p>

  <p>"Sorun değil," diye yanıt verdim, bir kapağı kaldırarak. “Zaten buradayım. İlk tur servisi ben yapayım."</p>

  <p>Ayağa kalktı.</p>

  <p>"O zaman büfe tarzı," dedi.</p>

  <p>"Peki."</p>

  <p>Tabaklarımızı doldurduk ve masaya geçtik. Oturmamızdan saniyeler sonra suyun üzerinde çakan parlak bir ışık bize doğru geldi, mağaranın kubbeli tavanını, bizi sindiren dev bir hayvanın kaburgalı içi gibi aydınlattı.</p>

  <p>"O kadar kuruntulu görünmene gerek yok. Buraya kadar gelemeyeceklerini biliyorsun."</p>

  <p>"Gök gürültüsü beklemek iştahımı donduruyor," dedim.</p>

  <p>Uzak bir gök gürültüsü yuvarlanırken güldü.</p>

  <p>"Ve bu her şeyi yoluna sokuyor, öyle mi?" diye sordu.</p>

  <p>"Evet," diye yanıt verdim, çatalımı kaldırarak.</p>

  <p>"Yaşamın bize verdiği akrabalar tuhaf," dedi.</p>

  <p>Ona baktım, yüz ifadesini okumaya çalıştım, ama yapamadım. Bu yüzden, “Evet," dedim.</p>

  <p>Bir an beni inceledi, ama ben de bir şey belli etmiyordum.</p>

  <p>Bu yüzden, “Çocukken, kısa yanıtlar vermeye başlaman inadının tuttuğuna işaretti," dedi.</p>

  <p>"Evet," dedim.</p>

  <p>Yemeye başladık. Kıpırtısız, karanlık denizin üzerinde daha fazla parıltılar oldu. Sonuncusunun ışığı altında, siyah yelkenleri açılmış ve şişmiş, uzak bir gemi gördüğümü sandım.</p>

  <p>"Mandor’la sabahki randevuna gittin mi?"</p>

  <p>"Evet."</p>

  <p>"O nasıl?"</p>

  <p>"İyi."</p>

  <p>"Seni rahatsız eden bir şey mi var, Merlin?"</p>

  <p>"Pek çok şey."</p>

  <p>"Annene anlat."</p>

  <p>"Ya o da bir parçasıysa?"</p>

  <p>"Olmasam hayal kırıklığına uğrardım. Yine de, <i>ty’iga</i> meselesini bana daha ne kadar hatırlatacaksın? Doğru olduğunu düşündüğüm şeyi yaptım. Hâlâ öyle olduğunu düşünüyorum “</p>

  <p>Başımı salladım ve çiğnemeye devam ettim. Bir süre sonra, “Son devirde bunu açıkça ifade ettin," dedim.</p>

  <p>Sular küçük bir şapırtı çıkardı. Masamızın üzerinden, yüzünden bir renk yelpazesi geçti.</p>

  <p>"Başka bir şey mi var?" diye sordu.</p>

  <p>"Neden sen söylemiyorsun?" dedim.</p>

  <p>Bakışlarını hissettim. Gözlerine baktım.</p>

  <p>"Ne demek istediğini anlamıyorum," diye yanıt verdi.</p>

  <p>"Logrus’un zeka sahibi olduğunu biliyor musun? Ve Desen’in de?" dedim.</p>

  <p>"Mandor sana bunu mu söyledi?" diye sordu.</p>

  <p>"Evet. Ama o söylemeden ben zaten biliyordum."</p>

  <p>"Nasıl?"</p>

  <p>"Temasa geçtik."</p>

  <p>"Sen ve Desen mi? Sen ve Logrus mu?"</p>

  <p>"İkisi de."</p>

  <p>"Ne amaçla?"</p>

  <p>"Ben, kullanılmam amacıyla, derdim. Bir güç mücadelesi sürdürüyorlar. Benden taraf seçmemi istediler."</p>

  <p>"Hangisini seçtin?"</p>

  <p>"Hiçbirini. Neden?"</p>

  <p>"Bana söylemeliydin."</p>

  <p>"Neden?"</p>

  <p>"Tavsiye için. Muhtemelen yardım için."</p>

  <p>"Evrenin Güçlerine karşı mı? Senin bağların ne kadar sağlam, Anne?"</p>

  <p>Gülümsedi.</p>

  <p>"Benim gibi birinin, nasıl çalıştıklarına dair özel bilgilere sahip olması olası."</p>

  <p>"Senin gibi biri..."</p>

  <p>"Benim becerilerime sahip bir büyücü."</p>

  <p>"Ne kadar iyisin, Anne?"</p>

  <p>"Daha iyi olabileceklerini sanmıyorum, Merlin."</p>

  <p>"En son aile duyar, herhalde. O zaman neden beni Suhuy’a göndermek yerine kendin eğitmedin?"</p>

  <p>"İyi bir öğretmen değilim. İnsanları eğitmekten hoşlanmam."</p>

  <p>"Jasra’yı eğittin."</p>

  <p>Başını sağa eğdi ve gözlerini kıstı.</p>

  <p>"Mandor sana bunu da mı söyledi?" diye sordu.</p>

  <p>"Hayır."</p>

  <p>"Kim o zaman?"</p>

  <p>"Ne fark eder?"</p>

  <p>"Çok," diye yanıt verdi. “Çünkü son karşılaştığımızda bunu bildiğini sanmıyorum."</p>

  <p>Aniden, Suhuy’un dairesinde Jasra hakkında bir şey söylediğini hatırladım, onu tanıdığını ima eden bir şey, normalde uyanmamı sağlayacak bir şey. Ama o sırada beynim farklı yönde işliyordu ve frenler tuhaf sesler çıkarırken gök gürültülü bir fırtına içinde yokuş aşağı gidiyordum. Ona neden fark edeceğini sormak üzereyken anladım. Kimden öğrendiğimi soruyordu, çünkü son görüşmemizden bu yana kimlerle konuşmuş olabileceğim hakkında endişeleniyordu. Luke’un Desen hayaletinden bahsetmek politik bir hareket olmayacakmış gibi geldi, bu yüzden, “Tamam, Mandor ağzından kaçırdı," dedim “ve sonra unutmamı istedi."</p>

  <p>"Başka bir deyişle," dedi, “bilginin bana ulaşmasını bekliyordu. Neden bu şekilde yaptı? Merak ettim. Adam lanet ölçüde ince çalışıyor.''</p>

  <p>"Belki yalnızca ağzından kaçmıştır."</p>

  <p>"Mandor ağzından hiçbir şey kaçırmaz. Onu asla kendine düşman etme, oğlum."</p>

  <p>"Aynı kişiden mi bahsediyoruz?"</p>

  <p>Parmaklarını şıklattı.</p>

  <p>"Elbette," dedi. “Onu yalnızca çocukken tanıyordun. Bunun peşinden gittin. O zamandan bu yana onu yalnızca birkaç kez gördün. Evet, incelikli, sinsi ve tehlikelidir."</p>

  <p>"Hep iyi anlaştık."</p>

  <p>"Elbette. İyi bir sebep olmadan kimseye düşman olmaz."</p>

  <p>Omuzlarımı silktim ve yemeye devam ettim.</p>

  <p>Bir süre sonra, “İddiaya girerim o da benim hakkımda benzer yorumlar yapmıştır," dedi.</p>

  <p>"Yaptığını hatırlamıyorum," diye yanıt verdim.</p>

  <p>"Kaçamaklı yanıtlar üzerine ders de mi verdi?"</p>

  <p>"Hayır, ama son zamanlarda kendi kendime öğrenmem gerektiğini hissettim."</p>

  <p>"Kuşkusuz, Amber’de birkaç ders almışsındır."</p>

  <p>"Almışsam bile, öyle incelikliydiler ki, fark etmedim."</p>

  <p>"Vay vay. Artık senin için endişelenmem gerekmiyor olabilir mi?"</p>

  <p>"Hiç sanmam."</p>

  <p>"Ee, Desen ya da Logrus senden ne istiyor olabilir?"</p>

  <p>"Söyledim zaten -taraf seçmemi."</p>

  <p>"Hangisini tercih ettiğine karar vermek o kadar mı zor?"</p>

  <p>"Hangisinden daha az nefret ettiğime karar vermek o kadar zor."</p>

  <p>"Çünkü onlar, senin deyişinle, güç mücadeleleri sırasında insanları kullanıyor, öyle mi?"</p>

  <p>"Kesinlikle öyle."</p>

  <p>Kahkaha attı. Sonra, “Tanrıların biz geri kalanlardan daha iyi olmadığını göstermekle birlikte," dedi, “en azından, daha kötü de olmadığını gösteriyor. Burada insan ahlak anlayışının kaynağını görebilirsin. Hiç olmamasından daha iyi. Eğer bu temel, taraf seçmek için yeterli değilse, o zaman bırak başka düşünceler öne çıksın. Hem, sen Kaos’un oğullarından birisin."</p>

  <p>"Ve Amber’in," dedim.</p>

  <p>"Saraylar’da büyüdün."</p>

  <p>"Ve Amber’de yaşadım. Oradaki akrabalarım da buradakiler kadar çok."</p>

  <p>"Yani o kadar mı yakın?"</p>

  <p>"Olmasaydı, her şey daha kolay olurdu."</p>

  <p>"Bu durumda," dedi, “ters çevirmelisin."</p>

  <p>"Ne demek istiyorsun?"</p>

  <p>"Hangisinin sana daha cazip geldiğini değil, hangisinin senin için daha fazla şey yapacağını sor."</p>

  <p>Fırtına yakına yuvarlanırken güzel bir yeşil çay içtim. Koyumuzun sularında bir şey şıpırdadı.</p>

  <p>"Tamam," dedim, “soruyorum."</p>

  <p>Öne eğildi, gülümsedi, gözleri karardı. Yüzü ve şekli üzerinde hep mutlak kontrolü vardır, onları ruh hallerine uydurur. Aynı kişi olduğu açıktı, ama zaman zaman çocukluktan yeni çıkmış gibi, başka zamanlarda olgun ve güzel bir kadın gibi görünmeyi tercih ederdi. Genellikle arada bir yerdeydi.</p>

  <p>Ama şimdi, hatlarına belli bir zamansızlık niteliği gelmişti. Yaştan çok Zaman’ın özü- ve aniden gerçek yaşını hiç bilmediğimi fark ettim. Kadim bir güç peçesi gibi bir şey yüzüne örtülürken izledim.</p>

  <p>"Logrus," dedi, “seni büyüklüğe götürecek."</p>

  <p>Bakmaya devam ettim.</p>

  <p>"Ne tür büyüklük?" diye sordum.</p>

  <p>"Sen ne tür olmasını istersin?"</p>

  <p>"Tek başına büyüklük istediğimi sanmıyorum. Bir şey tasarlamayı değil, mühendis olmayı istemeyi akla getiriyor ya da yazmayı değil, yazar olmak istemeyi. Bu bir yan ürün olmalı, kendi başına bir şey değil. Aksi halde, yalnızca bir ego sarhoşluğu olur."</p>

  <p>"Ama onu kazanmışsan -hak etmişsen- sahip olman gerekmez mi?"</p>

  <p>"Herhalde. Ama ben şimdiye dek bir şey yapmadım" -bakışlarım karanlık suların içinde, fırtınadan kaçarmış gibi hareket eden parlak bir ışık halkasına takıldı- “belki o kategoriye girebilecek garip bir alet parçası dışında."</p>

  <p>"Elbette, gençsin," dedi “ve gerekli nitelikleri tek başına taşıman kastedilen zamanlar beklediğimden çabuk geldi."</p>

  <p>Bir fincan kahve çağırmak için büyü kullansam buna kızar mıydı? Evet, sanırım. Kızardı. Bu yüzden bir kadeh şaraba karar verdim. Doldurup bir yudum alırken, “Korkarım neden bahsettiğini anlamıyorum," dedim.</p>

  <p>Başını salladı.</p>

  <p>"İç gözlemle öğrenebileceğin bir şey değil bu," dedi yavaşça “ve kimse bu olasılıktan sana bahsetme düşüncesizliğini göstermemiştir."</p>

  <p>"Sen neden bahsediyorsun, anne?"</p>

  <p>"Tahttan. Kaos Sarayları’nda hükmetmekten."</p>

  <p>"Mandor bu konuda düşünmemi önermişti," dedim.</p>

  <p>"Tamam. Mandor dışında kimse bahsetme düşüncesizliğini göstermemiştir."</p>

  <p>"Annelerin oğulların başarılı olduğunu görmekten hoşlandığını anlıyorum, ama ne yazık ki bahsettiğin meslek için gerekli beceri, yetenek ve eğitime ek olarak, arzudan da yoksunum."</p>

  <p>Parmaklarını önünde birleştirdi ve üstünden bana baktı.</p>

  <p>"Düşündüğünden daha niteliklisin ve arzularının bu konuyla hiçbir ilgisi yok."</p>

  <p>"İlgili taraf ben isem, aynı fikirde değilim."</p>

  <p>"Buradaki ve Amber’deki dostlarını ve akrabalarını korumanın tek yolu olsa bile mi?"</p>

  <p>Şaraptan bir yudum daha aldım.</p>

  <p>"Onları korumak mı? Neye karşı?"</p>

  <p>"Desen, Gölge’nin orta bölgelerini kendi imgesinde yeniden tanımlamak istiyor. Muhtemelen artık bunu yapabilecek kadar güçlü."</p>

  <p>"Amber ve Saraylar’dan bahsediyorsun, Gölge’den değil."</p>

  <p>"Logrus bu saldırıya karşı direnmeli. Rakibiyle doğrudan yüzleşirse büyük olasılıkla kaybedeceğinden, Amber’e saldırmak için stratejik olarak ajanlar kullanması gerekecek. Elbette, en etkili ajanlar Saraylar’ın şampiyonları olacak."</p>

  <p>"Bu çılgınlık!" dedim. “Daha iyi bir yol olmalı!"</p>

  <p>"Herhalde," diye yanıt verdi. “Tahtı kabul et ve emirleri sen ver."</p>

  <p>"Yeterince bilgim yok."</p>

  <p>"Elbette, sana bilgi verilecek."</p>

  <p>"Ya normal tahta çıkma sırası?"</p>

  <p>"Bu senin sorunun değil."</p>

  <p>"Bunun nasıl başarılacağıyla ilgilendiğimi düşünüyorum. Mesela, ölümlerin çoğunu sana ve Mandor’a mı borçluyum?"</p>

  <p>"İkimiz de Sawall Evi’nden olduğumuzdan, sorun kuramsal oluyor."</p>

  <p>"Yani bu konuda işbirliği mi yaptınız?"</p>

  <p>"Anlaşamadığımız konular var," dedi. “ve yöntemler hakkındaki sınırı ben çiziyorum."</p>

  <p>İçimi çektim ve bir yudum daha içtim. Karanlık suların üzerindeki fırtına kötüleşmişti. Eğer yüzeyin altındaki o tuhaf ışık görüntüsü gerçekten de Hayaletçark ise, neyin peşinde olduğunu merak ediyordum. Şimşekler düzenli bir arka plan oluşturmaya başlamıştı ve gök gürültüleri fon müziği gibi devam ediyordu.</p>

  <p>"Gerekli niteliklere tek başıma sahip olacağım zamanlardan bahsederken ne demek istedin?" dedim.</p>

  <p>"Şimdiki zaman ve yakın gelecek," dedi “ve yaklaşan çatışma."</p>

  <p>"Hayır," diye karşılık verdim, “ben gerekli niteliklere tek başına sahip olmamın 'kastedilmesinden' bahsediyorum. Nasıl oluyor?"</p>

  <p>Şimşek yüzünden olmalıydı, çünkü onun kızardığını daha önce hiç görmemiştim.</p>

  <p>"İki büyük kanı birleştiriyorsun," dedi. “Teknik olarak, Oberon’un ve Eric’in hükümdarlıkları arasında -kısa bir süre için- baban Amber Kralı oldu."</p>

  <p>"Oberon o sıralar hâlâ hayatta olduğuna ve tahttan çekilmediğine göre, iki hükümdarlık da geçerli sayılmamalı," diye karşılık verdim. “Oberon’un gerçek ardılı Random."</p>

  <p>"Tahttan çekilme iması lehine bir savunma yapılabilir," dedi.</p>

  <p>"Bu yorumu tercih ediyorsun, değil mi?"</p>

  <p>"Elbette."</p>

  <p>Fırtınayı izledim. Biraz şarap içtim.</p>

  <p>"Bu yüzden mi Corwin’in çocuğunu taşımak istedin?" diye sordum.</p>

  <p>"Çocuğun burada hükmetmek için gerekli niteliklere tek başına sahip olacağı konusunda Logrus beni temin etti."</p>

  <p>"Ama babam senin için hiç o kadar önemli olmadı, değil mi?"</p>

  <p>Bakışlarını kaçırdı, artık ışık çemberinin bize doğru ilerlediği ve şimşeklerin arkasında yağdığı yere baktı.</p>

  <p>"Bu soruyu sormaya hakkın yok," dedi.</p>

  <p>"Bunu biliyorum. Ama doğru, değil mi?"</p>

  <p>"Yanılıyorsun. Benim için çok önemliydi."</p>

  <p>"Ama beylik anlamda değil."</p>

  <p>"Ben beylik biri değilim."</p>

  <p>"Ben bir üreme deneyinin sonucuydum. Logrus, sana bir şey verecek eşi seçti. Neyi?"</p>

  <p>Işık halkası yakına yüzdü. Fırtına onu takip ederek kıyıya, daha önce bir fırtınanın yaklaştığını görmediğim kadar çok yaklaştı.</p>

  <p>"İdeal bir Kaos Lordu," dedi, “hükmetmeye layık."</p>

  <p>"Bir şekilde bundan daha fazlası olduğunu hissediyorum," dedim.</p>

  <p>Parlak halka yıldırımlardan kaçınarak sudan çıktı ve kumların üzerinde bize doğru fırladı. Annem son yorumuma karşılık vermişse de, ben duymadım. Devam edegelen gök gürültüleri sağır ediciydi.</p>

  <p>Işık yükseltiye geldi, ayağımın yanında durdu.</p>

  <p>"Baba, beni koruyabilir misin?" diye sordu Hayalet gök gürültülerinin arasındaki sessizlikte.</p>

  <p>"Sol bileğime gel," dedim.</p>

  <p>O yerini bularak Frakir’in görüntüsüne bürünürken Dara bakakaldı. Bu arada, son çakan şimşek kaybolmadı, bir süre suyun kenarında cızırdayan bir bitki sapı gibi durdu. Sonra küçülerek bir top oldu ve bir süre havada süzüldükten sonra bize doğru geldi. Yaklaşırken, yapısı değişmeye başladı.</p>

  <p>Masamızın yanına ulaştığında, parlak, yanıp sönen Logrus İmgesi olmuştu.</p>

  <p>"Prenses Dara, Prens Merlin," dedi, en son Amber Şatosu’ndaki karşılaşmada duyduğum o korkunç ses, “sizi yemekte rahatsız etmek istemezdim, ama o şey gerekli kıldı." İmgenin çentikli bir dalı sol bileğime doğru savruldu.</p>

  <p>"Gölgeye kayma yeteneğimi bloke ediyor," dedi Hayalet.</p>

  <p>"Onu bana ver!"</p>

  <p>"Neden?" diye sordum.</p>

  <p>"O şey Logrus’u yürüdü," dedi ses. Sözcüklerin tizliği, hacmi ve aksanı gelişigüzel değişiyordu.</p>

  <p>Aklıma, Logrus için Dara’nın ima ettiği kadar önemliysem, ona meydan okuyabileceğim geldi. Bu yüzden, “Kuramsal olarak her isteyene açık," diye karşılık verdim.</p>

  <p>"Kendi kurallarımı kendim koyarım, Merlin ve senin Hayaletçark’ın beni daha önce de kızdırdı. Şimdi onu ele geçireceğim."</p>

  <p>"Hayır," dedim, zihnimi çubukluya kaydırıp Desen’in hükmettiği bir yere hemen taşınmak için bir yol bularak. “Kendi yarattığım şeyi o kadar kolay teslim etmem."</p>

  <p>İmge’nin parlaklığı arttı.</p>

  <p>Bunun üzerine Dara ayağa kalktı ve benimle onun arasına girdi.</p>

  <p>"Dur," dedi. “Bir oyuncaktan alacağın intikamdan daha önemli meseleler var. Kaos gelinini getirmesi için kuzenlerim Hendrakeleri gönderdim. Eğer bu planın başarılı olmasını istiyorsan, onlara yardım etmeni öneririm."</p>

  <p>"Prens Brand hakkındaki planını ve onu tuzağa düşürmek için Jasra adındaki bayanı kullanmanı hatırlıyorum. Bana başarısız olması imkansız demiştin."</p>

  <p>"O seni arzu ettiğin güce daha önce görmediğin kadar yaklaştırdı, ihtiyar Yılan."</p>

  <p>"Bu doğru," diye kabul etti İmge.</p>

  <p>"Ve Göz’ün taşıyıcısı, Jasra’dan çok daha basit bir varlık."</p>

  <p>İmge onun yanından kayıp geçti, kendini bir dizi simgeye dönüştüren minik bir güneş oldu.</p>

  <p>"Merlin, zamanı geldiğinde tahta geçip bana hizmet edecek misin?"</p>

  <p>"Güç dengesini düzeltmek için gereken her şeyi yapacağım," diye yanıt verdim.</p>

  <p>"Benim sorduğum bu değildi! Benim belirlediğim koşullar altında tahta geçecek misin?"</p>

  <p>"Eğer işleri düzeltmek için gerekliyse," diye yanıt verdim.</p>

  <p>"Benim için yeterli," dedi. “Oyuncağın sende kalsın."</p>

  <p>Dara yana çekildi ve İmge solmadan önce ona yaklaştı.</p>

  <p>"Ona Luke, Corwin ve yeni Desen’i sor," dedi ve sonra kayboldu.</p>

  <p>Dara bana dönüp baktı.</p>

  <p>"Bana bir kadeh şarap doldur," dedi.</p>

  <p>Bunu yaptım. Kadehi kaldırdı ve bir yudum aldı.</p>

  <p>"Bana Luke, Corwin ve yeni Desen’den bahset," dedi.</p>

  <p>"Sen bana Jasra ve Brand’den bahset," diye karşılık verdim.</p>

  <p>"Hayır. Sen önce konuşacaksın," dedi.</p>

  <p>"Pekala," dedim. “Onların Desen hayaleti olduklarını belirtmeyi ihmal etti. Luke’unki buraya gelirken göründü. Beni bu alemden ayrılmaya ikna etmek için Desen tarafından gönderilmiş. Luke’tan kurtulmak için Logrus Lord Borel’inkini gönderdi."</p>

  <p>"Luke Rinaldo mu? Jasra ile Brand’in oğlu, Coral’ın kocası ve Kashfa Kralı?"</p>

  <p>"Çok iyi. Şimdi sen bana bütün o meseleleri anlat. Brand’i tuzağa düşürmek ve onu saptığı yola götürmek için Jasra’yı mı kullandın."</p>

  <p>"Zaten o yola sapacaktı. Amaçlarını gerçekleştirecek gücü aramak için Saraylar’a geldi. Kadın yalnızca her şeyi onun için daha kolaylaştırdı."</p>

  <p>"Bana öyle gelmemişti. Ama bu, babamın lanetinin bir etkisi olmadığı anlamına mı geliyor?"</p>

  <p>"Hayır, yardımı oldu -metafizik açıdan- Kara Yol’un Amber’e uzanmasını kolaylaştırdı. Kral Rinaldo gitmeni istediyse, neden hâlâ buradasın? Saraylar’a sadakatin yüzünden mi?"</p>

  <p>"Öğle yemeği için randevulaşmıştık ve çoktandır böyle bir şey yapmamıştık. Kaçırmak istemedim."</p>

  <p>Hafifçe gülümsedi ve küçük bir yudum şarap aldı.</p>

  <p>"Konuyu güzel değiştiriyorsun," dedi. “Artık ona dönelim. Borel’in hayaleti Rinaldo’nunkinden kurtuldu, anladığım kadarıyla."</p>

  <p>"Tam olarak değil."</p>

  <p>"Ne demek istiyorsun?"</p>

  <p>"O sırada babamın hayaleti belirdi, Borel’inkini halletti ve gitmemize izin verdi."</p>

  <p>"Yine mi? Corwin yine mi Borel’in hakkından geldi?"</p>

  <p>Başımı salladım.</p>

  <p>"Elbette, ikisi de ilk karşılaşmalarını hatırlamıyordu. Anıları ancak kayıt ânına kadar geliyor ve..."</p>

  <p>"İlkeleri biliyorum. Sonra ne oldu?"</p>

  <p>"Kaçtık," diye yanıt verdim “ve sonra ben buraya geldim."</p>

  <p>"Yeni Desen’den bahsederken Logrus ne demek istedi?"</p>

  <p>Babamın hayaleti anlaşılan orada yaratılmış. Eski Desen’de değil."</p>

  <p>Gözleri aniden irileşerek dimdik oturdu.</p>

  <p>"Bunu nereden biliyorsun?" diye sordu.</p>

  <p>"Bana kendisi söyledi," diye yanıt verdim.</p>

  <p>Sonra, arkamdaki, artık sessizleşmiş denize dikti gözlerini.</p>

  <p>"Demek üçüncü bir güç de artık olaylarda yer alıyor," dedi.</p>

  <p>"Bu hem büyüleyici, hem huzursuz edici. Onu çizdiği için adama lanet olsun!"</p>

  <p>"Ondan gerçekten nefret ediyorsun, değil mi?" dedim.</p>

  <p>Gözleri gözlerime odaklandı.</p>

  <p>"O konuyu bırak!" diye emretti. “Şunun dışında," diye değiştirdi bir an sonra. “Yeni Desen’in hangi tarafı tuttuğu ya da planları hakkında bir şey belli etti mi? Luke’u korumak için onu göndermiş olması, eski Desen’in eylemini desteklediğini gösteriyor olabilir. Diğer yandan -ya baban tarafından yaratıldığından, ya da kendi amaçları için- sadece seni korumak gibi basit bir girişim de olabilir. O ne dedi?"</p>

  <p>"Beni olduğum yerden uzaklaştırmak istediğini."</p>

  <p>Başını salladı.</p>

  <p>"Ve bunu yaptı," dedi. “Başka ne dedi? Önemli olabilecek herhangi bir şey oldu mu?"</p>

  <p>"Seni sordu."</p>

  <p>"Gerçekten mi? Bu kadar mı?"</p>

  <p>"Kastettiğin buysa, özel bir mesajı yoktu."</p>

  <p>"Anlıyorum."</p>

  <p>Bakışlarını kaçırdı, bir süre sessiz kaldı. Sonra, “O hayaletler fazla dayanmıyor, değil mi?" dedi.</p>

  <p>"Hayır," diye yanıt verdim.</p>

  <p>"Bu sinir bozucu," dedi sonunda, “her şeye rağmen hâlâ bu meselede rol oynayabiliyor olması."</p>

  <p>"O hayatta, değil mi, Anne?" dedim. “Ve sen nerede olduğunu biliyorsun."</p>

  <p>"Ben onun bekçisi değilim, Merlin."</p>

  <p>"Öyle olduğunu düşünüyorum."</p>

  <p>"Bana bu şekilde karşı çıkman küstahlık."</p>

  <p>"Ama çıkmalıyım," diye karşılık verdim. “Onu Saraylar’a ben uğurladım. Kesinlikle, barış anlaşması için diğerleriyle birlikte burada olmak istiyordu. Ama daha da fazlası, seni görmek istemiş olmalı. Aklında bir sürü yanıtlanmamış soru vardı. Nereden geldiğin, neden ona geldiğin, neden o şekilde ayrıldığın..."</p>

  <p>"Yeter!" diye haykırdı. “Bırak artık!"</p>

  <p>Onu duymazdan geldim.</p>

  <p>"Ve burada, Saraylar’da olduğunu biliyorum. Burada görülmüş. Seni aramış olmalı. Sonra ne oldu? Ona ne tür yanıtlar verdin?"</p>

  <p>Bana öfkeyle bakarak ayağa kalktı.</p>

  <p>"Bu kadar yeter, Merlin," dedi. “Seninle uygar bir sohbet yapmak imkansız görünüyor." ,</p>

  <p>"O senin tutsağın mı, anne? Bir yere mi kilitledin, seni rahatsız edemeyeceği, planlarına karışamayacağı bir yere?"</p>

  <p>Neredeyse sendeleyerek, hızla masadan uzaklaştı.</p>

  <p>"Sefil çocuk!" dedi. “Tıpkı ona benziyorsun! Ona neden bu kadar benzemek zorundaydın?"</p>

  <p>"Ondan korkuyorsun, değil mi?" dedim, aniden gerçeğin bu olabileceğini fark ederek. “Logrus yanındayken bile bir Amber Prensi’ni öldürmeye korkuyorsun. Onu bir yere kapattırdın ve kurtulup, en yeni planını mahvetmesinden korkuyor. Onu etkisiz kılmak için yaptıkların yüzünden uzun süredir korkuyordun."</p>

  <p>"Akıl almaz!" dedi, ben masanın çevresinden dolanırken şaşarak. Yüzünde artık gerçek bir korku ifadesi vardı. “Sadece tahmin yürütüyorsun!" diye devam etti. “O öldü, Merlin! pes et! Beni rahat bırak! Bir daha asla ismini yanımda telaffuz etme! Evet, ondan nefret ediyorum. Hepimizi yok edecekti! Elinden gelse hâlâ edebilir!"</p>

  <p>"Ölmedi," diye bildirdim.</p>

  <p>"Bunu nasıl söyleyebilirsin?"</p>

  <p>Ona, onunla konuştuğumu söyleme arzumu bastırdım.</p>

  <p>"Ancak suçlu olanlar bu kadar kuvvetli tepki verir," dedim.</p>

  <p>"O hayatta. Nerede?"</p>

  <p>Ellerini kaldırdı, avuçlarını içe çevirdi, dirseklerini indirdi ve kollarını göğsünde çaprazladı. Korkusu gitmişti, öfkesi gitmişti. Tekrar konuştuğu zaman, sesinde daha çok alaycı bir şey vardı: “O zaman ara onu, Merlin. Evet, ara onu."</p>

  <p>"Nerede?" diye sordum.</p>

  <p>"Onu Kaos Çukuru’nda ara."</p>

  <p>Sol ayağının yanında bir alev belirdi ve saatin ters yönünde bedeninin çevresinde dönmeye başladı. Sarmal çizerek yükseldi. Arkasında kırmızı kırmızı yanan bir ateş çizgisi bıraktı. Başının üstüne ulaştığı zaman, Dara tamamen içinde saklanmıştı. Sonra hafif bir hışırtıyla Dara’yı da yanında götürerek yok oldu.</p>

  <p>Öne ilerledim ve diz çöktüm, biraz önce durduğu yeri yokladım. Biraz ılıktı, o kadar. Güzel büyü. Kimse bunu bana öğretmemişti. Düşününce, annemin giriş çıkışlarda hep bir alev kullandığını fark ettim.</p>

  <p>"Hayalet?"</p>

  <p>Bileğimden uzaklaşıp önümde havada süzülmeye başladı.</p>

  <p>"Evet?"</p>

  <p>"Hala Gölge yoluyla kendini taşıman yasak mı?"</p>

  <p>"Hayır," dedi. “Logrus İmgesi gidince o da kalktı. Yolculuk yapabilirim. Gölgenin içine veya dışına, sana ulaşım sağlayabilirim. İster misin?"</p>

  <p>"Evet. Beni yukarıdaki galeriye götür."</p>

  <p>"Galeri mi? Logrus’un yerinden karanlık denizlere daldım, Baba. Buradaki arazinin neye, benzediğini bilmiyorum."</p>

  <p>"Boş ver," dedim. “Kendim yaparım."</p>

  <p>Çubukluyu eyleme geçirdim. Altı Çubuğundan enerjiler sarmal çizerek çıktı, Hayalet ve beni sardı, bizi Sanat Labirenti dediğim yere götürdü. Giderken bir ateş parıltısı denedim ama başardım mı bilmiyorum. İnsan merak ediyor, gerçekten iyi olanlar nasıl pratik yapıyorlar acaba?</p>
</body>
</html>
