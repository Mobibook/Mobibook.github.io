<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2><span class="uline"><b>Bölüm 7</b></span></h2>

  <p>Uzaktaki bir köpek dövüşü ve ulumalar dahil her şeye rağmen oldukça güzel bir uyku çektim. Vinta soru-yanıt oyununu oynamak istemiyordu ve ben de onun artık Luke’u rahatsız etmesini istemiyordum. Onu bizi yalnız bırakması ve dinlenmemize izin vermesi konusunda ikna ettim. Rahat sandalyeye yığıldım, ayaklarımı diğerine uzattım. Luke ile sohbetimizi yalnızken devam ettirmeyi umuyordum. Uykuya dalmadan önce, içlerinden hangisine daha az güvendiğime karar vermeye çalışırken kendi kendime güldüğümü hatırlıyorum.</p>

  <p>Günün ilk ışıkları ve kuşların tartışmalarıyla uyandım. Defalarca gerindim ve banyoya gittim. Hızlı bir duştan sonra Luke’un öksürdüğünü, ismimi fısıldadığını duydum.</p>

  <p>"Basurun azmadıysa biraz bekle," diye yanıt verdim ve kurulandım. “Su mu istiyorsun?" diye sordum bu arada.</p>

  <p>"Evet. Biraz getir."</p>

  <p>Havluyu omzuma atıp ona su götürdüm.</p>

  <p>"Kadın hâlâ buralarda mı?" diye sordu bana.</p>

  <p>"Hayır."</p>

  <p>"Bardağı bana ver ve git koridoru kontrol et, olmaz mı? Ben idare ederim."</p>

  <p>Başımı salladım ve bardağı uzattım. Kapıyı yavaşça açarken elimden geldiğince sessiz oldum. Koridora çıktım, köşeye kadar yürüdüm. Görünürlerde kimse yoktu.</p>

  <p>"Temiz," diye fısıldadım odaya döndüğümde.</p>

  <p>Luke gitmişti. Bir an sonra banyodan sesini duydum.</p>

  <p>"Lanet olsun! Sana yardım ederdim!" dedim.</p>

  <p>"Henüz kendi kendime işeyebiliyorum," diye yanıt verdi, sağlam elini duvara yaslayarak ve sendeleyerek odaya dönerken. “Bunu yapıp yapamadığımı görmeliydim," diye ekledi, yatağın kenarına çökerken. Elini yine göğüs kafesine koydu ve hızlı hızlı nefes aldı. “Lanet olsun! Acıyor!"</p>

  <p>"Bırak uzanmana yardım edeyim."</p>

  <p>"Tamam. Dinle, bu kadarını yapabildiğimi ona söyleme."</p>

  <p>"Tamam," dedim. “Şimdi sakin ol. Dinlen."</p>

  <p>Başını iki yana salladı. “Kadın esip püfürerek buraya dönmeden önce sana olabildiğince çok şey anlatmak istiyorum," dedi “ve yapacaktır da inan bana."</p>

  <p>"Kesin olarak biliyor musun?"</p>

  <p>"Evet. O insan değil ve her tür mavi taşa ikimizden de daha fazla ahenk kazanmış. Büyü tarzını anlamıyorum, ama benim de kendi büyüm var ve onun bana ne söylediğini biliyorum. Ama sorun üzerinde çalışmaya başlamama sebep olan senin, kim olduğu sorman oldu. Sen anladın mı?"</p>

  <p>"Tamamen değil, hayır."</p>

  <p>"Eh,, giysi değiştirir gibi beden değiştirebildiğini biliyorum ve Gölge’de yolculuk edebiliyor."</p>

  <p>"Meg Devlin ya da George Hansen isimleri senin için bir şey ifade ediyor mu?" diye sordum.</p>

  <p>"Hayır. Etmeli mi?"</p>

  <p>"Ben de öyle düşünmüştüm. Ama ikisi de oydu, eminim."</p>

  <p>Dan Martinez’den bahsetmemiştim. Birbirlerine kurşun sıktıklarından ve ondan bahsetmek Luke’un Vinta’ya güvensizliğini arttıracağından değil. New Mexico’daki gerilla operasyonundan haberim olduğunu bilmesini istemediğimden ve konunun o yöne gideceğini görebiliyordum.</p>

  <p>"Aynı zamanda Gail Lampron’du."</p>

  <p>"Okuldaki eski kız arkadaşın mı?" dedim.</p>

  <p>"Evet. Onda tanıdık bir şey olduğunu hemen fark ettim. Ama daha sonra anladım. Gail’in bütün küçük jestleri var. Başını çevirmesi, konuşurken ellerini ve gözlerini kullanması. Sonra, yalnızca tek bir ortak tanığı olan iki olaydan bahsetti Gail."</p>

  <p>"Bilmeni istemiş gibi görünüyor."</p>

  <p>"Sanırım istiyordu," diye kabul etti.</p>

  <p>"Neden doğrudan söylemedi acaba?"</p>

  <p>"Söyleyebileceğini sanmıyorum. Üzerinde bir büyü olabilir, ama insan olmadığından anlamak güç." Bunu söylerken gizlice kapıya baktı. Sonra, “Yine kontrol etsene," diye ekledi.</p>

  <p>"Hâlâ temiz," dedim. “Peki, ya..."</p>

  <p>"Başka zaman," dedi. “Buradan gitmeliyim."</p>

  <p>"Vinta’dan uzaklaşmak istediğini görebiliyorum..." diye başladım.</p>

  <p>Başını iki yana salladı. “Konu bu değil," dedi. “Dört Dünya Kalesi’ne gitmeliyim, kısa zamanda."</p>

  <p>"Ama durumun..."</p>

  <p>"İşte bu. Dernek istediğim bu. Buradan bir önce uzaklaşmalıyım ki kısa zamanda durumum düzelsin. Sanırım ihtiyar Sharu Garrul serbest kaldı. Neler olduğunu ancak böyle açıklayabiliyorum."</p>

  <p>"Ne oldu ki?"</p>

  <p>"Annemden zor durumda olduğunu bildiren bir çağrı aldım. Onu senden kurtardıktan sonra Kale’ye dönmüştü."</p>

  <p>"Neden?"</p>

  <p>"Neden ne?"</p>

  <p>"Neden Kale’ye gitti?"</p>

  <p>"Eh, orası bir güç merkezi. Dört dünyanın bir araya gelmesi çok fazla güç salıveriyor ve buna yeteneği olanlar bu kaynaktan..."</p>

  <p>"Demek gerçekten de orada dört dünya bir araya geliyor. Ne tarafa gittiğine bağlı olarak dört farklı Gölge’de olacağını mı söylüyorsun?"</p>

  <p>Bir an beni inceledi. “Evet," dedi sonunda, “ama tüm ayrıntıları istersen asla her şeyi anlatmayı başaramam."</p>

  <p>"Ve sen çok fazla ayrıntı saklarsan ben asla anlayamayacağım. Kale’ye güç toplamak için gitti, ama başını belaya soktu. Yardım etmen için seni aradı. Hem neden güç istiyordu ki?"</p>

  <p>"Mm. Şey, ben Hayaletçark ile sorun yaşıyordum. Bizim tarafımıza geçmesi için onu ikna ettiğimi sanmıştım, ama annem muhtemelen yeterince hızlı ilerleyemediğimi düşündü ve görünüşe göre onu muazzam bir büyüyle bağlamaya karar verdi. Sonra..."</p>

  <p>"Bir dakika bekle. Sen Hayaletle mi konuşuyordun? Nasıl iletişim kurdun? Çizdiğin Koz Kartları işe yaramaz."</p>

  <p>"Biliyorum. İçeri girdim."</p>

  <p>"Nasıl becerdin?"</p>

  <p>"Dalgıç kıyafetleriyle. Oksijen tankı da aldım."</p>

  <p>"Seni it herif seni. Bu ilgi çekici bir yaklaşım."</p>

  <p>"Boş yere Büyük Tasarım’ın en iyi satıcısı olmadım. Onu neredeyse ikna ediyordum. Ama annem seni nereye kapattığımı öğrendi ve seni kontrol altına alarak olayları hızlandırmaya karar verdi, sonra seni bir anlaşma yapmak için kullanacaktı. Sanki sen bizim tarafımıza geçermişsin gibi. Her neyse, bu plan başarısız olunca benim onu senin elinden kurtarmam gerekti ve sonra yine ayrıldık. Kashfa’ya gideceğini sanıyordum, ama kaleye gitmiş. Dediğim gibi, sanırım Hayaletçark’a karşı büyük bir iş çevirmeye çalışacaktı. Yaptığı şeyle fark etmeden Sharu’yu serbest bıraktığına inanıyorum. Adam mekanı ele geçirmiş ve onu yakalamış. Her neyse, ondan bu çılgın çağrıyı aldım, bu yüzden..."</p>

  <p>"Ah, şu ihtiyar sihirbaz," dedim, “orada ne kadar zamandır tutsak kalmıştı?"</p>

  <p>Luke omuzlarını silkecek oldu, ama vazgeçti. “Lanet olsun, bilmiyorum. Kimin umurunda? Çocukluğumdan beri bir askılık o."</p>

  <p>"Askılık mı?"</p>

  <p>"Evet. Büyü düellosunu kaybetti. Onu annem mi yendi, yoksa babam mı, bilmiyorum. Her kim yenmişse, kollarını açmış durumda, büyü ortasında yakalandı. Onu o şekilde, tahta gibi dondurdular. Daha sonra girişe yakın bir yere koydular. İnsanlar üzerine pelerinlerini ve şapkalarını asıyordu. Hizmetkarlar zaman zaman tozunu alıyorlardı. Hatta küçükken, ağaçmış gibi üzerine ismimi kazımıştım. Hep onu bir mobilya olarak düşündüm. Ama daha sonra, zamanında oldukça iyi bir büyücü sayıldığını öğrendim."</p>

  <p>"Adam çalışırken mavi maske takıyor muydu?"</p>

  <p>"Beni yakaladın. Tarzını bilmiyorum. Diyorum ki, akademik araştırmalara girmeyelim, yoksa ben bitirmeden Vinta gelmiş olacak. Aslında, belki şimdi gitmeliyiz, kalanını daha sonra anlatırım."</p>

  <p>"I-ıh," dedim. “Dün gece işaret etmiş olduğun gibi, benim tutsağımsın. Şimdikinden çok daha fazlasını öğrenmeden gitmene izin verirsem deliyim dernektir. Sen Amber’e karşı bir tehditsin. Cenazede attığın bomba oldukça gerçekti. Sana bize karşı kullanman için bir fırsat daha vermek istediğimi mi düşünüyorsun?"</p>

  <p>Gülümsedi, sonra vazgeçti. “Neden Corwin’in oğlu olarak doğdun ki?" dedi. Sonra, “Kaçmayacağıma dair söz versem?" diye sordu.</p>

  <p>"Bilmiyorum. Seni ele geçirdiğimi ve teslim etmediğimi öğrenirlerse başını büyük belaya girer. Ne koşul öne sürüyorsun? Amber’e karşı savaşından vazgeçeceğine yemin eder misin?"</p>

  <p>Alt dudağını çiğnedi. “Bunu yapmam mümkün değil, Merle."</p>

  <p>"Bana anlatmadığın şeyler var, değil mi?"</p>

  <p>Başını salladı. Sonra aniden sırıttı. “Ama sana reddedemeyeceğin bir anlaşma önereceğim."</p>

  <p>"Luke, bana zorlu satıcı saçmalığını yapma."</p>

  <p>"Bir dakika ver, olmaz mı? Ve neden bunu es geçemeyeceğini gör."</p>

  <p>"Luke, yutmuyorum."</p>

  <p>"Yalnızca bir dakika. Altmış saniye. İşim bittiği zaman hayır demekte özgürsün."</p>

  <p>"Tamam," dedim. “Söyle."</p>

  <p>"Tamam. Amber’in güvenliği için yaşamsal öneme sahip bir şey biliyorum ve kimsenin haberinin olmadığından eminim. Bana yardım ettikten sonra sana söyleyeceğim."</p>

  <p>“Neden bize böyle bir bilgiyi veresin? Kendi kendini alt ediyormuşsun gibi görünüyor."</p>

  <p>"Biliyorum ve öyle. Ama önerebileceğim tek şey bu. Buradan, zamanın daha hızlı aktığını bildiğim bir yere gitmeme yardım et, kaledeki yerel zamana göre bir gün içinde iyileşeyim."</p>

  <p>"Ya da buraya göre, sanırım."</p>

  <p>"Doğru. Sonra... Eyvah!"</p>

  <p>Yatağın üzerine yayıldı, sağlam eliyle göğsünü tuttu ve inlemeye başladı.</p>

  <p>"Luke!"</p>

  <p>Başını kaldırdı, bana göz kırptı, kapıya baktı ve inlemeye devam etti.</p>

  <p>Kısa süre sonra kapı çalındı.</p>

  <p>"Gel," dedim.</p>

  <p>Vinta girdi ve ikimizi de inceledi. Bir an, Luke’a bakarken yüzünden gerçek bir endişe ifadesi geçti. Sonra yatağın yanına ilerledi ve ellerini Luke’un omzuna koydu. Yarım dakika kadar orada kaldı, sonra, “Yaşayacaksın," dedi.</p>

  <p>"Şu anda," diye yanıt verdi Luke, “bunun bir nimet mi, yoksa lanet mi olduğunu bilmiyorum." Sonra sağlam elini ona doladı, aniden yakına çekip öptü. “Selam, Gail," dedi. “Uzun zaman oldu."</p>

  <p>Vinta normalden daha yavaş bir hareketle geri çekildi.</p>

  <p>"Çoktan iyileşmiş görünüyorsun," diye yorum yaptı “ve Merle’nin sana yardım etmek için bir şey yaptığını görebiliyorum."</p>

  <p>Bir an hafifçe gülümsedi, sonra, “Evet," dedi. “Çok uzun zaman oldu, seni aptal sporcu. Hâlâ yumurtanı az pişmiş mi seviyorsun?"</p>

  <p>"Evet," diye kabul etti Luke. “Ama yarım düzine değil. Bugün belki yalnızca iki tane. Keyfim pek yerinde değil."</p>

  <p>"Tamam," dedi kadın. “Gel, Merle. Göz kulak olman için sana ihtiyacım var."</p>

  <p>Luke bana komik bir bakış fırlattı, kuşkusuz onun benimle kendisi hakkında konuşmak istediğinden emindi. Ve aynı sebepten, tüm Koz Kartları cebimde olduğu halde onu yalnız bırakmak istemiyordum. Yeteneklerinin çapı konusunda hâlâ emin değildim ve niyetleri hakkında çok daha az şey biliyordum. Bu yüzden yerimde kaldım.</p>

  <p>"Belki hastanın yanında biri kalmalı," dedim Vinta’ya.</p>

  <p>"Bir şey olmaz," dedi “ve bir hizmetkarı korkutup kaçıramazsam sana ihtiyacım olabilir."</p>

  <p>Diğer yandan, belki bana söyleyecek ilginç bir şeyi vardı...</p>

  <p>Gömleğimi bulup giydim. Parmaklarımı saçlarımdan geçirdim.</p>

  <p>"Tamam," dedim. “Birazdan görüşürüz, Luke."</p>

  <p>"Hey," diye karşılık verdi, “bak bakalım benim için asa, baston gibi bir şey bulabilecek misin?"</p>

  <p>"Biraz aceleci davranmıyor musun?" diye sordu Vinta.</p>

  <p>"Asla bilemezsin," diye yanıt verdi Luke.</p>

  <p>Kılıcımı yanıma aldım. Vinta’yı odadan dışarı, merdivenlerden aşağı takip ederken aklıma, içimizden herhangi iki kişi bir araya geldiği zaman, üçüncü hakkında söyleyecek şeyleri olabileceği geldi.</p>

  <p>İşitme alanından çıkar çıkmaz Vinta konuştu, “Sana gelerek risk aldı."</p>

  <p>"Evet, öyle."</p>

  <p>"Başvurabileceği tek kişisin sen olduğunu hissettiğine göre, demek olaylar onun için kötü gitti."</p>

  <p>"Doğru, herhalde."</p>

  <p>"Aynı zamanda, iyileşecek bir yer dışında bir şey daha istediğinden eminim."</p>

  <p>"Muhtemelen öyle."</p>

  <p>"Muhtemelen mi? Şimdiye dek senden istemiş olmalı."</p>

  <p>"Belki."</p>

  <p>"Ya istemiştir, ya istememiştir."</p>

  <p>"Vinta, bana söylemek istediğin her şeyi söylediğin açık," dedim. “Eh, aksi de doğru. Eşitiz. Sana açıklama borçlu değilim. Luke’a güvenebileceğimi hissedersem, güvenirim. Her durumda, henüz karar vermiş değilim."</p>

  <p>"Demek bir öneri yaptı. Bana ne olduğunu söylersen karar vermene yardım edebilirim."</p>

  <p>"Hayır, teşekkürler. Sen de onun kadar kötüsün."</p>

  <p>"Ben senin iyiliğini düşünüyorum. Bir müttefiki reddetmekte o kadar acele etme."</p>

  <p>"Etmiyorum," dedim. “Ama durup düşünürsen, Luke hakkında, senin hakkında bildiğimden çok daha fazlasını biliyorum. Sanırım ona hangi konularda güvenebilirim, hangilerinde güvenemem, biliyorum."</p>

  <p>"Umarım hayatını ortaya koymuyorsundur."</p>

  <p>Gülümsedim. “Bu konuda muhafazakar davranmaya eğilimliyimdir."</p>

  <p>Mutfağa girdik, Vinta oradan sorumlu görünen, daha önce karşılaşmadığım bir kadınla konuştu. Kahvaltı için istediklerimizi kadına söyledik ve beni yan kapıdan terasa çıkardı. Oradan, doğudaki bir ağaç kümesini işaret etti.</p>

  <p>"Orada iyi bir fidan bulabilirsin," dedi, “Luke’un asası için."</p>

  <p>"Muhtemelen öyle," diye yanıt verdim ve o yöne yürümeye başladık. “Demek gerçekten de Gail Lampron’dun," dedim aniden.</p>

  <p>"Evet."</p>

  <p>"Bu beden değiştirme olayını hiç anlamıyorum."</p>

  <p>"Ve sana anlatmayacağım."</p>

  <p>"Neden anlatmayacağını söylemende sakınca var mı?"</p>

  <p>"Evet."</p>

  <p>"Anlatmaz mısın, anlatamaz mısın?"</p>

  <p>"Anlatamam," dedi.</p>

  <p>"Ama zaten bildiğim bir şey varsa, ona ekleme yapabilir misin?"</p>

  <p>"Belki. Bir dene."</p>

  <p>"Dan Martinez’de içimizden birine ateş ettin. Hangisiydi?"</p>

  <p>"Luke," diye yanıt verdi.</p>

  <p>"Neden?"</p>

  <p>"Aradığım kişinin o olmadığına ikna olmuştum. Bu da, senin için bir tehdit oluşturuyor anlamına geliyordu."</p>

  <p>"ve beni korumak istedin," diye bitirdim.</p>

  <p>"Kesinlikle."</p>

  <p>"'Aradığım kişi' derken neyi kastettin?"</p>

  <p>"Dilim sürçtü. Oradaki güzel bir ağaca benziyor."</p>

  <p>Güldüm. “Çok kalın. Tamam, öyle olsun."</p>

  <p>Koruluğa yöneldim. Sağda kullanılabilecek fidanlar vardı.</p>

  <p>Sabahın mızrak mızrak açtığı ışıktan yarıklar, ıslak yapraklar ve çizmelerime yapışan çiy damlaları arasında ilerlerken, yolda sıra dışı bir sürünme izi, sağa giden bir dizi işaret gördüm. Orada...</p>

  <p>"O ne?" dedim, biraz da konuşmuş olmak için, çünkü Vinta’nın da bileceğini sanmıyordum. Eski bir ağacın gölgesindeki karanlık yığına yöneldim.</p>

  <p>Oraya ondan önce vardım. Bayle’nin köpeklerinden biriydi, iri, kahverengi olanı. Boğazı parçalanmıştı. Kan, kararmış, pıhtılaşmıştı. Üzerinde birkaç böcek sürünüyordu. Sağda daha küçük bir köpeğin kalıntılarını gördüm. Bağırsakları deşilmişti.</p>

  <p>Kalıntıların çevresindeki alanı inceledim. Islak toprağa çok iri pençe izleri çıkmıştı. En azından geçmişte karşılaştığım ölümcül, köpeksi yaratıkların üç parmaklı izleri değildi. Yalnızca çok iri bir köpeğe ait izler gibi görünüyordu.</p>

  <p>"Dün gece işittiklerim bunlar olmalı," dedim. “Köpek dövüşü gibi geldiğini düşünmüştüm."</p>

  <p>"Ne zaman oldu bu?" diye sordu.</p>

  <p>"Sen gittikten bir süre sonra. Uyukluyordum."</p>

  <p>Sonra Vinta tuhaf bir şey yaptı. Diz çöktü, eğildi ve izleri kokladı. Ayağa kalktığı zaman yüzünde hafifçe şaşırmış bir ifade vardı.</p>

  <p>"Ne buldun?" diye sordum.</p>

  <p>Başını iki yana salladı, sonra kuzeydoğuya, uzaklara baktı.</p>

  <p>"Emin değilim," dedi sonunda, “ama o tarafa gitmiş."</p>

  <p>Zemini biraz daha inceledim, doğruldum ve sonunda yaratığın gittiği yolu takip ettim. Gerçekten de o tarafa ilerliyordu, ama koruluktan birkaç yüz metre sonra izi kaybettim. Sonunda geri döndüm.</p>

  <p>"Köpeklerden biri diğerlerine saldırmış herhalde," dedim.</p>

  <p>"Kahvaltılarımızı sıcak yemek istiyorsak o asayı bulup geri dönsek iyi olacak."</p>

  <p>İçeride, Luke’un kahvaltısının yukarı gönderildiğini öğrendim. İkiye bölünmüştüm. Kendi kahvaltımı yukarı götürüp ona katılmak ve konuşmamıza devam etmek istiyordum. Ama bunu yaparsam Vinta bana eşlik ederdi ve konuşmamıza devam edemezdik. Ne de o koşullar altında Vinta ile daha fazla konuşabilirdim. Bu yüzden aşağıda ona katılmak zorunda kaldım ve bu Luke’un benim istediğimden daha uzun süre yalnız kalacağı anlamına geliyordu.</p>

  <p>Böylece Vinta, “Burada yiyeceğiz," deyip beni büyük bir salona götürdüğü zaman itiraz etmedim. Penceresi açık duran odam terasın üzerinde olduğu için burayı seçtiğini tahmin ediyordum. Dışarıda yesek Luke konuştuklarımıza kulak misafiri olabilirdi.</p>

  <p>Uzun, koyu renk ahşaptan bir masanın ucuna oturduk ve servis yapıldı. Yine yalnız kaldığımızda sordu, “Şimdi ne yapacaksın?"</p>

  <p>"Ne demek istiyorsun?" diye sordum, biraz üzüm suyu yudumlarken.</p>

  <p>Bakışlarını yukarıya kaldırdı. “Luke konusunda," dedi.</p>

  <p>"Onu Amber’e mi götüreceksin?"</p>

  <p>"Yapılacak en mantıklı şey bu gibi görünüyor," diye yanıt verdim.</p>

  <p>"Güzel," dedi. “Belki de onu en kısa zamanda götürmelisin. Sarayda sağlık hizmetleri iyi."</p>

  <p>Başımı salladım. “Evet, var."</p>

  <p>Birkaç lokma yedik, sonra sordu, “Yani yapmaya niyetlendiğin şey bu, değil mi?"</p>

  <p>"Neden soruyorsun?"</p>

  <p>"Çünkü başka her şey son derece aptalca olurdu ve onun yapmak istemeyeceği açık. Bu yüzden, seni bir başka şeye ikna etmeye çalışacak, iyileşirken ona bir miktar özgürlük verecek bir şeye. Ne tür bir bok olduğunu biliyorsun. Aklındaki her ne ise, büyük bir fikirmiş gibi anlatacak. Onun Amber’in düşmanı olduğunu ve yine harekete geçtiğinde senin yolunu tıkayacağını unutmamalısın."</p>

  <p>"Mantıklı geliyor," dedim.</p>

  <p>"Daha lafımı bitirmedim."</p>

  <p>"Öyle mi?"</p>

  <p>Gülümsedi ve birkaç lokma daha alarak beni merak içinde bıraktı. Sonunda, “Sana gelmesinin bir sebebi var," diye devam etti. “Yaralarını yalamak için gidebileceği bir sürü yer vardı. Ama sana geldi, çünkü bir şey istiyor. Kumar oynuyor, ama bu hesaplı bir şey. Ona inanma, Merle. Ona hiçbir şey borçlu değilsin."</p>

  <p>"Neden kendi başımın çaresine bakamayacağımı düşünüyorsun, anlamıyorum," diye yanıt verdim.</p>

  <p>"Bunu hiç söylemedim," diye karşılık verdi. “Ama bazı kararlar çok hassas dengeye sahiptir. Bazen bir ya da öteki tarafa biraz fazla ağırlık vermek fark yaratır. Luke’u tanıyorsun, ben de öyle. Bu ona şans verilecek bir zaman değil."</p>

  <p>"Bu noktada haklısın," dedim.</p>

  <p>"Demek ona istediğini vermeye karar verdin!"</p>

  <p>Gülümsedim ve biraz kahve içtim. “Lanet olsun, bana öneri yapacak kadar uzun süre ayık kalmadı," dedim. “Bütün bunları düşündüm ve aklında ne olduğunu bilmek istiyorum."</p>

  <p>"Olabildiğince çok şey öğrenmen gerekmediğini söylemedim. Yalnızca sana Luke’la konuşmanın bazen bir ejderle konuşmaya benzediğini hatırlatmak istedim."</p>

  <p>"Evet," diye kabul ettim. “Biliyorum."</p>

  <p>"Ve ne kadar oyalanırsan, o kadar güç olacak," diye ekledi.</p>

  <p>Kahveden bir yudum aldım; sonra, “Ondan hoşlanmış mıydın?" diye sordum.</p>

  <p>"Hoşlanmak mı?" dedi. “Evet, hoşlanıyordum. Hâlâ hoşlanıyorum. Ama bu noktada bunun önemi yok."</p>

  <p>"Bundan emin değilim," dedim.</p>

  <p>"Ne demek istiyorsun?"</p>

  <p>"İyi bir sebep olmadan ona zarar vermezsin."</p>

  <p>"Hayır, vermem."</p>

  <p>"Şu anda benim için bir tehdit oluşturmuyor."</p>

  <p>"Öyle görünmüyor."</p>

  <p>"Diyelim ki Ambere gidip Desen’i yürümek ve onları habere hazırlamak için onu sana bıraktım..."</p>

  <p>Başını şiddetle iki yana salladı. “Hayır," diye bildirdi. “Şu an bu sorumluluğu almam. Alamam."</p>

  <p>"Neden olmasın?"</p>

  <p>Tereddüt etti.</p>

  <p>"Lütfen yine bana açıklayamayacağını söyleme," diye devam ettim. “Bana elinden geldiğince çok şey anlatmanın bir yolunu bul."</p>

  <p>O zaman, sözcüklerini büyük dikkatle seçiyormuş gibi yavaş yavaş konuşmaya başladı. “Çünkü benim için sana göz kulak olmak Luke’dan çok daha önemli. Senin için hâlâ, henüz anlayamadığım bir tehlike var, ama ondan kaynaklanmıyor gibi. Seni bu bilinmeyen tehlikeye karşı korumak ona göz kulak olmaktan daha büyük önceliğe sahip. Bu yüzden, burada kalamam. Amber’e dönüyorsan, ben de geliyorum."</p>

  <p>"İlgini takdir ediyorum," dedim, “ama adımlarımı takip etmene dayanamam."</p>

  <p>"İkimizin de seçeneği yok."</p>

  <p>"Diyelim ki buradan uzaktaki bir gölgeye Koz Kartı kullanarak gittim?"</p>

  <p>"Seni takip etmek zorundayım."</p>

  <p>"Bu bedende mi, yoksa bir başka bedende mi?"</p>

  <p>Bakışlarını kaçırdı. Yemeğini karıştırdı.</p>

  <p>"Başkaları olabileceğini çoktan itiraf ettin. Beni esrarengiz bir yöntemle buluyorsun, sonra yakınımdaki birinin bedenini alıyorsun."</p>

  <p>Kahvesinden bir yudum aldı.</p>

  <p>"Belki bir şey, konuşmana engel oluyor," diye devam ettim, “ama durum bu. Biliyorum."</p>

  <p>Bir kez, kısaca başını salladı ve yemeye devam etti.</p>

  <p>"Diyelim ki hemen şimdi gittim," dedim “ve sen o tuhaf yönteminle takip ettin." Meg Devlin ve Bayan Hansen ile yaptığım telefon konuşmalarını düşündüm. “O zaman gerçek Vinta Bayle kendi bedeninde, hafızasında bir boşlukla uyanacak, değil mi?"</p>

  <p>"Evet," diye yanıt verdi yumuşak bir sesle.</p>

  <p>"Ve bu Luke’u, kim olduğunu anlaması durumunda onu yok etmekten mutlu edecek bir kadınla baş başa bırakacak."</p>

  <p>Hafifçe gülümsedi. “Tam olarak öyle," dedi.</p>

  <p>Bir süre sessizlik içinde yemek yedik. Amber’e dönmem ve Luke’u yanımda götürmem için tüm seçeneklerimi tıkamaya çalışmıştı. Zorlanmaktan ve kullanılmaktan hoşlanmam. Zorla bir şey yaptırılmaktansa, refleks olarak, benden istenenden başka bir şey yaparım.</p>

  <p>Yemeğimi bitirdikten sonra kahve fincanlarımızı yeniden doldurdum. Karşımdaki duvara asılı köpek portreleri koleksiyonunu seyrettim. Yudumladım ve tadına vardım. Konuşmadım, çünkü söyleyecek başka bir şey bulamıyordum.</p>

  <p>Sonunda o konuştu. “Ee, ne yapacaksın?" diye sordu bana.</p>

  <p>Kahvemi bitirip ayağa kalktım. “Luke’a asasını götüreceğim," dedim.</p>

  <p>Sandalyemi yerine yerleştirdim ve asayı dayadığım köşeye yöneldim.</p>

  <p>"Ya sonra?" dedi. “Ne yapacaksın?"</p>

  <p>Asayı alırken ona bir bakış fırlattım. Avuçlarını masaya dayamış, dimdik oturuyordu. Nemesis bakışı, yüz hatlarını yine kaplamıştı ve havadaki elektriği neredeyse hissedebiliyordum.</p>

  <p>"Ne yapmam gerekiyorsa," diye yanıt verdim ve kapıya yöneldim.</p>

  <p>Görüş alanından çıkar çıkmaz hızımı arıtırdım. Merdivenlere ulaştığım zaman takip etmediğini gördüm. Basamakları ikişer ikişer tırmandım. Yukarı çıkarken kartlarımı çıkardım ve doğru kartı seçtim.</p>

  <p>Odaya girdiğim zaman Luke’un sırtını yastıklara vermiş, dinlenmekte olduğunu gördüm. Kahvaltı tepsisi yatağın yanındaki küçük bir sandalyenin üzerindeydi. Kapının çengelini taktım.</p>

  <p>"Ne oldu, dostum? Saldırıya falan mı uğradık?" diye sordu Luke.</p>

  <p>"Kalk bakalım," dedim.</p>

  <p>Silahını aldım ve yatağa yaklaştım. Doğrulması için elimi uzattım ve asa ile kılıcı uzattım.</p>

  <p>"Elim zorlandı," dedim “ve seni Random’a teslim etmeyeceğim."</p>

  <p>"Bu teselli verici," diye yorum yaptı.</p>

  <p>"Ama buradan ayrılmalıyız. Hemen."</p>

  <p>"Bana uyar."</p>

  <p>Asaya dayanarak yavaşça ayağa kalktı. Koridorda bir ses duydum, ama çok geçti. Kartı kaldırdım ve konsantre oldum.</p>

  <p>Kapı vuruldu.</p>

  <p>"Bir şeyin peşindesin ve bunun yanlış şey olduğunu düşünüyorum," diye seslendi Vinta.</p>

  <p>Yanıt vermedim. Görüntü berraklaşıyordu.</p>

  <p>Kapı kasası muazzam bir tekmenin gücüyle parçalandı, çengel yerinden kurtuldu. Ben uzanıp kolunu tutarken, Luke’un yüzünde bir endişe ifadesi vardı.</p>

  <p>"Hadi gel," dedim.</p>

  <p>Ben Luke’u yürütürken Vinta gözlerinde şimşekler çakarak, ellerini uzatarak odaya daldı. Renk yelpazesi onu boğarken, dalgalanıp yok olurken “Aptal!" bağırışı bir feryada dönüştü.</p>

  <p>Bir çimenlikte durduk ve Luke tuttuğu nefesini salıverdi.</p>

  <p>"Kenarından sıyırmaktan hoşlanıyorsun, eski dostum," diye yorum yaptı ve sonra çevresine bakındı, mekanı tanımıştı.</p>

  <p>Yüzünde çarpık bir gülümseme belirdi.</p>

  <p>"Bak hele," dedi. “Kristal bir mağara."</p>

  <p>"Deneyimlerime dayanarak," dedim, “burada zamanın akışı senin istediğine yakın olmalı."</p>

  <p>Başını salladı ve yavaşça yüksek, mavi tepeye yürümeye başladı.</p>

  <p>"Hâlâ epey yiyecek var," diye ekledim “ve uyku tulumu bıraktığım yerde olmalı."</p>

  <p>"İşe yarar," diye kabul etti.</p>

  <p>Yamaca ulaşmadan nefes nefese durdu. Bakışlarının solumuzda saçılmış duran kemiklere takıldığını gördüm. Kayayı kaldıran ikilinin burada ölmesinden sonra aylar geçmiş olmalıydı, leş yiyenlerin işlerini yapmalarına yetecek kadar uzun.</p>

  <p>Luke omuzlarını silkti, biraz ilerledi ve mavi taşa yaslandı. Yavaşça oturdu.</p>

  <p>"İnmeye başlamadan önce dinlenmeliyim," dedi, “sen yardım etsen bile."</p>

  <p>"Elbette," dedim. “Sohbetimizi bitirebiliriz. Hatırladığım kadarıyla bana reddedemeyeceğim bir teklif yapacaktın. Seni kalenin zaman akışına göre hızlı iyileşebileceğin bir yere getirecektim. Karşılığında sen de Amber’in güvenliği açısından yaşamsal öneme sahip bir bilgi verecektin."</p>

  <p>"Doğru," diye kabul etti “ve henüz hikayemin geri kalanını da dinlemedin. Pakete dahil."</p>

  <p>Karşısına çöktüm. “Bana annenin kaleye kaçtığını, görünüşe göre orada başını belaya soktuğunu ve senden yardım istediğini söyledin."</p>

  <p>"Evet," dedi. “Bu yüzden Hayaletçark’la uğraşmayı bıraktım ve ona yardım etmeye çalıştım. Dalt ile iletişime geçtim ve gelip kaleye saldırmayı kabul etti."</p>

  <p>"Acelen varken, bir paralı asker çetesi tanıyor olmak her zaman iyidir," dedim.</p>

  <p>Bana hızlı, tuhaf bir bakış fırlattı, ama masum yüz ifademi korumayı başardım.</p>

  <p>"Böylece onlara Gölge’de yol gösterdim ve kaleye saldırdık," dedi. “Oradayken bizi görmüş olmalısın."</p>

  <p>Yavaşça başımı salladım. “Duvarı aştınız gibi görünüyordu. Yolunda gitmeyen ne oldu?"</p>

  <p>"Hâlâ bilmiyorum," dedi. “İyi gidiyorduk. Savunmaları dağılıyordu, ama aniden Dalt üzerime yürüdü. Bir süre ayrı kalmıştık; sonra yine belirdi ve bana saldırdı. Başta hata yaptığını düşündüm -hepimiz kirlenmiş, kanla kaplanmıştık- bunun bir yanlış anlaşma olduğunu, birkaç saniye içinde hatasını fark edeceğini düşündüm."</p>

  <p>"Sence seni sattı mı? Yoksa uzun süredir planladığı bir şey miydi? Eski bir garez?"</p>

  <p>"Böyle olduğunu düşünmekten hoşlanmıyorum."</p>

  <p>"O zaman büyü?"</p>

  <p>"Belki. Bilmiyorum."</p>

  <p>Aklıma tuhaf bir düşünce geldi. “Caine’i senin öldürdüğünü biliyor muydu?" diye sordum.</p>

  <p>"Hayır, yaptığım şeyleri herkese anlatmamayı prensip edinmişimdir."</p>

  <p>"Beni işletmiyorsun, değil mi?"</p>

  <p>Kahkaha attı, omzuma şaplak atacakmış gibi yaptı, sonra irkildi ve vazgeçti.</p>

  <p>"Neden soruyorsun?" dedi.</p>

  <p>"Bilmiyorum. Yalnızca merak ettim."</p>

  <p>"Elbette," dedi. Sonra, “Bana bir el versen de içeri girsek, böylece bana neler bıraktığını görsek?"</p>

  <p>"Tamam."</p>

  <p>Ayağa kalktım ve doğrulmasına yardım ettim. En kolay çıkışın olduğu yere, sağa yöneldik ve yavaş yavaş tepeye çıkmasına yardım ettim.</p>

  <p>Zirveye ulaştığımızda asasına dayandı ve girişe baktı.</p>

  <p>"Benim için aşağıya iniş kolay değil," dedi. “Başta kilerden bir fıçı yuvarlayabileceğim ve benim ona basarak inebileceğimi düşünmüştüm. Ama şimdi bakınca, hatırladığımdan daha yüksek. Yaram kesin açılır."</p>

  <p>"Hı-hı," dedim. “Bekle. Bir fikrim var."</p>

  <p>Dönüp aşağı indim. Sonra sağımdaki mavi yükseltiye tırmandım, iki parlak çıkıntıyı dolandım ve Luke’un görüş alanından çıktım.</p>

  <p>Zorunlu kalmadığım sürece Luke’un yanında Logrus’u kullanmak istemiyordum. Onun bu işlerin nasıl yürüdüğünü görmesini istemiyordum, ne yapabileceğimi ya da yapamayacağımı göstermek istemiyordum. İnsanların benim hakkımda çok şey öğrenmesinden hoşlanmam.</p>

  <p>Çağırınca Logrus geldi ve ona uzandım, içine uzandım. Arzum çerçevelendi, hedef oldu. Gönderim düşünceyi aradı.</p>

  <p>Uzağa, daha uzağa...</p>

  <p>Uzun süre uzanarak beledim. Gerçekten de Gölge’nin taşra bölgelerinde olmalıydık...</p>

  <p>Bağlantı.</p>

  <p>Çekmedim, yavaş, istikrarlı bir baskı uyguladım. Gölgelerin içinde bana doğru hareket ettiğini hissettim.</p>

  <p>"Hey, Merle! Her şey yolunda mı?" diye Luke’un seslendiğini duydum.</p>

  <p>"Evet," diye yanıt verdim, ama açıklama yapmadım.</p>

  <p>Daha yakın, daha yakın...</p>

  <p>İşte!</p>

  <p>Geldiği zaman sendeledim, çünkü bir ucu çok yakınıma geldi. Diğer ucu yere çarpıp sıçradı. Bu yüzden ortaya gidip yeniden tuttum. Kaldırdım, geriye taşıdım.</p>

  <p>Luke’un biraz ötesinde, dik bir yere dayadım ve hemen çıktım. Arkamdan çekmeye başladım.</p>

  <p>"Tamam, merdiveni nereden getirdin?" diye sordu.</p>

  <p>"Buldum," dedim.</p>

  <p>"Orada ıslak boya varmış gibi görünüyor."</p>

  <p>"Belki biri yeni kaybetmiştir."</p>

  <p>Merdiveni açıklıktan aşağı sarkıtmaya başladım. Dibe ulaştıktan sonra bir iki metresi dışarıda kaldı. Sağlam olması için düzelttim.</p>

  <p>"İlk önce ben ineceğim," dedim, “ve altında kalacağım."</p>

  <p>"Önce asamı ve kılıcımı al, olmaz mı?"</p>

  <p>"Elbette."</p>

  <p>Bunu yaptım. Geri tırmandığım zaman Luke yakalamış, üzerine çıkmış, inmeye başlamıştı.</p>

  <p>"Yaptığın numarayı bir gün bana öğretmelisin," dedi nefes nefese.</p>

  <p>"Neden bahsettiğini bilmiyorum," diye yanıt verdim.</p>

  <p>Yavaş yavaş, her basamakta duraklayarak indi. Dibe ulaştığında kızarmıştı ve nefes nefeseydi. Hemen yere yığıldı, sağ avucunu göğüs kafesinin aşağısına dayadı. Bir süre sonra biraz geriye çekildi ve duvara yaslandı.</p>

  <p>"İyi misin?" diye sordum.</p>

  <p>Başını salladı. “Olacağım," dedi, “birkaç dakika içinde. Hançerlenmek insandan çok şey götürüyor."</p>

  <p>"Battaniye ister misin?"</p>

  <p>"Hayır, teşekkürler."</p>

  <p>"Eh, sen burada dinlen, ben kileri kontrol edeyim ve yiyeceklere dadanan bir şey olup olmadığını göreyim. Sana bir şey getirmemi ister misin?"</p>

  <p>"Biraz su," dedi.</p>

  <p>Erzak iyi durumda görünüyordu ve uyku tulumu bıraktığım yerdeydi. Luke için su ve aynısını onun yaptığı zamana ait birkaç ironik anıyla geri döndüm.</p>

  <p>"İşin tamam gibi görünüyor," dedim ona. “Hâlâ epey erzak var."</p>

  <p>"Şarabın hepsini içmedin, değil mi?" diye sordu yudumlayışlar arasında.</p>

  <p>"Hayır."</p>

  <p>"Güzel."</p>

  <p>"Şimdi, Amber’i ilgilendiren önemli bir bilgiye sahip olduğunu söylemiştin," dedim. “Ne olduğunu söylemek ister misin?"</p>

  <p>Gülümsedi. “Henüz değil," dedi.</p>

  <p>"Anlaşmamız bu sanıyordum."</p>

  <p>"Daha tüm hikayeyi dinlemedin. Lafımız kesilmişti."</p>

  <p>Başımı iki yana salladım. Ama “Tamam, lafımız kesilmişti," diye kabul ettim. "Bana kalanını anlat."</p>

  <p>"Kaleyi geri alıp annemi kurtarmak için ayağa kalkmam gerekli..."</p>

  <p>Başımı salladım.</p>

  <p>"Onu kurtardıktan sonra bilgi senindir."</p>

  <p>"Hey! Bir dakika bekle! Çok şey istiyorsun!"</p>

  <p>"Ödediğim şeye karşılık, çok değil."</p>

  <p>"Öyle görünüyor ki malı bana göstermeden satıyorsun."</p>

  <p>"Evet, sanırım öyle. Ama inan bana, bunu bilmeye değer."</p>

  <p>"Beklerken bilmeme değer olursa ne olacak?"</p>

  <p>"Hayır, bu konuda zamanlamayı hesapladım. İyileşmem Amber zamanı ile yalnızca bir iki gün sürecek. Konunun bu kadar çabuk açılacağını düşünmüyorum."</p>

  <p>"Luke, bu bir tür hile gibi gelmeye başladı."</p>

  <p>"Öyle," dedi, “ama hem bana, hem Amber’e faydalı olacak."</p>

  <p>"Bu da başka bir şey. Düşmana böyle bir şey vereceğine inanamıyorum."</p>

  <p>İçini çekti. “Beni çengelden almaya bile yetebilir," diye ekledi.</p>

  <p>"Kan davasından vazgeçmeyi mi düşünüyorsun?"</p>

  <p>"Bilmiyorum. Ama çok düşündüm ve o yoldan gitmeye karar verirsem bu bilgi gerçekten de iyi bir açılış olur."</p>

  <p>"Ve buna karar vermezsen, kendi işini görmüş olursun. Öyle değil mi?"</p>

  <p>"Ama bununla yaşayabilirim. İşimi güçleştirebilir, ama imkansız kılmaz."</p>

  <p>"Bilmiyorum," dedim “Bu duyulursa ve senin bu şekilde kurtulmana izin vermemi haklı çıkaracak bir şeyim olmazsa, gerçekten de kaynar kazanda bulurum kendimi."</p>

  <p>"Sen söylemezsen ben de kimseye söylemem."</p>

  <p>"Vinta var."</p>

  <p>"Ve hayatındaki en büyük amacın seni korumak olduğunu söyleyip duruyor. Dahası, geri döndüğünde orada olmayacak. Daha doğrusu, gerçek Vinta olacak ve rahatsız bir uykudan uyanmış olacak."</p>

  <p>"Nasıl bu kadar emin olabiliyorsun?"</p>

  <p>"Çünkü sen oradan ayrıldın. Muhtemelen çoktan seni aramaya başlamıştır."</p>

  <p>"Gerçekte kim olduğunu biliyor musun?"</p>

  <p>"Hayır, ama biraz tahmin yürütmene yardım edebilirim."</p>

  <p>"Şimdi olmaz mı?"</p>

  <p>"Hayır, biraz daha uyumam lazım. Yine yorulmaya başladım."</p>

  <p>"O zaman şu anlaşmanın üzerinden bir kez daha geçelim. Ne yapacaksın, nasıl yapmayı düşünüyorsun ve bana ne vaat ediyorsun?"</p>

  <p>Esnedi. “İyileşene kadar burada kalacağım," dedi. “Sonra kaleye saldırmaya hazır olduğumda, seninle iletişime geçeceğim. Bu da aklıma Koz Kanlarımı getirdi. Hâlâ sende."</p>

  <p>"Biliyorum. Konuşmaya devam et. Kaleyi nasıl almayı düşünüyorsun?"</p>

  <p>"Üzerinde çalışıyorum. Sana da söylerim. Her neyse, o noktada bana yardım edebilirsin de, etmeyebilirsin de. Nasıl uygun görürsen. Ama yanımda bir büyücü daha olması hoşuma giderdi. İçeri girdikten ve annem kurtulduktan sonra, sana vaat ettiğim şeyi söylerim ve sen onu Amber’e götürebilirsin."</p>

  <p>"Ya kaybedersek?" diye sordum.</p>

  <p>Bakışlarını kaçırdı. “Sanırım bu olasılık da var," diye kabul etti sonunda. “Tamam, şuna ne dersin? Her şeyi yazarım ve yanımda taşırım. Saldırıdan önce Koz Kartı aracılığı ile ya da şahsen sana veririm. Kazansak da, kaybetsek de, sana borcumu ödemiş olurum."</p>

  <p>Sağlam elini uzattı, ben de yakaladım.</p>

  <p>"Tamam," dedim.</p>

  <p>"O zaman Koz Kartlarımı geri ver. Harekete geçmeye hazır olduğumda seni ararım."</p>

  <p>Tereddüt ettim. Sonunda, artık oldukça kalın olan paketi çıkardım. Kendiminkileri -ve onunkilerden birkaç taneyi- seçtim ve kalanı ona uzattım.</p>

  <p>"Ya kalanlar?"</p>

  <p>"Onları incelemek istiyorum, Luke. Tamam mı?"</p>

  <p>Zayıfça omuzlarını silkti. “Yeniden çizebilirim. Ama anneminkini ver."</p>

  <p>"Al."</p>

  <p>Aldı ve şöyle dedi, “Aklında ne var bilmiyorum, ama sana bir tavsiyede bulunayım: Dalt’la uğraşma. Normal zamanlarında bile çok iyi bir adam sayılmaz ve şu anda onda yolunda olmayan bir şeyler olduğunu düşünüyorum. Ondan uzak dur."</p>

  <p>Başımı salladım, sonra ayağa kalktım.</p>

  <p>"Şimdi gidiyor musun?" diye sordu.</p>

  <p>"Evet."</p>

  <p>"Merdiveni bana bırak."</p>

  <p>"Senin olsun."</p>

  <p>"Amber’dekilere ne diyeceksin?"</p>

  <p>"Hiçbir şey, şimdilik," dedim. “Hey, gitmeden önce yanına biraz yiyecek getirmemi ister misin? Sana zahmet olmasın diye."</p>

  <p>"Evet. Güzel fikir. Bir şişe de şarap getir."</p>

  <p>Geri döndüm ve ona bir kucak dolusu erzak getirdim. Uyku tulumunu da çektim.</p>

  <p>Merdivene tırmanırken durdum. “Bu konuda sen de daha karar vermedin," dedim, “değil mi?"</p>

  <p>Gülümsedi. “Bundan çok emin olma."</p>

  <p>Yukarı çıktığımda daha önce beni içeri kapatan iri kayaya baktım. Daha önce, bana yaptığı iyiliğin karşılığını vermeyi düşünmüştüm. Zaman tutabilir, ayağa kalktığında gelip onu alabilirdim. O şekilde, ortadan kaybolmaya kalkışmazdı. Ama vazgeçmiştim, burada olduğunu bilen tek kişi olduğumdan ve bana bir şey olursa öleceğinden değil. Daha çok. onu içeri tamamen kapatırsam, harekete geçmeye hazır olduğunda Koz Kartımdan bana ulaşmayı başaramayacağından. En azından kendi kendime bunu söyledim.</p>

  <p>Yine de eğildim, kayayı yakaladım ve açıklığa doğru ittim.</p>

  <p>"Merle! Ne yapıyorsun?"</p>

  <p>"Balık yemi arıyorum," diye yanıt verdim.</p>

  <p>"Hey, hadi ama! Yapma..."</p>

  <p>Güldüm ve biraz daha yakına ittim.</p>

  <p>"Merle!"</p>

  <p>"Yağmur yağması olasılığına karşı kapının kapanmasını istersin diye düşünmüştüm," dedim. “Ama çok ağır. Unut bunu. Sakin ol."</p>

  <p>Döndüm ve sıçradım. Ekstra adrenalinin Luke’a faydası olacağını düşünüyordum.</p>
</body>
</html>
