<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_10" id="id_Toc405308343">‘GÜLÜN ADI’ ÜZERİNE<br class="calibre5" />
  Umberto Eco ve Gülün Adı</p>

  <p class="block_11">İtalya’da, Bologna Üniversitesi’nde öğretim üyesi, semiolog, tarihçi, filozof, estetikçi, ortaçağ uzmanı ve James Joyce üstüne derin araştırmalar yapmış çok yönlü bir bilim adamı olan Umberto Eco’nun bu ilk romanı, İtalya’da ilk yayımlanışından (1980) bu yana tam on üç kez basıldı; yirmiyi aşkın dile çevrildi; tüm dünyada olağanüstü bir ilgi uyandırdı; yankıları hâlâ sürüyor. Gülün Adı’nın başarısında, kuşkusuz, çağımızda, Rönesans’tan bu yana alışılagelenin dışında bir yaklaşımla -özellikle kentleşme ve dolayısıyla kentsoylu sınıfının ortaya çıkışı ve demokratik kurumların oluşum süreci açısından- gittikçe artan bir ilginin odak noktasını oluşturan ortaçağ konusunda Eco’nun derin ve dolaysız bilgisinin büyük payı var. Gerçekten de Eco günümüzü yalnızca televizyon aracılığıyla tanıdığını, oysa ortaçağı doğrudan, dolaysız olarak bildiğini söylüyor. Tam anlamıyla ve her bakımdan ortaçağ dünyasını yansıtmakla birlikte, Gülün Adı kesinlikle çağdaş bir roman. Okura o çağla çağımız arasında kaçınılmaz analojik bağlar kurmayı esinliyor. Gerçi Eco romanını tasarlarken alegorik bir düşünceden yola çıkmadığını belirtiyor; ancak Gülün Adı’nın, on dördüncü yüzyıl yerine on ikinci yüzyıla ilişkin olsaydı da, o yüzyılın sorunlarıyla yüzyılımızın sorunları arasında gene de koşutluklar kurulacağını, giderek, taş çağına ait bir kitap yazmış olsaydı bile, o çağla çağımız arasında binbir benzerlik bulunacağını, çünkü geçmişi çağdaş bir kimsenin gözüyle görmeden, tarih biliminin söz konusu olamayacağını söylüyor.</p>

  <p class="block_11">Örneğin terörizmin dinsel, mistik bir olgu olduğunu, Marksizmle hiçbir ilişkisi olmadığını, okurun çağımızla ortaçağ arasında bu açıdan koşutluk kurmasının nedeninin bu olduğunu öne sürüyor. Tüm bunların yanısıra ve her şeyden öte, Gülün Adı’nı böylesine önemli kılan, onun özgün ve çağdaş romana yepyeni bir uzun soluk getiren bir roman olması: bir anlamda, ortaçağ art alanında gelişen bir tarihsel roman, bir anlamda da ustaca kurulmuş polisiye bir öykü ve en önemlisi, olağanüstü bir dil ve sanat yapıtı.</p>

  <p class="block_11">Hıristiyanlık ve dolayısıyla Batı siyasal ve genel tarihinin dönüm noktalarından biri olan, Papa ile İmparator arasındaki atama yetkisi savaşımının aşamalarından birini oluşturan bir zaman diliminde geçiyor olay: 1327 Kasım’ının son haftasında, Kutsal Roma İmparatoru Bavyeralı Ludwig’in Paris’i kuşatıp Roma’ya doğru inmeye başladığı sırada, Papa XXII. Ioannes, Perugia Ruhanî Meclisi’nde, İsa’nın hiçbir mal varlığına sahip olmadığını öne sürmüş olan Fransiskenlerin başkanı Cesena’lı Michele’nin Avignon’a, yanına gelmesini istemektedir. Tıpkı yirmi yıl önce yenilgiye uğratılmış ve yakılmış olan, Rebello dağında karargâh kurmuş Dolcino’nun silahlı çeteleri gibi, sapkın Fransiskenler de kovuşturulmakta, yakılmakta, ateşleri tüm İtalya’yı ve Fransa’yı ışığa boğmaktadır. Eco’nun, Gülün Adı adlı romanının -ya da Melk’li Adso’nun gizemli elyazmasının- konusunu oluşturan olaylar, yukarı İtalya’da bir manastırda, böyle bir dinsel-siyasal art alanda gelişiyor. Melk’li Adso, “nazik” ve açık seçik olmayan diplomatik bir görevle bu manastıra gönderilen Baskerville’li William’a eşlik eden bir Benedikten çömezidir. Baskerville’li William, tanrıbilim açısından, inanç ve usun bir bileşimini yapmak için girişilen tüm çabaları yadsırken, doğa bilimi açısından, bilgiyi doğrulanabilir yaşantıların sınırları dışına taşırmayan bir ampirist olarak ortaçağ düşüncesinde bir dönüm noktasını belirleyen Ockham’lı William’ın ve Padua’lı Marsilio’nun arkadaşıdır. Eskiden sorgucu olan William, manastıra varır varmaz bir dizi gizemli olayı çözme sorunuyla karşı karşıya bulur kendini: Manastırın görkemli, görkemli olduğunca gizemli ve yalıtılmış dünyasında, Papa ve İmparator’un temsilcileri arasında bir uzlaşma ortamı yaratmak için yapılacak önemli toplantının eşiğinde bir ölüm olayıyla başlayan ve yedi günde yedi ölümle süren, rahipleri ve tüm manastır halkını büyük bir kaygı ve yılgınlığa salan ölümler dizisini aydınlatmak...</p>

  <p class="block_11">William, kanonik saatlerle belirlenen zaman birimleri içinde meydana gelen olayların gelişimini büyük bir ustalıkla sunuyor ve yedinci günün (romanın da) sonunda, olayların dolaşık çilesini iplik iplik çözerek, gizemi açıklığa kavuşturuyor. Bir polisiye roman yazarının pırıl pırıl mantığıyla, yerinde, ince ipuçları vererek okurun olayların dokusunu adım adım kavramasını sağlıyor. Hıristiyanlık düşüncesine ilişkin kuramsal tartışmalar olayların akışını kesintiye uğratıyormuş gibi görünse de, gerçekte bu tartışmalar - ilk bakışta onlara açık seçik ışık tutmasa bile- “merak” öğesini, ortadan kaldırmak bir yana, hep diri tutuyor.</p>

  <p class="block_11">Konumuyla, mimarisiyle, bir Benedikten manastırının tüm görkemiyle, özellikle kitaplığının zenginliğiyle bütün ortaçağ dünyasına ün salmış olan bu manastırda, İmparator ve Papa’nın temsilcileri arasında tartışılan İsa’nın yoksulluğu konusu, gerçekte Kilise’nin zenginliğinin, dolayısıyla Kilise’nin siyasal gücünün (erkinin) tartışılmasıdır. William’ın, dinsel erkle siyasal erkin özdeşleştirilmesine karşı öne sürdüğü -kuşkusuz Hıristiyan inancından kaynaklanan- sav, laiklik düşüncesinin, giderek kuvvetler ayrımı ilkesine varacak olan çağdaş düşüncenin köklerinin ortaçağda olduğunun bir göstergesi.</p>

  <p class="block_11">Sonuç olarak, Eco’nun kitabının, yalnızca, Sherlock Holmes’ler, Komiser Maigret’lerle boy ölçüşen, giderek onları aşan üstün zekâ ürünü bir polisiye öykü olarak değil, insanlık tarihinin önemli bir kesitinde yer alan düşünsel çatışmaların sunuluşu, yazarın kendi sözcükleriyle, “kitaplardan sözeden bir kitap” olarak, üstün yazınsal nitelikleriyle de -tarihsel art alanı ülkemizi doğrudan ilgilendirmese bile- bizde de okurların çok yönlü ilgisini uyandıracağını umuyorum.</p>

  <p class="block_3"> </p>

  <p class="block_13">Romanın adı</p>

  <p class="block_11">Kitabın ilk baskısından üç yıl sonra, Umberto Eco, Alfabeta’da (Haziran 1983, Sayı 49) yer alan, <i class="calibre2">Il Nome della Rosa</i>’ya ilişkin Poslille’de, romanına kaynaklık eden elyazmasının nasıl eline geçtiğine ve kitabın yazılış sürecine ilişkin ilginç açıklamaların yanısıra, çeşitli ülkelerden okurların kendisine yönelttikleri soruları yanıtlarken, kitabın adına da değiniyor. Gerçekten de, ilk bakışta şaşırtıcı, ipucu vermeyen bir ad, “Gülün Adı”. Eco, bir romanın adının yorumsal bir anahtar olduğunu, oysa romanın, Eco’nun sözcükleriyle, “yorumlar üreten bir makine” olduğunu, ama bir romanın ille de bir adı olması gerektiğini belirterek, Kırmızı ve Siyah, Savaş ve Barış gibi adların çağrıştırdıklarından kaçınmanın olanaksızlığına, öte yandan, başkişinin adını taşıyan romanlarda, bu adın bazan yanıltıcı olduğuna, örneğin Goriot Baba’nın, okurun dikkatini Goriot Baba üstünde yoğunlaştırdığına, oysa bu romanın aynı zamanda Rastignac’ın ya da Vautrin’in (alias Collin’in) de destanı olduğuna, bunun gibi, Üç Silahşörler’in gerçekte dördüncünün öyküsü olduğuna değinerek, romanı için önce Suç Manastırı adını tasarladığını, ama sonra, okurun dikkatini yalnızca polisiye öyküde odaklaştıracağını düşünerek, bu adı bir yana bıraktığını, romana - düşlediği ad olan- Melk’li Adso adını da koymadığını, bunun nedeninin İtalya’da yayımcıların özel adlardan hoşlanmayışları olduğunu söylüyor. Oysa Adso, romanda yalnızca anlatıcının sesi, dolayısıyla da yansız bir ad olduğu için (kuşkusuz bir anlatıcının ne denli yansız olabileceği sorulabilir) yazarın anlayışına uygun düşerdi. Gülün Adı’na gelince, Eco bu adı, kendisine, on ikinci yüzyılda yaşamış bir Benedikten olan Bernardo Morliacense’nin De coniemptu mundi’nden bir dizesinin esinlediğini; salt bir rastlantı sonucu bulduğu bu adı niçin seçtiğini şu sözcüklerle dile getiriyor: “Çünkü gül simgesel bir şeydir ve öylesine anlamlarla yüklüdür ki, neredeyse hiçbir anlamı yoktur: gizemlidir gül ve bir gül, güllerin yaşantılarını yaşamıştır; bir gül, bir güldür; bir gül, bir güldür; bir gül, bir güldür...”</p>

  <p class="block_3"> </p>

  <p class="block_13">Çeviriye değin</p>

  <p class="block_11">Gülün Adı, çevirmeni üstesinden gelinmesi güç zorluklarla karşı karşıya bırakan bir kitap: Yoğun ortaçağ ortamı, Hıristiyan düşüncesinin kendine özgü kavram ve sözcükleri, yapıtın alegorik niteliği, şifrelerle dolu oluşu, düşüncenin büyük ölçüde tasımlarla gelişmesi, Latince alıntılar (Eco’nun, kitabın önsözünde, ortaçağ ortamını yansıtabilmek için, Latince olarak bırakmaya karar verdiğini açıkladığı alıntıların -özellikle ortaçağ Latince’si söz konusu olunca- Latince ile alfabeden başka uzak yakın hiçbir ilişkisi olmayan Türkçe gibi bir dile çevrilmesinin, örneğin, İtalyanca, İspanyolca, Fransızca gibi batı dillerine oranla çok daha büyük güçlükler yaratması), sözdizimi ve yapısıyla dilin, özellikle biçemin yer yer çağdaş sayılamayacak bir İtalyanca oluşu, az rastlanan sözcüklere yer verilişi, Eco’nun kendine özgü mizahı ve şiiri... Kitap üstüne söyleşilerinden birinde (Le Monde (des Livres), 22 Şubat 1985, s. 16), kendisine yöneltilen, romanının başarısını neye bağladığına ilişkin soruyu yanıtlarken, Eco -hiçbirinin doğru olmadığını belirttiği- on iki değişik yorumdan söz ederek, Fransa’da yayımlanan Critique dergisinin, kitabın dilinin çeviriye çok yatkın olduğunu öne sürdüğüne de değiniyor. Bu sözlerin, örneğin Romence, Fransızca, İngilizce gibi Latince kökenli ya da doğrudan doğruya Latince’den dal sürmemiş olsa da, önemli ölçüde bu dilin etkisinde kalmış olan diller bakımından geçerli olsa bile, Türkçe için ne denli geçerli olabileceği kuşku götürür kanısındayım.</p>

  <p class="block_11">Her çeviri bir yorumdur, kuşkusuz; tıpkı yazmak gibi. Bir yapıtın başka bir dile çevrilmesinden söz ederken, anlatılmak istenen, gerçekte, o yapıtın başka bir dilde yeniden kurulmasıdır. Örneğin İtalyanca bir şiir Türkçe’ye üç kez çevrilirse, o dilde üç kez yeniden yaratılmış olur. Bunların her birinin, yorumun da ötesinde, bir dil olduğu söylenebilir. Özgün ya da kaynak yapıtın aynını bir başka dilde üretmek açısından bakılırsa, kanımca doğru olmayan, ama dilimizde daha uygun başka bir karşılık olmadığı için kullanageldiğimiz sözcükle, çevirmen’in serüveni bir anlamda umutsuzca bir girişimdir; çevirmen, en iyi durumda, bir özgün yapıtı, özünü olabildiğince koruyarak, biçemini olabildiğince bir başka dilin - kimi zaman, sözcükleri, yapısı, sözdizimi, taşıyageldiği kültürel birikimi ve içeriğiyle bambaşka bir dilin-sözcükleriyle yeniden yaratabilmeyi, onun anlamını, estetik ve sanatsal değerlerini yansıtabilmeyi umabilir olsa olsa. Ne denli başarılı olursa olsun, hatta ermişçe bir sabır ve çabanın ürünü bile olsa, tüm kusurlardan arınmış bir çeviri ancak tasarlanabilir, belki de hiçbir zaman gerçekleştirilemez sanıyorum.</p>

  <p class="block_11">Kuşkusuz, okur dilerse, bu sözleri bir defensio olarak alabilir. Gülün Adı’nda rastlanabilecek yanlışlıklar, eksiklikler, tüm olası yanlış anlamalar ve gözden kaçmalar için okurların bağışlayıcılığına sığınıyorum.</p>

  <p class="block_3"> </p>

  <p class="block_14">Şadan Karadeniz</p>

  <p class="block_3"> </p>

  <p class="block_9" id="calibre_pb_4"> </p>
</body>
</html>
