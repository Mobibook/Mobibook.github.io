<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_18"><b class="calibre7">Beşinci Gün</b></p>

  <p class="block_24" id="id_Toc405308385"><span class="text_2">GÜNBATIMI<br class="calibre5" /></span><i class="calibre2">Ubertino kaçıyor. Benno yasalara uymaya başlıyor; William ise, o gün karşılaştığı çeşitli tutku tipleri üstüne bazı düşünceler geliştiriyor.</i></p>

  <p class="block_3"> </p>

  <p class="block_3"> </p>

  <p class="block_11">Topluluk toplantı salonundan yavaş yavaş dağılırken Michele William’a yaklaştı; birlikte Ubertino’nun yanına gittiler. Üçü birlikte kapıdan çıktılar; avluda, hiçbir dağılma belirtisi göstermeyen, alacakaranlıkta daha da yoğunlaşan sisin içinde gözden silinmiş, tartışıyorlardı.</p>

  <p class="block_11">“Olup bitenleri yorumlamak bence gereksiz,” dedi William. “Bernardo bizi yenilgiye uğrattı. O budala Dolsiniyenin bütün bu suçları işleyip işlemediğini sormayın bana. Anladığım kadarıyla hayır, kesinlikle hayır. Gerçek şu ki, gene başlangıç noktamızdayız. Ioannes senin Avignon’a yalnız gitmeni istiyor Michele; bu toplantı istediğimiz güvenceleri sağlamadı sana. Tersine, orada söyleyeceğim her sözcüğün nasıl çarpıtılabileceği hakkında bir fikir verdi. Bundan çıkan sonuç bence şu: bana kalırsa oraya gitmemelisin.”</p>

  <p class="block_11">Michele başını salladı: “Tersine, gideceğim. Bir hizipleşmeye yol açmak istemiyorum. Sen, William, bugün açık konuştun, dilediğini söyledin. Oysa benim istediğim bu değil; görüyorum ki, Perugia Ruhanî Meclisi’nin kararları, imparatorluk tanrıbilimcileri tarafından bizim amacımızdan farklı bir biçimde kullanılıyor. Fransisken tarikatının yoksulluk ülküsüyle birlikte Papa tarafından kabul edilmesini istiyorum. Papa, bu tarikatın ancak yoksulluk ülküsünü benimserse, sapkın kollarını yeniden özümleyebileceğini anlayacaktır. Avignon’a gideceğim; gerekirse Ioannes’e bağlılığımı göstereceğim. Yoksulluk ilkesi dışında her konuda uzlaşmaya hazırım.”</p>

  <p class="block_11">Ubertino söze karıştı: “Yaşamını tehlikeye attığını biliyor musun?”</p>

  <p class="block_11">“Olsun,” diye yanıtladı Michele, “ruhumu tehlikeye atmaktan iyidir.”</p>

  <p class="block_11">Yaşamım ciddi bir tehlikeye atıyordu ve Ioannes haklıysa (buna hâlâ inanamıyorum), ruhunu da yitirdi. Şimdi herkesin bildiği gibi, Michele, anlatmakta olduğum olaylardan bir hafta sonra Papa’nın yanına gitti. Dört ay ona karşı ayak diredi; sonunda ertesi yılın Nisan ayında Ioannes kardinaller kurulunu topladı; Michele’yi bir deli, pervasız, inatçı, zorba bir sapkınlık kışkırtıcısı, kilisenin koynunda beslediği bir yılan diye niteledi. İnsan Ioannes’in kendi açısından haklı olduğunu bile söyleyebilirdi; çünkü o dört ay boyunca, Michele üstadımın arkadaşı olan öteki Williamia, Ockham’lı William’la arkadaş olmuş ve onun -üstadımın Marsilio’yla paylaştığı ve o sabah açıkladığı fikirlerden daha aşırı, ama çok farklı olmayan- fikirlerini paylaşır olmuştu. Bu ayrılıkçıların yaşamı Avignon’da tehlikeye düşmüştü; bunun üzerine, Mayıs ayının sonunda Michele, Ockham’lı William, Bergamolu Bonagrita, Ascoli’li Francesco ve Talheim’lı Henri kaçtılar; önce Nis’e, sonra Toulon’a, Marsilya’ya ve Aigues-Mortes’a kaçtılar; Papa’nın adamları artlarına düşmüştü; Aigues-Mortes’ta onlara yetişen kardinal Pierre de Arrablay tarafından yakalandılar; kardinal onları geri dönmeye razı etmeye çalıştı; ama dirençlerini, Papa’ya duydukları nefreti, korkularını yenemedi. Haziran’da Pisa’ya vardılar; orada imparatorluk kuvvetleri tarafından yengi kazanmış gibi karşılandılar; bu olaydan birkaç ay sonra Michele Ioannes’i açıkça yadsıyacaktı. Ama artık çok geç olmuştu. İmparator’un hazinesi suyunu çekiyordu; Avignon’da Ioannes Minoritlere yeni bir başkan atamak için planlar kuruyordu; sonunda yengi kazandı. Michele o gün Papa’ya gitmeye karar vermeseydi daha iyi ederdi; düşmanının yararına, kendi durumunu güçleştirerek onca ay yitirmeden, Minoritlerin direnişini daha yakından yönetebilirdi. Ama belki de her şeye gücü yeten Tanrı böyle yazmıştı; şimdi içlerinde kimin haklı olduğunu da bilmiyorum; aradan bunca yıl geçtikten sonra tutkuların ateşi de sönüyor, onunla birlikte gerçeğin ışığı olduğuna inanılan şey de. Şimdi hangimiz, çoktan toprak olmuş bir kadının güzelliği uğruna savaşmış olan Achilles’in mi, Hector’un mu, Agamemnon’un mu, yoksa Priam’ın mı haklı olduğunu söyleyebiliriz?</p>

  <p class="block_11">Ama hüzünlü yollara sapıyorum. O üzücü konuşmanın sonunu anlatmalıyım oysa. Michele kararını vermişti; onu bu kararından caydırmanın yolu yoktu. Ama başka bir sorun çıktı; William sözcükleri döndürüp dolaştırmadan açıkladı: Ubertino artık güvenlik içinde değildi. Bernardo’nun ona yönelttiği sözler, Papa’nın ona karşı beslediği nefret, Michele’nin hâlâ tartışabilecek bir gücü temsil etmesine karşın Ubertino’nun bu noktada hiç kimsenin yandaşı olmayışı...</p>

  <p class="block_11">“Ioannes Michele’nin sarayına gitmesini istiyor, Ubertino’nun da cehenneme. Bernardo’yu tanıyorsam, yarın akşama kadar kalmadan sisin de yardımıyla Ubertino öldürülecek. Biri çıkıp da bunu kimin yaptığını soracak olursa, manastır rahatça bir cinayeti daha kaldırabilir; Remigio’nun ve kara kedilerin çağırdıkları iblislerin ya da bu duvarlar arasında gizli gizli dolaşan bir Dolcino yanlısının yaptığını söylerler...”</p>

  <p class="block_11">Ubertino telâşlandı. “Öyleyse?” diye sordu.</p>

  <p class="block_11">“Öyleyse,” dedi William, “git, Başrahip’le konuş. Ondan bir binek atıyla azık iste; Alpler’in ötesinde, uzak bir manastıra da bir mektup yazmasını. Sonra da karanlıktan ve sisten yararlanarak hemen yola çık.”</p>

  <p class="block_11">“Ama okçular hâlâ kapıda nöbet tutmuyorlar mı?”</p>

  <p class="block_11">“Manastırın başka çıkışları da var; Başrahip bilir. Bir uşağın, bir binek atıyla aşağıdaki dönemeçlerden birinde seni beklemesi yeter; duvardaki geçitlerden birinden çıkar çıkmaz bir dizi koruluktan geçmen gerekecek yalnızca. Bernardo yengisinin sarhoşluğundan ayılmadan, hemen davranmalısın. Ben de başka bir şeyle ilgilenmeliyim; iki görevim vardı; biri başarısızlıkla sonuçlandı; hiç olmazsa öteki başarılı olsun. Bir kitabı ve bir adamı ele geçirmek istiyorum. Her şey yolunda giderse, seni yeniden arayıncaya dek buradan gitmiş olacaksın. Öyleyse hoşça kal.” Kollarını açtı; Ubertino duygulanmış, sımsıkı sarıldı ona: “Hoşça kal, William. Deli, kendini beğenmiş bir İngiliz’sin sen, ama mangal gibi bir yüreğin var. Gene görüşür müyüz dersin?”</p>

  <p class="block_11">“Görüşeceğiz,” diye güvence verdi ona William. “Tanrı isterse.”</p>

  <p class="block_11">Ama Tanrı istemedi. Daha önce söylediğim gibi, Ubertino iki yıl sonra öldü; gizemli bir biçimde öldürüldü. Bu kavgacı, ateşli yaşlı adamın yaşamı çetin, serüvenlerle dolu bir yaşamdı. Belki ermiş değildi, ama umarım Tanrı, onun kendisine bir ermiş olduğuna duyduğu tertemiz kesin inancı ödüllendirmiştir. Yaşlanıp kendimi Tanrı’nın istemine daha çok bıraktıkça, öğrenmek isteyen akla ve yapmak isteyen isteme daha az değer veriyorum ve biricik kurtuluş yolu olarak inancı görüyorum; gereğinden çok soru sormaksızın sabırla beklemeyi bilen inancı. Ubertino’nun kuşkusuz, Çarmıha Gerilmiş Efendimizin kanına ve çektiği acıya büyük inancı vardı.</p>

  <p class="block_11">Belki bunları daha o zamandan düşünüyordum da yaşlı gizemci bunun farkına vardı, ya da bir gün bunları düşüneceğimi kestirdi. Tatlı tatlı gülümseyip beni kucakladı; daha önceki günlerde bazan yaptığı gibi duygulu bir kucaklayış değildi bu. Bir büyükbabanın torununu kucakladığı gibi kucakladı beni; ben de aynı biçimde karşılık verdim. Sonra Michele’yle birlikte Başrahip’i bulmaya gitti.</p>

  <p class="block_11">“Şimdi ne yapıyoruz?” diye sordum William’a.</p>

  <p class="block_11">“Şimdi cinayetlerimize dönüyoruz.”</p>

  <p class="block_11">“Üstadım,” dedim, “bugün Hıristiyanlık için çok önemli şeyler oldu; görevimiz de başarısızlığa uğradı. Gene de bu gizemin çözülmesine, Papa’yla İmparator arasındaki çatışmadan daha çok ilgi duyuyormuş gibi görünüyorsunuz.”</p>

  <p class="block_11">“Deliler ve çocuklar her zaman gerçeği söylerler, Adso. İmparator’un danışmanı olarak belki arkadaşım Marsilio benden daha akıllıdır, ama sorgucu olarak ben ondan daha iyiyim. Hatta, Tanrı bağışlasın, Bernardo Gui’den bile. Çünkü Bernardo’yu suçluları ortaya çıkarmak değil, sanıkları yakmak ilgilendiriyor. Oysa ben, tam tersine, güzel, karmaşık bir düğümü çözmekten büyük bir sevinç duyuyorum. Bu belki biraz da şundan ileri geliyor: bir filozof olarak, dünyanın bir düzeni olduğundan kuşku duyduğum bir sırada, dünya işlerinin küçük bölgelerinde bir düzen değilse bile, en azından bir dizi bağıntı ortaya çıkarmakla avunuyorum. Sonra belki bir başka neden daha var: Bu olayda Ioannes ve Ludwig arasındaki savaştan daha büyük ve daha önemli şeyler işin içinde olabilir...”</p>

  <p class="block_11">“Ama bu pek de erdemli olmayan rahipler arasında geçen bir hırsızlık ve öç alma öyküsü!” diye bağırdım, kuşkulu.</p>

  <p class="block_11">“Yasak bir kitap yüzünden, Adso. Yasak bir kitap yüzünden!” diye karşılık verdi William.</p>

  <p class="block_11">O sırada rahipler akşam yemeğine gidiyorlardı. Yemeğin ortasında Cesenalı Michele yanımıza oturup Ubertino’nun gittiğini söyledi. William rahat bir soluk aldı.</p>

  <p class="block_11">Yemeğin sonunda, Bernardo’yla konuşmakta olan Başrahip’i görmezlikten gelerek, Benno’yu farkettik; yarım bir gülümseyişle bizi selamlayıp kapıya doğru yöneldi. William’la ona yetiştik ve mutfağın bir köşesine doğru bizi izlemeye zorladık onu.</p>

  <p class="block_11">“Benno,” diye sordu William, “kitap nerede?”</p>

  <p class="block_11">“Hangi kitap?”</p>

  <p class="block_11">“Benno, ikimiz de aptal değiliz. Bugün Severinus’un laboratuvarında aradığımız kitaptan söz ediyorum; ben bilmediğim, seninse çok iyi bildiğin ve almaya gittiğin kitaptan...”</p>

  <p class="block_11">“Onu aldığımı nereden biliyorsunuz?”</p>

  <p class="block_11">“Biliyorum, sen de biliyorsun. Nerede?”</p>

  <p class="block_11">“Söyleyemem.”</p>

  <p class="block_11">“Benno, eğer söylemezsen Başrahip’e anlatırım.”</p>

  <p class="block_11">“Başrahip’in buyruğundan ötürü söyleyemem,” dedi Benno erdemli bir tavırla. “Bugün sizinle görüştükten sonra, bilmeniz gereken bir şey oldu. Berengar’ın ölümünden sonra bir kütüphaneci yardımcılığı boşaldı. Bugün öğleden sonra Malachi bana Berengar’ın yerini almamı önerdi. Başrahip daha yarım saat önce onayladı; yarın sabahtan başlayarak da, kitaplığın gizlerini öğrenmeye başlayacağımı umuyorum. Doğru, kitabı bu sabah aldım; onu hücremde ot şiltenin içinde sakladım; bakmadım bile; çünkü Malachi’nin gözünün üstümde olduğunu biliyordum. Bir süre sonra da, Malachi şimdi size anlattığım öneride bulundu bana. O zaman, bir kütüphaneci yardımcısının yapması gereken şeyi yaptım: Kitabı ona teslim ettim.”</p>

  <p class="block_11">Kendimi söze karışmaktan alıkoyamadım, hem de öfkeyle.</p>

  <p class="block_11">“Ama Benno, dün, önceki gün sen... siz, öğrenme ateşiyle yandığınızı, artık kitaplığın gizemler saklamamasını istediğinizi, bir araştırmacının bilmeye hakkı olduğunu söylüyordunuz bize...”</p>

  <p class="block_11">Benno, yüzü kızarmış, susuyordu; ama William beni durdurdu: “Adso, birkaç saattir Benno karşı yana geçti. Şimdi öğrenmek istediği gizlerin bekçiliğini o yapıyor; onları gözetlerken de, tanımak için bol bol vakti olacak.”</p>

  <p class="block_11">“Ama ya ötekiler?” diye sordum. “Benno bütün bilginler adına konuşuyordu!”</p>

  <p class="block_11">“O da önceydi,” dedi William. Benno’yu allak bullak bir durumda bırakıp beni sürükledi.</p>

  <p class="block_11">“Benno büyük bir tutkunun kurbanı oldu,” dedi William bana sonra. “Berengar’ınkinden farklı bir tutku bu, kilercininkinden de. Birçok araştırmacı gibi onda da öğrenme tutkusu var. Salt öğrenmek için öğrenmek. Bilginin bir bölümü kendisinden gizlenince onu elde etmek istiyordu. Şimdi elde etti o bilgiyi. Malachi adamını tanıyordu; kitabı yeniden elde etmek ve Benno’nun ağzına kilit vurmak için en iyi yolu seçti. Şimdi, böyle bir bilgi birikimini başkalarının hizmetine sunmamaya razı olduktan sonra, ona sahip olmak neye yarar diye soracaksın bana. Ama benim tutkudan söz etmemin nedeni de bu. Roger Bacon’un bilgiye susamışlığı tutku değildi: Bilgisini, Tanrı’nın kullarını daha mutlu kılmak için kullanmak istiyordu o; bilgiyi salt doymak bilmez bir merak, düşünsel kendini beğenmişlik, bir rahibin tensel isteklerini dönüştürme ve yatıştırmasının bir başka yolu, ya da bir başkasını iman ya da sapkınlık savaşçısı yapan tutku. Kösnü yalnızca etin kösnüsü değildir. Bernardo Gui kösnül bir adam; onunki erk kösnüsüyle özdeşleyen çarpıtılmış bir kösnü. Kutsal ve artık Romalı olmayan Papa’mızınki zenginlik kösnüsü. Kilercininkiyse gençliğinden beri tanıklık etmek, dönüştürmek ve tövbe kösnüsüydü; sonra ölüm kösnüsüne dönüştü bu. Benno’nun kösnüsüyse kitap kösnüsü. Onan’ınki de dahil, bütün kösnüler gibi, tohumunu toprağa döken kısır bir kösnüdür bu; sevgiyle hiçbir ilişiği yoktur; tensel sevgiyle bile...”</p>

  <p class="block_11">“Biliyorum,” diye mırıldandım, elimde olmaksızın. William işitmezlikten geldi. Ama sanki konuşmasını sürdürüyormuş gibi, “Gerçek sevgi, sevilenin iyiliğini ister,” dedi.</p>

  <p class="block_11">“Benno da kitaplarının (artık aynı zamanda onun da olan kitapların) iyiliğini istiyor olamaz mı; onların iyiliği için hoyrat ellerden uzak kalmaları gerektiğini düşünüyor olamaz mı?” diye sordum.</p>

  <p class="block_11">“Kitabın iyiliği okunmasındadır. Bir kitap imlerden oluşur, bu imler başka imlerden söz ederler; onlar da nesnelerden söz ederler. Onu okuyan gözler olmazsa, bir kitap kavramlar üretmeyen imler taşır; bu nedenle de dilsizdir. Bu kitaplık belki de içinde barındırdığı kitapları korumak için doğdu; ama şimdi onları gömmek için yaşıyor. Bu nedenle de, bir haksızlık dürtüsü oldu. Kilerci ihanet ettiğini söyledi. Benno da aynı şeyi yaptı. İhanet etti. Ah, ne kötü bir gün, sevgili Adso! Kan ve yıkımla dolu. Bugünlük bu kadar yeter. Biz de akşam duasına gidelim, sonra da yatıp uyuyalım.”</p>

  <p class="block_11">Mutfaktan çıkarken Aymaro’ya rastladık. Malachi’nin Benno’ya yardımcılığını önerdiği söylentisinin doğru olup olmadığını sordu bize. Doğrulamaktan başka bir şey yapamadık.</p>

  <p class="block_11">“Bu Malachi bugün çok güzel şeyler yaptı doğrusu,” dedi Aymaro, her zamanki küçümseyici ve horgörülü gülümseyişiyle. “Eğer adalet diye bir şey olsaydı, Şeytan bu gece alıp götürürdü onu.</p>

  <p class="block_18"><br class="calibre6" id="calibre_pb_45" /></p>
</body>
</html>
