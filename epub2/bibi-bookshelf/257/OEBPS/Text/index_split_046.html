<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_18"><b class="calibre7">Beşinci Gün</b></p>

  <p class="block_24" id="id_Toc405308386"><span class="text_2">AKŞAM<br class="calibre5" /></span><i class="calibre2">Deccal’ın gelişiyle ilgili bir vaaz dinleniyor, Adso özel adların gücünü anlıyor.</i></p>

  <p class="block_17"> </p>

  <p class="block_11">Günbatımı ayini, kilercinin duruşması daha sürerken, meraklı çömezlerin toplantı salonunda olup bitenleri pencere ve yarıklardan izlemek için üstatlarının elinden kaçtıkları bir sırada, kargaşa içinde yapıldı. Tüm topluluğun Severinus’un iyi ruhu için dua etmesi gereken saat gelmişti. Başrahip’in bir konuşma yapması bekleniyordu. Herkes birbirine onun ne söyleyeceğini soruyordu. Oysa Ermiş Gregorio’nun törensel öğüdünden, yanıtlamalı duadan ve kurala göre okunması gereken üç ilahiden sonra Başrahip kürsüye geldi, ama yalnızca o akşam susacağını söylemek için. O gün manastırın başına öyle çok felâket gelmişti ki, manevi peder bile ancak azarlayıcı ve kınayıcı bir tonla konuşabilirdi. Herkesin, hiçbir ayrıcalık söz konusu olmaksızın, kendi kendisiyle bir iç hesaplaşması yapması gerekiyordu. Ama birisinin konuşması gerekli olduğundan, uyarının, içlerinde en yaşlı olan kimse, ondan gelmesini öneriyordu; artık ölüme yakın olan, böylesine çok kötülük doğuran dünyasal tutkulara en az sürüklenmiş olan kardeşlerinden. Yaş sırasına göre Grottaferrata’lı Alinardo konuşmalıydı; ama saygıdeğer biraderin sağlık durumunun nazik olduğunu herkes biliyordu. Alinardo’dan sonra, zamanın acımasız akışının saptadığı sıraya göre Jorge geliyordu. Başrahip şimdi sözü ona bırakıyordu.</p>

  <p class="block_11">Aymaro ve öteki İtalyanların her zaman oturdukları ahırların tarafından bir mırıltı işittik. Başrahip’in Alinardo’ya danışmadan vaazı Jorge’ye bırakmış olmasından kuşkulandım. Üstadım, Başrahip’in konuşmama kararının akıllıca olduğunu, çünkü ne söylerse söylesin, sözlerinin orada hazır bulunan Bernardo ve öteki Avignon’lularca tartılacağını fısıldadı kulağıma. Oysa yaşlı Jorge konuşmasını her zamanki gizemci kehanetlerle sınırlandıracak, Avignon’lular bu sözlere büyük önem vermeyeceklerdi. “Ama ben vereceğim,” diye ekledi William, “çünkü Jorge’nin belirli bir amacı olmaksızın konuşmaya razı olduğuna inanmıyorum; belki de konuşmayı kendisi istedi.”</p>

  <p class="block_11">Jorge birisinin yardımıyla kürsüye çıktı. Nefi aydınlatan tek ışık olan üç ayaklı şamdan yüzünü aydınlatıyordu. Alevin ışığı, iki kara çukuru andıran gözlerini örten koyuluğu belirginleştiriyordu. “Çok sevgili Biraderler,” diye başladı, “ve bizim için çok değerli olan siz konuklar. Bu zavallı yaşlı adamı dinlemek lütfunda bulunursanız... manastırımızı üzüntüye boğan dört ölüm -yaşayanlar arasında en aşağılık olanların eski ve yeni günahlarını bir yana bırakıyorum- bildiğiniz gibi, şaşmaz düzeni içinde beşikten mezara dek yeryüzündeki günlerimizin yazgısını çizen doğanın amansızlığına yorulamaz. Hepiniz de, acıyla altüst olmanıza karşın, bu üzücü olayın ruhunuzu ilgilendirmediğini, çünkü içinizden biri dışında suçsuz olduğunuzu ve o kişi cezalandırıldıktan sonra, kuşkusuz aranızdan ayrılmış olanların yasını tutmayı sürdürmekle birlikte, Tanrı’nın mahkemesi karşısında kendinizi hiçbir suçtan temize çıkarmak zorunda kalmayacağınızı düşünüyorsunuz belki de. Böyle düşünüyorsunuz. Deliler!” diye bağırdı korkunç bir sesle. “Sizi deliler, haddini bilmez budalalar sizi! Her kim öldürürse Tanrı katında suçunun yükünü taşıyacaktır; ama yalnızca Tanrı’nın buyruklarının aracı olmayı kabul ettiği için. Böylece, nasıl kurtuluş gizeminin yerine getirilebilmesi için birinin İsa’ya ihanet etmesi gerekmişse ve Efendimiz gene de kendisine ihanet edenin lanetlenmesini ve aşağılanmasını buyurmuşsa, tıpkı bunun gibi, son günlerde birisi günah işledi, ölüm ve yıkım getirdi; ama bu yıkım Tanrı tarafından istenmese bile, en azından kendini beğenmişliğimizin aşağılanması için Tanrı’nın izniyle oldu!”</p>

  <p class="block_11">Sustu, boş bakışlarını suskun topluluğa çevirdi; kulaklarıyla onun yılgın sessizliğinin tadına varırken, gözleriyle de duygularını algılayabilirmiş gibi.</p>

  <p class="block_11">“Bu toplulukta,” diye sürdürdü, “bir süredir gurur yılanı çöreklenmiş bulunuyor. Nasıl bir gurur bu? Dünyadan soyutlanmış bir manastırda erk gururu mu? Kuşkusuz hayır. Varlıklı olmanın gururu mu? Kardeşlerim, bildiğimiz dünya, yoksulluk ve mülkiyet üstüne uzun tartışmalarla yankılanmadan önce, kurucumuzun zamanından başlayarak, her şeye sahipken bile hiçbir zaman hiçbir şeyimiz olmadı, tek gerçek servetimiz kurala uymak, dua ve işti. Ama işimizin, tarikatımızın işinin, özellikle de bu manastırın işinin bir bölüğünü -hatta özünü- öğrenim ve bilginin saklanması oluşturuyor. Saklanması diyorum, araştırılması değil; çünkü tanrısal bir nesne olarak bilimin özelliği, onun tam olması ve başlangıçtan beri kendi kendini açıklayan Söz’ün kusursuzluğunda tanımlanmasıdır. Saklanması diyorum, araştırılması değil; çünkü bilimin insanlara özgü bir nesne olarak özelliği, onun peygamberlerin vaazından kilise babalarının yorumlarına değin tanımlanmış ve tamamlanmış olmasıdır. Bilimin tarihinde hiçbir gelişim, çağların hiçbir devrimi yoktur; olsa olsa sürekli ve yüce bir özetleme vardır. İnsanlık tarihi, yaratılıştan insanlığın kurtuluşuna ve ölüleri ve dirileri yargılamak için bir aylayla kuşatılmış olarak belirecek olan İsa’nın dönüşüne dek, tüm yaratıkların durdurulamaz bir devinimiyle ilerlemektedir; ama tanrısal ve insancıl bilim bu yolu izlemez: Bir kaya gibi sağlam, onun sesini duyacak denli alçakgönüllü ve uyanık olduğumuzda, bilim bizim bu yolu izlememize, onu önceden kestirmemize izin verir; ama ondan ayrılınmaz. Ben varolanım, dedi Yahudiler’in Tanrısı. Ben yolum, gerçeğim ve yaşamım, dedi Efendimiz. İşte bilim, bu iki gerçeğin huşu dolu yorumundan başka bir şey değildir. Bunun dışında söylenmiş olan her şey peygamberler, İncil yazarları, pederler ve bilginler tarafından bu iki tümceyi açıklığa kavuşturmak için söylenmiştir. Bazan bu tümceleri bilmeyen putatapanlardan bunun tam karşıtı bir yorum da gelmiştir; bunların söyledikleri sözler Hıristiyan geleneğine alınmıştır. Ama bunun ötesinde başka söyleyecek hiçbir şey yoktur. Yalnızca, yeniden düşünmeyi, yorumlamayı ve korumayı sürdürmek söz konusudur. Manastırımızın görkemli kitaplığıyla yerine getirmesi gereken görev buydu ve bu olmalıdır - başka bir şey değil. Söylendiğine göre, Doğulu bir halife bir gün ünlü ve görkemli ve gururlu bir kentin kitaplığını ateşe vermiş; binlerce cilt yanarken de, onların yok olabileceklerini ve yok olmaları gerektiğini söylemiş; çünkü bu kitaplar ya çoktan var olan Kuran’ı yineliyorlardı, bu nedenle de yararsızdılar, ya da onlar için kutsal olan bu kitapla çelişiyorlardı, bu nedenle de zararlıydılar. Kilise bilginleri, onların yanısıra da bizler, bu şekilde yargı yürütmedik. Kutsal Betik’e yorum ve açıklık getiren her şey saklanmalıdır; çünkü bunlar Kutsal Yazılar’ın ününü artırırlar; onlarla çelişen hiçbir şey yok edilmemelidir; çünkü bunlara, ancak saklanarak Tanrı’nın istediği yollardan ve onun istediği zamanlarda, bunu yapabilecek olanlar ve bunu yapmakla görevlendirilenler tarafından karşı çıkılabilir. Tarikatımızın yüzyıllar boyu taşıdığı sorumluluk ve manastırımızın bugün taşıdığı yük buradan geliyor: Öne sürdüğümüz gerçekten ötürü gururlu; gerçeğe düşman olan sözcükleri, kendimizin onlarla kirlenmemize izin vermeksizin saklarken alçakgönüllü ve sakınımlıyız. Şimdi kardeşlerim, bir bilgin-rahibi kışkırtabilen gurur günahı nedir? Görevini, bilginin saklanması değil, henüz insanlara açıklanmamış bir bilginin araştırılması saymaktır; sanki bu bilgi kutsal betimlerin sonuncusunda konuşan son meleğin sözlerinde yansıtılmamış gibi: ‘Her kim bu kitabın kehanetlerini dinlerse ona açıklıyorum; birisi bunlara bir şey ekleyecek olursa, Tanrı bu kitapta yazılı belaları onun üstüne salacaktır ve her kim bu kitaptaki yalvaçlık sözlerinden bir şey çıkaracak olursa, Tanrı onun bölümünü, yaşam kitabından ve kutsal kentten ve bu kitapta yazılı olan şeylerden çıkaracaktır.’ İşte... bahtsız kardeşlerim, bu sözcükler son günlerde bu duvarlar arasında olanları anıştırıyormuş gibi görünmüyor mu size? Öte yandan, bu duvarlar arasında olup bitenler, içinde yaşadığımız yüzyılın durumunu anıştırıyor yalnızca; kalelerde olduğu gibi kentlerde de, kendini beğenmiş üniversitelerde ve katedral kiliselerinde, tüm yorumlarıyla zaten zengin olan ve aptalca çoğaltılmayı değil, korkusuzca savunulmayı gerektiren gerçeğin anlamını çarpıtarak, sözde olduğu kadar eylemde de, o gerçeğin sözcüklerine yeni vasiyet ekleri bulmak için çaba’ harcayan yüzyılın durumunu. Bu duvarlar arasında çöreklenmiş, hâlâ da çöreklenmekte olan gurur yılanı bu işte: Her kim kendisi için caiz olmayan kitapların mührünü kırmaya uğraşmış ve uğraşmaktaysa, ona diyorum ki, Efendimiz’in cezalandırmaya devam edeceği gurur budur işte: Çünkü bizim güçsüzlüğümüzden ötürü, öç alma araçları bulmak Efendimiz için hiçbir zaman zor olmamıştır ve olmayacaktır.”</p>

  <p class="block_11">“Duydun mu Adso?” diye fısıldadı William bana. “İhtiyar söylediklerinden daha çok şey biliyor. Bu işte parmağı olsa da olmasa da, eğer meraklı rahipler kitaplığın kurallarını çiğneyecek olurlarsa, manastırın dinginliğine yeniden kavuşamayacağını biliyor ve bu konuda uyarıda bulunuyor.”</p>

  <p class="block_11">Jorge uzun bir aradan sonra konuşmasına yeniden başladı.</p>

  <p class="block_11">“Peki ama gururlu kimselerin, görünümleri ve habercileri, suç ortakları ve sancaktarları oldukları bu gururun asıl simgesi kimdir? Gerçekten de, bu duvarlar arasında eylemde bulunmuş ve belki şimdi de bulunmakta olan kimdir? Böylece, vaktin yaklaştığı konusunda bizi uyaran; aynı zamanda avutan; çünkü eğer vakit gelmişse, acılar kuşkusuz dayanılmaz olacak, ama sonsuz olmayacak; çünkü evrenin büyük döngüsü tamamlanmak üzeredir. Ah, ok iyi anladınız, ama bu adı söylemekten korkuyorum; çünkü aynı zamanda sizin de adınız o ve ondan korkuyorsunuz; ama siz korksanız da benim hiç kuşkum yok ve bu adı yüksek sesle söyleyeceğim; barsaklarınız korkudan düğüm düğüm olsun, dişleriniz takırdasın, dilinizi ısırıp koparın diye, kanınız donup gözlerinize karanlık bir perde insin diye... Pis hayvanın ta kendisi o, Deccal!”</p>

  <p class="block_11">Uzun süre sustu. Dinleyiciler ölü gibi kaskatı kesildiler. Tüm kilisede tek canlı şey üçayaklının aleviydi; ama bu alevin oluşturduğu gölgeler bile donmuş gibiydi. Tek ses, alnında biriken terleri silen Jorge’nin belli belirsiz soluk sesiydi. Sonra Jorge konuşmasını sürdürdü:</p>

  <p class="block_11">“Belki de bana diyeceksiniz ki: Hayır, o daha gelmedi; geldiğini gösteren belirtiler nerede? Bunu kim söylerse aptaldır! İşte gözümüzün önünde, günbegün büyük dünya tiyatrosunda, manastırın daha küçük imgesinde, bir önbelirti olan felâketlerde... Vakit yaklaştığında, Batı’da bir kralın ortaya çıkacağı söylenmiştir; korkunç yalanlar kralı, tanrıtanımaz, insan katili, kıyıcı, altına susamış, bin türlü hile bilen, kötü, imanlıların düşmanı ve kovuşturucusu; onun zamanında gümüşe hiç değer verilmeyecek; yalnızca altına değer verilecek! İyi biliyorum ben; siz beni dinleyenler, şimdi hemen hesaplayın bakalım, sözünü ettiğim kimse Papa’ya mı benziyor, İmparator’a mı, yoksa Fransa kralına mı ya da başka birine mi; böylece o benim düşmanımdır, doğru taraftanım ben diyebilesiniz! Ama ben size tek bir adam gösterecek kadar saf değilim; Deccal geldiği zaman her yere, herkes için gelir; herkes onun bir parçasıdır. Kentleri ve kırsal bölgeleri yağmalayan çapulcular güruhunun içinde olacak o; gökyüzünün önceden kestirilemeyen belirtilerinde; ansızın ortaya çıkan gökkuşağında, dikenlerde, ateşlerde kendini gösterecek; bir yandan da inleme sesleri işitilecek; deniz fokur fokur kaynayacak. İnsanların ve hayvanların hilkat garibeleri doğuracakları söylendi; yüreklerin nefret ve uyumsuzlukla dolacağı anlamına gelir bu. Parşömenler üstünde öylesine hoşunuza giden minyatürlerdeki hayvanları görmek için çevrenize bakınmayın! Yeni evli genç gelinler kusursuz konuşabilen bebekler dünyaya getirecekler; bu bebekler vaktin geldiğini söyleyerek öldürülmelerini isteyecekler. Ama aşağıdaki köylerde aramayın onları; bu duvarların içinde gereğinden çok akıllı bebekler öldürüldü bile! Kehanetlerdeki bebekler gibi, daha şimdiden yaşlanmış adamların görünümündeydi bu bebekler; kehanetlerde dört ayaklı çocuklardan, hortlaklardan, analarının dölyatağında büyüsel sözler söyleyerek kehanette bulunacak döllerden söz ediliyordu. Bunların hepsi de yazılmıştır, biliyor musunuz bunu? Sınıflar, halklar, kiliseler arasında birçok karışıklık olacağı yazılmıştır; kötü çobanların, sapık, horgören, açgözlü, zevkine düşkün, kazanç tutkunu, boş konuşmaktan hoşlanan, övüngen, kendini beğenmiş, cimri, küstah, cinsel isteğe gömülmüş, boş gurur adına düşmüş, İncil düşmanı, dar kapıyı yadsımaya hazır, gerçek sözü küçümsemeye hazır insanların ortaya çıkacakları yazılmıştır; bunlar her türlü dindarlık yolundan nefret edecekler; günahlarından ötürü tövbe etmeyecekler; bu yüzden de bütün insani» arasına acımasızlık, kardeşin kardeşe duyduğu nefret, kötülük, katı yüreklilik, kıskançlık, aldırmazlık, hırsızlık, sarhoşluk, taşkınlık, kösnü düşkünlüğü, tensel zevk, zina ve tüm öteki kötülükleri yayacaklar. Acı çekmek ortadan kalkacak, alçakgönüllülük, barış sevgisi, yoksulluk, acıma, gözyaşlarının erdemi ortadan kalkacak... Hadi, kendinizi tanımıyor musunuz, burada tüm hazır bulunanlar, bu manastırın rahipleri ve dış dünyadan gelen yüce konuklar?”</p>

  <p class="block_11">Bu sözleri izleyen sessizlikte bir hışırtı işitildi. Sırasında kıpır kıpır kıpırdayan Kardinal Bertrando’ydu bu. Ne de olsa, diye düşündüm, Jorge büyük bir vaiz gibi davranıyor, kardeşlerini kırbaçlarken, konukları da esirgemiyor. O anda Bertrando’nun ya da şişko Avignon’luların akıllarından geçenleri öğrenmek için neler vermezdim.</p>

  <p class="block_11">“İşte bu noktada, tam bu noktada,” diye gürledi Jorge, “Deccal günahkâr yüzünü gösterecek, Efendimizin maymunu olmak isteyen Deccal. O zaman (zaman, o zamandır) bütün krallıklar altüst olacak, ortalığı açlık ve yoksulluk kaplayacak, verim kıt olacak, kışlar olağanüstü sert geçecek. O zamanın (şimdiki zamanın) çocuklarının artık mallarını yönetecek; kilerlerinde yiyecek saklayacak kimseleri olmayacak; pazarlarda alım satımla uğraşacaklar. O zaman sağ olmayacaklarsa, ya da yaşıyorlarsa yaşamlarını sürdürmeyi başarabileceklere ne mutlu! Sonra, yıkımın oğlu, övünüp şişinen düşman, tüm dünyayı yanılgıya sürüklemek ve adil kimselere egemen olmak için birçok erdem gösterecek. Suriye düşecek ve oğullarının yasını tutacak. Kilikya, onu yargılamak için çağrılan gelinceye dek başkaldıracak, Babil’in kızı, görkemli tahtından kalkıp acı şarabı içecek. Kapadokya, Likya ve Likonya boyun eğecekler, çünkü haksızlıklarının yol açtığı yozlaşma içinde tüm halklar yıkılacak. Her yanda ülkeleri ele geçirmek için barbar kampları ve savaş arabaları belirecek; Ermenistan’da, Pontus’ta ve Bitinya’da gençler kılıçtan geçirilecek, kız çocukları tutsak edilecek, oğullarla kızlar yasak cinsel ilişkilere girecekler. Ünüyle böbürlenen Pisidia yerle bir olacak, Fenike kılıçla ortadan ikiye bölünecek, Yahuda yas giysilerine bürünüp kirlenmişliğinin getirdiği yıkım gününe hazırlanacak. Her yanda nefret ve yoksulluk belirecek, Deccal Batı’yı yenik düşürecek, ticaret yollarını yakıp yıkacak; elinde kılıç ve ateş olacak; kudurmuş bir öfkeyle ortalığı kasıp kavuracak: Gücü küfür, eli ihanet olacak; sağ eli yıkım, sol eli karanlık getirecek, Ayırıcı özellikleri şunlar olacak: başı ateş, sağ gözü kanlı, sol -gözü kedi gözü gibi yeşil ve iki gözbebekli, kaşları ak, alt dudağı şişmiş, bilekleri güçsüz, ayakları kocaman, başparmağı ezik ve uzun!”</p>

  <p class="block_11">“Kendi portresini andırıyor,” diye fısıldadı William, kıkır kıkır gülerek. Çok kötü bir şeydi söylediği, ama bunun için gönül borcu duydum ona; çünkü saçlarım diken diken olmaya başlamıştı. Gülmekten kendimi alamadım; yanaklarım şişti, sımsıkı kenetlenmiş dudaklarımın arasından bir gülme sesi çıktı. Yaşlı adamın sözlerini izleyen sessizlikte açık seçik duyulan bir ses; neyse ki herkes birinin öksürdüğünü ya da ağladığını, ya da ürperdiğini sandı; haklıydılar da. “Her şeylerin başıboş olacağı, oğulların babalara el kaldıracakları, kadınların kocalarına düzen kuracakları, kocaların karılarını mahkemeye verecekleri, efendilerin uşaklarına insanlık dışı davranacakları, uşaklarınsa efendilerine boyun eğmeyecekleri an geldi,” diyordu Jorge şimdi. “Yaşlılara saygı kalmayacak, gençler yönetimi ellerine almak isteyecekler, çalışma herkese boş bir çaba gibi görünecek, her yerde serbest davranışları, kötülüğü, ahlaka aykırı davranma özgürlüğünü öven şarkılar yükselecek. Sonra da büyük bir ırza geçme, zina, yalan yere yemin etme, doğaya karşı suç işleme dalgası gelecek, hastalıklar, kehanet, büyü ve gökyüzünde uçan varlıklar belirecek ve iyi Hıristiyanlar arasından yalancı peygamberler çıkacak; yalancı havariler, rüşvet yiyenler, dolandırıcılar, büyücüler, ırz düşmanları, paracanlılar, yalan yere yemin edenler ve düzenbazlar ortaya çıkacak; çobanlar kurtlara dönüşecek, papazlar yalan söyleyecek, rahipler dünyasal şeyler isteyecekler, yoksullar efendilerinin yardımına koşmayacaklar, güçlüler acımasız olacak, adil olanlar adaletsizliğe tanık olacaklar. Tüm kentler depremlerle sarsılacak, veba ortalığı kasıp kavuracak, fırtınalar toprağı altüst edecek, tarlalar pisliğe bulaşacak, deniz kara suyuklar salgılayacak, ayda yeni ve olağanüstü şeyler olacak, yıldızlar yörüngelerinden çıkacak, gökyüzünde başka -bilinmeyen- yıldızlar dolaşacak, yazın kar yağacak, kışın dayanılmaz sıcaklar olacak. Ve sonun vakti gelecek ve vaktin sonu... Birinci gün sabah vakti, gökkubbede büyük ve güçlü bir ses yükselecek; Kuzey’den doğru erguvan renginde bir bulut yürüyecek; ardından gökgürültüsü ve şimşek gelecek ve bir kan yağmuru yağacak yeryüzüne. İkinci gün yer yerinden oynayacak, gökyüzünün kapılarından büyük bir yangının dumanı geçecek. Üçüncü gün yeryüzünün çukur yerleri, evrenin dört bir yanında gümbür gümbür gümbürdeyerek çökecek. Gökkubbenin tepesi açılacak, hava duman sütunlarıyla dolacak ve onuncu saate değin pis kükürt kokusu saracak ortalığı. Dördüncü gün tansökümünden önce çukurlar sularla dolacak, patlamalar olacak ve yapılar çökecek. Beşinci gün, ışığın güçleri ve güneş kursu yok olacak; yeryüzünü akşama dek karanlık bürüyecek; yıldızlar ve ay işlevlerini durduracak. Altıncı gün dördüncü saatte, gökkubbede Doğu’dan Batı’ya doğru çatlayacak ve gökyüzündeki çatlaktan melekler yeryüzüne bakacaklar; yeryüzündekiler de meleklerin gökten baktıklarını görebilecekler. Sonra bütün insanlar haksever meleklerin bakışından kaçabilmek için dağlara çıkacaklar. Yedinci gün İsa, Baba’sının ışığında gelecek. Sonra adil olanlar yargılanacaklar, bedenleri ve ruhları öncesiz - sonrasız bir mutluluk içinde gökyüzüne ağacak. Ama bu akşam düşüneceğimiz bu değil gururlu Biraderler! Sekizinci gün tansökümünü görecek olanlar günahkârlar değil; Doğu’dan, gökyüzünün ortasından tatlı, yumuşak bir ses yükselecek ve tüm kutsal meleklerin başı olan o melek görünecek ve tüm melekler onunla birlikte, bulutlardan bir arabanın içinde, neşeyle ilerleyecekler; inanlı kutsanmışları kurtarmak için. Hepsi birlikte şenlik yapacaklar; çünkü bu dünyanın yıkımı tamamlanmış olacak. Ama bu akşam gururla buna sevinmemeliyiz! Tersine, Efendimizin kurtulmayı haketmemiş olanları kendinden uzaklaştırmak için söyleyeceği sözleri düşüneceğiz: Uzaklasın benden siz lanetliler, Şeytan’ın ve yardakçılarının sizin için hazırladıkları ateşe gidin: Siz kendiniz hakettiniz bu ateşi; şimdi de tadına varın! Benden uzaklasın, sonsuz karanlığa, hiç sönmeyecek ateşe gidin! Sizi ben yarattım; oysa siz bir başkasının ardından gittiniz! Başka bir efendiye hizmet ettiniz; şimdi gidip onunla birlikte karanlıkta yaşayın, diş gıcırtıları arasında durup dinlenmek bilmeyen o yılanla birlikte! Kutsal Betik’i işitmemiz için kulak verdim size; siz o kulaklarla putatapanların sözlerini dinlediniz! Tanrı’yi yüceltesiniz diye ağız verdim size; siz onu ozanların yalanları, soytarıların bilmeceleri için kullandınız! Benim koyduğum ilkelerin ışığını göresiniz diye göz verdim size; siz onu karanlığa bakmak için kullandınız! Ben insancıl, ama adil bir yargıcım. Herkese hakettiğini vereceğim. Size acımak istiyorum, ama lambalarınızda yağ bulamıyorum. Size acımak istiyorum, ama lambalarınız isli. Gidin yanımdan... Efendimiz böyle konuşacak. Ve onlar... belki biz de... sonsuz işkenceye düşeceğiz. Baba, Oğul ve Kutsal Ruh adına.”</p>

  <p class="block_11">“Amin,” diye yanıtladı herkes bir ağızdan.</p>

  <p class="block_11">Rahipler sıra olmuş, ağızlarından tek bir sözcük bile çıkmaksızın, ot yataklarına yatmaya gittiler. Birbirleriyle konuşmak için hiçbir istek duymayan Minoritler ve Papa’nın adamları yalnız kalıp dinlenmeye can atarak ortadan kayboldular. Yüreğim taş gibi ağırdı.</p>

  <p class="block_11">“Yatağa, Adso,” dedi William bana, hacılar konukevinin basamaklarından çıkarken. “Dolaşılacak gece değil. Bakarsın Bernardo Gui’nin, dünyanın sonunu muştulamak için işe bizim iskeletlerimizle başlayacağı tutar. Geceyarısı duasında hazır bulunmaya çalışmalıyız; çünkü duadan hemen sonra Michele ve öteki Minoritler gidecekler.”</p>

  <p class="block_11">“Bernardo da tutuklularla birlikte gidecek mi?” diye sordum cılız bir sesle.</p>

  <p class="block_11">“Artık burada yapacak iş kalmadı. Michele’yi Avignon’a yollamak isteyecektir; ama bunu, Michele’nin oraya varışını, bir Minorit, sapkın ve katil olan kilercinin duruşmasıyla aynı zamana denk getirecek bir biçimde ayarlayacak. Kilercinin darağacı, yatıştırıcı bir meşale gibi Michele’nin Papa’yla ilk buluşmasını aydınlatacak.”</p>

  <p class="block_11">“Peki Salvatore ne olacak, sonra... kız?”</p>

  <p class="block_11">“Salvatore kilerciyle birlikte gidecek; çünkü duruşmada tanıklık etmesi gerek. Belki de bu hizmetine karşılık Bernardo canını bağışlar. Kaçmasına izin verip sonra da öldürtebilir ya da gerçekten serbest bırakabilir onu; çünkü Salvatore gibi biri Bernardo gibi birini hiç ilgilendirmez. Kimbilir belki de Salvatore günün birinde Languadec ormanlarından birinde adam boğazlayan bir haydut olup çıkar...”</p>

  <p class="block_11">“Peki ya kız?”</p>

  <p class="block_11">“Söylemiştim: Yanık et o artık. Ama o daha önce yakılacak; yolda, kıyıdaki Katar köylerinden birinde; ders olsun diye. Konuşurlarken duydum; Bernardo, meslektaşı Jacques Fournier’yle buluşacakmış (bu adı unutma: Şimdilik Albigensleri yakmakla meşgul; ama daha yüce tutkuları var); hem güzel bir kadının ateşe atılması ikisinin de saygınlıklarını ve ünlerini artıracak...”</p>

  <p class="block_11">“Onları kurtarmak için hiçbir şey yapılamaz mı?” diye bağırdım. “Başrahip araya giremez mi?”</p>

  <p class="block_11">“Kimin için? Suçunu itiraf etmiş olan kilerci için mi? Salvatore gibi aşağılık bir adam için mi? Yoksa kızı mı düşünüyorsun?”</p>

  <p class="block_11">“Düşünsem ne olur?” dedim gözüpeklikle. “Ne de olsa, üçünün içinde gerçekten suçsuz olan biri varsa, o; büyücü olmadığını biliyorsunuz...”</p>

  <p class="block_11">“Bütün bu olanlardan sonra Başrahip, geri kalan azıcık saygınlığını bir büyücü için tehlikeye atmak ister mi sanıyorsun?”</p>

  <p class="block_11">“Ubertino’nun kaçışının sorumluluğunu üstüne aldı ama.”</p>

  <p class="block_11">“Ubertino onun rahiplerinden biriydi ve hiçbir şeyle suçlanmıyordu. Hem sen neler saçmalıyorsun? Ubertino önemli bir adam; Bernardo onu ancak arkadan vurabilir.”</p>

  <p class="block_11">“Demek kilerci haklıymış: Basit insanlar her zaman herkes için bedel öder; onların yararına konuşanlar için bile, tövbe sözleriyle basit insanları ayaklanmaya kışkırtmış olan Ubertino ve Michele gibi insanlar için bile.” Öyle umutsuzluk içindeydim ki, kızın, Ubertino’nun gizemciliğiyle baştan çıkarılmış bir Fraticello olmadığını bile düşünemedim. Yalnızca bir köylüydü ve o kendisini ilgilendirmeyen bir şeyin bedelini ödüyordu.</p>

  <p class="block_11">“Doğru,” diye yanıtladı William, üzüntülü. “Eğer gerçekten küçük bir adalet parıltısı arıyorsan, günün birinde büyük köpeklerin, Papa ile İmparator’un, barış sağlamak için, onların hizmetinde birbirleriyle boğuşan küçük köpeklerin ölülerini çiğneyip geçeceklerini söyleyeyim sana. Michele ya da Ubertino’ya şimdi senin kıza davranıldığı gibi davranılacak.”</p>

  <p class="block_11">William’ın doğal felsefe ilkelerine dayanarak kehanette bulunduğunu -daha doğrusu tasımlama yaptığını- şimdi anlıyorum. Ama o anda onun kehanetleri ve tasımları hiç mi hiç avutmuyordu beni. Kesin olan tek şey kızın yakılacağıydı. Onunla sorumluluk paylaştığımı hissediyordum; çünkü onunla birlikte işlediğim günahın bedelini de darağacında ödeyecekmiş gibi geliyordu bana.</p>

  <p class="block_11">Hiç utanmadan hıçkırmaya başladım; hücreme kaçtım; bütün gece ot yatağımı ısırıp umarsızca inledim -Melk’te arkadaşlarımla birlikte okuduğumuz romantik şövalye öykülerindeki gibi - sevgilimin adını ünleyerek ağıt yakmama bile izin verilmiyordu çünkü.</p>

  <p class="block_11">Yaşamımın biricik dünyasal aşkının adını bilmiyordum, hiçbir zaman da bilemedim.</p>

  <p class="block_9" id="calibre_pb_46"> </p>
</body>
</html>
