<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_18"><b class="calibre7">Altıncı Gün</b></p>

  <p class="block_19" id="id_Toc405308389"><span class="text_2">ALACAKARANLIK<br class="calibre5" /></span> <i class="calibre2">Yeni bir kilerci seçiliyor; ama yeni bir kütüphaneci seçilmiyor.</i></p>

  <p class="block_17"> </p>

  <p class="block_11">Alacakaranlık olmuş muydu? Daha mı erkendi, yoksa daha mı geç? O andan başlayarak zaman duygusunu yitirdim. Belki saatler geçmişti, belki de daha az; Malachi’nin ölüsü kilisede bir katafalkın üstüne uzatıldı; rahipler çevresinde bir yarım daire oluşturuyorlardı. Başrahip az sonra yapılacak cenaze töreni için buyruklar veriyordu. Benno’yla Morimondo’lu Nicola’yı yanına çağırdığını işittim. Bir günden kısa bir süre içinde manastırın kütüphaneciyle kilerciden yoksun kaldığını söyledi. “Sen,” dedi Nicola’ya, “Remigio’nun görevlerini üstleneceksin. Manastırdaki birçok insanın görevlerini iyi biliyorsun. Demirci ocağında yerine birini bırak; mutfakta ve yemekhanede bugünün gereksinimlerini sağla. Dualardan bağışlıyorum seni. Git.” Sonra Benno’ya döndü: “Daha dün akşam Malachi’nin yardımcılığına atandın. Yazı salonunu açtır; kitaplığa hiç kimsenin tek başına girmemesine dikkat et.” Benno çekine çekine kitaplığın gizlerini henüz öğrenmediğini söyledi. Başrahip ciddi ciddi baktı ona: “Onları öğreneceğini söyleyen kim! Sen ayinin durmamasıyla ilgilen; göçmüş kardeşlerimiz için dua olarak sürdürülsün... ölecek olan öteki kardeşlerimiz için de. Her rahip yalnızca kendisine verilmiş olan kitaplar üstünde çalışacak. Dileyenler kataloga başvurabilirler. Başka bir şey yapmasınlar. Günbatımı duasından bağışlıyorum seni; çünkü o saatte her şeyi kilitliyor olacaksın.”</p>

  <p class="block_11">“Peki dışarı nasıl çıkacağım?” diye sordu Benno.</p>

  <p class="block_11">“Doğru. Akşam yemeğinden sonra alt kapıları ben kendim kilitleyeceğim. Şimdi git.”</p>

  <p class="block_11">Onunla konuşmak isteyen William’ı görmezlikten gelerek, kendisi de onlarla birlikte çıktı. Koro yerinde küçük bir grup kalmıştı; Alinardo, Tivoli’li Pacifico, Alessandria’lı Aymaro ve Sant’Albano’lu Pietro. Aymaro dudak büküyordu.</p>

  <p class="block_11">“Tanrı’ya şükredelim,” dedi. “Alman ölünce, ondan daha da barbar bir kütüphanecimiz olması tehlikesi vardı.”</p>

  <p class="block_11">“Sizce yerine kim atanacak?” diye sordu William.</p>

  <p class="block_11">Sant’Albano’lu Pietro gizemli gizemli gülümsedi. “Şu son günlerde olanlardan sonra, sorun artık kütüphaneci değil, Başrahip...”</p>

  <p class="block_11">“Sus,” dedi Pacifico ona, Alinardo ise, her zamanki dalgın bakışıyla, “Başkadır haksızlık daha yapacaklar...” dedi, “benim zamanımda olduğu gibi. Onları önlemeli.”</p>

  <p class="block_11">“Kimleri?” diye sordu William. Pacifico giz vermek istercesine kolundan tutup yaşlı adamdan uzağa, kapıya doğru götürdü onu.</p>

  <p class="block_11">“Alinardo... biliyorsun... onu çok severiz. Bizim için eski geleneğin ve manastırın en güzel günlerinin temsilcisi o... Ama bazan ne söylediğini bilmeden konuşuyor. Hepimiz yeni kütüphaneciyi merak ediyoruz. Değerli, olgun ve akıllı biri olmalı... Hepsi bu.”</p>

  <p class="block_11">“Yunanca bilmesi de gerekiyor mu?” diye sordu William.</p>

  <p class="block_11">“Arapça da; gelenek böyle. Görevi gereği. Ama aramızda bu erdemlere sahip birçok kimse var. İzin verirseniz, ben; sonra Pietro, sonra Aymaro...”</p>

  <p class="block_11">“Benno da Yunanca biliyor.”</p>

  <p class="block_11">“Benno daha çok genç. Malachi’nin dün niçin onu kendisine yardımcı seçtiğini bilmiyorum, ama...”</p>

  <p class="block_11">“Adelmo Yunanca biliyor muydu?”</p>

  <p class="block_11">“Sanmıyorum. Yok, hayır, kesinlikle bilmiyordu.”</p>

  <p class="block_11">“Ama Venantius biliyordu. Berengar da. Peki, teşekkür ederim.”</p>

  <p class="block_11">Mutfakta bir şeyler atıştırmak için çıktık.</p>

  <p class="block_11">“Kimin Yunanca bildiğini niçin öğrenmek istiyordunuz?” diye sordum.</p>

  <p class="block_11">“Çünkü parmaklarında kara lekelerle ölenlerin hepsi de Yunanca biliyor. Öyleyse, bundan sonraki ölünün Yunanca bilenlerden biri olmasını beklemek hiç de yanlış olmaz. Ben dahil. Sen kurtardın.”</p>

  <p class="block_11">“Malachi’nin son sözleri hakkında ne düşünüyorsunuz?”</p>

  <p class="block_11">“Sen de işittin. Akrepler. Beşinci borazan, başka şeyler arasında, çekirgelerin çıkacağının, insanları tıpkı akrep gibi sokacaklarının habercisi, biliyorsun. Malachi de, birinin bunu daha önceden bildirdiğini söyledi bize.”</p>

  <p class="block_11">“Altıncı borazan,” dedim, “aslan başlı, ağızlarından duman ve ateş ve kükürt çıkan atların geleceğini haber veriyor; üstlerine ateş, sümbül ve kükürt renkli zırhlar kuşanmış insanların bindikleri atlar.”</p>

  <p class="block_11">“Daha birçok şey. Ama bundan sonraki cinayet at ahırlarının yakınlarında işlenebilir. Onları gözetlemeliyiz. Kendimizi yedinci borazan sesine hazırlayalım. Demek ki daha iki kişi var sırada. En güçlü adaylar kimler? Eğer amaç finis Africae’nin giziyse, onu bilenler. Bildiğim kadarıyla da Başrahip’ten başka kimse yok. Meğer, ki amaç başka olsun. Az önce işittin; Başrahip’i görevinden almayı kuruyorlar; ama Alinardo çoğul konuştu...”</p>

  <p class="block_11">“Başrahip’i uyarmalı,” dedim.</p>

  <p class="block_11">“Hangi konuda? Kendisini öldürecekleri konusunda mı? İnandırıcı kanıtlarım yok. Katilin de benim gibi düşündüğünü varsayarak davranacağım. Ama ya başka bir plan izliyorsa? Sonra her şeyden önce, ya bir katil yoksa?”</p>

  <p class="block_11">“Ne demek istiyorsunuz?”</p>

  <p class="block_11">“Kesin olarak bilmiyorum. Ama sana söylediğim gibi, tüm olası düzenleri düşünmeli, tüm düzensizlikleri de.”</p>

  <p class="block_18"><br class="calibre6" id="calibre_pb_48" /></p>
</body>
</html>
