<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_20" id="calibre_pb_13">“Efendim?” diye sordu Jorge, onun, kendisine sunulmakta olan bir yemekten söz ettiğini sanarak.</p>

  <p class="block_11">“Bunlar, Ambrose’a göre, Ermiş Lawrence’nin, ızgaranın üstünde, cellatların kendisini çevirmelerini isterken kullandığı sözler, Prudentius da, Peristephanon’da anımsatıyor bunu,” dedi William bir ermiş tavrıyla; “Ermiş Lawrence gülmeyi ve gülünç şeyler söylemeyi biliyordu; düşmanlarını aşağılamak için de olsa.”</p>

  <p class="block_11">“Bu da gülmenin ölüme ve bedenin çürümesine oldukça yakın olduğunu gösteriyor,” diye karşılık verdi Jorge, homurdanarak. İtiraf etmeliyim ki, iyi bir mantıkçı gibi davrandı.</p>

  <p class="block_11">Bu noktada Başrahip iyilikle bizi sessizliğe davet etti. Bu arada yemek sona ermek üzereydi. Başrahip ayağa kalktı ve William’ı rahiplere tanıştırdı. Onun bilgeliğini övdü, ününü açıkladı ve kendisinden, Adelmo’nun ölümüyle ilgili soruşturmayı yürütmesinin istendiğini söyleyerek, rahipleri, onun yönelteceği soruları yanıtlamaları ve manastırda buyrukları altındaki herkese de aynı şeyi yapmalarını buyurmaları için uyardı. Aynı zamanda, onun araştırmalarını kolaylaştırmalarını söyledi; isteklerinin manastırın kurallarıyla çelişmemesi koşuluyla, diye de ekledi. Böyle bir durumda, kendisine başvurmaları gerekecekti.</p>

  <p class="block_11">Yemek bitince rahipler akşam duası için koro yerine yöneldiler. Kukuletalarını yeniden yüzlerine indirdiler; kapının önünde dimdik dizildiler. Sonra uzun bir sıra halinde gömütlüğü geçerek kuzey kapısından koro yerine girdiler.</p>

  <p class="block_11">Biz Başrahip’le birlikte gittik. “Bu saatte Aedificium’un kapıları kapanır mı?” diye sordu William.</p>

  <p class="block_11">“Hizmetçiler mutfağı ve yemekhaneyi temizler temizlemez kütüphaneci kendi eliyle tüm kapıları kilitler, içeriden sürgüler.”</p>

  <p class="block_11">“İçeriden mi? Peki, kendisi nasıl dışarı çıkar?”</p>

  <p class="block_11">Başrahip bir an William’a baktı; yüzü ciddileşti: “Mutfakta yatmıyor elbette,” dedi ters ters. Sonra da adımlarını sıklaştırdı.</p>

  <p class="block_11">“İyi, iyi,” diye fısıldadı bana William, “demek bir girişi daha var, ama bizim bunu bilmememiz gerekiyor. Çıkardığı sonuçtan ötürü gülümsedim; beni azarladı: “Gülmesene. Gördün, bu duvarlar arasında gülmek iyi bir ün kazandırmıyor insana.”</p>

  <p class="block_11">Koro yerine girdik. İki insan boyunda, kocaman bir bronz üçayak üstünde tek bir lamba yanıyordu. Rahipler sessizce yerlerini aldılar; bu sırada okuyucu, Ermiş Gregor’un bir vaazından bir bölüm okuyordu.</p>

  <p class="block_11">Sonra Başrahip işaret verdi ve koro yöneticisi, <i class="calibre2">Tu autem Domine miserere nobis</i>’i<sup class="calibre3"><sup class="noteref" id="back_note_93"><a class="calibre4" href="../Text/index_split_156.html#note_93" title="93">93</a></sup></sup> söyledi. Başrahip, <i class="calibre2">Adjutorium nostrum in nomine Domini</i><sup class="text_4"><sup class="noteref" id="back_note_94"><a class="calibre4" href="../Text/index_split_157.html#note_94" title="94">94</a></sup></sup> diye yanıtladı ve tüm koro <i class="calibre2">Qui fecit coelum et terram</i>’ı<sup class="calibre3"><sup class="noteref" id="back_note_95"><a class="calibre4" href="../Text/index_split_158.html#note_95" title="95">95</a></sup></sup> söylediler. Sonra ilahiler başladı: Sana seslendiğim zaman, bana haklılığımdan söz et, ey Tanrım; Efendimizi kutsayın, Efendimizin tüm hizmetkârları. Biz sıralara oturmamıştık; baş taraftaki nefe çekilmiştik. Oradan ansızın, Malachi’nin karanlıkta, yandaki apsisten çıktığını farkettik.</p>

  <p class="block_11">“Oraya bir göz at,” dedi William bana, “belki de Aedificium’a bir geçit vardır.”</p>

  <p class="block_11">“Gömütlüğün altından mı?”</p>

  <p class="block_11">“Niçin olmasın? Hem düşünelim, bir yerde bir kemik gömütlüğü olmalı; yüzyıllardır tüm rahipleri bu bir avuç toprak parçasına gömmüş olamazlar.”</p>

  <p class="block_11">“Siz gerçekten gece kitaplığa mı girmek istiyorsunuz?” diye sordum korkuyla.</p>

  <p class="block_11">“Ölmüş rahiplerin, yılanların, gizemli ışıkların bulunduğu yere girmek mi, sevgili Adso? Hayır, oğlum. Bugün düşünüyordum bunu, ama meraktan değil, çünkü Adelmo’nun nasıl öldüğü sorunu takılmıştı aklıma. Şimdi, sana söylediğim gibi, daha mantıklı bir açıklamaya varmak üzereyim; ne olursa olsun buranın alışkanlıklarına saygı göstermek istiyorum.”</p>

  <p class="block_11">“Öyleyse neden öğrenmek istiyorsunuz?”</p>

  <p class="block_11">“Çünkü bilim, yalnızca insanın yapması gerekeni ya da yapabileceğini bilmesinden ibaret değildir; yapabileceğini, ama belki de yapmaması gerekenin bilinmesini de içerir. Bugün cam ustasına, bir bilginin ortaya çıkardığı gizleri şu ya da bu biçimde başkalarının onları kötüye kullanmamaları için saklaması gerekliğini, ama onları mutlaka ortaya çıkarmak gerektiğini söylememin nedeni buydu; bana öyle geliyor ki, bu kitaplık da gizlerin örtülü kaldığı bir yer.”</p>

  <p class="block_11">Bu sözleri söyledikten sonra kiliseden dışarı çıktı; çünkü ayin sona ermişti, ikimiz de çok yorgun olduğumuzdan hücremize çekildik. William’ın şaka olsun diye “gömüt” dediği yere girdim, girer girmez de uykuya daldım.</p>

  <p class="block_9" id="calibre_pb_14"> </p>
</body>
</html>
