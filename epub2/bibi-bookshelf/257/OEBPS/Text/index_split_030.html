<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_23">Üçüncü Gün</p>

  <p class="block_25" id="id_Toc405308368"><span class="text_2">AKŞAM DUASINDAN SONRA<br class="calibre5" /></span> <i class="calibre2">Ubertino, Fra Dolcino’nun öyküsünü anlatıyor. Adso bunun üzerine başka öyküleri anımsıyor ya da kitaplıkta okuyor; sonra savaş donanımına bürünmüş bir ordu gibi güzel ve ürkütücü bir genç kızla karşılaşıyor.</i></p>

  <p class="block_3"> </p>

  <p class="block_11">Ubertino’yu Bakire Meryem yontusunun yanında buldum. Sessizce yanına gittim; bir süre (itiraf ederim) dua ediyormuş gibi yaptım. Sonra onunla konuşmak yürekliliğini gösterdim.</p>

  <p class="block_11">“Kutsal Peder,” dedim ona, “sizden beni aydınlatmanızı ve bana öğüt vermenizi isteyebilir miyim?”</p>

  <p class="block_11">Ubertino bana baktı; sonra elimden tutarak ayağa kalktı, beni bir sıraya götürdü; ikimiz de oturduk. Bana sıkı sıkı sarıldı, soluğunu yüzümde duydu.</p>

  <p class="block_11">“Sevgili oğlum,” dedi, “bu zavallı günahkâr senin için elinden gelen her şeyi seve seve yapar. Seni kaygılandıran nedir? İstekler, değil mi?” diye sordu, neredeyse kendisi de istekle. “Tensel istekler mi?”</p>

  <p class="block_11">“Hayır,” diye yanıtladım, kızararak, “olsa olsa zihinsel istekler; çok şey bilmek isteyen...”</p>

  <p class="block_11">“Bu kötü işte. Tanrı her şeyi bilir; biz onun bilgisine tapmalıyız.”</p>

  <p class="block_11">“Ama iyiyi kötüden ayırabilmeli, insan tutkularını da anlayabilmeliyiz. Ben bir çömezim, ama rahip ve papaz olacağım; kötülüğün nerede yattığını ve nasıl göründüğünü bilmeliyim; bir gün onu tanıyabilmek ve başkalarına da onu tanımayı öğretebilmek için.”</p>

  <p class="block_11">“Bu doğru, oğlum. Peki, ne öğrenmek istiyorsun?”</p>

  <p class="block_11">“Zararlı sapkınlık otunu, Peder,” dedim, inançla. Sonra bir solukta: “Başkalarını yoldan çıkaran kötü bir adamdan söz edildiğini duydum: Fra Dolcino diye biri.”</p>

  <p class="block_11">Ubertino sustu, sonra karşılık verdi: “Doğru, William Birader’le dün ondan söz ettiğimizi duydun; ama tatsız bir öykü bu, ondan söz etmek acı veriyor bana; çünkü (evet bu bakımdan bilmelisin bu öyküyü; ondan ders almak için), evet, ne diyordum, çünkü tövbe tutkusunun ve dünyayı arıtma isteğinin nasıl kan dökülmesine ve kıyıma yol açabileceğini öğretiyor.” Omzumu kavrayışını gevşeterek oturuşunu değiştirdi; ama bana bilgisini, ya da kimbilir, belki de sıcaklığını iletmek istercesine bir elini hâlâ boynumdan çekmiyordu.</p>

  <p class="block_11">“Öykü, Dolcino’dan başlar,” dedi, “altmış yıldan daha önce, ben daha çocuktum o zaman. Parma’daydı. Gherardo Segarelli diye biri vaaz vermeye, herkesi bir tövbekâr yaşamı sürmeye çağırıyor, ‘penitenziagite!’ diye bağırarak sokaklarda dolaşıyordu; okumamış bir adamın söyleyişiydi bu; ‘<i class="calibre2">Penitentiam agite, appropinquabit enim regnum coelorum</i>,’<sup class="calibre3"><sup class="noteref" id="back_note_190"><a class="calibre4" href="../Text/index_split_253.html#note_190" title="190">190</a></sup></sup> demek istiyordu. Ardından gelenleri havariler gibi davranmaya çağırıyor, tarikatına Havariler tarikatı adının verilmesini, adamlarının sadakayla yaşayan yoksul dilenci rahipler gibi dünyayı dolaşmalarını istiyordu...”</p>

  <p class="block_11">“Tıpkı Fraticello’lar gibi,” dedim. “Bu, Efendimizin ve sizin Francesco’nuzun buyruğu değil miydi?”</p>

  <p class="block_11">“Evet,” diye itiraf etti Ubertino, sesinde belli belirsiz bir duraksama ve bir iç çekişle. “Ama belki de Gherardo abartıyordu. O ve çömezleri, papazların yetkisini, Aşai Rabbani’nin kutlanmasını, günah çıkarmayı tanımamakla ve başıboş dolaşmakla suçlandılar.”</p>

  <p class="block_11">“Ama Tinci Fransiskenler de aynı şeyle suçlandılar. Bugün de Minoritler Papa’nın yetkesini tanımamak gerektiğini söylemiyorlar mı?”</p>

  <p class="block_11">“Evet, ama papazların yetkesini değil. Bizler de papazız. Bu şeyleri birbirinden ayırmak güçtür, oğlum. İyiyi kötüden ayıran çizgi öylesine incedir ki... Gherardo bir yerde yanıldı; kendini sapkınlıkla lekeledi... Minoritler’in tarikatına girmek istedi, ama bizim papazlarımız onu kabul etmediler. Günlerini kardeşlerimizin kilisesinde geçiriyordu; orada havarilerin ayaklarına sandalet giymiş, omuzlarına pelerin atmış resimlerini görünce saçlarını uzattı, sakal bıraktı, ayaklarına sandalet giydi, Minoritler gibi ip taktı; çünkü yeni bir tarikat topluluğu kurmak isteyen herkes, Ermiş Francesco’nun tarikatından mutlaka bir şey alır.”</p>

  <p class="block_11">“Öyleyse doğru yoldaydı...”</p>

  <p class="block_11">“Ama bir yerde yanıldı... Ak bir tunik üstüne ak bir pelerine sarınmış, uzun saçlarıyla saf insanlar arasında ermişlik ünü kazandı. Bir küçük evini sattı; parayı alınca da, eski zamanlarda komün başkanlarının üstüne çıkıp söylev çektikleri gibi bir taşın üstüne çıktı; altın paralarla dolu küçük bir torbayı eline aldı; onları saçmadı, yoksullara da dağıtmadı; oralarda zar atan birkaç serseriyi çağırıp parayı ortalarına saçtı. ‘Kim isterse alsın,’ dedi. Bunun üzerine serseriler paraları aldılar, gidip kumarda harcadılar; yaşaman Tanrı’ya küfrettiler; parayı onlara veren, sözlerini işitiyor, ama yüzü kızarmıyordu.”</p>

  <p class="block_11">“Ama Francesco da her şeyinden vazgeçmişti; bugün William’dan, onun gidip kuzgunlara, atmacalara, cüzamlılara, kendilerine erdemli diyen insanların toplumun dışına ittikleri ayaktakımına vaaz verdiğini dinledim...”</p>

  <p class="block_11">“Evet, ama Gherardo yanıldı; Francesco kutsal kiliseyi karşısına almadı hiç; hem İncil yoksullara verin der, serserilere değil. Gherardo verdi ve karşılığında hiçbir şey almadı; çünkü o kötülere vermişti; kötü başladı, kötü sürdürdü, sonu da kötü oldu; çünkü topluluğu Papa X. Gregoire tarafından onaylanmıyordu.”</p>

  <p class="block_11">“Belki de,” dedim, “o, Francesco’nun tarikatını onaylayan Papa’dan daha az geniş görüşlü bir papaydı...”</p>

  <p class="block_11">“Doğru, ama Gherardo bir yerde yanıldı; oysa Francesco, tam tersine, ne yaptığını çok iyi biliyordu. Sonuç olarak, oğlum, ansızın Sözde Havari kesilen bu domuz ve inek çobanları, Minorit rahiplerinin öylesine büyük çabalarla ve öylesine yiğitçe yoksulluk örnekleri vererek eğitmiş oldukları insanların sadakalarıyla, hiç ter dökmeden keyif içinde yaşamak istiyorlardı! Ama önemli olan bu değil,” diye ekledi hemen. “Önemli olan şu: Hâlâ Yahudi olan havarilere benzemek için Gherardo Segarelli kendisini sünnet ettirdi; buysa Pavlos’un Galiçyahlar’a söylediği sözlere ters düşüyordu, biliyorsun, birçok ermiş insan, gelecekte ortaya çıkacak olan Deccal’ın sünnetli ırktan olacağını öne sürüyor... Ama Gherardo daha da kötüsünü yaptı: Saf insanları çevresine toplayıp ‘Hadi gelin benimle, bağa gidiyoruz,’ diyordu; onu tanımayanlar da, onun sanarak başkasının bağına giriyorlar, başkasının üzümlerini yiyorlardı...”</p>

  <p class="block_11">“Ama Minoritler özel mülkiyeti savunmuyorlardı,” dedim küstahça.</p>

  <p class="block_11">Ubertino dik dik yüzüme baktı. “Minoritler yoksul olmak istiyorlar, ama hiçbir zaman başkalarından yoksul olmalarını istemediler. İyi Hıristiyanlar’ın mallarına ceza görmeksizin göz koyamazsın; sonra iyi Hıristiyanlar sana haydut damgasını vururlar. Gherardo’ya da böyle oldu. Sonunda onun (dikkat et, doğru mu, değil mi bilmiyorum, ben de o kimseleri tanıyan rahip Salimbene’nin sözlerine dayanarak söylüyorum) isteminin gücünü ve erdenliğini sınamak için, cinsel ilişkide bulunmaksızın bazı kadınlarla yattığı söylendi; çömezleri de ona öykünmeye kalkışınca sonuç bambaşka oldu... Ama bunlar bir oğlan çocuğunun bilmemesi gereken şeyler; kadın Şeytan’ın arabasıdır... Gherardo, ‘penitenziagite!’ diye bağırmayı sürdürüyordu; ama çömezlerinden biri, Guido Putagio, grubun yönetimini ele geçirmeye çalıştı; Roma kilisesinin kardinalleri gibi, birçok atlıyla birlikte büyük bir tantana içinde dolaşıyor, har vurup harman savuruyor, şölenler veriyordu. Sonra tarikatın önderliğini ele geçirmek için birbirlerine düştüler; çok kötü şeyler oldu. Ama bütün bunlara karşın, birçok kimse Gherardo’ya katıldı; yalnızca köylüler değil, kentliler, lonca mensupları da; Gherardo onları çıplak İsa’nın izinden gidebilmeleri için çırçıplak soydurdu; dört bir yana vaaz vermeye gönderdi; kendisi de kendine sağlam iplikten kolsuz, beyaz bir yelek yaptırdı; onu giyince bir din adamından çok bir soytarıya benziyordu! Açık havada yaşıyorlar, ama arasıra kiliselerin kürsülerine tırmanarak inançlı halkın toplantısını bozuyorlar, vaizlerini kovuyorlardı; bir seferinde, Ravenna’daki Sant’ Orso Kilisesi’nde bir çocuğu piskoposun tahtına oturttular. Kendilerinin, Fiore’li Gioacchino’nun öğretisinin kalıtçıları olduklarını söylüyorlardı...”</p>

  <p class="block_11">“Ama Fransiskenler de böyle yapıyorlar,” dedim, “Borgo San Domino’lu Gherardo da, siz de!” diye bağırdım.</p>

  <p class="block_11">“Sakin ol, oğlum. Fiore’li Gioacchino büyük bir peygamberdi; Francesco’nun kilisenin yenilenmesinin işaretini vereceğini ilk anlayan o oldu. Ama sözde peygamberler, onun öğretisini kendi çılgınlıklarına gerekçe olarak kullandılar; Segarelli yanında bir kadın peygamber gezdiriyordu; Tripia ya da Ripia diye biri; kendisine peygamberlik bağışlandığını öne sürüyordu. Düşünebiliyor musun, bir kadın?”</p>

  <p class="block_11">“Ama peder,” diye karşı çıkmaya kalkıştım, “dün akşam Montefalco’lu Chiara’nın ve Foligno’lu Angela’nın ermişliğinden söz eden sizdiniz...”</p>

  <p class="block_11">“Onlar ermişti! Alçakgönüllülük içinde yaşıyorlar, kilisenin gücünü tanıyorlardı; hiçbir zaman peygamberlik iddiasında bulunmak küstahlığını göstermediler. Oysa, sözde peygamberler, birçok başka sapkının yaptığı gibi kadınların da kent kent dolaşıp vaaz verebileceklerini öne sürüyorlardı. Evli kadınlarla evli olmayan kadınlar arasında hiçbir ayrım gözetmiyorlardı; hiçbir ant sürekli sayılmıyordu. Kısaca, seni inceliklerini iyi anlayamayacağın çok acı öykülerle daha fazla yormamak için söyleyeyim. Parma Piskoposu Obizzo, sonunda Gherardo’yu hapse atmaya karar verdi. Ama orada, insan yapısının ne denli güçsüz, sapkınlığın zararlı otunun ne denli sinsi olduğunu gösteren tuhaf bir şey oldu. Çünkü sonunda piskopos Gherardo’yu serbest bırakıp ona sofrasında yanında yer verdi; maskaralıklarına gülüyor, onu soytarısı olarak alıkoyuyordu.”</p>

  <p class="block_11">“Ama neden?”</p>

  <p class="block_11">“Bilmiyorum; daha doğrusu korkarım biliyorum. Piskopos bir soyluydu; kentli tüccarları ve zanaatçıları sevmiyordu. Belki de Gherardo’nun yoksulluk üstüne vaaz vererek onların aleyhinde bulunmasını ya da onun sadaka dilenmekten hırsızlığa geçmesini umursamıyordu. Ama sonunda Papa işe karıştı; piskopos kendine yaraşır ciddiyetini takındı; Gherardo da tövbe etmeyen bir sapkın olarak yakıldı. Bu yüzyılın başında oldu bu.”</p>

  <p class="block_11">“Peki bunların Dolcino’yla ne ilgisi var?”</p>

  <p class="block_11">“İlgisi var; bu sana, sapkınlığın yok edildikten sonra da nasıl ayakta kalabildiğini gösterir. Bu Dolcino, bir papazın piçiydi; İtalya’nın bu bölgesinde, daha kuzeyde Novara piskoposluğunda yaşayan çok zeki bir gençti; edebiyat öğrenimi görmüştü, ama kendisine iş veren bir papazdan para çalıp doğuya, Trento kentine kaçtı. Orada Gherardo’nun öğretisini yaymaya başladı; ama daha da sapkın bir doğrultuda; Tanrı’nın tek gerçek havarisinin kendisi olduğunu, her şeyin sevgide ortak olması gerektiğini, bütün kadınlarla ayrım gözetmeksizin yatmanın meşru olduğunu, bunun için karısıyla ya da kızlarının biriyle yatsa bile hiç kimsenin zinayla suçlanamayacağını öne sürüyordu...”</p>

  <p class="block_11">“Gerçekten de bunları öne sürüyor muydu, yoksa bunları öne sürmekle mi suçlanıyordu? Tincilerin de, Montefalco’lu rahipler gibi, benzer suçlarla suçlandıklarını işitmiştim...”</p>

  <p class="block_11">“<i class="calibre2">De hoc satis</i>,<sup class="calibre3"><sup class="noteref" id="back_note_191"><a class="calibre4" href="../Text/index_split_254.html#note_191" title="191">191</a></sup></sup>“ diye sözümü kesti Ubertino sertçe, “Onlar artık rahip değildiler. Onlar sapkındı. Rahip Dolcino’nun kendisi leke sürmüştü onlara. Hem sonra, dinle: Fra Dolcino’ya kötü demek için sonra ne yaptığını bilmek yeter. Nasıl olup da Sözde Havariler’in öğretilerini benimsediğini bilmiyorum bile. Belki de gençliğinde Parma’ya yolu düşmüş, Gherardo’yu dinlemiştir. Bologna bölgesinde, Segarelli’nin ölümünden sonra o sapkınlarla ilişkisini sürdürdüğü biliniyor. Vaaz vermeye Trento’da başladığıysa kesinlikle biliniyor. Orada, soylu bir aileden Margherita adında çok güzel bir kızı baştan çıkarmış, ya da Heloise’in Abelard’ı baştan çıkarması gibi, o onu baştan çıkarmış; çünkü -sakın unutma- Şeytan erkeklerin yüreğine kadın kılığında girer! O zaman, Trento Piskoposu onu piskoposluktan sürmüş, ama Dolcino çevresine binden fazla insan toplamış bulunuyordu: onu doğduğu yere geri götüren uzun bir yürüyüşe başladı. Yol boyunca başka insanlar da sözlerine kapılarak ona katıldılar; geçtiği dağlarda yaşayan birçok Valdezyen sapkın da ona katılmış olabilir, ya da kendisi, kuzeydeki bu bölgelerde yaşayan Valdezyenlere katılmak istemiştir. Novara’ya varınca Dolcino, başkaldırısına elverişli bir ortam buldu; çünkü Vercelli Piskoposu adına, Gattinara kasabasını yöneten vasallar halk tarafından sürülmüşlerdi; bunun üzerine halk Dolcino’nun haydutlarını kendi değerli bağlaşıkları olarak karşıladı.”</p>

  <p class="block_11">“Piskoposların vasalları ne yapmışlardı?”</p>

  <p class="block_11">“Bilmiyorum, onları yargılamak bana düşmez. Ama gördüğüm gibi, birçok durumda sapkınlık beylere karşı başkaldırılarla birleşiyor; bunun için de, sapkın Madonna, Yoksulluğu vazederek işe başlıyor; sonra da tüm yetke, savaş, şiddet kışkırtmalarının tuzağına düşüyor. Vercelli kentinde aileler arasında bir savaşım vardı: Sözde Havariler bundan yararlandılar; bu aileler de Sözde Havariler’in yol açtığı karışıklığı sömürdüler. Feodal beyler yurttaşları soymak için paralı asker kiraladılar, yurttaşlar da Novara Piskoposundan kendilerini korumasını istediler.”</p>

  <p class="block_11">“Amma karışık iş. Peki, Dolcino kimden yanaydı?”</p>

  <p class="block_11">“Bilmiyorum; kendi başına bir taraftı o, bütün bu çatışmaların içindeydi; yoksulluk adına başkalarının mallarına karşı giriştiği savaşta bunlardan yararlanıyordu. Dolcino, sayıları üç bini bulmuş olan adamlarıyla Novara yakınlarında Parete Calva denen bir tepede kamp kurdu; orada kaleler ve barınaklar yaptılar; Dolcino utanç verici bir açık saçıklık içinde yaşayan bütün bu erkekler ve kadınlar kalabalığını yönetiyordu. Oradan, kendisine bağlı olanlara sapık öğretisini açıklayan mektuplar gönderiyordu. Ülküsünün yoksulluk olduğunu, hiçbir dışsal bağlılık zincirleriyle bağı olmadıklarını, kendisinin, peygamberlerin mührünü kırmak, Eski ve Yeni Ahit’leri anlamak için Tanrı tarafından gönderilmiş olduğunu söylüyor, yazıyordu. Laik din adamlarına, vaizlere ve Minoritlere Şeytan’ın elçileri diyor, herkesi onlara boyun eğme görevinden esirgiyordu. Tanrı’nın kullarının yaşamını dört döneme ayırıyordu; Birincisi, İsa’nın gelişinden önceki Eski Ahit dönemiydi; atalar ve peygamberler dönemi; bu dönemde evlilik iyi bir şeydi, çünkü Tanrı’nın kulları çoğalmak zorundaydılar. İkincisi, İsa’nın ve havarilerinin dönemiydi; bu bir ermişlik ve erdenlik dönemiydi. Sonra üçüncü dönem geldi; bu dönemde, papalar önce halkı yönetebilmek için dünyasal zenginlikleri kabul etmek zorundaydılar; ama insanlar Tanrı sevgisinden uzaklaşmaya başlayınca Benedict geldi ve her türlü dünyasal malı yadsıdı; Benedict’in rahipleri de yeniden servet biriktirmeye başlayınca, Ermiş Francesco ve Ermiş Dominic geldiler; dünyasal erk ve zenginliğe karşı Benedict’ten de sert konuşuyorlardı. Ama sonunda, şimdi birçok din adamının yaşamı yeniden bütün bu iyi ilkelerle çelişince, üçüncü dönemin sonuna geldik; böylece havarilerin öğretilerine dönmek gerekti.”</p>

  <p class="block_11">“Ama Dolcino Fransiskenlerin vazetmiş oldukları şeyleri vazediyordu; Fransiskenler arasında da özellikle Tinciler ve siz, kendiniz varsınız, Peder.”</p>

  <p class="block_11">“A, evet, ama o, onlardan haince bir tasım çıkarıyordu! Dolcino bu üçüncü yozlaşma dönemine bir son vermek için bütün din adamlarının, rahiplerin ve papazların çok acımasız bir ölümle ölmeleri gerektiğini söylüyordu; bütün kardinal ve piskoposların, papazların, rahibelerin, erkek kadın bütün dindarların, vaizci tarikatlara bağlı olan herkesin, Minoritlerin, tariki dünyaların, hatta Papa Bonifacio’nun kendisinin bile, Dolcino’nun seçmiş olduğu bir imparator tarafından yok edilmeleri gerektiğini söyledi; bu imparator da, Sicilya İmparatoru Federico’ydu.”</p>

  <p class="block_11">“Ama bu Federico, Umbria’dan kovulan Tincileri Sicilya’ya kabul eden Federico değil miydi? İmparatorun -gerçi şimdi imparator, Ludwig ama- Papa’nın ve kardinallerin dünyasal erkini yok etmesini isteyenler de Minoritler değil miydi?”</p>

  <p class="block_11">“Sapkınlığın ya da deliliğin belirgin özelliği, en doğru düşünceleri dönüştürmek ve onları Tanrı’nın ve insanların yasasıyla çelişen sonuçlara yöneltmektir. Minoritler, hiçbir zaman İmparator’dan başka papazları öldürmesini istemediler.”</p>

  <p class="block_11">Yanılıyordu; şimdi biliyorum bunu. Çünkü birkaç ay sonra <i class="calibre2">Bavyera’lı</i>,<sup class="calibre3"><sup class="noteref" id="back_note_192"><a class="calibre4" href="../Text/index_split_255.html#note_192" title="192">192</a></sup></sup> Roma’da kendi tarikatını kurunca, Marsilio ve öteki Minoritler, Papa’ya bağlı olan dindarlara, Dolcino’nun yapılmasını istediği şeyi aynen yaptılar. Bunu söylerken, Dolcino’nun haklı olduğunu söylemek istemiyorum; böyle bir şey söz konusuysa, Marsilio da yanılmıştı. Ama özellikle o gün öğleden sonra William’la yaptığım konuşmadan sonra, Dolcino’yu izleyen saf insanların, Tincilerin verdikleri sözlerle, Dolcino’nun onları yürürlüğe koyusu arasında nasıl ayrım yapabileceklerini kendi kendime sormaya başlıyordum. Dolcino, ortodoks diye bilinen insanların katıksız bir biçimde gizemli bir yoldan öne sürmüş oldukları şeyleri uygulamaya koymaktan suçlu olamaz mıydı? Yoksa fark burada mıydı? Kutsallık, Tanrı’nın ermişlerinin bize söz verdiklerini dünyasal yollardan elde etmeye çalışmaksızın, Tanrı’nın onları bize vermesini beklemek mi demekti? Şimdi bunun böyle olduğunu biliyorum; Dolcino’nun niçin yanıldığını da: İnsan nesnelerin dönüşümünü tutkuyla umsa da, onların düzenini değiştirmemeli. Ama o akşam birbiriyle çelişen düşüncelerin pençesindeydim.</p>

  <p class="block_11">“Sonunda,” diyordu Ubertino, “sapkınlığın damgasını her zaman gururda bulursun. Dolcino, 1303 yılında yazdığı ikinci bir mektupta kendini Havariler topluluğunun yüce başkanı, hain Margherita (bir kadın) ve Bergamo’lu Longino’yu, Novara’lı Federico’yu, Alberto Carentino ve Brescia’lı Valderico’yu da yardımcıları olarak atadı. Sonra da geleceğin papaları konusunda hezeyanlara başladı; ikisi iyi -birincisi ve sonuncusu- ikisi -ikincisi ve üçüncüsü- kötüydü bu papaların. Birincisi Celestino, ikincisi, kâhinlerin, ‘Yüreğinin gururu onursuzluk getirdi sana, sen ey kaya yarıklarında yaşayan’ dedikleri VIII. Bonifacio’ydu. Üçüncü papanın adı anılmaz; ama Geremia’nın onun için, ‘İşte, tıpkı bir arslan’ dediğine inanılır. Ve -yüzkarası- Dolcino, aslanı, Sicilya’lı Federico’da görüyordu. Dolcino dördüncü papanın kim olacağını henüz bilmiyordu; onun ermiş papa, Başrahip Gioacchino’nun sökünü ettiği Melek Papa olması gerekiyordu. O, Tanrı tarafından seçilecek, o zaman Dolcino ve (o sırada sayıları dört bini bulan) bütün adamları birlikte Kutsal Ruh’un lütfuna erecekler, böylece kilise dünyanın sonuna dek yenilenmiş olacaktı. Ama onun gelişinden önce üç yıl her türlü kötülük işlenecekti. Ve Dolcino bunu yapmaya çalıştı. Her gittiği yere savaş götürdü. Dördüncü papa -burada Şeytan’ın kendine yakın olanlara ne oyunlar oynadığı görülüyor- Dolcino’ya karşı haçlı savaşı açan V. Clemens’in ta kendisiydi. Bu da doğru oldu. Çünkü Dolcino o sırada yazdığı mektuplarda, Ortodokslukla bağdaşmayan kuramlar ortaya atıyordu. Roma kilisesinin bir yosma olduğunu, papazlara boyun eğmemek gerektiğini, tüm tinsel yetkenin, şimdi Havariler tarikatına geçmiş olduğunu, onların yeni kilisenin tek temsilcileri olduklarını, Havariler’in evlilikleri boş düşürebileceklerini, tarikat üyesi olmayan hiç kimsenin kurtulamayacağını, hiçbir papanın günahları bağışlamayacağını, ondalıkların ödenmemesi gerektiğini, yeminsiz bir yaşamın yeminli bir yaşamdan daha kusursuz olduğunu, kutsanmış bir kilisede dua etmenin değersiz olduğunu, bunun bir ahırda dua etmekten farksız olduğunu, İsa’ya ormanlarda da, kilisede de tapınılabileceğini öne sürüyordu.”</p>

  <p class="block_11">“Gerçekten bunları söyledi mi?”</p>

  <p class="block_11">“Elbette, kesinlikle. Bunları yazdı. Ama ne yazık ki daha kötüsünü de yaptı. Parete Çalva’da köprübaşı kurduktan sonra vadideki köyleri yağmalamaya, yiyecek sağlamak için talan etmeye başladı; kısaca, yakın kasabalara karşı gerçek ve tam bir savaş açtı.”</p>

  <p class="block_11">“Herkes ona karşı mıydı?”</p>

  <p class="block_11">“Bunu bilmiyoruz. Belki bazı kimselerce destekleniyordu; o bölgelerdeki anlaşmazlıklar kördüğümünün içinde olduğunu söylemiştim sana. Bu arada kış gelmişti; 1305 yılının kışı; son onyılların en sert kışı; çevrede büyük bir açlık vardı. Dolcino kendisini izleyenlere üçüncü bir mektup gönderdi; birçok insan ona katıldı; ama o tepenin üstünde yaşam dayanılmaz olmuştu; öylesine açtılar ki, atların ve başka hayvanların etini yediler, samanları kaynatıp yediler. Birçoğu öldü.”</p>

  <p class="block_11">“Peki şimdi kiminle savaşıyorlardı?”</p>

  <p class="block_11">“Vercelli Piskoposu, V. Clemens’e çağrıda bulunmuş, sapkınlara karşı bir haçlı seferi düzenlemişti. Savaşa katılanların tüm günahları bağışlandı; Savoy’lı Louis, Lombardia’lı sorgucular, Milano Başpiskoposu hemen harekete geçtiler. Birçok insan eline haçı alıp Vercelli ve Novara’lıların yardımına koştu; hatta Savoy’dan, Provence’dan, Fransa’dan bile; Vercelli Piskoposu başkomutandı. İki ordunun öncüleri arasında sürekli çarpışmalar oluyordu, ama Dolcino’nun kaleleri alınamıyordu; kötüler bir yerden yardım alıyorlardı.”</p>

  <p class="block_11">“Kimden?”</p>

  <p class="block_11">“Bu karışıklığı, körüklemekten hoşnut olan başka kötü adamlardan, sanırım. 1305 yılının sonuna doğru, sapkınların başı, geride yaralı ve hastaları bırakarak Parete Calva tepesinden ayrılmaya zorlandı; Trivero topraklarına doğru ilerledi; orada o zamana dek Zubello denen, sonraları kiliseye başkaldıranların kalesi haline geldiği için <i class="calibre2">Rubello</i> ya da <i class="calibre2">Rebello</i><sup class="calibre3"><sup class="noteref" id="back_note_193"><a class="calibre4" href="../Text/index_split_256.html#note_193" title="193">193</a></sup></sup> denen bir dağda kamp kurdu. Neyse, olup bitenlerin hepsini sana anlatamam. Korkunç kıyımlar oldu, ama sonunda asiler teslim olmaya zorlandılar; Dolcino ve adamları yakalandılar; haklı olarak yakıldılar.”</p>

  <p class="block_11">“Güzel Margherita da mı?”</p>

  <p class="block_11">Ubertino bana baktı: “Güzel olduğunu anımsıyorsun, değil mi? Söylendiğine göre güzelmiş; ülkenin birçok beyi, serserinin elinden kurtarmak için onunla evlenmeye kalkışmış. Ama o istememiş; âşığı olacak o tövbe bilmez gibi, o da tövbe etmeden öldü. Bu sana bir ders olsun; en olağanüstü bir yaratık biçimine bürünse de Babil yosmasından sakın.”</p>

  <p class="block_11">“Şimdi bana söyler misiniz, Peder: Manastırın kilercisinin, hatta belki Salvatore’nin de Dolcino’yla karşılaştıklarını ve şu ya da bu biçimde onun yanında bulunduklarını öğrendim...”</p>

  <p class="block_11">“Sus, düşünmeden konuşma. Kilerciyi bir Minorit manastırında tanıdım. Dolcino’yla ilgili olaylardan sonra. O yıllarda birçok Tinci, Ermiş Benedict’in tarikatına sığınmaya karar vermeden önce tedirgin bir yaşam sürmüş, manastırlarını bırakmak zorunda kalmışlardı. Remigio’nun ona rastlamadan önce nerede kaldığını bilmiyorum. Ama onun, en azından Ortodoksluk bakımından, her zaman iyi bir rahip olduğunu biliyorum. Geri kalanına gelince, ne yazık ki ten güçsüzdür...”</p>

  <p class="block_11">“Ne demek istiyorsunuz?”</p>

  <p class="block_11">“Bunlar senin bilmemen gereken şeyler. Neyse, mademki bir kez konuştuk, hem senin iyiyi kötüden ayırabilmen gerek...” bir kez daha duraksadı, “sana şunu söyleyeyim, burada, manastırda, kilercinin bazı ayartmalara karşı direnemediği konusunda bazı dedikodular işittim... Ama bunlar söylenti. Sen böyle şeyleri aklına bile getirmemeyi öğrenmelisin.” Beni yeniden kendine çekti, sımsıkı sarıldı, Meryem Ana’nın heykelini gösterdi: “Temiz sevgiyi öğrenmelisin. İşte kadınlığın yüceltildiği varlık. Bu nedenle, Türküler Türküsü’ndeki sevgili gibi ona güzel diyebilirsin. Onda,” dedi, yüzü tıpkı bir gün önce Başrahip’in, değerli taşlarından ve altından yapılmış kutsal kapılarından söz ettiği zamanki yüzü gibi, içten gelen bir ışıkla ışıl ısıldı, “bedenin inceliği bile göksel güzelliklerin bir belirtisidir; bu nedenle de yontucu, bir kadını süslemesi gereken tüm inceliklerle yansıtmış onu.” Meryem Ana’nın, Çocuk İsa’nın minicik ellerinin oynamakta olduğu çapraz bağcıklı giysisi içinde dimdik ve sımsıkı duran ince gövdesini gösterdi. “Görüyor musun? <i class="calibre2">Pulchra enim sunt ubera quae paululum supereminent et tument modice, nec fluitantia licenter, sed leniter restricta, repressa sed non depressa...</i><sup class="calibre3"><sup class="noteref" id="back_note_194"><a class="calibre4" href="../Text/index_split_257.html#note_194" title="194">194</a></sup></sup> Bu güzel mi güzel görünüm karşısında ne duyuyorsun?”</p>

  <p class="block_11">İçimde bir ateş yanmış gibi kıpkırmızı kesildim. Ubertino bunu anlamış olmalıydı, ya da yanaklarımın kızardığını farketmiş; çünkü hemen ekledi: “Doğaüstü sevginin ateşini, duyuların bayıltıcılığından ayırdetmeyi öğrenmelisin. Ermişler için bile güç bir şeydir bu.”</p>

  <p class="block_11">“Peki ama, iyi sevgi nasıl anlaşılır?” diye sordum, ürpererek.</p>

  <p class="block_11">“Sevgi nedir? Dünyada bana sevgi kadar anlaşılmaz gelen hiçbir şey yoktur; ne insan, ne Şeytan ne de başka bir şey; çünkü sevgi her şeyden daha çok işler ruha. Yüreği böylesine kaplayan, böylesine bağlayan hiçbir şey yoktur. Bu nedenle, onu yöneten silahlar olmayınca, ruh, derin bir uçuruma atılırcasına sevgiye atılır. Şuna inanıyorum ki, Margherita’nın baştan çıkarıcılığı olmasaydı, Dolcino kendi kendini lânetlemezdi; Parete Calva’daki pervasız, açık saçık yaşam olmasaydı, Dolcino’nun başkaldırmasının büyüsüne daha az insan kapılırdı. Dikkat et, bunları sana Şeytan işi olduğu için, doğal olarak herkesin sakınması gereken kötü sevgi için söylemiyorum yalnızca; Tanrı’yla insan, komşuyla komşu arasındaki iyi sevgi için de söylüyorum, hem de büyük bir korkuyla. Çoğu kez, iki ya da üç kişi, erkek ya da kadın, birbirlerini yürekten severler; karşılıklı özel bir düşkünlük beslerler birbirlerine; birbirlerine yakın olmak isterler; birinin dilediğini öteki de ister. İtiraf ederim ki, ben de Angela ve Chiara gibi erdemli kadınlara bu tur bir sevgi duydum. Bu sevginin, tinsel bir sevgi de olsa, Tanrı adına da duyulsa, kınanması gerekir... Çünkü ruhun duyduğu sevgi bile, önceden silahlanmazsa, sıcaklıkta duyumsanırsa, sonunda yüceliğini yitirebilir ya da karmaşık bir duruma gelebilir. Ah, sevginin birçok özelliği vardır: Ruh önce yumuşar, sonra hasta düşer... ama sonra tanrısal sevginin gerçek sıcaklığını duyar; o zaman ağlar, inler, eriyip kireç olması için ocağa atılan taşa döner; çatırdar, alevler dalar onu...”</p>

  <p class="block_11">“Peki, iyi sevgi bu mudur?”</p>

  <p class="block_11">Ubertino başımı okşadı; ona bakarken, gözlerinin yaşlarla nemlendiğini gördüm. “Evet, sonunda bu, iyi sevgidir.” Elini omzumdan çekti. “Ama ne zordur,” diye ekledi, “onu ötekinden ayırmak ne zordur. Bazan ifritler ruhunu kışkırtınca boynundan asılmış bir adama benzersin tıpkı; elleri arkasında bağlanmış, gözleri bantlanmış darağacında asılı kalır; ama gene de yaşar; hiçbir yardım, hiçbir destek, hiçbir umar olmaksızın boşlukta sallanır durur...</p>

  <p class="block_11">Yüzü yalnızca gözyaşlarıyla değil, belli belirsiz bir ter tabakasıyla ıslanmıştı. “Şimdi git,” dedi bana çabuk çabuk. “Bilmek istediğini anlattım sana. Bir yanda melekler korosu, bir yanda cehennemin açık ağzı. Git şimdi; Tanrı’ya övgüler olsun.” Yeniden Meryem Ana’nın karşısında yere kapandı; usul usul hıçkırdığını duydum. Dua ediyordu.</p>

  <p class="block_11">Kiliseden çıkmadım. Ubertino’yla yaptığım konuşma ruhumda ve bağrımda tuhaf bir ateş, anlatılmaz bir kıpırtı uyandırmıştı. Belki de bu nedenle, içimde bir boyun eğmezlik duydum ve kitaplığa yalnız gitmeye karar verdim. Ne aradığımı kendim de bilmiyordum. Bilinmeyen bir yeri kendi kendime keşfetmek istiyordum. Üstadımın yardımı olmaksızın orada yönümü bulabilmek düşüncesiyle büyülenmiştim. Basamakları Dolcino’nun Rubello Dağı’na tırmanışı gibi tırmandım.</p>

  <p class="block_11">Lamba yanımdaydı (Niçin getirmiştim onu? Yoksa bu gizli planı daha o zaman mı kurmaya başlamıştım?) Kemik mezarlığına neredeyse gözlerim kapalı girdim. Az sonra yazı salonundaydım.</p>

  <p class="block_11">Uğursuz bir geceydi sanırım; çünkü masalar arasında dolaşırken bir rahibin kopya etmekte olduğu bir elyazmasının üstünde açık durduğu bir masa ilişti gözüme. Başlık hemen dikkatimi çekti<i class="calibre2">. Historia fratris Dulcini Heresiarche.</i><sup class="calibre3"><sup class="noteref" id="back_note_195"><a class="calibre4" href="../Text/index_split_258.html#note_195" title="195">195</a></sup></sup> Sapkınlığın anıtsal bir tarihini yazmakta olduğunu söyledikleri Sant’Albano’lu Pietro’nun masasıydı sanırım. (Manastırda olanlardan sonra, doğal olarak onu yazmaktan vazgeçmişti -ama olayların sırasını bozmayalım). Bu nedenle, metnin ve onun yanı sıra ona yakın konularda Patarenler ve Flagellant’lara ilişkin başka metinlerin orada bulunması doğaldı. Ama bu durumu, göksel mi şeytansı mı olduğunu hâlâ bilmediğim doğaüstü bir belirti gibi aldım ve yazıyı okumak için istekle eğildim. Çok uzun değildi; birinci bölümde şimdi unuttuğum birçok ayrıntıyla Ubertino’nun bana anlattıkları anlatılıyordu. Dolcino yanlılarının savaş ve kuşatma sırasında işledikleri birçok suçtan da söz ediliyordu. Alabildiğine acımasız olan son savaştan da. Ubertino’nun bana anlatmadığı şeyler de vardı; üstelik bunlar herşeyi görmüş ve imgelemi hâlâ bu olayların etkisiyle tutuşmuş biri tarafından anlatılıyordu.</p>

  <p class="block_11">1307 Mart’ında, Kutsal Pazar günü, en sonunda yakalanan Dolcino, Margherita ve Longino’nun Biella kentine nasıl götürüldüklerini ve Papa’nın kararını beklemekte olan piskoposa teslim edildiklerini öğrendim. Papa haberi alınca, Fransa Kralı Philip’e iletmişti; şöyle yazıyordu: “Çok sevindirici ve coşkunluk verici hayırlı bir haber aldık; o lanetlenmiş iblis, İblis’in oğlu, o iğrenç sapkın Dolcino, birçok tehlikeli çabadan, kıyımdan ve savaştan sonra, sonunda saygıdeğer kardeşimiz, Vercelli Piskoposu Raniero sayesinde adamlarıyla birlikte Efendimizin kutsal yemeği yediği günün akşamı tutuklanmış; onunla birlikte yanında bulunan bulaşıcı hastalığa yakalanmış sayısız insan da aynı gün öldürülmüşlerdir.” Papa tutuklulara karşı acımasız davrandı ve Piskopos’a onları ölüm cezasına çarptırmasını buyurdu. Aynı yılın Temmuz ayının birinci gününde, sapkınlar laik makamlara teslim edildiler. Kentin çanları halkı toplanmaya çağırırken, sapkınlar bir arabaya konup, cellatlarla çevrili, arkalarında milislerle, kenti bir baştan bir başa dolaştırıldılar; her yanda insanlar akkor haline getirilmiş maşalarla suçluların etlerini koparıyorlardı. Önce Margherita yakıldı, ardından Dolcino; maşalar etlerini koparırken nasıl en küçük bir inleyişte bile bulunmadıysa, yakılırken de, Dolcino’nun yüzünde en küçük bir kas bile seğirmedi. Sonra araba yoluna devam ederken, cellatlar içi kıvılcımla dolu çanaklara demirlerini batırıyorlardı. Dolcino’ya başka işkenceler de yapıldı; hiç sesi çıkmadı; yalnız burnunu koparırlarken biraz omuzlarını kastı; erkeklik organını koparırlarken de inlemeyi andıran uzun bir iç çekti. Son sözleri de küstahça oldu; üçüncü gün dirileceği uyarısında bulundu. Sonra yakıldı; külleri rüzgârda savruldu.</p>

  <p class="block_11">Titreyen ellerle elyazmasını katladım. Dolcino’nun birçok cinayet işlediğini anlatmışlardı bana; ama kendisi de korkunç bir biçimde yakılarak öldürülmüştü. Darağacındaki davranışı ise... nasıl davranmıştı? Şehitlerin direngenliğiyle mi, yoksa lânetlilerin küstahlığıyla mı? Kitaplığa çıkan basamaklardan sendeleyerek çıkarken, niçin böylesine altüst olduğumu anladım. Birden, daha birkaç ay önce, Toscana’ya gelişimden kısa bir süre sonra tanık olduğum bir sahneyi anımsadım. Gerçekten de o sahneyi o zamana değin nasıl unuttuğuma şaştım; hasta ruhum bir karabasan gibi üstüme çullanan bir anıyı silmek istiyormuş gibi. Ya da unutmamıştım; çünkü ne zaman Fraticello’ların tartıştıklarını işitsem o olayları yeniden görür gibi oluyor, o dehşete tanık olmak bir suçmuş gibi, onları hemen ruhumun derinliklerine itiyordum.</p>

  <p class="block_11">Fraticello’lardan söz edildiğini ilk kez, onlardan birinin Floransa’da yakıldığını gördüğüm günlerde işitmiştim. Pisa’da William Birader’le buluşmadan az önceydi. Kente gelişini geciktirmişti; babam da, güzel kiliselerinin övgüsünü duyduğum Floransa’yı ziyaret etmeme izin vermişti. Halk ağzıyla konuşulan İtalyanca’yı daha iyi öğrenmek için Toscana’da dolaşıyordum; sonunda bir hafta Floransa’da kaldım; çünkü hakkında çok şey duyduğum bu kenti tanımak istiyordum.</p>

  <p class="block_11">Kente gelir gelmez, tüm kenti allak bullak eden büyük bir yargılamadan söz edildiğini işittim. Dine karşı suç işlemekten sanık ve yargılanmak üzere piskoposla başka din adamlarının karşısına çıkarılan sapkın bir Fraticello o sırada sert bir biçimde sorguya çekilmekteydi. Bana bundan söz edenlerin ardına takılıp yargılamanın yapıldığı yere gittim; insanların Michele adındaki bu rahibin aslında, Ermiş Francesco’nun sözlerini yineleyerek tövbe ve yoksulluk üstüne vaaz veren çok dindar bir insan olduğunu, yargıçların karşısına bazı kadınların kötülüğü yüzünden çıkarıldığını söylediklerini işitiyordum. Bu kadınlar, günah çıkartıyormuş gibi yaparak sonradan ona sapkın görüşler yormuşlardı; gerçekten de, piskoposun adamları onu bu kadınların evinde yakalamışlardı; bu beni şaşırttı; çünkü bir kilise adamı hiçbir zaman kutsal törenleri yerine getirmek için böyle uygun olmayan yerlere gitmemelidir; ama yakışık alırlığı gereğince dikkate almamak Fraticello’ların bir güçsüzlüğü gibi görünüyordu ve belki de, onları yalnızca sapkın değil, aynı zamanda kuşkulu alışkanlıkları olan insanlar sayan yaygın inançta bir gerçek payı vardı. (Katarların, Bulgarlar ya da sodomistler olduklarının her zaman söylenmesi gibi.)</p>

  <p class="block_11">Yargılamanın yapıldığı San Salvatore kilisesine gittim; ama kilisenin önünde toplanmış olan büyük kalabalık yüzünden içeri giremedim. Ancak birkaç kişi pencerelerin demirlerine tırmanıp yapışmış, içeride olup bitenleri görüp işitiyor, aşağıdakilere iletiyorlardı. Sorgucular, rahip Michele’ye bir gün önceki itirafını okuyorlardı; Michele, bu itirafında, Isa ve havarilerinin, “ne özel ne de ortaklaşa hiçbir mala sahip olmadıklarını” söylüyordu; ama Michele, itirafına, noterin sonradan “birçok yanlış sonuç eklediğini” söyleyerek karşı çıkıyor, “Kıyamet gününde bunun hesabını vereceksiniz!” diye bağırıyordu (Bunu dışarıdan ben de işittim). Ama sorgucular, itirafnameyi kendilerinin kaleme aldıkları gibi okudular ve sonunda ona, kilisenin ve kent halkının düşüncelerine alçakgönüllülükle uyup uymayacağını sordular. Michele’nin, neye inanıyorsa ona uyacağını bağıra bağıra söylediğini işittim; yani, “İsa’nın yoksul olduğuna ve çarmıha gerildiğine, Papa XXII. Ioannes’in ise bunun tersini söylediği için sapkın olduğuna inanıyordu. Bunu uzun bir tartışma izledi; aralarında birçok Fransiskenin bulunduğu sorgucular, Kutsal Kitap’ın bu söylediklerini yazmadığına onu inandırmaya çalışıyorlar, o ise sorgucuları kendi tarikatlarının Kural’ını yadsımakla suçluyordu; onlar da, Kutsal Kitap’ı, bu konuda uzman olan kendilerinden daha iyi anladığını mı sandığını sorarak ona yüklendiler. Gerçekten de çok inatçı olan rahip Michele onlara karşı çıkıyordu; onlar da, “Şimdi senin, İsa’nın mal sahibi, Papa Ioannes’in ise bir Katolik ve kutsal bir insan olduğunu kabul etmeni istiyoruz,” gibi savlarla onu kışkırtmaya başladılar. Michele hiç sürçmeden, “Hayır, o bir sapkındır,” dedi. Sorgucular da, bunun üzerine, kötülükte böylesine direnen birini hiç görmediklerini söylediler. Ama kilisenin dışındaki kalabalık arasında birçok kimsenin, onun tıpkı Ferisiler arasındaki İsa’ya benzediğini söylediğini işittim ve halk arasında birçok insanın rahip Michele’nin ermişliğine inandığını anladım.</p>

  <p class="block_11">Sonunda piskoposun adamları onu zincire vurulmuş olarak tutukevine geri gönderdiler. Söylendiğine göre, o akşam piskoposun arkadaşı olan birçok rahip gidip ona aşağılayıcı sözler söylemişler, sözlerini geri almasını istemişler; ama o kendi gerçeğinden emin olan biri gibi yanıtlıyormuş onları. Her birine İsa’nın yoksul olduğunu, Ermiş Francesco ile Ermiş Domenico’nun da böyle söylemiş olduklarını, bu gerçeği öne sürdüğü için yakılacaksa bunun daha iyi olacağını, çünkü çok geçmeden kendisinin, Kutsal Yazılar’ın, Vahiy’deki yirmi dört saygıdeğer yaşlı adamın, İsa’nın, Ermiş Francesco’nun ve şanlı şehitlerin anlattıklarını görebileceğini yineliyormuş. Söylediklerine göre, demiş ki: “Bazı ermiş rahiplerin öğretisini ne denli tutkuyla okursak, o denli büyük bir tutku ve sevinçle onların arasında olmak isteriz.” Buna benzer sözlerden sonra, sorgucular suratları asık, öfke içinde, “İçine Şeytan girmiş bunun!” diye bağırarak (bunu ben de işittim) hücreden çıkıyorlardı.</p>

  <p class="block_11">Ertesi gün Michele’nin cezasının infaz edildiğini öğrendik; piskoposluk sarayına gittiğim zaman parşömeni görebildim; bir bölümünü levhama kopya ettim. “<i class="calibre2">In nomine Domini amen. Hec est quedam condemnatio corporalis et sententia condemnationis corporalis lata, data et in hiis scriptis sententialiter pronumptiata et promulgata</i>”<sup class="calibre3"><sup class="noteref" id="back_note_196"><a class="calibre4" href="../Text/index_split_259.html#note_196" title="196">196</a></sup></sup> vb. diye başlıyor, adı geçen Michele’nin günahlarının ve suçlarının ağır bir dille betimlenmesiyle sürüyordu; okurun bilgece değerlendirebilmesi için bunların bir bölümünü aşağıya alıyorum:</p>

  <p class="block_11"><i class="calibre2">Johannem vocatum fratrem Micchaelem Iacobi, de comitatu Sancti Frediani, hominem male condictionis, et pessime conversationis, vite et fame, hereticum et heretica labe pollutum et contra fidem cactolicam credentem et affirmantem… Deum pre oculis non habendo sed potius humani generis inimicum, scienter, studiose, appensate, nequiter et animo et intentione exercendi hereticam pravitatem stetit et conversatus fuit cum Fraticellis, vocatis Fraticellis della povera vita hereticis et scismaticis et corum pravam sectam et heresim secutus fuit et sequitur contra fidem cactolicam… et accessit ad dictam civitatem Florentie et in locis publicis dicte civitatis in dicta inquisitione contentis, credidit, tenuit et pertinaciter affirmavit ore et corde… quod Christus redentor noster non habuit rem aliquam in proprio vel comuni sed habuit a quibuscumque rebus quas sacra scriptura eum habuisse testatur, tantum simplicem facti usum.</i><sup class="text_4"><sup class="noteref" id="back_note_197"><a class="calibre4" href="../Text/index_split_260.html#note_197" title="197">197</a></sup></sup></p>

  <p class="block_11">Ama Michele yalnızca bu suçlarla suçlanmıyordu; ona yüklenen öteki suçlar arasında birisi (duruşmanın gidişi gözönünde tutulursa) kendisinin bunu gerçekten doğrulayıp doğrulamadığını bilmesem de, bana çok iğrenç göründü; kısaca deniyordu ki, adı geçen Minorit, Ermiş Aquino’lu Tommaso’nun, ne ermiş olduğunu, ne de sonsuz kurtuluşa kavuştuğunu, tersine lanetlenmiş olarak kaldığını söylemiş. Yargı, görüşlerini değiştirmek istemediği için, sanığın cezalandırılacağı konusunda gözdağı verilerek sona eriyordu:</p>

  <p class="block_11"><i class="calibre2">Costat nobis etiam ex predictis et ex dicta sententia lata per dictum dominum episcopum florentinum, dictum Johannem fore hereticum, nolle se tantis herroribus et heresi corrigere et emendare, et se ad rectam viam fidei dirigere, habentes dictum Johannem pro irreducibili, pertinace et hostinato in dictis suis perversis herroribus, ne ipse Johannes de dictis suis sceleribus et herroribus perversis valeat gloriari, et ut eius pena aliis transeat in exemplum; idcirco, dictum Johannem vocatum fratrem Micchaelem hereticum et scismaticum quod ducatur ad locum iustitie consuetum, et ibidem igne et flammis igneis accensis concremetur et comburatur, ita quod penitus moriatur et anima a corpore separetur.</i><sup class="text_4"><sup class="noteref" id="back_note_198"><a class="calibre4" href="../Text/index_split_261.html#note_198" title="198">198</a></sup></sup></p>

  <p class="block_11">Yargı kamuya duyurulduktan sonra, kiliseden tutukevine başka adamlar da gelip Michele’yi olacaklar konusunda uyardılar; onu korkutup sonunda söylediklerini geri almaya zorlamak için, “Rahip Michele, piskoposluk tacı ve papaz cüppeleri hazırlandı bile; üstlerine de, iblislerle çevrili Fraticello resimleri yapıldı,” dediklerini işittim. Ama rahip Michele diz çökerek dedi ki: “Darağacının çevresinde pederimiz Francesco’nun, dahası İsa’yla havarilerinin ve şanlı şehitler Bartolomeo ve Antonio’nun bulunacaklarına inanıyorum.”</p>

  <p class="block_11">Ertesi sabah, ben de sorgucuların toplandıkları, piskoposluk sarayının önündeki köprünün üstündeydim; rahip Michele zincire vurulmuş olarak onların önüne getirildi. Kendisine sadık olanlardan biri kutsaması için önünde diz çöktü; silahlı adamlar onu hemen yakalayıp hapse attılar. Sonra sorgucular yargıyı sanığın yüzüne karşı okuyup bir kez daha tövbe edip etmeyeceğini sordular. Yargıda, onun sapkın olduğunun her söylenişinde, Michele, “Ben sapkın değilim, günahkârım, ama Katolik’im” diye yanıtlıyordu; metinde, her “saygıdeğer ve kutsal XXII. Ioannes” adı geçtiğindeyse, “hayır, sapkın” diye yanıtlıyordu. O zaman, piskopos, Michele’nin gelip önünde diz çökmesini buyurdu! Michele ise sapkınların önünde diz çökmeyeceğini söyledi. Ona zorla diz çöktürdüler; Michele, “Tanrı beni bağışlayacaktır,” diye mırıldandı. Oraya baştan başa papaz giysileri içinde getirilmiş olduğundan bir tören başladı; giysileri tek tek çıkarıldı; sonunda Floransa’lıların cioppa dedikleri bir gömlekle kaldı. Sonra rütbesi geri alınan papazlara yapıldığı gibi kafası kazındı. Sonra komutan ve adamlarına teslim edildi; Michele’ye çok haşin davrandılar, onu yeniden zincire vurup tutukevine götürdüler, o sırada Michele, “<i class="calibre2">per Dominum moriemur</i>,”<sup class="calibre3"><sup class="noteref" id="back_note_199"><a class="calibre4" href="../Text/index_split_262.html#note_199" title="199">199</a></sup></sup> diyordu kalabalığa. Anladığıma göre ertesi gün yakılacaktı. O gün de gidip ona tövbe etmek, günah çıkarmak ve yeniden komünyona girmek isteyip istemediğini sordular. Günahkâr biri tarafından kutsanmayı kabul ederek günaha girmek istemediğini söyleyip reddetti. Bence böyle davranması kötü oldu; Patarenlerin sapkınlığıyla yozlaşmış olduğunu gösterdi.</p>

  <p class="block_11">Sonunda idam günü gelip çattı; bir <i class="calibre2">sancaktar</i><sup class="calibre3"><sup class="noteref" id="back_note_200"><a class="calibre4" href="../Text/index_split_263.html#note_200" title="200">200</a></sup></sup> onu almaya geldi; bana dost gibi göründü; çünkü ona ne biçim adam olduğunu, herkesin doğru dediğine doğru demek, kutsal ana kilisenin görüşünü kabul etmek varken niçin direndiğini sordu. Ama Michele çok katı bir biçimde, “Çarmıha gerilen yoksul İsa’ya inanıyorum ben,” dedi. Sancaktar kollarını umutsuzca iki yana açarak gitti. Sonra komutan ve adamları gelip Michele’yi aldılar, avluya götürdüler; orada piskoposluk papazı yüzüne karşı bir kez daha itirafını ve hakkında verilen hükmü okudu; Michele bir kez daha onun sözünü keserek kendisine maledilen yanlış düşüncelere karşı çıktı; gerçekten bunlar öyle incelikli şeylerdi ki, şimdi anımsamıyorum; o zaman da pek iyi anlamamıştım. Ama Michele’nin ölüm cezasına çarptırılmasına ve Fralicello’ların kovuşturulmalarına, bunlara dayanılarak karar verildiği kesindi. Kilise mensuplarının ve laik kesimden kimselerin, yoksulluk içinde yaşamak isteyen ve İsa’nın dünya malına sahip olmadığını öne sürenlere karşı niçin bu denli sert davrandıklarını anlamıyordum. Çünkü, diyordum kendi kendime, eğer korkmak gerekirse varsıllık içinde yaşamak isleyen, başkalarının parasını zorla elinden alan, kiliseyi günaha sürükleyen ve kiliseyi bir yiyim yeri haline getirenlerden korkmalılar. Bunu yanımda duran birine söyledim; çünkü susmaya katlanamıyordum. Alaylı alaylı gülümsedi; yoksul bir yaşam süren bir rahibin halka kötü örnek olduğunu, sonra böyle davranmayan rahiplere halkın değer vermeyeceğini söyledi. Hem sonra, diye ekledi, yoksulluğa çağrı halkın kafasına kötü düşünceler sokar, yoksulluklarından gurur duyarlar; gurur da birçok gururlu davranışa yol açabilir. Sonunda, kendisinin de açık seçik anlayamadığı bir tasıma göre, rahiplerin yoksul bir yaşam sürmelerini istemenin insanı İmparator yanlısı kıldığını, bununsa Papa’nın hoşuna gitmediğini bilmem gerektiğini söyledi. Bütün bunlar bilgisi kıt birisi tarafından da öne sürülse, çok yerinde nedenler gibi göründü bana; ama rahip Michele’nin, İmparator’u hoşnut kılmak ya da tarikatlar arasındaki bir sorunu çözmek için neden böyle korkunç bir biçimde ölmek istediğini anlayamıyordum. Gerçekten de, orada bulunanların bazıları, “O ermiş değil, yurttaşlar arasında uyuşmazlık çıkarsın diye Ludwig tarafından gönderilmiş; hem Fraticello’lar Toscana’lı, ama arkalarında İmparator’un adamları var,” diyorlardı. Bazıları da, “Delinin biri o; içine Şeytan girmiş, kendini beğenmişin biri, lanet olasıca gururu yüzünden şehitlik hoşuna gidiyor; bu rahiplere gereğinden çok ermişlerin yaşamlarını okutuyorlar; kendilerine bir karı alsalar daha iyi olur!” diyordu. Kimileri de; “Hayır, bütün Hıristiyanlar onun gibi olmalı; tıpkı putatapanların zamanında olduğu gibi inançlarını kanıtlamaya hazır olmalılar,” diyordu. Artık ne düşüneceğimi bilmeksizin bu sesleri dinlerken bir an geldi ki, hükümlünün, önümdeki kalabalığın gizlediği yüzünü yeniden gördüm. Bazan coşkuyla kendinden geçmiş ermiş yontularında gördüğüm, bu dünyadan olmayan bir şeye bakmakta olan bir adamın yüzünü gördüm. Ve anladım ki, deli de olsa, yalvaç da olsa, isteyerek ölüyordu bu adam; çünkü düşmanını, kim olursa olsun, ölerek yenilgiye uğratacağına inanıyordu. Ve anladım ki, onun verdiği örnek, başkalarını da ölüme götürecektir. Böylesine bir iç sağlamlığı karşısında şaşıp kaldım; çünkü onlara egemen olan şeyin, inandıkları gerçeğe duydukları, onları ölüme götüren onurlu sevgi mi, yoksa onları, inandıkları gerçeği, bu gerçek ne olursa olsun, açık açık kanıtlamaya götüren gururlu bir ölüm isteği mi olduğunu bugün bile hâlâ bilmiyorum. Hayranlık ve korkuyla allak bullak ediyor bu beni.</p>

  <p class="block_11">Ama şimdi idam olayına dönelim; daha şimdiden herkes Michele’nin ölüm cezasına çarptırılacağı yere doğru ilerliyordu.</p>

  <p class="block_11">Komutan ve adamları onu kapıdan dışarı çıkardılar; üstünde düğmelerinin kimi çözük, küçücük bir eteklik, geniş adımlarla, başı eğik, dua ederek yürüyor, bir şehide benziyordu. İnanılmaz bir kalabalık vardı; birçokları, “Ölme!” diye bağırıyorlardı; o, “İsa için ölmek istiyorum,” diye yanıtlıyordu. “Ama sen İsa için ölmüyorsun,” diyorlardı; o, “Ben gerçek uğruna ölüyorum,” diyordu. Prekonsül Köşesi denen yere gelince, bir adam hepsi için Tanrı’ya dua etsin diye bağırdı; o da kalabalığı kutsadı. Fondamenti di santa Liperata’da, biri, “Sen delisin, Papa’ya inan!” dedi; o da, “Şu papanızı bir Tanrı yapıp çıktınız,” diye yanıtladı ve ekledi: “Bu sizin <i class="calibre2">papero</i>’larınızın<sup class="calibre3"><sup class="noteref" id="back_note_201"><a class="calibre4" href="../Text/index_split_264.html#note_201" title="201">201</a></sup></sup> gübresi iyi olur” (Bana açıkladıklarına göre, Toscana lehçesinde papaları hayvan yapan bir sözcük oyunu ya da nükteymiş bu); herkes onun ölüme böyle şaka yaparak gitmesi karşısında donup kalmıştı.</p>

  <p class="block_11">San Giovanni’de, “Canını kurtar!” diye bağırdılar; o, “Yaşamınızı günahtan kurtarın!” diye yanıtladı; Eski Pazar’da, “Kaç, kaç!” diye bağırdılar; o yanıtladı; “Tefeciliğe tövbe edin!” Kutsal Haç’a varınca, basamaklarda kendi tarikatından rahiplerin, Ermiş Francesco’nun Kural’ına uymadığı için onu kınadıklarını gördü. Bunların kimileri omuzlarını silkiyor, kimileriyse utançtan kukuletalarıyla yüzlerini örtüyorlardı.</p>

  <p class="block_11">Adalet Kapısı’na doğru yürürken de, birkaç kimse, “Yadsı, yadsı, ölme,” diyordu ona, “İsa bizim için öldü,” dedi. Onlar: “Ama sen İsa değilsin, bizim için ölmen gerekmez!” dediler, o “Ama ben onun için ölmek istiyorum,” dedi. Adalet Çayırı’nda, birisi, kendisinden daha yüksek rütbeli bir rahibin yaptığı gibi yapıp yadsımasını istedi. Michele yadsımayacağını söyledi; kalabalığın içinde birçok insanın Michele’yi doğruladığını, ona güç verdiğini gördüm; böylece ben ve başka birçok insan, bunların onun tarikatından olduklarını anlayıp yanlarından uzaklaştık.</p>

  <p class="block_11">Sonunda kapıdan çıktık; karşımızda odun yığını ya da orada dedikleri gibi, “kulübe” göründü; çünkü odunlar bir kulübe biçiminde dizilmişti; halkın çok yaklaşmasını önlemek için silahlı atlılardan bir halka oluştu. Sonra rahip Michele’yi direğe bağladılar. Bir kez daha birinin, “Ne yapıyorsun, niçin ölüyorsun?” diye bağırdığını işittim. “İçimdeki bir gerçek için; onu ancak ölümle kanıtlayabilirim,” diye yanıtladı. Odunları tutuşturdular. Rahip Michele, <i class="calibre2">Credo’yu</i><sup class="calibre3"><sup class="noteref" id="back_note_202"><a class="calibre4" href="../Text/index_split_265.html#note_202" title="202">202</a></sup></sup>, ardından, Te Deum’u söyledi. Belki ancak sekiz ayet okuduktan sonra, aksıracakmış gibi öne doğru eğildi ve yere düştü; ipleri yanmıştı. Yere düştüğünde ölmüştü; çünkü beden tümüyle yanmadan önce, yüreği patlatan yürek ısı ve göğsü dolduran dumandan ötürü ölüyordu insan.</p>

  <p class="block_11">Sonra kulübe tümüyle bir meşale gibi yandı; büyük bir parıltı oldu; tutuşmuş çalılar arasında hâlâ görülebilen Michele’nin acınası kömürleşmiş gövdesi olmasaydı, yanan bir ağacın önünde olduğumu söyleyebilirdim. Bir görüntü görmeye öylesine yakındım ki, Ermiş Hildegarde’ın kitaplarında okumuş olduğum, coşkuyla kendinden geçişe ilişkin (kitaplığın merdivenini çıkarken anımsadığım) bazı sözler kendiliğinden dilimin ucuna gelmişti: “Alev görkemli bir aydınlıktan, olağanüstü bir güçten ve bir ateş sıcaklığından oluşur; ama bu görkemli aydınlık ısıtmak içindir; ateş sıcaklığı da yakmak için.”</p>

  <p class="block_11">Ubertino’nun sevgiye ilişkin bazı sözcüklerini anımsadım. Michele’nin odun yığını üstündeki imgesi Dolcino’nunkine karışmıştı; Dolcino’nunkiyse güzel Margherita’nınkine. Kilisede içimi saran kıpırtıyı bir kez daha duydum.</p>

  <p class="block_11">Bunları düşünmemeye çalışarak doğruca labirentin yolunu tuttum.</p>

  <p class="block_11">Buraya ilk kez yalnız giriyordum; lambadan yere düşen uzun gölgeler, önceki gece gördüğüm görüntüler gibi korkutuyordu beni. Her an kendimi başka bir aynanın karşısında bulacağımı sanıyordum; çünkü aynaların öyle bir büyüsü vardır ki, ayna olduklarını bilseniz bile sizi ürkütürler.</p>

  <p class="block_11">Öte yandan, yönümü bulmaya çalışmıyordum; görüntüler yaratan kokuların bulunduğu odadan kaçınmaya da çalışmıyordum. Bir yangıya yakalanmış gibi yürüyor, nereye gitmek istediğimi bile bilmiyordum. Gerçekte başladığım noktadan çok da ileri gitmemiştim; çünkü az sonra kendimi gene içeri girdiğim yedigen odada buldum. Burada, masanın üstünde bir önceki akşam gördüğümü sanmadığım birkaç kitap duruyordu. Bunların Malachi’nin yazı salonundan almış olduğu ve henüz yerlerine koymadığı yapıtlar olduğunu tahmin ettim. Kokulu odadan çok uzak olup olmadığımı anlayamıyordum; çünkü başım dönüyordu; bu, oraya dek ulaşan belli belirsiz bir kokunun ya da o zamana değin kurmuş olduğum şeylerin etkisi olabilirdi. Zengin minyatürlerle süslenmiş bir cilt açtım; üslubundan, bana Ultima Thule manastırlarından gelmiş gibi göründü.</p>

  <p class="block_11">Havari Marcos’un kutsal betiğinin başladığı sayfada gördüğüm bir aslan resmiyle çarpıldım. O güne değin hiç canlı aslan görmediğim halde, aslan olduğuna kuşku yoktu; ressam çizgilerini, canavar yaratıklar ülkesi Hibernia aslanlarının görünümüne bağlı kalarak yapmıştı; bu hayvanın, Physiologus’un söylediği gibi, aynı zamanda hem çok korkunç, hem de en görkemli şeylere yaraşır özelliklerin tümünü kendinde topladığına inandım. Bu yüzden resim bana, hem Düşman’ın, hem de Efendimiz İsa’nın imgesini çağrıştırıyordu; nasıl bir simgesel anahtarla onu okuyacağımı da bilmiyordum; korkudan ve duvarlardaki yarıklardan sızan rüzgârdan ötürü tepeden tırnağa titriyordum.</p>

  <p class="block_11">Gördüğün aslanın ağzında sivri dişleri, yılanlarınki gibi güzel zırhlı bir başı, keskin, yırtıcı pençeli dört ayağının üstünde yükselen kocaman bir gövdesi vardı; derisi, daha sonra gördüğüm doğudan getirilmiş halıları andırıyordu; üstüne safran gibi sarı, korkunç, kocaman, kemikten kirişler çizilmiş, kırmızı ve zümrüt yeşili pullarla kaplıydı. Kuyruksokumundan ta başına dek kıvrılmış, ucunda siyah beyaz püsküller bulunan kuyruğu da sarıydı.</p>

  <p class="block_11">Aslandan alabildiğine etkilenmiş (birkaç kez, böyle bir hayvanın ansızın belirivermesini bekliyormuş gibi dönüp çevreme bakındım), kitabın öteki sayfalarına bakmaya karar verdim; gözlerim Matta İncil’inin başında bir insan resmine takıldı. Bilmem neden, bu resim beni aslandan çok ürküttü; yüzü insan yüzüydü; ama ayaklarına dek uzanan, tıpkı bir zırh gibi gövdesini saran bir tür sert kaftana bürünmüştü bu adam; bu kaftan ya da zırh, kırmızı ve sarı yarı değerli taşlarla işlenmişti. Rubi ve topazlardan oluşan bir kalenin içinden bilmece gibi yükselen bu baş (korku nasıl da küfürbaz yapmıştı beni!) belirsiz izini sürmekte olduğumuz o gizemli katil gibi görünüyordu bana. Sonra, hayvanla zırhlı adamı niçin böyle sıkı sıkıya labirente bağladığımı anladım: İki resim de kitaptaki tüm resimler gibi içiçe geçmiş bir labirent örüntüsünden çıkıyordu; bu labirentlerin oniks ve zümrüt yeşili çizgileri, krizopraz iplikleri, nil rengi kurdelelerinin tümü, içinde bulunduğum odalar ve koridorlar ağını çağrıştırıyordu. Gözlerim sayfanın üstünde pırıl pırıl parlayan yollar arasında yitip gitti; tıpkı ayaklarımın, kitaplıktaki odaların karmakarışık dizgesi içinde yitip gitmesi gibi. Odalarda dolaşıp durmamın parşömenler üstünde yansıtıldığını görmek içimi kaygıyla doldurdu ve bu kitapların her birinin gizemli isterik kahkahalarla benim şu andaki durumumu anlattığına inandım. “<i class="calibre2">De te fabula narratur</i>,”<sup class="calibre3"><sup class="noteref" id="back_note_203"><a class="calibre4" href="../Text/index_split_266.html#note_203" title="203">203</a></sup></sup> dedim ve bu sayfaların yakın geleceğin olaylarını da kapsayıp kapsamadığını sordum kendi kendime.</p>

  <p class="block_11">Başka bir kitap daha açtım; bu bana Hispanik okula aitmiş gibi geldi. Renkler canlıydı; kırmızılar kan ya da ateşi çağrıştırıyordu. Bu, havarinin Açıklama’sıydı ve bir kez daha, tıpkı bir gece önceki gibi, <i class="calibre2">mulier amicta sole</i><sup class="calibre3"><sup class="noteref" id="back_note_204"><a class="calibre4" href="../Text/index_split_267.html#note_204" title="204">204</a></sup></sup> sayfasına rastladım. Ama kitap aynı kitap değildi; minyatür değişikti. Burada ressam, kadının çizgileri üstünde daha uzun durmuştu. Yüzünü, göğsünü, yuvarlak kalçalarını, Ubertino’yla birlikte gördüğümüz Bakire Meryem yontusuyla karşılaştırdım. Çizgiler farklıydı, ama bu ‘<i class="calibre2">mulier’</i><sup class="calibre3"><sup class="noteref" id="back_note_205"><a class="calibre4" href="../Text/index_split_268.html#note_205" title="205">205</a></sup></sup> de bana çok güzel göründü. Böyle şeyleri aklıma getirmemeliyim diye düşündüm ve birkaç sayfa daha çevirdim. Başka bir kadın daha buldum; bu kez bulduğum Babil yosmasıydı. Biçiminden çok, bunun da öteki gibi bir kadın olduğu, ama içinde her türlü kötülüğü barındırırken, ötekinin her erdemi içinde sakladığı düşüncesi etkiledi beni. Ama çizgiler ikisinde de kadıncaydı; bir an geldi ki onları birbirinden ayıran şeyin ne olduğunu anlayamaz oldum. İçimde yeniden bir kıpırtı duydum; kilisedeki Bakire imgesi, güzel Margherita’nın imgesiyle çakıştı. “Ben lanetlendim!” dedim kendi kendime. Ya da “deliyim ben.” Bunun üzerine, kitaplıkta daha çok kalamayacağıma karar verdim.</p>

  <p class="block_11">Neyse ki merdivene yakındım. Ayağım takılıp lambayı söndürme pahasına koşa koşa indim basamaklardan. Kendimi gene yazı salonunun geniş tonozları altında buldum; ama orada da oyalanmadım; yemekhaneye inen basamaklardan aşağı attım kendimi.</p>

  <p class="block_11">Orada soluk soluğa durdum. Camlardan, o gece alabildiğine parlak olan ayın ışınları giriyordu içeri; hücreler ve kitaplığın geçitleri için kaçınılmaz olan lambaya burada neredeyse hiç gereksinim yoktu artık. Gene de söndürmedim onu; içimi rahatlatmak istercesine. Ama hâlâ soluk soluğaydım; gerginliğimi yatıştırmak için su içmeliyim diye düşündüm. Mutfağa yakın olduğumdan, yemekhaneden geçip Aedificium’un zemin katının bir yarısına açılan kapılardan birini usulca açtım.</p>

  <p class="block_11">O anda korkum azalacak yerde arttı. Çünkü hemen mutfakta, ekmek fırınının yanında birinin durduğunu farkettim; ya da en azından, o köşede bir lambanın yanmakta olduğunu farkedip korkuyla kendi lambamı söndürdüm. Korkuyordum, ama başkalarını da korkutmuştum; gerçekten de öteki kişi (ya da kişiler) hemen ışıklarını söndürdüler. Ama boşuna; çünkü ayışığı yere, önüme, bir ya da birbirine karışmış birden çok gölge düşürmeye yetecek denli aydınlatıyordu mutfağı.</p>

  <p class="block_11">Donup kalmıştım; ne geri çekilme, ne de ilerleme yürekliliğini bulabiliyordum kendimde. Anlaşılmaz bir şeyler geveleyen bir ses duydum; boğuk bir kadın sesi işittim gibi geldi bana. Fırının yanında belli belirsiz görünen, biçimi seçilemeyen gruptan, karanlık ve bodur bir gölge ayrılıp aralık bırakıldığı açıkça anlaşılan dış kapıdan kaçtı; kapıyı ardından kapattı.</p>

  <p class="block_11">Ben yemekhaneyle mutfak arasındaki eşikte durdum; fırının yanında belli belirsiz bir şey de durdu. Belli belirsiz ve -nasıl anlatsam - inleyen bir şey. Gerçekten de, gölgelerin arasından bir inleme, bir çeşit bastırılmış ağlama sesi, düzenli korku hıçkırıkları geliyordu.</p>

  <p class="block_11">Korkan bir adamı hiçbir şey bir başkasının korkusundan daha çok yüreklendiremez; ama beni gölgeye doğru iten, yüreklilik değildi. Diyebilirim ki daha çok, o görüntüleri gördüğüm zaman beni saran esrikliğe benzer bir esriklikti. Mutfakta, bir gün önce kitaplıkta beni etkileyen tütsülere benzer bir şey vardı. Belki de aynı şey değildi, ama benim gereğinden çok uyarılmış duyularım üstünde aynı etkiyi yaratmıştı. Aşçıların şarabın güzel kokmasını sağlamak için kullandıkları keskin bir kitre, şap ve pesek kokusunu alıyordum. Ya da belki de, daha sonra öğrendiğime göre, o günlerde bira çekiyorlardı (yarımadanın kuzey kesiminde oldukça beğenilen bir biraydı bu); benim ülkemin usulünce yapılıyordu bu bira. Süpürgeotu, bataklık mersini ve yabanbiberiyesiyle. Burun deliklerimden çok zihnimi esrikleştiren tüm baharatlar.</p>

  <p class="block_11">Sağduyum, “<i class="calibre2">Vade retro</i>!”<sup class="calibre3"><sup class="noteref" id="back_note_206"><a class="calibre4" href="../Text/index_split_269.html#note_206" title="206">206</a></sup></sup> diye bağırıp, kesinlikle Mel’un’un benim için çağırdığı bir dişi şeytandan başka bir şey olmayan, inleyen nesneden uzaklaşmamı söylüyordu; ama <i class="calibre2">vis appetitiva</i>’mda<sup class="calibre3"><sup class="noteref" id="back_note_207"><a class="calibre4" href="../Text/index_split_270.html#note_207" title="207">207</a></sup></sup> bir şey, bir mucizeye tanık olmak istiyormuşum gibi ona yaklaşmaya itiyordu beni.</p>

  <p class="block_11">Böylece gölgeye yaklaştım; yüksek pençelerden giren ayışığında bunun bir kadın olduğunu gördüm; titriyor, bir çıkın tutan elini göğsüne bastırmış, ağlayarak fırının ağzına doğru geri geri gidiyordu.</p>

  <p class="block_11">Tanrım, Kutsal Bakire ve Cennet’in tüm ermişleri, o anda ne olduğunu anlatmama yardım edin; utanç (bir erinç ve derin düşünce sığınağı olan bu güzel Melk manastırında artık yaşlanmış bir rahip olarak) durumumun saygınlığı, en dindarca önlemleri almamı öğütlerdi bana. Yalnızca kötü bir şey olduğunu, bunun ne olduğunu anlatmanın yakışık almayacağını söyler, böylece ne okuru, ne de kendimi sarsmış olurdum.</p>

  <p class="block_11">Ama şimdi çok uzaklarda kalmış olan olaylarla ilgili tüm gerçeği anlatmaya kendi kendime söz verdim; gerçek ise bölünmez bir bütündür; kendi saydamlığıyla pırıl pırıl parlar ve kendisinin bizim çıkarlarımız ya da utancımız tarafından eksiltmesine izin vermez. Sorun (her şeyi acımasız bir canlılıkla anımsasam bile, olanları ve düşüncelerimi belleğime silinmez bir biçimde kazıyan şey sonramdan duyduğum pişmanlık mı, yoksa acılı zihnimde utancımın en ince ayrıntılarını canlandırarak bana hâlâ işkence eden pişmanlığımın yetersizliği miydi, bilmiyorum), olup bitenleri şimdi gördüğüm ve anımsadığım gibi değil, o zaman görüp duyduğum gibi anlatmak. Bunu da bir tarihsel olaylar yazarının gerçeklere bağlılığıyla yapabilirim; çünkü gözlerimi yumunca yalnızca yaptığım her şeyi değil, o anlarda ne düşündüğümü de, o sırada yazılmış bir parşömeni kopya edercesine yineleyebilirim. Bu nedenle anlatmaya böyle başlamalıyım. Ermiş Başmelek Michele korusun beni; çünkü gelecekteki okurların ders almaları ve işlediğim suçtan ötürü kendimi cezalandırmak için, genç bir adamın Şeytan’ın tuzaklarına nasıl düşebileceğini anlatmak istiyorum şimdi; açıkça bilinsin, böylece gelecekte her kim bunlarla karşılaşırsa altedebilsin diye.</p>

  <p class="block_11">Evet, bir kadındı bu. Daha çok bir genç kız. O zamana dek (Tanrı’ya şükür, o zamandan beri de), o cinsten yaratıklarla çok az yakınlığım olduğundan, kaç yaşlarında olduğunu söyleyemeyeceğim. Genç, neredeyse yeniyetme olduğunu biliyorum; belki on altıncı ya da on sekizinci ya da yirminci baharındaydı; o varlıktan yayılan insan gerçeğinin bendeki izlenimi şaşırttı beni. Bir düş değildi bu; ama ne olursa olsun, bana <i class="calibre2">valde bona</i><sup class="calibre3"><sup class="noteref" id="back_note_208"><a class="calibre4" href="../Text/index_split_271.html#note_208" title="208">208</a></sup></sup> göründü. Belki de küçük bir kış kuşu gibi titremesinden, ağlamasından ve benden korkmuş olmasından ötürü.</p>

  <p class="block_11">Komşusuna yardım etmenin her iyi Hıristiyan’ın görevi olduğunu düşündüğümden, büyük bir sevecenlikle ona yaklaştım ve iyi bir Latinceyle, korkması için hiçbir neden olmadığını, çünkü benim bir dost olduğumu, ne olursa olsun düşman olmadığımı, kesinlikle korktuğu düşman olmadığımı söyledim.</p>

  <p class="block_11">Belki de bakışlarımdaki uysallıktan ötürü yatıştı ve bana yaklaştı. Latincemi anlamadığını gördüm; bunun üzerine içgüdüyle halk ağzı Almancamla konuştum; bu dilin, bu yörelerin insanlarının alışık olmadıkları sert seslerinden ötürü mü, yoksa bu sesler ona benim ülkemden askerlerle deneyimlerini anımsattığı için mi bilmem, çok korktu. O zaman el kol devinimlerinin ve yüz anlatımlarının, sözcüklerin dilinden daha evrensel olduğunu düşünerek gülümsedim; bunun üzerine yatıştı. O da bana gülümsedi ve birkaç sözcük söyledi.</p>

  <p class="block_11">Konuştuğu halk ağzını çok az biliyordum; Pisa’da kısmen öğrendiğim dilden farklıydı; ama sesinin tonundan tatlı sözler söylediğini anladım: “Ne gençsin, ne güzelsin...” gibi bir şeyler söyledi gibi geldi bana. Bütün çocukluğunu bir manastırda geçirmiş bir çömezin güzelliğine ilişkin sözler işitmesi seyrek olur; tersine, fiziksel güzelliğin geçici olduğu, bunun için de aşağı görülmesi gerektiği öğütlenir her zaman; ama düşmanın sayısız tuzakları vardır; itiraf ederim, yakışıklılığımdan söz edilmesi, yalan da olsa, kulaklarıma hoş geldi; içimi bastırılmaz bir heyecanla doldurdu. Özellikle kız bu sözleri söylerken, elini uzatıp parmak uçlarıyla o zaman sakalsız olan yanağımı okşadığı zaman. Kendimden geçer gibi oldum; ama o anda yüreğimde en küçük bir günah gölgesi bile duymuyordum. Şeytan’ın, bizi sınamak ve ruhumuzdan iyilik izlerini silmek istediği zaman, gücü nelere yetmez.</p>

  <p class="block_11">Ne duydum? Ne gördüm? Yalnızca ilk anın duygularının her türlü anlatımdan yoksun olduğunu anımsıyorum; çünkü dilim ve zihnim bu tür duygulanımların nasıl adlandırılacağı konusunda eğitilmemişti. Başka bir zamanda ve başka yerlerde işittiğim, kesinlikle başka amaçlarla söylenmiş, ama o anda duyduğum sevince uygun düşen, sanki bu sevinci dile getirmek için doğmuş gibi, başka içsel sözcükleri anımsadım sonra. Belleğimin gizli köşelerine itilmiş sözcükler dudaklarımın (dilsiz) yüzeyine yükseldiler; bu sözcüklerin Kutsal Betik’te ya da ermişlerin sayfalarında bambaşka, çok daha aydınlık gerçeklikleri dile getirmek için kullanıldıklarını unuttum. Ama ermişlerin sözünü ettikleri sevinçlerle o anda sarsılmış ruhumun duymakta olduğu sevinçler arasında bir ayrım var mıydı gerçekten? O anda hep tetikte olan ayırdetme duygusu yok olmuştu içimde. Bana öyle geliyor ki, bu tam anlamıyla kimliğin uçurumlarında kendinden geçişin belirtisidir.</p>

  <p class="block_11">Birden genç kız bana Mezmur’da sözü edilen kara, ama alımlı bakire gibi göründü. Kaba kumaştan, eprimiş, göğsü utanmasızca açık, küçük bir giysi giyiyordu; boynunda da, sanırım çok bayağı renkli taşlardan yapılmış bir gerdanlık vardı. Ama başı bir fildişi kule gibi ak boynunun üstünde onurla yükseliyordu; gözleri Hesebon havuzları gibi duru, saçları kırmızımsıydı. Saç örgüleri bir keçi sürüsü gibi görünüyordu bana; dişleri derede yıkanıp çıkmış koyun sürüleri gibiydi; tümü de çift çiftti; böylece hiçbiri arkadaşının önünde gitmiyordu. Elimde olmaksızın, “Ne güzelsin, sevgilim, ne güzelsin,” diye mırıldandım. “Saçların Glaad Dağı eteklerindeki keçi sürüleri, dudakların kırmızı ibrişime benziyor, yanakların nar parçası, boynun üstüne bin kalkan asılı Davud’un kulesi gibi.” Şaşkın, kendimden geçmiş, tan gibi karşımda ışıyan, ay parçası gibi güzel, güneş gibi parlak, <i class="calibre2">terribilis ut castrorum acies ordinata</i><sup class="calibre3"><sup class="noteref" id="back_note_209"><a class="calibre4" href="../Text/index_split_272.html#note_209" title="209">209</a></sup></sup> bu yaratığın kim olduğunu soruyordum kendi kendime.</p>

  <p class="block_11">Sonra o yaratık daha da yaklaştı bana; o zamana değin göğsüne bastırmakta olduğu koyu renkli çıkını bir köşeye attı; elini kaldırıp yüzümü okşadı; daha önce işitmiş olduğum sözcükleri bir kez daha yineledi. Ondan kaçsam mı, yoksa ona daha mı yaklaşsam bilemezken, başım Joshua’nın borazanları Jericho’nun duvarlarını yıkacakmış gibi zonklarken, ona dokunmaktan korkar, hem de ona dokunmak isterken, büyük bir sevinçle gülümsedi; mutlu bir dişi keçi gibi boğuk bir inilti çıkardı; göğsünün üstünde giysisinin önünü kapatan bağcıkları çözdü; giysiyi bir gömlek gibi bedeninden sıyırdı ve önümde, tıpkı Cennet bahçesinde Havva’nın Adem’in karşısında durduğu gibi durdu. “Pulchra sunt ubera quae paululum supereminent et tument modice,” diye mırıldandım, Ubertino’dan duymuş olduğum sözleri yineleyerek; çünkü göğüsleri bana iki geyik, zambaklar arasında otlayan ikiz karacalar gibi göründü; göbeği içi şarap dolu yuvarlak bir kadeh, karnı zambaklarla çevrili bir buğday yığını gibiydi.</p>

  <p class="block_11">“O sidus clarum puellarum,” diye seslendim ona, “<i class="calibre2">o porta clausa, fons hortorum, cella custos unguentorum, cella pigmentaria</i>!”<sup class="calibre3"><sup class="noteref" id="back_note_210"><a class="calibre4" href="../Text/index_split_273.html#note_210" title="210">210</a></sup></sup> Farkına varmadan kendimi onun bedeninin üstünde buldum; onun ısısını ve daha önce hiç bilmediğim merhemlerin keskin kokusunu duyuyordum. “Evlatlarım, çılgın sevi gelince, insanın elinden hiçbir şey gelmez!” sözlerini anımsadım ve içine düşmekte olduğumu hissettiğim tuzak ister Düşman’ın tuzağı, isler tanrısal bir bağış olsun, artık beni yöneten dürtüye karşı koymak için hiçbir şey yapamayacağımı anladım; “Ah, gücüm tükeniyor,” diye bağırdım. “<i class="calibre2">Causam languoris video nec caveo</i>!”<sup class="calibre3"><sup class="noteref" id="back_note_211"><a class="calibre4" href="../Text/index_split_274.html#note_211" title="211">211</a></sup></sup> Çünkü dudaklarından bir gül kokusu yayılıyordu, «sandaletli ayakları güzeldi; bacakları sütun gibiydi, kalçalarının yuvarlaklığı da yontucu elinden çıkmış sütunları andırıyordu. Ey aşk, ey zevklerin kızı, kral bile senin saç büklümlerinin tutsağı oldu diye mırıldanıyordum kendi kendime; onun kolları arasındaydım; birlikte mutfağın çıplak zemini üstüne yuvarlandık; kendi istemimle mi, yoksa onun hileleriyle mi bilmiyorum, kendimi çömez kılığından sıyrılmış buldum; bedenlerimizden utanç duymuyorduk <i class="calibre2">et cuncta erant bona</i>.<sup class="calibre3"><sup class="noteref" id="back_note_212"><a class="calibre4" href="../Text/index_split_275.html#note_212" title="212">212</a></sup></sup></p>

  <p class="block_11">Beni ağzımdan öpüyordu; aşk oyunları şaraptan daha lezzetliydi, kokuları hoştu; inciler arasındaki boynu, küpeler arasındaki yanakları güzeldi; ne güzelsin sevgilim, ne güzelsin; gözlerin tıpkı güvercin gözleri (diyordum), bırak yüzünü göreyim, bırak sesini duyayım, sesin uyumlu çünkü, yüzün büyüleyici; beni aşktan çılgına döndürdün, bacım benim; bir bakışla, boynundaki tek bir zincirle çılgına döndürdün beni; dudaklarından bal damlıyor, dilinde bal ve süt var, soluğun elma gibi kokuyor, memelerin salkımlara benziyor, üzüm salkımlarına; damağın nefis bir şarap gibi doğruca sevgime akıyor, sevgimi besliyor, dudaklarımdan dişlerimden taşıyor... bahçe fıskiyesi, sümbül, safran, hintkamışı, tarçın, mür, ödağacı; petekli balımı yiyor, şarabımla sütümü içiyordum; kimdi o, kimdi o tan gibi yükselen, o ay parçası gibi güzel, güneş gibi parlak, sancaklı bir ordu gibi korkunç?</p>

  <p class="block_11">Ey Tanrı, ruh kendinden geçince biricik erdem, gördüğünü sevmektir (doğru değil mi?) en yüce mutluluk sahip olduğuna sahip olmaktır; o zaman sevinç dolu yaşam kaynağından içilir (daha önce söylenmemiş miydi bu?) o zaman şu ölümlü yaşamın ardından bitimsizliğin melekleriyle birlikte yaşayacağımız gerçek yaşamı tadar insan... Bunları düşünüyordum ve bana öyle geliyordu ki, kız beni anlatılmaz hazlara boğarken kehanetler gerçekleşiyordu; tüm bedenim tek bir göz gibiydi; bir bakışta, önümü, arkamı, çevremdeki her şeyi görebiliyordum. Ve anladım ki, daha önce başka bir şeyden söz edildiğini sanarak işittiğim gibi, birlik ve sevecenlik; iyilik, öpüşler ve kucaklayışlarla aynı anda doğar sevgiden. Yalnızca bir an, sevincim doruğa ulaşırken, belki de, “Sen kimsin?” diye soran ruha, sonunda şeytanca doğası içinde kendini gösteren, ruhu kıskıvrak yakalamayı ve bedeni kandırmayı bilen öğle Şeytanı’nın, üstelik gece vakti, içime girişini yaşamakta olduğum geçti aklımdan. Ama hemen aslında kuşkularımın şeytanca olduğuna, çünkü hiçbir şeyin, o anda yaşamakta olduğum, tadı her an artan şeyden daha doğru, daha iyi ve daha kutsal olamayacağına inandım. Şaraba katılan bir damla suyun dağılıp şarabın rengini ve akkor haline getirilmiş demirin özgün biçimini yitirip erimiş ateşe dönüşmüş gibi, güneş ışığıyla doyurulmuş havanın baştanbaşa görkeme, aydınlığa dönüşmesi; öyle ki artık ışıklandırılmış değil, ışığın kendisi olması gibi, yumuşak bir sıvılaşma içinde ölmüş gibi duyumsuyordum kendimi; ancak ilahinin sözcüklerini mırıldanacak gücüm kalmıştı: “Bak, göğsüm, ağzı kapatılmış taze şarap gibi yeni şişeleri patlatıyor,” ve birden parlak bir ışık, ışığın içinde de parıltılı, yumuşak bir ateşle yalımlanan safran renginde bir biçim gördüm; o görkemli ışık parıltılı ateşin içine yayıldı; parıltılı ateş de o ışıltılı biçimin içine yayıldı; sonra parlak ışıkla parıltılı ateş, ışıldayan tüm biçimin içine yayıldılar.</p>

  <p class="block_11">Baygın gibi, bütünleşmiş olduğum bedenin üstüne düşerken, son bir dirim soluğuyla, ateşin görkemli bir aydınlıktan, olağanüstü bir güçten ve yakıcı bir ısıdan oluştuğunu, ama görkemli aydınlığa aydınlatabilmek; yakıcı ısıya da yakabilmek için sahip olduğunu anladım. Sonra uçurumun ve onun ardından gelen daha derin uçurumların bilincine vardım.</p>

  <p class="block_11">Şimdi, titreyen elimle (anlatmakta olduğum günahtan duyduğum dehşetten mi, yoksa anımsadığım olguya duyduğum suçlu özlemden mi bilmem) bu satırları yazarken, o anda yaşadığım utanç verici esrikliği betimlemek için, birkaç sayfa önce Fraticello Michele’nin şehit bedenini yakan ateşi betimlerken kullandığım sözcükleri kullandığımın ayrımına varıyorum. Ruhun buyruğunda olan elimin, birbirinden öylesine farklı olan iki yaşantı için aynı anlatımı yazıya dökmesi de bir rastlantı değil; çünkü ikisini de, o zaman onları yaşarken de, şimdi bu parşömen üstünde canlandırmaya çalışırken de aynı biçimde yaşadım belki de.</p>

  <p class="block_11">Birbirinden farklı olguların benzer adlarla adlandırılmasını sağlayan gizemli bir us vardır; bu us sayesinde kutsal nesneler de dünyasal terimlerle adlandırılırlar; aynı simgelerle Tanrı’ya aslan ya da kaplan diyebiliyoruz; ölüme yara; sevince yalım; ateşe ölüm; ölüme uçurum; uçuruma yok oluş; yok oluşa kendinden geçme; kendinden geçmeye tutku diyebiliyoruz.</p>

  <p class="block_11">Gençken, şehit Michele’nin beni etkileyen ölüm coşkusunu, niçin, ermişin yaşam coşkusunu adlandırmış olduğu sözcüklerle dile getiriyordum, ama dünyasal zevkin, hemen ardından bana kendiliğinden bir ölüm ve yok oluş duygusu gibi gelen (suçlu ve geçici) coşkusunu da aynı sözcüklerle adlandırmaktan kendimi alamıyordum? Şimdi, birkaç ay arayla, ikisi de hem kendinden geçirici hem de acı veren iki yaşantıyı nasıl duyumsadığımı ve o gece manastırda, birkaç saat arayla, bu yaşantıların birini anımsarken, ikincisini duyularımla nasıl duyumsadığımı; sonra da şimdi, bu satırları yazarken, onları nasıl yeniden yaşadığımı ve bu üç durumda da bu yaşantıları kendi kendime nasıl, kutsallığın imgesinde kendini hiçleyen ermiş ruhun bambaşka yaşantısını dile getiren sözcüklerle anlattığımı çözümlemeye çalışacağım. Günaha mı girdim acaba (o zaman mı, şimdi mi?) Michele’nin ölümü isteyişinde, onu yutan yalımları görünce duyduğum kendinden geçişte, genç kızla yaşadığım bedensel birleşme isteğinde, bu isteği simgesel olarak dönüştürdüğüm gizemli utançta, daha uzun ve ölümsüz bir yaşam sevgisinin ölmeye ittiği ermişin sevinç içinde yok olma isteğinde benzer olan neydi? Böylesine iki anlamlı şeyler, böylesine tek anlamlı sözcüklerle dile getirebilir miydi? Ama öyle görünüyor ki, bilginlerin en büyüklerinin bize öğrettikleri bu: <i class="calibre2">omnis ergo figura tanto evidentius veritatem demonstrat quanto apertius per dissimilem similitudinem figuram se esse et non veritatem probat</i>.<sup class="calibre3"><sup class="noteref" id="back_note_213"><a class="calibre4" href="../Text/index_split_276.html#note_213" title="213">213</a></sup></sup> Ama eğer ateş ve uçurum sevgisi, Tanrı sevgisinin üstü kapalı benzetimiyse, ölüm sevgisinin ve günah sevgisinin benzetimi olabilir mi? Evet, olabilir; tıpkı aslan ve yılanın aynı zamanda hem İsa’nın hem de Şeytan’ın benzetimleri olması gibi. Gerçek şu ki, doğru yorum, ancak pederlerin yetkesine dayanılarak yapılabilir; bana işkence çektiren durumdaysa, boyun eğmeye hazır zihnimin başvuracağı hiçbir <i class="calibre2">auctoritas</i><sup class="calibre3"><sup class="noteref" id="back_note_214"><a class="calibre4" href="../Text/index_split_277.html#note_214" title="214">214</a></sup></sup> yok; bu yüzden kuşkuyla yanıyorum (ve bir kez daha ateş imgesi, gerçeğin boşluğunu ve beni yok eden yanılgının doluluğunu tanımlamak için araya giriyor!) Ruhumda ne oluyor, ey Tanrı, kendimi böyle anıların burgacına kaptırmış, sanki yıldızların düzenini ve onların gökyüzündeki devinimlerinin sırasını yönetecekmişim gibi, değişik zamanları birbirine karıştırıyorum? Kuşkusuz, günahkâr ve hasta usumun sınırlarını aşıyorum. Şimdi, alçakgönüllülükle üstlendiğim göreve dönelim. O günü, içine gömüldüğüm duygu yitikliğini anlatıyordum. İşte, o zaman neler anımsadığımı anlattım; güçsüz kalemim, bu sadık, gerçeğe bağlı tarih yazıcısı bundan öteye geçemiyor.</p>

  <p class="block_11">Kızın yanında öyle ne kadar yattım, bilmiyorum. Terden nemlenmiş eli usulca bedenime dokunmayı sürdürüyordu. Bir iç kıpırtısı duydum; erinç değildi bu; alev söndükten sonra, küllerin arasında henüz ölmemiş bir közü andırıyordu. Bu yaşamda, seyrek de olsa, benimkine benzer bir şeyi yaşama lütfuna ermiş bir insana kutsanmış demekte duraksamazdım (diye mırıldandım uykuda gibi); çabucak da geçse, bir ancık bile olsa (aslında, ben de yalnız o zaman yaşamıştım bunu). Artık var olmuyormuş gibi, kendi kimliğini hiç duymuyormuş, ya da alçalmış, neredeyse yok olmuş gibi; bir ölümlü (diyorum kendi kendime) bir ancık ve olabildiğince çabuk, benim duyduklarımı duyabilirse, bu çarpık dünyaya kem gözle bakmaya başlayacak, günlük yaşamın kaygılarıyla altüst olacak, ölümün ağırlığını duyacaktır... Bana öğretilen bu değil miydi? Bütün ruhumun bu mutluluk içinde unutma çağrısı, kuşkusuz (bunu şimdi anlıyordum), sonsuz güneşin ışıtmasıydı; bunun yarattığı sevinç insanı açıyor, genişletiyor, büyütüyor; artık insanın içinde taşıdığı ağzı açık boşluk, öylesine kolayca kapanmaz, çünkü o sevginin kılıcıyla açılmış bir yaradır; bu dünyada bundan daha tatlı, aynı zamanda bundan daha korkunç bir şey yoktur. Ama güneşin hakkıdır bu; yaralı adamı ışınlarıyla delik deşik eder, tüm yaralar büyür, insan açılır, genişler, damarları bile açılır, gücü şimdi aldığı buyrukları yerine getirmeye yeterli değildir; yalnızca istek harekete geçirir onu; ruh, şimdi dokunmakta olduğu şeyin uçurumuna gömülüp yanar; yaşamış ve yaşamakta olduğu gerçekliğin kendi isteğine ve kendi gerçeğine baskın çıktığını görür. İnsan, dili tutulmuş, kendi kendinden geçişine tanık olur.</p>

  <p class="block_11">Bu anlatılmaz içsel sevinç duygulanımlarına kapılmış, uyuyakaldım.</p>

  <p class="block_11">Bir süre sonra gözlerim açtım; ayışığı, belki bir bulut yüzünden, çok daha güçsüzleşmişti. Elimi yanıma uzattım; kızın bedenini duyumsamadım. Başımı çevirdim; gitmişti.</p>

  <p class="block_11">İsteğimi açığa çıkaran ve susuzluğumu gideren nesnenin yokluğu birden o isteğin boşluğunun ve o susuzluğun çarpıklığının bilincine vardırdı beni. <i class="calibre2">Omne animal triste post coitum</i>.<sup class="calibre3"><sup class="noteref" id="back_note_215"><a class="calibre4" href="../Text/index_split_278.html#note_215" title="215">215</a></sup></sup> Günah işlediğimin bilincine vardım. Şimdi, yıllar sonra, bir yandan hâlâ yaptığım yanlışlıktan ötürü acı acı ağlarken bile, o gece nasıl büyük bir haz duyduğumu unutamıyorum; o iki günahkârın yaşantılarında kendi içinde, <i class="calibre2">naturaliter</i><sup class="calibre3"><sup class="noteref" id="back_note_216"><a class="calibre4" href="../Text/index_split_279.html#note_216" title="216">216</a></sup></sup>, iyi ve güzel olan bir şey geçtiğini kabul etmezsem, her şeyi iyilik ve güzellik içinde yaratmış olan Yüce Tanrı’ya haksızlık etmiş olurum. Ama belki de, gençliğimdeki her şeyin iyi ve güzel olduğunu bana duyumsatan, ilerlemiş yaşımdır. O zaman genç olduğumdan ölümü düşünmüyor, işlediğim günahtan ötürü sıcak sıcak ve içtenlikli gözyaşları döküyordum.</p>

  <p class="block_11">Biraz da mutfağın soğuk taşları üstünde uzun süre yatmaktan ve bedenimin uyuşmuş olmasından, titreyerek ayağa kalktım. Ateşim varmış gibi ürpererek giyindim. O zaman kızın bir köşeye koyduğu ve kaçarken unuttuğu çıkına gözüm ilişti. Eğilip inceledim; bir tür paket, mutfağa aitmiş gibi görünen sarılmış bir bezdi. Açtım; önce içinde ne olduğunu anlamadım; hem ışığın azlığından, hem de içindekilerin belli bir biçimi olmayışından. Sonra anladım; gözlerimin önünde, kan pıhtıları ve yumuşak, beyazımsı et parçaları arasında, ölü, ama iç organlarının jelatinimsi yaşamıyla hâlâ çarpan, mor sinirlerle yol yol kocaman bir yürek duruyordu.</p>

  <p class="block_11">Gözlerime karanlık bir perde indi, ağzıma ekşi bir salya yükseldi; bir çığlık attım ve ölü bir beden gibi yere düştüm.</p>

  <p class="block_9" id="calibre_pb_30"> </p>
</body>
</html>
