<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_21">Birinci Gün</p>

  <p class="block_16" id="id_Toc405308348"><span class="text_2">ÖĞLE<br class="calibre5" /></span><i class="calibre2">Adso kilisenin kapısına hayran oluyor, William ise Casale’li Ubertino’yu buluyor.</i></p>

  <p class="block_17"> </p>

  <p class="block_11">Kilise, daha sonra Strasbourg’da, Chartres’ta, Bamberg’de ve Paris’te gördüğüm kiliseler gibi görkemli değildi. Daha çok İtalya’da gördüğüm, az eğimli, gökyüzüne doğru başdöndürücü bir biçimde yükselen, yere sağlamca oturmuş, çoğu kez genişliği yüksekliğinden fazla olan kiliselere benziyordu; ama bunun birinci katında bir kale gibi, bir dizi dört köşe mazgal vardı; bu katın üstünde de, bir kuleden çok, eğimli bir çatıyla örtülmüş, iç kapayıcı pencerelerle delinmiş, ikinci bir kiliseye benzeyen bir yapı daha yükseliyordu. Atalarımızın Provence ve Linguadoca’da yaptıkları kocaman manastır kiliselerinden, gösterişten ve çağdaş üslubun özelliği olan oyma taş süslerin aşırılığından uzak, sanırım ancak son zamanlarda, koro yerinin üstünde gökkubbeye doğru yüreklice yükselen sivri bir kuleyle zenginleştirilmiş ikinci bir kilise.</p>

  <p class="block_11">İki düz, süssüz dikme, ilk bakışta tek büyük bir kemer gibi görünen girişin önünde yer alıyordu; ama üstünde birçok başka kemerin bulunduğu iki eğimli pervaz, dikmelerden ayrılarak tıpkı bir uçurumun merkezinde olduğu gibi, bakışları gölgede belli belirsiz seçilen asıl kapıya yöneltiyordu; kapının üstünde, yanlarda, iki üzengitaşı üstüne oturmuş, ortadaysa girişi madenle sağlamlaştırılmış meşe kapıların örttüğü iki açıklığa bölen oymalı bir sütunun desteklediği büyük bir alınlık yükseliyordu. Günün o saatinde solgun güneş ışınları neredeyse dikey olarak çatıya vuruyor; ışık, alınlığı aydınlatmaksızın yapının önyüzüne eğik olarak düşüyordu; öyle ki, iki dikmeyi geçtikten sonra, kendimizi birden payandaları orantılı bir biçimde destekleyen ikincil sıra sütunlardan ayrılan kemerlerin oluşturduğu gümüşümsü tonozun altında bulduk.</p>

  <p class="block_11">Gözlerimiz sonunda alacakaranlığa alışınca, insanın gözüne ve imgelemine hemen ulaşabilen (çünkü <i class="calibre2">pictura est laicorum literatura</i><sup class="calibre3"><sup class="noteref" id="back_note_30"><a class="calibre4" href="../Text/index_split_093.html#note_30" title="30">30</a></sup></sup>) oyulmuş taşın dilsiz söyleşisi birdenbire gözlerimi kamaştırdı ve beni bugün bile dilimin güçlükle betimleyebildiği bir görünümün içine attı.</p>

  <p class="block_11">Gökyüzünde kurulu bir taht ve üstünde oturan birini gördüm. Oturan’ın yüzü ciddi ve anlamına erişilmez, gözleri iri iri açılmış, öyküsünün sonuna varmış olan dünyasal bir insanlığa bakıyordu; görkemli saçları ve sakalı, hepsi de birbirine eşit, simetrik olarak ikiye ayrılmış derecikler halinde, bir ırmağın suları gibi yüzünün ve göğsünün üstüne akıyordu. Başındaki taç mine ve değerli taşlarla süslüydü; altın ve gümüş iplikten işleme ve dantellerle dokunmuş erguvan renginde imparatorluk tuniği dizlerinin üstünde geniş kıvrımlar oluşturuyordu. Dizlerinin üstünde sağlamca duran sol elinde mühürlü bir kitap tutuyordu; sağ eli, iyilikçi mi tehdit edici mi olduğunu bilmediğim bir duruşla yukarı kalkmıştı.</p>

  <p class="block_11">Yüzü haç biçiminde, olağanüstü güzellikte çiçekli bir aylayla aydınlanmıştı; tacın çevresinde ve Oturan’ın başının üstünde zümrüt bir gökkuşağının parladığını gördüm.</p>

  <p class="block_11">Tahtın önünde, Oturan’ın ayaklarının altında bir billur denizi akıyordu; tahtın çevresinde ve üstünde dört korkunç hayvan gördüm; kendimden geçmiş, onlara bakmakta olan benim için korkunç, ama kendisine aralıksız övgü türküleri söyledikleri Oturan için evcil ve alabildiğine yumuşakbaşlı.</p>

  <p class="block_11">Daha doğrusu, tümüne de korkunç denemezdi; çünkü benim solumda (Oturan’ın sağında), elinde bir kitap tutan adam bana güzel ve sevimli göründü. Ama sivri gagalı, zırh gibi düzenlenmiş tüyleri diken diken, pençeleri güçlü, kocaman kanalları açık olan kartal ürkütücü göründü bana. Oturan’ın ayakları dibinde de, iki yontunun altında, iki hayvan daha vardı: bir boğa, bir de aslan; iki canavar da, pençeleriyle toynakları arasında birer kitap tutuyordu; gövdeleri tahtın dışına, başlarıysa tahta dönüktü; omuzlarını ve boyunlarını yabanıl bir dürtüyle büküyorlarmış gibi sağrıları çırpınıyor, eklemleri can çekişen bir hayvanınkileri andırıyor, ağızları gırtlağa dek açık, yılanı andıran kuyrukları halka halka kıvrılıyor, gittikçe yükselerek alevden dillerle doruğa ulaşıyordu. İkisi de kanatlı, ikisi de bir aylayla taçlanmıştı, korkunç görünüşlerine karşın cehennem değil, cennet yaratıklarıydı bunlar; kocaman görünmelerinin nedeni, bir gün gelip yaşayanlarla ölüleri yargılayacak olana tapınmak için kükreyip böğürmeleriydi.</p>

  <p class="block_11">Tahtın çevresinde, dört hayvanın yanında, Oturan’ın ayaklarının dibinde, sanki görüş alanının tüm boşluğunu dolduran billur denizinin saydam suları arasından görünüyormuş gibi, alınlığın üçgen biçimindeki yapısına uygun olarak düzenlenmiş, yedi artı yedi, sonra üç artı üç, sonra da iki artı ikilik, bir tabandan yükselen yirmi dört küçük tahta kurulmuş, ak libaslı, altın taçlı yirmi dört İhtiyar vardı.</p>

  <p class="block_11">İhtiyarların kimi bir lavta tutuyordu elinde, kimi bir koku kadehi. Ama içlerinde yalnızca biri çalgı çalıyordu; tüm ötekiler coşkuyla kendilerinden geçmişlerdi; yüzleri, kendisi için övgü türküleri söylemekte oldukları Oturan’a dönüktü; kollarıyla bacakları da, tıpkı dört hayvanınki gibi, ama yabanıl bir biçimde değil, estetik bir dansın devinimleriyle bükülmüştü -Davud da, içinde On Emir’in bulunduğu sandığın çevresinde böyle dans etmiş olmalıydı -öyle ki, gözbebekleri, nerede olursa olsunlar, insan gövdesinin duruşunu yöneten kurallara ters düşecek biçimde hep aynı ışıklı noktada odaklaşıyordu. Ah, tensel maddenin ağırlığından bir mucizeyle kurtulmuş kol ve bacakların bu gizemli dilinde nasıl bir kendini bırakış ve atılım, doğal olmayan ama incelikli duruşların uyumu vardı -yeni bir kitlesel biçimle doldurulmuş belirlenmiş nicelik; sanki kutsal alay, şiddetli bir rüzgârın, hayat soluğunun, neşe coşkusunun şaşılacak bir biçimde sesten görüntüye dönüştürülmüş sevinçli övgü türküsünün etkisi altındaymış gibi.</p>

  <p class="block_11">Bedenleri, kol ve bacakları Kutsal Ruh’la dolu, açıklamayla aydınlanmış, yüzleri şaşkınlıkla altüst olmuş, gözleri istekle parlamış, yanakları sevgiyle kızarmış, gözbebekleri sevinçle büyümüş: Biri sevinçli bir hayretle donakalmış, bir başkası şaşkın bir sevinçle yaralanmış, kimi şaşkınlıkla biçim değiştirmiş, kimi mutlulukla gençleşmiş, tümü de orada, yüzlerinin anlatımı, tuniklerinin kıvrımları, eklemlerinin duruşu ve gerginliğiyle, dudakları sonsuz bir övgü gülümseyişiyle aralık, yepyeni bir şarkı söylüyorlardı. İhtiyarların ayakları dibinde, onların, tahtın ve beşgen biçimindeki grubun üzerinde bir kemer oluşturacak biçimde, simetrik şeritler halinde, hem göksel, hem dünyasal bir yasanın ayakta tuttuğu sevgiyle bağlanım eserleri vardı (barış, sevgi, erdem, yönetim, erk, düzen, köken, yaşam, ışık, görkem, tür ve varlıkların dengeli bağıntısı); bu yapıtlar birbirinden güçlükle ayırt edilebiliyorlardı; çünkü sanat yetisi onları öyle düzenlemişti ki, tümü de karşılıklı olarak orantılı, değişkenlikleri içinde birbirinin aynı, birlikleri içinde değişken, çeşitlilikleri içinde birleşik, birleşmişlikleri içinde çeşitli, bütünü oluşturan parçalar, renklerin neşeli yumuşaklığıyla olağanüstü bir uyum içinde; kendi aralarında benzeşmeyen sesler, olağanüstü bir uyum ve uygunluk içinde, birbirleriyle uyumlu ve dönüşümlü ikili-çalış içinde tek sesli olarak çalabilen, derin ve içsel güç aracılığıyla sürekli algılamayı sağlayan bir sitarın yayları gibi, olaylara indirgenemeyen, ama gene de olaylara indirgenmiş yaratıklar süslemesi ve bir araya getirilmesi, maddenin orantılı parçaları üstünde parlayan biçimin aracılığıyla ışıyan sayısız eşitlik - işle orada, yeryüzünün ve cennetin bahçelerini süsleyen tüm bitkilerin çiçek ve yaprakları, asmalar, salkımlar, menekşeler, sarısalkımlar, kekikler, zambaklar, kurtbağırları, nergisler, kulkaslar, kengerotları, hatmiler, mürler, kınaçiçekleri içiçe geçiyorlardı.</p>

  <p class="block_11">Ama dünyasal güzelliklerin ve doğaüstü görkemli işaretlerin bu uyumuyla coşmuş ruhum, bir sevinç türküsüyle taşmak üzereyken, gözlerim ihtiyarların ayakları dibindeki çiçekli pencerelerin uyumuna kapılarak, ortadaki, alınlığı tutan sütunla bütünleşen içiçe geçmiş varlıklara takıldı. Neydi bunlar, hangi mesajı iletiyorlardı, kemerler gibi yükselmiş, her birinin art ayakları yere sağlamca basan, pençeleri arkadaşının sırtına dayalı, yeleleri yılan gibi büklüm büklüm, ağızları yıldırıcı bir homurtuyla gergin, bir macun ya da asma ağıyla sütunun gövdesine bağlanmış bu çaprazlama üç çift aslan? Ruhumu yatıştırmak, belki de aslanın şeytanca yapısını evcilleştirmek ve onu daha yüce nesneleri anıştıran bir simgeye dönüştürmek için oraya konmuş gibi, sütunun iki yanında, tıpkı onun gibi olağandışı uzunluktaki meşe kapıların her birinin pervazlarının bulunduğu yerde, dış tarafları heykelciklerle süslü dayanaklar üstünde, yüzyüze bakan, karşılıklı, birbirinin eşi ikişer insan heykeli vardı.</p>

  <p class="block_11">Bunlar, dört yaşlı adam heykeliydi; kişisel eşyalarından, Petro’su ve Pavlos’u, Yeremya’yı ve Yeşaya’yı tanıdım; bedenleri, bir dans adımı atıyormuşçasına bükük, uzun, kemikli elleri kalkık, parmakları kanatlar gibi gergin, yalvaçsı bir esintiyle dağılmış sakalları ve saçları da kanatlar gibiydi; uzun bacaklarının dalgalandırdığı alabildiğine uzun giysilerinin kıvrımları dalgalar ve tomar biçiminde süsler yaratıyordu; aslanların karşısında yer alıyorlardı; onlarla aynı maddeden yapılmışlardı.</p>

  <p class="block_11">Büyülenmiş gözlerimi, o ermiş kollarla bacakların ve cehennemi kasların o bilmecemsi çoksesliliğinden çekerken, kapının yanında, derin kemerlerin altında, bazan onları hem destekleyen hem de süsleyen ince sütunların arasındaki boşlukta yer alan pervazların, bazan da her sütun başlığının sık yapraklarının üstünde yontulmuş, oradan da çok kemerli gümüşsü tonoza doğru dal budak salarak uzanan, bakması ürkütücü ve orada bulunmaları ancak parabolik ve alegorik güçleri ya da ilettikleri ahlak dersiyle haklı çıkarabilen başka görüntüler gördüm: Çıplak, etleri iğrenç kurbağalarca kemirilen, tiksindirici bir gırtlakla kendi lânetlenişini uluyan, bacakları tıpkı bir grifininki gibi sert kıllarla kaplı, şiş göbekli bir satirle çiftleşmiş kösnül bir kadın gördüm; cimri bir adam gördüm, görkemli sütunlarla çevrili döşeğinde ölüm katılığıyla kaskatı, artık bir cinler alayının ürkek avı olmuş; içlerinden biri can çekişen adamın ağzından bir bebek biçimindeki (yazık, hiçbir zaman ölümsüz yaşama yeniden doğamayacak) ruhunu koparıp alıyordu; onurlu bir adam gördüm: Bir şeytan omuzlarına abanmış, pençelerini adamın gözlerine daldırıyordu; o sırada, iki kutup porsuğu, göğüs göğüse, iğrenç bir boğuşmayla birbirlerini parçalıyorlardı; daha başka yaratıklar da gördüm: keçi başlı, aslan postlu, panter pençeli, tümü de yakıcı soluğu neredeyse duyulabilen bir alevler ormanında tutsak. Çevrelerinde, aralarına karışmış, başlarının üstünde, ayaklarının dibinde, başka yüzler, başka kollar ve bacaklar; birbirlerini saçlarından yakalamış bir erkekle bir kadın, bir lanetlinin gözlerini emen iki engerek yılanı, çengel gibi kıvrılmış elleriyle uzanıp bir suyılanının çenesini ayıran sırıtkan bir adam, bir kurul halinde toplanmış, karşılarındaki tahtın koruyucusu ve tacı olarak oraya konmuş, kendi yenilgileri içinde onu yücelten bir şarkı söyleyen, Şeytan’ın hayvan masalları kitabındaki tüm hayvanlar: yarı keçi, yarı insan yaratıklar, çifteşeyliler, elleri altı parmaklı hayvanlar, denizkızları, hipokanturlar, gorgonlar, yarı insan, yarı kuş yaratıklar, cinler, drakontopoglar, vaşaklar, leoparlar, ejderhalar, köpek munzurlu, burun deliklerinden ateş saçan kenoperler, timsahlar, polikaudatlar, kıllı yılanlar, semenderler, boynuzlu engerek yılanları, kaplumbağalar, suyılanları, sırtları dişlerle silahlanmış iki başlı yaratıklar, sırtlanlar, susamurları, kuzgunlar, testere boynuzlu idropiler, kurbağalar, yarı aslan, yarı kartal grifinler, maymunlar, köpekbaşlılar, lökrotlar, mantikorlar, akbabalar, paranderler, sansarlar, canavarlar, ibibikler, baykuşlar, şahmaranlar, ipnaller, presterler, spectaficum’lar, akrepler, kertenkeleler, balinalar, scitalum’lar, amfisbena’lar, iaculum’lar, dipsaslar, yeşil kertenkeleler, maltapalamutları, ahtapotlar, muranlar ve denizkaplumbağaları. Ölüler evreninin tüm sakinleri, alınlıkta Oturan’ın ortaya çıktığında, onun söz veren ve tehdit eden yüzüne karşı, <i class="calibre2">Armageddon</i>’un<sup class="calibre3"><sup class="noteref" id="back_note_31"><a class="calibre4" href="../Text/index_split_094.html#note_31" title="31">31</a></sup></sup> yenik düşmüşleri, en sonunda dirileri ölülerden ayırmaya gelecek olana bakarak, kapalı geçidi, karanlık ormanı kimsenin içine girmediği boş alanı temsil etmek için bir araya gelmiş görünüyorlardı.</p>

  <p class="block_11">Bu görünüm karşısında dilim tutulmuşçasına, artık dostça bir yerde mi, yoksa kıyamet günü vadisinde mi bulunduğuma karar veremeyerek, yılgınlığa kapılmış, gözyaşlarımı güç tutuyordum ve gençliğimin çömezlik yıllarına, kutsal yazıları ilk okuyuşuma ve Melk korosunda derin düşüncelerle geçirdiğim gecelere eşlik etmiş olan o sesi işitmiş gibi oldum (gerçekten işittim mi yoksa?), o görüntüleri gördüm ve güçsüz düşmüş duyularımın sayıklaması arasında borazan gibi gümbür gümbür bir sesin, “Gördüklerini bir kitapta yaz” dediğini işittim (şimdi yaptığım da bu) ve yedi altın şamdan gördüm; yedi altın şamdanın ortasında insanoğluna benzeyen Biri’ni gördüm; göğsü altın bir kuşakla sarılı, başı ve saçları en katıksız yün gibi ak, gözleri alev, ayakları fırınlanmış pirinç gibi, sesi birçok suların uğultusu, sağ elinde yedi yıldız tutuyor, ağzından iki yanı keskin bir kılıç çıkıyordu. Gökle bir kapının açıldığını gördüm ve Oturan bana bir yeşim taşı ve bir akik gibi göründü; tahtın çevresinde bir gökkuşağı vardı; tahttan yıldırımlar ve şimşekler çıkıyordu.</p>

  <p class="block_11">Ve Oturan eline keskin bir orak aldı ve “Orağını savur ve ekinleri biç; ekin biçme vakti geldi; çünkü ekinler olgunlaştı,” dedi yüksek sesle ve bulutun üstünde Oturan, orağını yeryüzüne doğru savurdu ve ekinler biçildi.</p>

  <p class="block_11">O zaman, görüntünün, tam da manastırda olanlardan, Başrahip’in az konuşan dudaklarından öğrendiğimiz şeylerden söz ettiğini anladım - daha sonraki günlerde, anlattığı olayların aynını yaşadığıma inanarak durup kapıyı inceledim. Buraya, büyük ve göksel bir kıyıma tanıklık etmek için gelmiş olduğumuzu anladım.</p>

  <p class="block_11">Buz gibi kış yağmuruyla ıslanmışçasına ürperdim. Bir başka ses daha duydum; ama bu kez arkamdan geliyordu ve değişik bir sesti; çünkü gördüğüm görüntünün gözkamaştıran yüreğimden değil, yeryüzünden geliyordu; gerçekten de görüntüyü paramparça etti; çünkü o an’a denk düşünceler içinde yitip gitmiş olan William da (onun varlığının o anda yeniden bilincine vardım), benim gibi dönmüştü.</p>

  <p class="block_11">Arkamızdan gelenin, yırtık pırtık giysili bir serseri görünümü varsa da, bir rahip olduğu açıktı; yüzü de az önce sütun başlıklarının üstünde gördüğüm canavarlarınkini andırıyordu. Rahip kardeşlerimin çoğunun tersine, ömrüm boyunca hiç şeytanla karşılaşmamıştım; ama inanıyorum ki, eğer bir gün karşıma çıkacak olursa, bir insan kılığına girse de, kutsal buyruk onun kimliğini tümüyle gizlemesini önlediğinden, şu anda sözümüze karışan adamın yüz çizgilerinden farklı olamazdı. Başı, tövbekârlıktan değil, eskiden geçirdiği - bir egzamanın etkisinden ötürü kazınmış, alnı öylesine dardı ki, eğer başında saçları olsaydı (gür ve kabarık) kaşlarına karışırdı; gözleri yuvarlak, gözbebekleri küçük ve alabildiğine oynaktı; bakışı masum muydu, yoksa kötü müydü bilmiyorum, belki de arasıra ve değişik anlarda hem öyle hem böyleydi; burnuna pek burun denemezdi; çünkü gözlerinin arasından başlayan, ama daha yükselir yükselmez iki karanlık deliğe, sık kıllarla kaplı, kocaman iki burun deliğine dönüşen bir kemikten başka bir şey değildi. Bir yara iziyle burun delikleriyle birleşen ağzı, geniş ve çirkin, biraz sağa doğru yayıktı; yok denecek kadar ince olan üst dudağıyla sarkık ve etli alt dudağı arasından, düzensiz bir uyumla, bir köpeğinkileri andıran kara ve sivri dişleri görünüyordu.</p>

  <p class="block_11">Adam gülümsedi (ya da en azından bana öyle geldi) ve tehdit edercesine konuştu:</p>

  <p class="block_11">“<i class="calibre2">Penitenziagite</i><sup class="calibre3"><sup class="noteref" id="back_note_32"><a class="calibre4" href="../Text/index_split_095.html#note_32" title="32">32</a></sup></sup>! Ruhunu kemirmek için <i class="calibre2">venturus</i><sup class="calibre3"><sup class="noteref" id="back_note_33"><a class="calibre4" href="../Text/index_split_096.html#note_33" title="33">33</a></sup></sup> canavarı kolla! Ölüm <i class="calibre2">super nos</i><sup class="calibre3"><sup class="noteref" id="back_note_34"><a class="calibre4" href="../Text/index_split_097.html#note_34" title="34">34</a></sup></sup>! Dua et. Ermiş papa gelip bizi <i class="calibre2">todas</i><sup class="calibre3"><sup class="noteref" id="back_note_35"><a class="calibre4" href="../Text/index_split_098.html#note_35" title="35">35</a></sup></sup> günahların kötülüğünden korusun! Ah ah, <i class="calibre2">Domini Nostri Iesu Christi</i><sup class="calibre3"><sup class="noteref" id="back_note_36"><a class="calibre4" href="../Text/index_split_099.html#note_36" title="36">36</a></sup></sup> büyüsü hoşunuza gidiyor! <i class="calibre2">Et anco jois m’es dols et plazer m’es dolors</i><sup class="calibre3"><sup class="noteref" id="back_note_37"><a class="calibre4" href="../Text/index_split_100.html#note_37" title="37">37</a></sup></sup>... Şeytan’dan <i class="calibre2">cave</i><sup class="calibre3"><sup class="noteref" id="back_note_38"><a class="calibre4" href="../Text/index_split_101.html#note_38" title="38">38</a></sup></sup> <i class="calibre2">Semper</i><sup class="calibre3"><sup class="noteref" id="back_note_39"><a class="calibre4" href="../Text/index_split_102.html#note_39" title="39">39</a></sup></sup> üstüme atılmak için bir köşede pusu kurmuş. Ama Salvatore <i class="calibre2">non est insipiens</i><sup class="calibre3"><sup class="noteref" id="back_note_40"><a class="calibre4" href="../Text/index_split_103.html#note_40" title="40">40</a></sup></sup>! <i class="calibre2">Bonum monasterium</i><sup class="calibre3"><sup class="noteref" id="back_note_41"><a class="calibre4" href="../Text/index_split_104.html#note_41" title="41">41</a></sup></sup>. Burada yiyip için dua edilir <i class="calibre2">dominum nostrum</i><sup class="calibre3"><sup class="noteref" id="back_note_42"><a class="calibre4" href="../Text/index_split_105.html#note_42" title="42">42</a></sup></sup>. Gerisi incir çekirdeği doldurmaz. Amin. Değil mi?”</p>

  <p class="block_11">Öykü ilerledikçe, bu yaratıktan uzun uzun söz etmek ve söylediklerine başvurmak zorunda kalacağım. İtiraf ederim, bunu yapmak benim için çok güç olacak; çünkü ne tür bir dil konuştuğunu o zaman da hiç anlamamıştım, şimdi de bilmiyorum. Manastırda okumuş yazmış kişiler arasında konuştuğumuz Latince değildi bu; bu bölgelerde halkın konuştuğu dillerden biri de değildi; ne de o güne değin işittiğim halk ağzıyla konuşulan dillerden birine benziyordu. Onun işittiğim ilk sözcüklerini (anımsadığım gibi) yukarıda aktararak konuşma biçimi hakkında belli belirsiz bir fikir verdiğime inanıyorum. Daha sonra, serüvenlerle dolu yaşamı ve hiçbirinde kök salmaksızın yaşadığı çeşitli yerlere ilişkin bilgi edinince, Salvatore’nin tüm dilleri konuştuğunu, ama hiçbir dili bilmediğini anladım. Ya da, işittiği dillerin parçacıklarından yararlanarak, başlıbaşına bir dil icat etmişti kendine - bir kez de, onun dilinin, dünyanın başlangıcından Babil Kulesi’nc değin tek bir dille birleşmiş mutlu bir insanlığın konuşmuş olduğu Ademce ya da o uğursuz insanların bölünmesi olgusundan sonra ortaya çıkan dillerden biri değil, kutsal cezadan sonraki ilk günün Babilce’sinin ta kendisi, ilkel kargaşa dili olduğunu düşündüm. Öte yandan, Salvatore’nin diline dil de diyemiyordum; çünkü her insan dilinde kurallar vardır ve her terim, değişmez bir kurala göre, <i class="calibre2">ad placitum</i><sup class="calibre3"><sup class="noteref" id="back_note_43"><a class="calibre4" href="../Text/index_split_106.html#note_43" title="43">43</a></sup></sup> bir anlam taşır; çünkü insan köpeğe bir kez köpek, bir başka kez kedi diyemez; insanların oybirliğiyle belirli bir anlam vermedikleri sesler de çıkaramaz; tıpkı “blitiri” sözcüğünü söyleyen birinin başına geleceği gibi. Bütün bunlara karşın, iyi kötü, Salvatore’nin ne demek istediğini anlıyordum; başkaları da anlıyorlardı. Onun bir değil, birçok dili konuştuğunun, hiçbirini de doğru konuşmayıp, sözcüklerini kimi zaman bir, kimi zaman bir başka dilden aldığının kanıtıydı bu. Sonradan, bir şeyi bazan Latince, bazan Provence lehçesiyle adlandırdığını da anladım ve onun kendi cümlelerini kendisi kurmaktan çok, duruma ve söylemek istediği şeye göre, geçmişte işitmiş olduğu kopuk cümle parçalarını kullandığının bilincine vardım; örneğin, bir yiyecekten, ancak o yiyeceği kendileriyle birlikte yemiş olduğu insanların sözcükleriyle anlatabilirmiş, sevincini ancak aynı sevinci paylaştığı insanların o gün söyledikleri cümlelerle dile getirebilirmiş gibi. Dili de, tıpkı başkalarının yüzlerinden alınan parçalardan oluşmuş yüzü ya da kimi zaman kutsal nesnelerin artıklarından doğmuş kalıntılar gibiydi. (<i class="calibre2">Si licet magnis componere parva</i><sup class="calibre3"><sup class="noteref" id="back_note_44"><a class="calibre4" href="../Text/index_split_107.html#note_44" title="44">44</a></sup></sup>, ya da şeytani şeylerden kutsal şeyler oluşturulmasına.) Onunla ilk kez karşılaştığım anda, Salvatore, gerek yüzü, gerekse konuşma biçimiyle, bana az önce, kapının altında görmüş olduğum tüylü ve pençeli melez hayvanlardan farklı görünmedi. Daha sonra, adamın belki de iyi yürekli ve şakacı olduğunu düşündüm. Daha sonra... Ama sırayı bozmayalım. Hem çünkü, daha konuşur konuşmaz, üstadım büyük bir merakla onu sorguya çekti.</p>

  <p class="block_11">“Niçin penitenziagite dedin?” diye sordu.</p>

  <p class="block_11">“<i class="calibre2">Domine frate magnificentisimo</i><sup class="calibre3"><sup class="noteref" id="back_note_45"><a class="calibre4" href="../Text/index_split_108.html#note_45" title="45">45</a></sup></sup>,” diye yanıtladı Salvatore, bir tür reveransla, “<i class="calibre2">Jesus venturus est et li homini debent facere penitentia</i><sup class="calibre3"><sup class="noteref" id="back_note_46"><a class="calibre4" href="../Text/index_split_109.html#note_46" title="46">46</a></sup></sup>. Değil mi?”</p>

  <p class="block_11">William gözlerini dikip ona baktı: “Buraya bir <i class="calibre2">Minorit</i><sup class="calibre3"><sup class="noteref" id="back_note_47"><a class="calibre4" href="../Text/index_split_110.html#note_47" title="47">47</a></sup></sup> manastırından mı geldin?”</p>

  <p class="block_11">“<i class="calibre2">No intendo</i><sup class="calibre3"><sup class="noteref" id="back_note_48"><a class="calibre4" href="../Text/index_split_111.html#note_48" title="48">48</a></sup></sup>.”</p>

  <p class="block_11">“Ermiş Francesco’nun biraderleri arasında mı yaşadın diye soruyorum, Sözde Havariler’i tanıdın mı diye soruyorum...”</p>

  <p class="block_11">Salvatore sarardı, daha doğrusu, bronzlaşmış, yabanıl yüzü külrengi oldu. Derin bir reverans yaptı; aralık dudaklarının arasından bir “<i class="calibre2">vade retro</i><sup class="calibre3"><sup class="noteref" id="back_note_49"><a class="calibre4" href="../Text/index_split_112.html#note_49" title="49">49</a></sup></sup><i class="calibre2">”</i> mırıldandı; tutkuyla haç çıkardı ve sık sık dönüp ardına bakarak kaçıp gitti. “Ona ne sormuştunuz?” diye sordum William’a.</p>

  <p class="block_11">Bir süre daldı. “Önemi yok, sonra söylerim. Şimdi içeri girelim. Ubertino’yu görmek istiyorum.”</p>

  <p class="block_11">Vakit öğleyi yeni geçmişti. Soluk güneş ışınları Batı’dan, birkaç dar pencereden, kilisenin içine sızıyordu. İnce bir ışık şeridi, alınlığı bana altın bir ışıltıyla parlıyormuş gibi görünen büyük sunağa değiyordu hâlâ. Kilisenin sahınları alacakaranlıkta kocamandı.</p>

  <p class="block_11">Sunaktan önceki son mihrabın yanında, soldaki şahında ince bir sütun yükseliyordu; üstünde, modern üslupla yapılmış, yüzünde anlatılmaz bir gülümseyiş, karnı öne doğru çıkmış, bebeği kucağında, ince bedenli, zarif bir giysiye bürünmüş, taştan bir Bakire yontusu vardı. Bakire’nin ayakları dibinde, neredeyse yere kapanmış, yakaran, Cluny mezhebinin giysisine bürünmüş bir adam duruyordu.</p>

  <p class="block_11">Yaklaştık. Adam ayak seslerimizi duyunca yüzünü kaldırdı. Yaşlı, tüysüz yüzlü, kabak kalalı, iri gök mavisi gözlü, ince, kırmızı ağızlı, beyaz tenli, kafasının derisi tıpkı sütte saklanmış bir mumyanınki gibi kafatasına yapışmış bir adamdı. Elleri ak, ince uzun parmaklıydı. Zamansız bir ölümün kuruttuğu küçük bir kızı andırıyordu. Onu kendinden geçiren bir görüntünün ortasında rahatsız etmişiz gibi dalgın bir bakışla baktı bize önce; sonra yüzü sevinçle aydınlandı.</p>

  <p class="block_11">“William!” diye bağırdı. “Sevgili kardeşim!” Güçlükle ayağa kalktı, üstadımın yanına geldi, onu kucaklayıp ağzından öptü. “William!” diye yineledi ve gözleri nemlendi. “Ne çok zaman geçti! Ama seni hâlâ anımsıyorum! Ne çok zaman geçti, neler neler oldu! Ne çok sınadı Tanrı bizi!” Ağladı. William’ın duygulandığı açıktı; onu kucakladı. Casale’li Ubertino’yla karşı karşıyaydık.</p>

  <p class="block_11">İtalya’ya gelmeden önce de, ondan hem de uzun uzun söz edildiğini duymuştum; İmparatorluk sarayında Fransiskenler’i ziyaret ettiğimde daha da çok işitmiştim adını. Hatta biri bana, birkaç yıl önce ölmüş olan, o günlerin en büyük ozanı, Floransalı Dante Alighieri’nin birçok dizesinin, Ubertino’nun, <i class="calibre2">Arbor vitae crucifixae</i>’de<sup class="calibre3"><sup class="noteref" id="back_note_50"><a class="calibre4" href="../Text/index_split_113.html#note_50" title="50">50</a></sup></sup> yazdıklarının yorumundan başka bir şey olmayan bir şiir yazdığını söylemişti. (Toscana halk dilinde yazıldığı için bu şiiri okuyamadım.) Bu ünlü adamı değerli kılan yalnızca bu değildi. Okurlarımın bu karşılaşmanın önemini daha iyi anlamalarını sağlamak için, orta İtalya’da kaldığım kısa süre içinde, William’ın söylediği birkaç sözcükten ve onun yolculuğumuz sırasında papaz ve rahiplerle yaptığı birçok konuşmadan anladığım gibi, o yılların olaylarını canlandırmaya çalışmalıyım.</p>

  <p class="block_11">İyi anlatabileceğimden emin olmasam da, bu sorunlardan ne anladığımı anlatmaya çalışacağım. Melk’teki üstatlarım bana sık sık, bir Kuzeyli’nin İtalya’daki dinsel ve siyasal yaşama ilişkin açık seçik bir fikir edinmesinin çok güç olduğunu söylemişlerdi.</p>

  <p class="block_11">Ruhban sınıfının gücünün tüm öteki ülkelerdekinden daha açıkça görüldüğü ve ruhban sınıfının tüm öteki ülkelerdekinden daha çok güç ve varlık gösterisinde bulunduğu yarımada<sup class="calibre3"><sup class="noteref" id="back_note_51"><a class="calibre4" href="../Text/index_split_114.html#note_51" title="51">51</a></sup></sup>, en az iki yüzyıl boyunca, onlarca kutsanmayı bile yadsıdıkları yozlaşmış papalara karşı protesto olarak yoksul bir yaşam süren insanların oluşturdukları akımlar doğurmuştu. Bu insanlar bir araya gelerek, feodal beylerin, imparatorluğun ve kent yönetim kurullarının aynı ölçüde nefret ettikleri bağımsız topluluklar oluşturmuşlardı.</p>

  <p class="block_11">Sonunda, Ermiş Francesco geldi ve kilisenin ilkelerine ters düşmeyen bir yoksulluk sevgisi yaydı; onun çabasıyla, kilise bu eski akımların davranım ciddiliği çağrılarını kabul ederek, içlerinde yuvalanmış düzensizlik öğelerini ayıkladı. Bunun ardından, bir alçakgönüllülük ve ermişlik döneminin gelmesi gerekirdi; ama Fransisken tarikatı büyüyüp en iyi insanları kendine çektikçe, çok fazla güçlü ve dünyasal işlere bağlı bir duruma geliyordu; bu nedenle birçok Fransisken, hareketi bir zamanlar sahip olduğu arılığa yeniden kavuşturmak istediler. Daha benim manastırda bulunduğum sıralarda, dünyanın dört bir yanına yayılmış üç bini aşkın üyesi olan bir tarikat için oldukça güç bir şey. Ama durum böyleydi ve Ermiş Francesco’nun birçok rahibi, tarikatın, daha şimdiden, düzeltmek için ortaya çıktığı kilise kurumlarının niteliğine büründüğünü söyleyerek, benimsediği kurallara karşı çıkıyorlardı. Ve bunun daha Francesco’nun sağlığında böyle olduğunu, onun sözlerine ve amaçlarına ihanet edildiğini söylüyorlardı. O sıralarda birçok rahip, kendisinde peygamberlik ruhu olduğuna inanılan, Citeaux’lu Joachim adında bir rahibin XII. yüzyıl başlarında yazmış olduğu kitabı keşfetmişti. Gerçekten de Joachim uzun zamandan beri Sözde Havariler’in davranışları yüzünden bozulmuş olan İsa’nın ruhunun yeryüzünde yeniden gerçekleştirileceği yeni bir çağın gelişini önceden görmüştü. Öyle olaylardan söz etmişti ki, onun, bilincine varmaksızın Fransisken tarikatından söz ettiği herkese açık görünmüştü. Bunun üzerine birçok Fransisken öyle büyük bir sevince kapılmıştı ki, yüzyılın ortalarında Sorbonne’lu din bilginleri, Joachim denen rahibin öğretilerini mahkûm etmişlerdi. Ama öyle görünüyor ki, bunu yapmalarının nedeni, Fransa Üniversitesi’ndeki Fransiskenler’in (ve <i class="calibre2">Dominikenler’</i>in<sup class="calibre3"><sup class="noteref" id="back_note_52"><a class="calibre4" href="../Text/index_split_115.html#note_52" title="52">52</a></sup></sup>) gereğinden çok bilgili olmaları dolayısıyla sapkın olarak bir yana atılmalarının istenmesiydi. Bu tasarı gerçekleşemedi; bu da, kesinlikle sapkın olmayan Aquino’lu Tommaso ve Bagnoregio’lu Bonaventura’nın yapıtlarının yayılmasına izin verdiğinden, kilise için çok iyi oldu. Bundan da, Paris’te de bir düşünce karmaşası olduğu, ya da birisinin, düşünceleri kendi amaçları için karıştırmak istediği açıkça anlaşılmaktadır. Sapkınlığın Hıristiyanlar’a yaptığı kötülük de budur: kafaları karıştırmak ve herkesi, kendi kişisel çıkan için sorgucu olmaya kışkırtmak. Çünkü o sırada manastırda gördüğüm (şimdi anlatacağım) şeyler, sapkınları yaratanların çoğu kez sorgucular olduğunu düşündürdü bana. Yalnızca sorgucuların, sapkınların bulunmadıkları yerde onların var olduğunu tasarlamaları anlamında değil; sorgucular, sapkın kokuşmuşlukları öylesine şiddetle bastırıyorlardı ki, birçok kimseyi, sorguculara duydukları nefret yüzünden sapkınlara katılmaya itiyorlardı. Gerçekten Şeytan’ın tasarladığı bir döngü. Tanrı bizi korusun.</p>

  <p class="block_11">Ama ben Joachim yanlılarının sapkınlığından (eğer böyleyse; söz ediyordum. San Donninoİu Gerardo adında bir Fransisken’in, Joachim’in görüşlerini dile getirdiği ve Minorit çevresini derinden etkilediği görüldü. Böylece bunların arasında sonradan tarikatın başkanı olan Bonaventura’nın tarikatı yeniden örgütleme girişimine karşı, eski Kural’ı destekleyen bir grup ortaya çıktı. Geçen yüzyılın son otuz yılında, Lyons Genel Danışma Kurulu’nun, Fransisken tarikatını, onu ortadan kaldırmak isteyenlerden kurtararak, daha eski tarikatların yasası uyarınca, kullanımındaki tüm malların mülkiyetini tarikata vermesi üzerine Marche’da bazı rahipler başkaldırdılar; çünkü bir Fransisken’in ne kişisel, ne manastır ne de tarikat olarak hiçbir mala sahip olmaması gerektiğinden, Kural’in ruhuna kesinlikle ihanet edildiğine inanıyorlardı. Bu rahipler ömür boyu hapse atıldılar. Bana hiç de İncil’e aykırı şeyler öne sürüyormuş gibi görünmüyorlar, ama işin içine dünyasal nesnelerin mülkiyeti girince, insanların adalete uygun olarak akıl yürütmeleri güçtür. Yıllar sonra, tarikatın yeni başkanı Raimondo Gaufredi’nin bu tutukluları Ancona’da bulduğunu ve onları salıvererek, “Tanrı keşke hepimize ve tüm tarikata böyle bir suçla lekelenmeyi nasip etseydi” dediğini anlattılar. Bu, sapkınların söylediklerinin doğru olmadığının ve kilisede hâlâ büyük erdem sahibi kişilerin bulunduğunun bir belirtisidir.</p>

  <p class="block_11">Serbest bırakılan bu tutuklular arasında bulunan, Angelus Clarenus adında biri, sonradan Joachim’in görüşlerini yayan Provence’lı bir papaza, Pierre Olieu’ye, daha sonra da Casale’li Ubertino’ya rastladı ve böylece Tinciler’in hareketi doğdu. O yıllarda, Morroneli Pietro adında çok ermiş bir keşiş, V. Celestinus adıyla papalık tahtına çıktı ve Tinciler’in içi rahatladı. “Bir ermiş gelecek,” denmişti, “ve İsa’nın öğretilerini izleyecek, bir melek yaşamı sürecek; titreyin, ey yozlaşmış rahipler.” Celestinus belki de gereğinden çok bir melek yaşamı sürdürdü, ya da çevresindeki piskoposlar gereğinden çok yozdular, ya da daha şimdiden İmparator ve öteki Avrupa krallarıyla bitmez tükenmez bir savaşın gerginliğine katlanamıyordu; gerçek şu ki, Celestinus tahttan feragat etti ve inzivaya çekildi. Ama onun bir yıldan daha kısa süren saltanat döneminde Tinciler’in tüm düşleri gerçekleşti; Celestinus’a başvurdular; Celestinus onlarla, <i class="calibre2">fratres et pauperes heremitae domini Celestini</i><sup class="calibre3"><sup class="noteref" id="back_note_53"><a class="calibre4" href="../Text/index_split_116.html#note_53" title="53">53</a></sup></sup> denen topluluğu kurdu. Öte yandan, Papa’nın Roma’nın en güçlü kardinalleri arasında arabulucu rolü oynaması gerekirken, bu kardinaller arasında örneğin bir Colonna ya da Orsini gibi, gizli gizli yeni yoksulluk eğilimlerini destekleyenler vardı: Aşırı bir zenginlik ve debdebe içinde yaşayan çok güçlü insanlar için gerçekten tuhaf bir seçimdi bu; onların, Tinciler’i yalnızca siyasal amaçları için mi kullandıklarını, yoksa Tinci eğilimleri destekleyerek dünyasal yaşamlarını bir tür haklı mı çıkardıklarını hiçbir zaman anlayamadım; İtalyanlar’ın işlerine aklım erdiği kadar, belki bunların her ikisi de doğruydu. Ama bir örnek vermek gerekirse, Ubertino, Kardinal Orsini tarafından papazlığa getirilip Tinciler in en sözü dinlenir kişisi durumuna gelince, sapkınlıkla suçlanma tehlikesiyle karşı karşıya kalıyordu. Oysa aynı kardinal, Avignon’da Ubertino’yu korumuştu.</p>

  <p class="block_11">Ama bu tür işlerde olduğu gibi, bir yandan Angelo ve Ubertino öğretiye uygun olarak vaaz verirken, öte yandan basit insanlardan oluşan büyük yığınlar onların vaazlarını benimsiyorlar ve her türlü denetimin ötesinde ülkenin dört bir yanına yayılıyorlardı. Böylece İtalya, bu Yoksul Yaşam Fraticelli ya da Rahiplerince istila edildi. Daha o zaman, Tinci üstatlarla, onların tarikatın dışında yaşayan, dilenerek ve hiçbir mala sahip olmaksızın ellerinin emeğiyle günü gününe yaşayan basil izleyicilerini birbirinden ayırmak güçlü. Bunlar, halkın şimdi Fraticelli dediği, Pierre Olieu’den esinlenmiş, Fransız <i class="calibre2">Beghardlar</i>’a<sup class="calibre3"><sup class="noteref" id="back_note_54"><a class="calibre4" href="../Text/index_split_117.html#note_54" title="54">54</a></sup></sup> benzeyen rahiplerdi.</p>

  <p class="block_11">V. Celestinus’un yerine VIII. Bonifacio geçti; bu papa, Tincilere ve genel olarak Fralicelli’ye çok az hoşgörü gösterdi; ömrünü dolduran yüzyılın son yıllarında, Firma caulela denen bir buyruk imzaladı; Fransisken tarikatının sınırındaki, Bizochi denen serseri gezgin dilencileri, Tinciler’in kendilerini ya da tarikat yaşamını yadsıyarak inzivaya çekilenleri bir kalemde suçluyordu.</p>

  <p class="block_11">VIII. Bonifacio’nun ölümünden sonra, Tinciler onun ardıllarından, bu arada V. Clemens’ten, tarikattan barışçıl bir biçimde ayrılmak için izin almaya çalıştılar. Kanımca bunu başaracaklardı, ama XXII. Ioannes’in gelişi, onların bütün umutlarını kırdı. Ioannes, 13.16’da, seçilir seçilmez, Sicilya kralına bu rahipleri ülkesinden kovması için mektup yazdı; çünkü birçoğu oraya sığınmıştı; Ioannes de, Angelus Clarenus ile Provenceli Tinciler’i zincire vurdurdu.</p>

  <p class="block_11">Bu kolay bir girişim olmasa gerekti; Ruhani Meclis’te birçok kimse karşı çıktı. Gerçek şu ki, Ubertino ve Clarenus, tarikattan ayrılma iznini sağlamayı başardılar ve biri Benedikten’ler, öteki Celestinus yanlılarınca kabul edildi. Ama yaşamlarını serbestçe sürdürenlere loannes acımasız davrandı; onları Engizisyon’ca kovuşturttu ve çoğu yakıldılar.</p>

  <p class="block_11">Ancak loannes, kilise otoritesinin temellerini tehdit eden Fraticello’ların zararlı otlarını yok etmek için, onların inançlarını dadandırdıkları ilkeleri mahkûm etmek gerektiğini anlamıştı. Bunlar, İsa’nın ve havarilerinin ne kişisel ne de ortaklaşa hiçbir malları olmadığını öne sürüyorlardı. Papa ise bu düşünceyi sapkın bir düşünce olarak mahkûm etti. Şaşırtıcı bir şeydi bu; çünkü bir papanın, İsa’nın yoksul olduğu düşüncesini niçin sapık bulduğunu anlamak olanaksızdı; ama daha bir yıl önce, bu görüşü öne süren Perugia’daki Fransisken Genel Kurulu’nun başkanının görevine son verilmişti; böylece Papa birini mahkûm ederken, ötekini de mahkûm etmiş oluyordu. Daha önce de söylediğim gibi bu Kurul, İmparator’a karşı Papa’nın yürüttüğü savaşıma büyük zarar veriyordu; işin gerçeği buydu. Böylece, bundan sonra ne İmparator, ne de Perugia hakkında hiçbir şey bilmeyen birçok Fraticelli yakılarak öldürüldü.</p>

  <p class="block_11">Ubertino gibi söylence olmuş bir kişiye bakarken bunları düşünüyordum. Üstadım beni onunla tanıştırmış; yaşlı adam, sıcak, neredeyse ateşli eliyle yanağımı okşamıştı. Bu elin dokunuşuyla, bu ermiş insan hakkında işittiklerimi ve Arbor Vitae’nin sayfalarında okumuş olduğum şeylerin çoğunu anlamıştım; Paris’le okumasına karşın, tanrıbilimsel kuramlardan çekilerek, kendisinin, tövbekâr Magdalena’nın kimliğine girdiğini kurduğu sıralarda, daha gençliğinden başlayarak, onu yakıp tüketmiş olan gizemsel ateşi anlıyordum; sonra onun, kendisine gizemsel yaşamın zenginliklerini ve haça tapmayı öğreten Foligno’lu Ermiş Angela ile kurduğu yoğun ilişkileri ve üstlerinin vaazlarının ateşliliğinden kaygıya kapılarak onu Verna’ya çekilmeye zorlamalarının nedenini anlıyordum.</p>

  <p class="block_11">Çizgileri kardeşçe, derin tinsel duygu alışverişinde bulunduğu ermiş kadınlarınki gibi yumuşak olan o yüzü inceliyordum. Onun 1311’de, Viyana Genel Danışma Kurulu, Exivide paradiso buyruğuyla Tinciler’e düşman olan üst düzeydeki Fransiskenler’i görevlerinden uzaklaştırdığı zaman daha sert bir yüz takınmış olması gerektiğini sezinledim; bu başkaldırı şampiyonu, bu kurnazca uzlaşmayı kabul etmemiş, alabildiğine katı ilkelere dayanan ayrı bir tarikatın kurulması için savaşmıştı. O zaman bu büyük savaşçı savaşı yitirdi; çünkü o yıllarda XXII. Ioannes, (aralarında Ubertino’nun kendisinin de bulunduğu) Pierre Olieu’nün izleyicilerine karşı bir haçlı seferi açmış, Narbona ve Beziers rahiplerini mahkûm etmişti. Ama Ubertino, Papa’nın yüzüne karşı da arkadaşının anısını savunmakla duraksayamamış, Papa ise (daha sonra ötekileri mahkûm etmiş olsa da), ermişliğine boyun eğerek onu mahkûm etme yürekliliğini gösterememişti. Tersine, bu vesileyle, ona <i class="calibre2">Cluny</i><sup class="calibre3"><sup class="noteref" id="back_note_55"><a class="calibre4" href="../Text/index_split_118.html#note_55" title="55">55</a></sup></sup> tarikatına girmeyi önce öğütleyerek, sonra buyurarak bir kurtuluş yolu önermişti. Görünürde öylesine savunmasız ve kolay incinebilir olan Ubertino, Papalık sarayında kendisine koruyucular ve bağlaşıklar bulmakta da aynı ölçüde yetenekli olsa gerek; gerçekten de, Flandr’daki Gemblach manastırına girmeye razı oldu; ama oraya hiç gitmediğine ve Avignon’da kalıp Kardinal Orsini’nin sancağı altında Fransiskenler’in davasını savunduğuna inanıyorum.</p>

  <p class="block_11">Ancak son zamanlarda (işitilenler kesin değildi), sarayda yıldızı sönmüştü; Papa, bu yabanıl adamı pek <i class="calibre2">mundum discurrit vagabundus</i><sup class="calibre3"><sup class="noteref" id="back_note_56"><a class="calibre4" href="../Text/index_split_119.html#note_56" title="56">56</a></sup></sup>, sapkın biri olarak kovuştururken, Avignon’dan uzaklaşmak zorunda kaldı. Bundan sonra William ile Başrahip arasındaki konuşmadan, onun şimdi bu manastırda saklandığını öğrenmiştim. Şimdi de onu karşımda görüyordum.</p>

  <p class="block_11">“William,” diyordu, “az kalsın öldürüyorlardı beni, biliyor musun, geceyarısı kaçmak zorunda kaldım.”</p>

  <p class="block_11">“Senin ölümünü isteyen kimdi? Ioannes mi?”</p>

  <p class="block_11">“Hayır. Ioannes beni hiçbir zaman sevmedi, ama bana hep saygı duydu. Gerçekten, on yıl önce Benedikten tarikatına girmemi öğütleyerek yargılanmaktan kurtulmam için bir yol gösteren odur; böylece düşmanlarımı susturuyordu. Uzun uzun dedikodu yaptılar; bir yoksulluk öncüsünün böylesine zengin bir tarikata girmesiyle ve Kardinal Orsini’nin sarayında yaşamasıyla alay ediyorlardı... William, bu dünyanın nimetlerine karşı tutumumu bilirsin! Ama Avignon’da kalıp rahip kardeşlerimi savunmanın başka yolu yoktu. Papa, Orsini’den korkar, benim kılıma bile dokunamazdı. Daha üç yıl önce, elçi olarak Aragon kralına gönderdi beni.”</p>

  <p class="block_11">“Peki, sana kötülük etmek isteyen kimdi?”</p>

  <p class="block_11">“Herkes. Piskoposluk. İki kez öldürmek istediler beni. Susturmak istediler. Beş yıl önce ne oldu, biliyor musun? Narbona’lı Beghardlar iki yıl önce hüküm giymişlerdi; Berengario Talloni, yargıçlardan biri olmasına karşın, Papa’ya başvurmuştu. Güç anlardı o anlar, Ioannes daha o zaman Tinciler’e karşı iki buyruk çıkarmıştı; Cesena’lı Michele bile boyun eğmişti - Michele dedim de, o ne zaman geliyor?”</p>

  <p class="block_11">“İki güne kadar burada olacak.”</p>

  <p class="block_11">“Michele... Onu görmeyeli çok oldu. Şimdi farkına vardı; ne istediğimizi anlıyor; Perugia Ruhani Meclisi bize hak verdi. Ama o zaman, daha 1318’de Papa’ya boyun eğdi ve ona karşı direnen Provence’lı beş Tinci’yi onun eline teslim etti. Yakıldılar, William... Ah, korkunç bir şey!” Başını elleri arasında sakladı.</p>

  <p class="block_11">“Peki, Talloni’nin başvurusundan sonra ne oldu?” diye sordu William.</p>

  <p class="block_11">“Ioannes davaya yeniden bakılmasını istemek zorundaydı, anlıyor musun? Bunu yapmak zorundaydı, çünkü Ruhani Meclis’le de kuşkuya düşmüş kimseler vardı, Ruhani Meclis’teki Fransiskenler arasında da - ikiyüzlüler, <i class="calibre2">riyakârlar</i><sup class="calibre3"><sup class="noteref" id="back_note_57"><a class="calibre4" href="../Text/index_split_120.html#note_57" title="57">57</a></sup></sup>, kiliseden alacakları bir tahsisat karşılığında kendilerini satmaya hazır adamlar; ama kuşkuya kapılmışlardı. O zaman Ioannes benden yoksulluk üstüne bir yazı kaleme almamı istedi. Güzel bir şey oldu William, Tanrı gurur duyduğum için beni bağışlasın...”</p>

  <p class="block_11">“Okudum; Michele gösterdi bana.”</p>

  <p class="block_11">“Bocalayanlar oldu; kendi aramızda da; Aquitania eyalet papazı, San Vitale Kardinali, Caffa Piskoposu...”</p>

  <p class="block_11">“Budalanın biri,” dedi William.</p>

  <p class="block_11">“Ruhu şadolsun, iki yıl önce Tanrı’ya kavuştu.”</p>

  <p class="block_11">“Tanrı hiç böylesine merhametli olmamıştır. Konstantinopolis’ten gelen yanlış bir haberdi bu. Hâlâ aramızda; heyet üyesi olduğunu söylüyorlar. Tanrı bizi korusun!”</p>

  <p class="block_11">“Perugia Ruhani Meclisi’nin gözdesi, ama,” dedi Ubertino.</p>

  <p class="block_11">“Doğru. Her zaman düşmanlarının en iyi savunucuları olan insanlar soyundandır o.”</p>

  <p class="block_11">“Doğrusunu söylemek gerekirse,” dedi Ubertino, “o zaman bile davaya pek yararı olmuyordu. Sonunda hiçbir şey çıkmadı, ama hiç değilse sapkın düşünceli olarak ilan edilmemişti; bu da önemliydi. Bu yüzden ötekiler beni hiç bağışlamadılar. Bana zarar vermek için her yolu denediler; üç yıl önce Ludwig Ioannes’i sapkın ilan ettiği zaman benim Sachsenhausen’de olduğumu söylediler. Oysa hepsi de o Haziran’da benim Avignon’da, Orsini’nin yanında olduğumu biliyorlardı... İmparatorun bildirisinin bazı bölümlerinin benim düşüncelerimi yansıttığını öne sürdüler, ne çılgınlık.”</p>

  <p class="block_11">“Pek de çılgınlık değil,” dedi William. “O fikirleri ben vermiştim ona. Senin Avignon’daki bildirinden çıkarmıştım onları; bir de, Olieu’nün birkaç sayfasından.”</p>

  <p class="block_11">“Sen mi?” diye bağırdı Ubertino, şaşkınlıkla, neşe arası. “Öyleyse bana hak veriyorsun!”</p>

  <p class="block_11">William tedirgin görünüyordu: “O sırada İmparator için iyi düşüncelerdi bunlar,” dedi kaçamaklı.</p>

  <p class="block_11">Ubertino ona kuşkuyla baktı, “Ha, ama onlara gerçekten inanmıyorsun, değil mi?”</p>

  <p class="block_11">“Anlat,” dedi William, “o köpeklerden nasıl kurtulduğunu anlat.”</p>

  <p class="block_11">“Ah, evet, köpekler, William. Kuduz köpekler. Biliyor musun, Bonagrazia’yla bile savaşmak zorunda kaldım.”</p>

  <p class="block_11">“Ama, Bergamo’lu Bonagrazia bizden yana!”</p>

  <p class="block_11">“Şimdi öyle, onunla uzun uzun konuştuktan sonra. Ancak o zaman ikna oldu ve <i class="calibre2">Ad conditorem canonum</i>’a karşı çıktı. Papa da onu bir yıl tutuklattı.”</p>

  <p class="block_11">“Şimdi Ruhani Meclis üyesi bir arkadaşıma yakın olduğunu işittim, Ockham’lı William’a.”</p>

  <p class="block_11">“Onu pek tanımam. Hoşuma gitmiyor. Heyecansız bir adam. Yalnız kafa, hiç yürek yok.”</p>

  <p class="block_11">“Ama güzel bir kafa.”</p>

  <p class="block_11">“Belki; ama onu cehenneme götürecek.”</p>

  <p class="block_11">“O zaman onu gene göreceğim orada; mantık üstüne tartışacağız.”</p>

  <p class="block_11">“Sus, William,” dedi Ubertino, büyük bir sevgiyle gülümseyerek. “Sen o filozofların hepsinden daha iyisin. İsteseydin...”</p>

  <p class="block_11">“Neyi?”</p>

  <p class="block_11">“Son kez Umbria’da karşılaştığımızda? Anımsıyor musun? Ben, o olağanüstü kadının yardımıyla daha yeni iyileşmiştim... Montefalco’lu Chiara’nın...” Aydınlanmış bir yüzle mırıldandı, “Chiara... Kadının, doğuştan öylesine ters olan yapısı, ermişliğe yücelince sevecenliğin en soylu aracı olabilir. Yaşamımın nasıl en arı bir erdenlikten esinlendiğini bilirsin, William,” (Üstadımın bir kolunu sımsıkı tuttu), “bilirsin, nasıl... yabanılca - evet, yabanıl sözcüğü doğru - nasıl yabanıl bir tövbe susuzluğuyla içimde etin çağrısını köreltmeye, kendimi yalnız Çarmıha Gerilmiş İsa’nın sevgisine açık bir duruma getirmeye çalıştım... Ama, yaşamıma giren üç kadın benim için üç göksel haberci oldu. Foligno’lu Angela, Cittâ di Castello’lu Margherita (daha üçte birini yazmadan, kitabımın sonunu açıkladı), son olarak da Montefalco’lu Chiara. Onun yarattığı mucizeleri incelemenin ve ermişliğini halka açıklamanın (daha Kutsal Ana Kilise parmağını kıpırdatmadan) bana nasip olması, Tanrı’nın bir ödülü oldu benim için. Sen de oradaydın, William, bu kutsal girişimde bana yardım edebilirdin, ama istemedin...”</p>

  <p class="block_11">“Ama benden istediğin kutsal girişim, Bentivenga’yı, Giacomo’yu ve Giovanuccio’yu yakılmaya göndermekti,” dedi alçak sesle William.</p>

  <p class="block_11">“Sapkınlıklarıyla onun anısını lekeliyorlardı. Sen de sorgucuydun!”</p>

  <p class="block_11">“İşte tam o sırada bu görevden bağışlanmamı istedim. Olay hoşuma gitmiyordu. Açık söylemek gerekirse, Bentivenga’ya yanılgılarını itiraf ettirmek için başvurduğun yöntem de hoşuma gitmedi. Onun mezhebine, eğer bu bir mezhepse, girmek istiyormuş gibi yaptın; gizlerini koparıp aldın, sonra da tutuklattın onu.”</p>

  <p class="block_11">“Ama İsa’nın düşmanlarına karşı savaş böyle kazanılır! Onlar sapkındılar; Sözde Havariler’diler, Fra Dolcino’nun pis kükürt kokusunu yayıyorlardı!”</p>

  <p class="block_11">“Chiara’nın dostlarıydılar.”</p>

  <p class="block_11">“Hayır William, Chiara’nın anısına en küçük bir gölge bile düşürme!”</p>

  <p class="block_11">“Ama onun grubunda dolaşıyorlardı...”</p>

  <p class="block_11">“Onlar Minoritler’di; Tinciler deniyordu; oysa toplumun papazlarıydılar! Biliyorsun, soruşturma sırasında, Gubbio’lu Bentivenga’nın kendini havari ilan ettiği, sonra da Bevagna’lı Giovanuccio ile bir olup cehennemin var olmadığını, insanın Tanrı’yı incitmeden tensel isteklerini doyurabileceğini, bir rahibeyle yattıktan sonra (Tanrı beni bağışlasın) İsa’nın bedenine sahip olunabileceğini, Efendimiz için Magdelana’nın, Bakire Agnese’den daha makbul olduğunu, halkın Şeytan dediği şeyin Tanrı’nın kendisi olduğunu, çünkü Şeytan’ın, tanıma göre bilgi, Tanrı’nın ise bilginin ta kendisi olduğunu söyleyerek rahibeleri kışkırttıkları açıkça ortaya çıktı. Bunları işitince ermiş Chiara, Tanrı’nın kendisine, onların <i class="calibre2">Spiritus Libertatis</i>’in<sup class="calibre3"><sup class="noteref" id="back_note_58"><a class="calibre4" href="../Text/index_split_121.html#note_58" title="58">58</a></sup></sup> kötü izleyicileri olduğunu söylediği o görüntüyü gördü.”</p>

  <p class="block_11">“Zihinleri Chiara’nınkiyle aynı görüntülerle yanan Minoritler’di onlar; insanları kendinden geçiren görüntüyle günahkâr sayıklama arasında çoğu kez tek bir adım vardır,” dedi William.</p>

  <p class="block_11">Ubertino ellerini ovuşturdu, gözleri yeniden yaşlarla buğulandı: “Böyle söyleme, William. İnsanın bağrını tütsü kokusuyla yakan kendinden geçirici sevgi anını, kükürt kokan duygu karmaşıklığıyla nasıl karşılaştırırsın? Bentivenga başkalarını bir bedenin çıplak organlarına dokunmaya itiyordu; duyuların egemenliğinden kurtulmanın tek yolunun bu olduğunu öne sürüyordu; <i class="calibre2">homo nudus cum nuda iacebat</i><sup class="calibre3"><sup class="noteref" id="back_note_59"><a class="calibre4" href="../Text/index_split_122.html#note_59" title="59">59</a></sup></sup>...”</p>

  <p class="block_11">“<i class="calibre2">Et nom commiscebantur ad invicem</i><sup class="calibre3"><sup class="noteref" id="back_note_60"><a class="calibre4" href="../Text/index_split_123.html#note_60" title="60">60</a></sup></sup>...”</p>

  <p class="block_11">“Yalan! Aradıkları zevkti. Tensel dürtüyü duyunca, onu doyurmak için erkekle kadının birlikte yatmalarını, birbirlerine dokunmalarını, birbirlerinin her yanını öpmelerini, erkeğin çıplak karnını kadının çıplak karnıyla birleştirmesini günah saymıyorlardı!”</p>

  <p class="block_11">İtiraf ederim, Ubertino’nun başkalarının kusurlarını damgalama biçimi bende erdemli düşünceler uyandırmıyordu. Üstadım benim tedirgin olduğumu anlamış olmalı; ermiş adamın sözünü kesti.</p>

  <p class="block_11">“Sen ateşli bir ruha sahipsin Ubertino, Tanrı sevgisinde olduğu kadar, kötülüğe duyduğum nefrette de. Benim söylemek istediğim şu: Meleklerin coşkusuyla Şeytan’ın coşkusu arasında az fark vardır; çünkü her zaman aşın isteğin tutuşmasından doğarlar.”</p>

  <p class="block_11">“Ama arada bir fark var, biliyorum!” dedi esinlenmiş Ubertino. “Demek istiyorsun ki, iyiyi istemekle kötüyü istemek arasında küçük bir adım vardır; çünkü söz konusu olan hep aynı isteği yönlendirmektir. Bu doğru. Fark nesnenin kendinde; nesne de açık seçik biçimde tanınabilir. Bu tarafta Tanrı, o tarafta Şeytan.”</p>

  <p class="block_11">“Ben artık ayrım yapmayı bilmemekten korkuyorum, Ubertino. Senin Angela’n değil miydi anlatan, bir gün ruhunun kendinden geçtiği coşku içinde, İsa’nın mezarında kaldığını? Önce nasıl onun göğsünü öptüğünü, onu gözleri kapalı uzanmış gördüğünü, sonra onu dudaklarından öptüğünü ve o dudaklardan anlatılmaz tatlı bir kokunun yükseldiğini, kısa bir duraklamadan sonra yanağını İsa’nın yanağına dayadığını ve İsa’nın elini onun yanağına uzattığım, onu kendine çektiğini ve mutluluğunun -aynen böyle demişti- yüce bir mutluluk olduğunu söylememiş miydi?”</p>

  <p class="block_11">“Bunun duyguların dürtüsüyle ne ilgisi var?” diye sordu Ubertino. “Gizemli bir yaşantı bu; beden de Efendimizin bedeniydi.”</p>

  <p class="block_11">“Belki de ben Oxford’a alışkınım,” dedi William, “orada gizemsel yaşantı da başka tür bir yaşantıdır...”</p>

  <p class="block_11">“Her şey kafanın içinde,” diye gülümsedi Ubertino.</p>

  <p class="block_11">“Ya da gözlerde. Işık olarak, güneş ışınlarında, aynalardaki imgelerde, düzenlenmiş maddeyi oluşturan parçalar üstünde renklerin dağılımında, günün ıslak yapraklar üstündeki yansımalarında duyulan Tanrı... Tanrı’yı, O’nun yaratıklarında, çiçeklerinde, bitkilerinde, suyunda, havasında öven Francesco’nun sevgisine daha yakın değil mi bu sevgi? Böyle bir sevgiden bir kötülük doğabileceğine inanmıyorum. Ama tensel dokunumda duyulan ürpertileri en Yüce Varlık’la yapılan konuşmaya aktaran sevgi türünden hoşlanmıyorum...”</p>

  <p class="block_11">“Günaha giriyorsun, William! Aynı şey değil bu. Çarmıha Gerilmiş İsa’nın seven yüreğiyle Montefalco’lu Sözde Havariler’in kendinden geçişleri arasında derin bir uçurum var...”</p>

  <p class="block_11">“Onlar Sözde Havariler değildiler, onlar Kurtulmuş Ruh’un kardeşleriydiler; bunu sen kendin söyledin.”</p>

  <p class="block_11">“Peki, ne farkeder? O duruşmayla ilgili her şeyi duymadın sen; ben kendim bile bazı itirafları yazma yürekliliğini bulamadım; Chiara’nın orada yaratmış olduğu kutsal havaya bir an için bile olsa Şeytan’ın gölgesini düşürmekten korktuğum için. Ama öyle şeyler öğrendim ki William! Geceyarısı bir mahzende toplanıyorlarmış; yeni doğmuş bir bebek alıp birbirlerine atıp tutuyorlarmış onu; ta ki ölünceye dek, örselenmekten... ya da başka bir şeyden... Kim onu son kez canlı olarak tutar da bebek ellerinde ölürse, mezhebin başı o oluyormuş. Bebeğin ölüsü parçalanıyor, una bulanıyor, kutsal ekmek yapılıyormuş - küfredilmiş kutsal ekmek!”</p>

  <p class="block_11">“Ubertino,” dedi William, kararlı bir sesle, “bunları yüzyıllarca önce Ermeni papazlar. Paulus yanlılarının mezhebi hakkında söylemişlerdi. <i class="calibre2">Bogomiller</i><sup class="calibre3"><sup class="noteref" id="back_note_61"><a class="calibre4" href="../Text/index_split_124.html#note_61" title="61">61</a></sup></sup> hakkında da.”</p>

  <p class="block_11">“Ne önemi var? Şeytan inatçıdır, tuzaklarında ve ayartmalarında bir örnek izler; binlerce yıldır kendi törelerini yineler; hep aynıdır, bu yüzden de düşman olarak bilinir. Yemin ederim: Paskalya gecesi kandilleri yakıyorlar ve mahzene kız çocukları taşıyorlardı. Sonra kandillerini söndürüyorlar ve onların üstüne atıyorlardı: kendi kanlarından olsalar bile... Eğer bu birleşmeden çocuk olursa, cehennemi bir tören başlıyordu; hepsi birden varil dedikleri şarapla dolu bir fıçının çevresinde toplanıp sarhoş oluyorlar, bebeği parçalayıp kanını bir maşrapaya dolduruyorlar; diri diri ateşe altıkları bebeklerin küllerini bu kanlarla karıştırıp içiyorlardı!”</p>

  <p class="block_11">“Ama Şeytan’ın işleri hakkında kitabında Michael Psellus bunları üç yüz yıl önce yazdı! Kim anlattı sana bunları?”</p>

  <p class="block_11">“Onlar; Bentivenga ve ötekiler; işkence altında!”</p>

  <p class="block_11">“Hayvanları zevkten daha çok heyecanlandıran bir tek şey vardır: Acı. İşkence altında, düş gördüren otların etkisindeymiş gibi olursun tıpkı. Anlatıldığını işittiğin, okuduğun ne varsa gelir aklına; kendinden geçmişçesine kayıp gidersin, ama gökyüzüne doğru değil, cehenneme doğru. İşkence sırasında yalnızca sorgucunun istediğini değil, onun hoşuna gideceğini sandığın şeyleri de söylersin; çünkü onunla aranızda bir bağ kurulur (bu gerçekten şeytanca bir şeydir)... Bunları biliyorum Ubertino; akkor halindeki demirle gerçeği ortaya çıkaracaklarına inananlardan biriydim ben de. Oysa, şunu bil ki, akkor haline gelmiş gerçek, başka bir ateşten kaynaklanır. Bentivenga, işkence altında olmayacak yalanlar söylemiş olabilir; çünkü konuşan o değildi artık, onun kösnüsüydü, ruhundaki ifritlerdi.”</p>

  <p class="block_11">“Kösnü mü?”</p>

  <p class="block_11">“Evet, acının da bir kösnüsü vardır; tıpkı tapınmanın, hatta aşağılanmanın kösnüsü gibi. Başkaldıran meleklerin tapınma ve alçakgönüllülük tutkularını, kendini beğenmişlik ve başkaldırı tutkusuna dönüştürmeleri için bunca az şey yettiğine göre, insan denen varlıktan ne bekleyebiliriz? Evet, şimdi anlıyorum, yürüttüğüm sorgular sırasında aklıma gelen düşünce buydu. Bu görevden çekilmemin nedeni de buydu. Kötülerin güçsüzlüklerini soruşturma yürekliliği yoktu bende; çünkü bunların, ermişlerin güçsüzlüğünün aynısı olduğunu anladım.”</p>

  <p class="block_11">Ubertino, William’ın son sözcüklerini, sanki söylediklerinden hiçbir şey anlamıyormuş gibi dinlemişti. Gittikçe daha sevecen bir acımayla dolan yüzünün anlatımından, onun William’ı suç sayılacak duyguların tuzağına düşebilecek gibi gördüğünü, ama onu çok sevdiği için bağışladığını anladım. William’ın sözünü kesti ve oldukça buruk bir sesle, “Önemi yok,” dedi. “Böyle hissettinse vazgeçtiğine iyi eltin. Kışkırtmalarla savaşmak gerekir. Gene de, desteğinden yoksundum; yoksa o kötüler takımını darmadağın edebilirdik. Oysa ne oldu, biliyor musun, onlara karşı gereğinden güçsüz davrandığım için suçlanan ben oldum; sapkınlığımdan kuşkulanıldı. Sen de kötülükle savaşmakta gereğinden çok güçsüz davrandın. Kötülük, William, kutsal kaynağa ulaşmamızı engelleyen bu lanet, bu gölge, bu pislik hiç bitmeyecek mi?” Birinin duymasından çekiniyormuş gibi William’a daha da sokuldu: “Burada bile, duaya adanmış bu duvarlar arasında bile, biliyor musun?”</p>

  <p class="block_11">“Biliyorum, Başrahip anlattı; olayları aydınlatmakta ona yardım etmemi istedi benden.”</p>

  <p class="block_11">“Öyleyse araştırmanı iki doğrultuda derinleştir; gözlerini dört aç; kösnü ve kendini beğenmişlik...”</p>

  <p class="block_11">“Kösnü mü?”</p>

  <p class="block_11">“Evet, kösnü. Ölen o gençte... kadınsı, yani şeytanca bir şey vardı. Bir hortlakla ilişki kurmak isteyen bir kız çocuğunun gözleri vardı onda. Ama aynı zamanda ‘kendini beğenmişlik’ dedim; sözün onuruna, bilimin yanıltıcılığına adanmış olan bu manastırda, zekânın kendini beğenmişliği...”</p>

  <p class="block_11">“Bir şey biliyorsan bana yardım et.”</p>

  <p class="block_11">“Hiçbir şey bilmiyorum. Benim bileceğim hiçbir şey yok. Ama bazı şeyler yürekle sezilir. Bırak yüreğin konuşsun; yüzleri sorguya çek, dilleri dinleme... Neyse, bırakalım bunları; bu acıklı şeylerden konuşup da genç arkadaşımızı niçin ürkütelim?” Gök mavisi gözleriyle bana baktı, uzun ve beyaz parmaklarıyla yanağımı okşuyordu; içgüdüsüyle geri çekilmek istedim; kendimi tuttum, iyi de ettim; çünkü onu incitmiş olurdum, niyeti iyiydi. “Bana kendinden söz et,” dedi yeniden William’a dönerek. “O zamandan beri ne yaptın? Kaç yıl geçti...”</p>

  <p class="block_11">“On sekiz yıl. Ülkeme döndüm. Oxford’da yeniden öğrenime başladım. Doğa bilimleri öğrendim.”</p>

  <p class="block_11">“Doğa iyidir, çünkü Tanrı’nın kızıdır o,” dedi Ubertino.</p>

  <p class="block_11">“Doğayı yarattığına göre, Tanrı iyi olmalı,” diye gülümsedi William. “Çalıştım; çok bilgili arkadaşlara rastladım. Sonra Marsilio’yu tanıdım; imparatorluk, halk, yeryüzü krallıkları için yeni bir yasa üslüne görüşleri etkiledi beni; böylece sonunda, İmparator’a; danışmanlık eden rahip kardeşlerimin grubunda yer aldım. Ama i bunları biliyorsun, yazmıştım sana. Bobbio’da bana senin burada olduğunu söyledikleri zaman sevindim. Senin yitik olduğuna inanıyorduk. Ama mademki buradasın, birkaç gün içinde, Michele de gelince, bize büyük yardımın dokunabilir.”</p>

  <p class="block_11">“Beş yıl önce Avignon’da söylediklerime ekleyecek çok şeyim yok benim. Michele ile başka kim geliyor?”</p>

  <p class="block_11">“Perugia Ruhani Meclisi’nde bulunmuş birkaç kişi; Aquitania’lı Arnaldo ile Newcastle’lı Hugh...”</p>

  <p class="block_11">“Kim?” diye sordu Ubertino.</p>

  <p class="block_11">“Novocastrolu Ugo. Uzür dilerim, Latince konuşurken bile kendi dilimi kullanıyorum. Sonra, Alnwick’li William; Avignon’lu Fransiskenler’den de, Caffa delisi Jerome’a güvenebiliriz; belki Berengario Talloni’yle Bergamo’lu Bonagrazia da gelecekler.”</p>

  <p class="block_11">“Umarım,” dedi Ubertino, “bu sonuncular Papa’ya çok düşman değildirler. Ruhani Meclisi üyeliklerini kimler işgal edecekler peki, hangi yüreğipekler demek istiyorum?”</p>

  <p class="block_11">“Bana gelen mektuplardan anladığıma göre Lorenzo Decoalcone...”</p>

  <p class="block_11">“Kötü bir adam.”</p>

  <p class="block_11">“Jean d’Anneaux...”</p>

  <p class="block_11">“Bu tanrıbilimden çok iyi anlar; dikkat et.”</p>

  <p class="block_11">“Dikkat ederiz. Son olarak, Jean de Baune.”</p>

  <p class="block_11">“Berengario Talloni’yle çok zorlu bir çatışma olacak.”</p>

  <p class="block_11">“Evet, sanırım eğleneceğiz,” dedi üstadım, büyük bir neşeyle. Ubertino ona belirsiz bir gülümseyişle baktı.</p>

  <p class="block_11">“Siz İngilizler’in ne zaman ciddi konuştuklarını hiç anlamıyorum. Böylesine ciddi bir konuda eğlenecek bir şey göremiyorum ben. Tarikatın varlığı tehlikede, senin tarikatının; yüreğimin derinliklerinde, hâlâ benim de tarikatımın. Ama Avignon’a gitmemesi için Michele’ye yalvaracağım. Ioannes onu istiyor, onu arıyor, ısrarla çağrıyor onu. Bu yaşlı Fransız’a güvenme. Ah, Efendimiz, kilisen kimlerin elinde kaldı!” Başını sunağa doğru çevirdi. “Orospuya dönmüş, sıcakta gevşeyen bir yılan gibi kösnü içinde kıvranıyor! Haçın <i class="calibre2">lignum vitae</i>’si<sup class="calibre3"><sup class="noteref" id="back_note_62"><a class="calibre4" href="../Text/index_split_125.html#note_62" title="62">62</a></sup></sup> nasıl odunsa, öyle odundan yapılmış olan, Beytlehem’deki ahırın çıplak arılığından, altın ve taş şenliğine! Bak, şuraya bak; kapıyı gördün! İmgelerin kendini beğenmişliğinden kurtuluş yoktur! Deccal’ın günleri yakındır; korkuyorum, William!” Çevresine bakındı; iri iri açılmış gözlerini, sanki Dcccal her an ortaya çıkabilirmiş gibi karanlık sahınların içine dikti; bense gerçekten onu göreceğimi sanıyordum. “Vekilleri geldiler bile; İsa’nın havarilerini dünyanın dört bir yanına göndermesi gibi gönderdiler yeryüzüne! Tanrı Kenti’ni ayakları altında çiğniyorlar; yalanla, ikiyüzlülükle, şiddetle baştan çıkarıyorlar. İşte o zaman Tanrı, günün birinde Deccal’la savaşsınlar diye dünya cennetinde canlı sakladığı hizmetkârları İlyas ve <i class="calibre2">Enoch</i>’u<sup class="calibre3"><sup class="noteref" id="back_note_63"><a class="calibre4" href="../Text/index_split_126.html#note_63" title="63">63</a></sup></sup> gönderecek; çuvallara bürünmüş olarak gelip kehanette bulunacaklar; sözle ve örnek göstererek insanların tövbe etmelerini isteyecekler...”</p>

  <p class="block_11">“Geldiler bile, Ubertino,” dedi William, Fransisken cüppesini göstererek.</p>

  <p class="block_11">“Ama yengi kazanmadı daha; şimdi Deccal’ın öfkeden kudurmuş, Enoch’un ve İlyas’ın öldürülmelerini ve cesetlerinin açıkta bırakılmasını buyuracağı an geldi; herkes görebilsin ve onlara öykünmekten korksun diye. Tıpkı beni öldürmek istedikleri gibi...”</p>

  <p class="block_11">O anda, ürküntüyle, Ubertino’nun bir tür kutsal deliliğe kapıldığını düşündüm; aklını yitirmesinden korktum. Şimdi, aradan zaman geçince, bildiklerimi öğrendikten sonra, yani onun birkaç yıl sonra bir Alman kentinde gizemli bir biçimde öldürüldüğünü ve onu kimin öldürdüğünün hiçbir zaman anlaşılamadığını öğrendikten sonra, daha da çok ürküyorum; çünkü o gece Ubertino’nun kehanette bulunduğu açıktı.</p>

  <p class="block_11">“Biliyor musun, Başrahip Joachim gerçeği söylemişti. İki Deccal’ın ortaya çıkacağı, insanlık tarihinin altıncı dönemine ulaştık biz; gizemli Deccal ve gerçek Deccal. Bu şimdi, altıncı dönemde oluyor. Francesco, çarmıha gerilmiş İsa’nın yaralarını kendi bedeninde simgeleştirmek için ortaya çıktıktan sonra. Bonifacio gizemli Deccal’dı ve Celestinus’un tahttan feragat etmesi geçerli değildi; denizden gelen hayvandı Bonifacio; yedibaşlı ejderdi; başları ölümcül suçları, on boynuzu. On Emir’in çiğnenmesini temsil ediyordu; çevresindeki kardinaller çekirgeler, gövdesiyle Zebani’ydi. Ama hayvanın numarası Yunan harfleriyle okunduğunda, Benedictli’ydi!” Anlayıp anlamadığımı görmek için dikkatle bana baktı; bir parmağını kaldırarak beni uyardı: “XV. Benedict, Deccal’ın ta kendisiydi, topraktan çıkan hayvan! Ardılı olan kimsenin erdemi pırıl pırıl parlasın diye, Tanrı onun gibi bir kötülük ve eşitsizlik canavarının kilisesini yönetmesine izin verdi!”</p>

  <p class="block_11">“Ama, kutsal peder,” diye karşı çıktım, cesaretimi toplayarak, cılız bir sesle, “onun ardılı Ioannes!”</p>

  <p class="block_11">Ubertino, kendisini tedirgin eden bir düşü dağıtmak istercesine bir elini alnına koydu. Güçlükle soluk alıyordu, yorgundu.</p>

  <p class="block_11">“Tastamam. Hesaplar yanlıştı; hâlâ Melek Papa’yı bekliyoruz biz... Ama bu arada, Francesco ve Domenico ortaya çıktılar.” Gözlerini gökyüzüne kaldırdı ve dua edercesine (oysa, yaşam ağacıyla ilgili büyük kitabından bir sayfa okuduğundan emindim), şöyle dedi: “<i class="calibre2">Quorum primus seraphico calculo purgatus et ardore celico inflammatus totum incendere videbatur. Secundus vero verbo predicationis fecundus super mundi tenebras clarius radiavit</i><sup class="calibre3"><sup class="noteref" id="back_note_64"><a class="calibre4" href="../Text/index_split_127.html#note_64" title="64">64</a></sup></sup>... Evet, verilen sözler bunlardı; Melek Papa gelecektir.”</p>

  <p class="block_11">“Öyle olsun, Ubertino,” dedi William. “Bu arada, İmparator’un tahttan indirilmesini önlemek için burada bulunuyorum ben. Senin Melek Papa’ndan Fra Dolcino da söz ediyordu...”</p>

  <p class="block_11">“O yılanın adını bir daha ağzına alma!” diye bağırdı Ubertino; ilk kez acısının öfkeye dönüştüğünü görüyordum. “Calabria’lı Joachim’in sözlerini lekeledi o; ölüm ve pislik getiren sözcüklere dönüştürdü. Deccal’ın habercisiydi, eğer böyle biri varsa. Ama sen böyle konuşuyorsun William, çünkü gerçekte Deccal’ın geleceğine inanmıyorsun; Oxford’daki hocaların sana, yüreğinin geleceği kestirme yetilerini kurutarak mantığı putlaştırmayı öğrettiler!”</p>

  <p class="block_11">“Yanılıyorsun, Ubertino,” diye karşılık verdi William, büyük bir ciddilikle, “hocalarım arasında en çok Roger Bacon’a saygı duyduğumu bilirsin...”</p>

  <p class="block_11">“Hani şu uçan makineler konusunda saçmasapan şeyler söyleyen,” diye homurdandı Ubertino, acı acı.</p>

  <p class="block_11">“Açık seçik bir biçimde Deccal’dan söz eden, dünyanın yozlaşmasında ve bilimin gerilemesinde onun belirlilerini sezen. Ama, Bacon, kendimizi onun gelişine hazırlamamızın bir tek yolu olduğunu öğretti: doğanın gizlerini öğrenmek, bilimden insan türünün gelişmesi için yararlanmak. Otların iyileştirici erdemini, taşların yapısını inceleyerek, hatta senin güldüğün o uçan makineleri tasarlayarak Deccal’la savaşmaya hazırlanabilirsin.”</p>

  <p class="block_11">“Senin Bacon’unun Deccal’ı, zekânın gururunu beslemek için bahaneydi.”</p>

  <p class="block_11">“Kutsal bir bahane.”</p>

  <p class="block_11">“Bahane olan hiçbir şey kutsal değildir. William, bilirsin seni severim. Sana çok güvendiğimi de bilirsin. Zekânı yen. Efendimizin yaraları için ağlamayı öğren, kitaplarını at.”</p>

  <p class="block_11">“Yalnızca seninkini alıkoyacağım,” diye gülümsedi William. Ubertino da gülümsedi ve parmağıyla onu tehdit etti: “Deli İngiliz. Meslektaşlarına çok gülme. Tersine, sevmediklerinden kork. Manastırda tetikte ol. Burası hoşuma gitmiyor.”</p>

  <p class="block_11">“Ben de burayı daha iyi tanımak istiyorum,” dedi William, izin isteyerek. “Gidelim, Adso.”</p>

  <p class="block_11">“Ben sana burası iyi bir yer değil diyorum, sen tutmuş burayı tanımak istediğini söylüyorsun. Hıh!” dedi Ubertino başını sallayarak.</p>

  <p class="block_11">“Bu arada,” dedi gene, şahının yarısına çoktan varmış olan William, “bir hayvana benzeyen ve Babil dili konuşan o rahip kim?”</p>

  <p class="block_11">“Salvatore mi?” diye döndü, çoktan diz çökmüş olan Ubertino. “Sanırım onu bu manastıra ben armağan ettim... kilerciyle birlikte. Sırtımdan Fransisken binişini çıkardıktan sonra, bir süre için Casale’deki eski manastırıma döndüm; orada başka rahipler gördüm; halk onları, benim tarikatımdan Tinciler olmakla suçladığı için üzgündüler... Onlardan yana davranarak, benim örneğimi izleyebileceklerini söyledim. İçlerinden ikisini, Salvatore’yle Remigio’yu, geçen yıl geldiğimde burada buldum. Salvatore... Gerçekten de tıpkı bir hayvana benziyor. Ama işe yarar.”</p>

  <p class="block_11">William bir an duraksadı. “Onun penitenziagite dediğini işittim.”</p>

  <p class="block_11">Ubertino sustu. Üzücü bir düşünceyi kovmak istercesine bir elini salladı. “Hayır, sanmam. Bu laik papazları bilirsin. Köylüdürler, belki bir gezici vaizi dinlemişlerdir, ne söylendiğini bilmezler. Salvatore’nin bence başka bir kusuru var; obur ve kösnü düşkünü bir hayvan o. Ama Ortodoksluğa karşı hiçbir şeyi, ama hiçbir şeyi yoktur. Hayır, manastırın kötülüğü başka bir şey; onu çok bilende ara, hiç bilmeyende değil. Bir sözcüğün üstüne bir kuşku kalesi kurma.”</p>

  <p class="block_11">“Bunu hiçbir zaman yapmayacağım,” diye yanıtladı William. “Sorguculuğu bunu yapmamak için bıraktım. Ama sözcükleri dinlemeyi, sonra da onlar üstüne düşünmeyi seviyorum.”</p>

  <p class="block_11">“Çok düşünüyorsun. Oğlum,” dedi bana dönerek, “ustan kötü örnek olmasın sana. Düşünülmesi gereken biricik şey, yaşamımın sonunda bilincine vardım bunun, ölümdür. <i class="calibre2">Mors est quies viatoris - finis est omnis laboris</i><sup class="calibre3"><sup class="noteref" id="back_note_65"><a class="calibre4" href="../Text/index_split_128.html#note_65" title="65">65</a></sup></sup>. Şimdi bırakın, dua edeyim.”</p>

  <p class="block_18"><br class="calibre6" id="calibre_pb_9" /></p>
</body>
</html>
