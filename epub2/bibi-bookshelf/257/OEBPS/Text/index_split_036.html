<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_23">Dördüncü Gün</p>

  <p class="block_27" id="id_Toc405308375"><span class="text_2">İKİNDİ<br class="calibre5" /></span> <i class="calibre2">Poggetto Kardinali, Bernardo Gui ve Avignon’lu öteki adamlar geliyorlar; sonra her biri başka başka şeyler yapıyorlar.</i></p>

  <p class="block_17"> </p>

  <p class="block_11">Uzun zamandan beri birbirlerini tanıyanlar, birbirlerini tanımaksızın birbirlerinden söz edildiğini duymuş olanlar, görünürde alçakgönüllülükle avluda selamlaştılar. Başrahip’in yanında duran Poggetto Kardinali Bertrando, erkle içli dışlı olan biri gibi davranıyordu; sanki kendisi ikinci bir papaymış gibi; herkese, özellikle Minoritlere yürekten gülücükler dağıtıyor, ertesi günkü toplantının olağanüstü bir uyum içinde geçeceği konusunda kehanette bulunuyordu. XXII. Ioannes’in barış ve iyilik dileklerini (Fransiskenlerin sevdikleri bu deyimi bile bile kullandı) açıkça dile getiriyordu.</p>

  <p class="block_11">“Güzel, güzel,” dedi Bertrando bana, William beni yazmanı ve çömezi olarak tanıtma iyiliğini gösterince. Sonra bana hiç Bologna’ya gidip gitmediğimi sordu; güzelliğini, yemeklerini ve olağanüstü üniversitesini överek, bir gün, efendimiz Papa’ya öylesine üzüntü veren Alman yurttaşlarımın yanına dönecek yerde, bu kenti ziyaret etmeye çağırdı beni. Sonra, gülüşünü bir başkasına yöneltirken, öpmem için yüzüğünü uzattı bana.</p>

  <p class="block_11">O sırada dikkatimi o günlerde adından söz edildiğini çok işittiğim kişiye yönelttim hemen: Fransızlar’ın dedikleri gibi Bernardo Gui, ya da başka yerlerde dedikleri gibi Bernardo Guidoni yahut Bernardo Guido’ya.</p>

  <p class="block_11">Yetmiş yaşlarında, ince yapılı ama dik gövdeli bir Dominiken’di bu. Kurşun rengi, soğuk, hiçbir anlatımı olmaksızın dik dik bakabilen gözleri hemen dikkatimi çekti; düşünce ve tutkuları gizlemekte olduğu kadar, yeri gelince onları iletmekte de becerikli olan bu gözlerin iki anlama gelebilen ışıklarla parladığını görecektim birçok kez.</p>

  <p class="block_11">Herkesin birbirini selamladığı sırada, o ötekiler gibi sevecen ve içten değildi; ancak nazik denebilecek bir biçimde davranıyordu hep. Daha önce tanıdığı Ubertino’yu görünce ona çok daha saygılı davrandı; ama öyle bir bakışla baktı ki, içim tedirginlikle ürperdi. Cesena’lı Michele’yi selamlarken yüzünde anlaşılması güç bir gülümseme vardı; sıcaklıktan yoksun bir sesle, “Uzun zamandan beri sizi bekliyorlar orada,” diye mırıldandı; bu tümcede ne bir kaygı belirtisi, ne bir alay gölgesi, ne bir uyarı, ne de hatta bir ilgi kırıntısı yakalayabildim. William’la tanıştı ve onun kim olduğunu öğrenince nazik bir düşmanlıkla baktı ona; ama yüzünün gizli duygularını ele vermesini istemediğinden değil, kesinlikle William’ın, onun kendisine düşman olduğunu sezinlemesini istediğinden (onun birisine herhangi bir duygu besleyebileceğinden emin olmasam da); bundan kuşku duymuyordum. William onun düşmanlığına abartmalı bir içtenlikle gülümseyerek karşılık verdi ve “Ünü benim için bir ders olan ve yaşamımı esinleyen birçok önemli kararı almamda uyarıcı olan bir adamı uzun zamandır tanımak istiyordum,” dedi. William’ın yaşamının en önemli kararlarından birinin sorguculuk mesleğini bırakmak olduğunu bilmeyen birisi için - oysa Bernardo iyi biliyordu bunu - övücü, neredeyse dalkavukça bir tümceydi bu. Bana öyle geldi ki, William Bernardo’yu imparatorluk zindanlarından birinde görmeyi ne denli istiyorsa, Bernardo da, onun bir kaza sonucu ansızın düşüp öldüğünü görmekten o denli hoşnut olurdu kuşkusuz; o günlerde Bernardo’nun buyruğunda silahlı adamlar olduğundan, benim iyi üstadımın yaşamından korku duydum.</p>

  <p class="block_11">Bernardo’ya manastırda işlenen cinayetler konusunda Başrahip tarafından daha şimdiden bilgi verilmiş olmalıydı. Gerçekten, William’ın tümcesindeki iğnelemeyi anlamazlıktan gelerek ona dedi ki: “Öyle görünüyor ki, şu günlerde Başrahip’in isteği üzerine ve bizleri burada bir araya getiren anlaşmanın koşulları uyarınca, bana tevdi edilen görevi yerine getirmek için, Şeytan’ın iğrenç kokusunun sezildiği çok üzücü olaylarla uğraşmak zorunda kalacağım. Bundan size söz edişimin nedeni, bir zamanlar bana daha yakın olduğunuzu ve iyilik güçleriyle kötülük güçlerinin karşı karşıya geldikleri savaş alanında, sizin de benim -ve benim gibilerin- yanında savaşmış olduğunu bilmemdir.”</p>

  <p class="block_11">“Doğru,” dedi dingin bir sesle William, “ama sonra öteki tarafa geçtim.”</p>

  <p class="block_11">Bernardo darbeyi ustaca göğüsledi: “Bana bu cinayetlerle ilgili olarak yararlı bir şey söyleyebilir misiniz?”</p>

  <p class="block_11">“Ne yazık ki hayır,” diye yanıtladı William kibarca. “Suçlar konusunda sizin deneyiminize sahip değilim ben.”</p>

  <p class="block_11">O andan başlayarak herkesin izini yitirdim. William, Michele ve Ubertino’yla bir kez daha konuştuktan sonra yazı salonuna çekildi. Bazı kitapları incelemek için Malachi’den izin istedi, ama adlarını işitemedim. Malachi tuhaf tuhaf onun yüzüne baktı, ama izin vermemezlik edemedi. Tuhaf şey, kitapları kitaplıkta aramak zorunda kalmadı. Çünkü hepsi de Venantius’un masasının üstündeydi. Üstadım okumaya daldı; ben de onu rahatsız etmemeye karar verdim.</p>

  <p class="block_11">Mutfağa indim. Orada Bernardo Gui’yi gördüm. Belki manastırın planını anlamak için, her yerde dolaşıyordu. Yörenin dilini iyi kötü konuşarak, aşçıları ve öteki hizmetçileri sorguya çektiğini işittim (onun Kuzey İtalya’da sorgucu olarak bulunduğunu anımsadım). Ürüne, manastırda işlerin düzenlenişine ilişkin sorular soruyor gibi geldi bana. Ama en masum soruları sorarken bile karşısındakine delici gözlerle bakıyor, sonra birden yeni bir soru soruyor, o zaman kurbanı sararıp kekelemeye başlıyordu. Kendine özgü bir biçimde onları sorguya çektiği ve her sorgucunun işlevini yerine getirirken kullandığı çok önemli bir silahtan yararlandığı sonucuna vardım: başkalarından korkmak. Çünkü sorguya çekilen her insan, bir şeyden ötürü kendisinden kuşkulanıldığı korkusuna kapılarak, sorgucuya, başka birisinden kuşkulanılmasına yarayabilecek şeyi söyler.</p>

  <p class="block_11">Öğleden sonranın geri kalan kısmında yavaş yavaş çevrede dolaşırken, Bernardo’nun, değirmenlerde olsun, avluda olsun, sorguyu sürdürdüğünü gördüm. Ama rahiplerle hemen hemen hiç yüzyüze gelmedi; hep laik papazlar ya da köylülerle konuştu. O zamana değin William’ın yapmış olduğunun tam tersine.</p>

  <p class="block_9" id="calibre_pb_36"> </p>
</body>
</html>
