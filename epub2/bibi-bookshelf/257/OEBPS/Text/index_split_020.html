<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_18"><b class="calibre7">İkinci Gün</b></p>

  <p class="block_16" id="id_Toc405308358"><span class="text_2">İKİNDİ<br class="calibre5" /></span><i class="calibre2">Başrahip manastırının zengin teriyle övündüğünü, sapkınlardan çekindiğini gösteriyor; sonunda Adso dünyayı dolaşmakla kötü bir şey mi yaptığından kuşku duyuyor.</i></p>

  <p class="block_3"> </p>

  <p class="block_11">Başrahip’i kilisede, büyük sunağın önünde bulduk. Gizli bir yerden birkaç kutsal kap, vaftiz çanağı, kutsal tabaklar, kutsal ekmek ve sabah ayini sırasında görmediğim bir haç çıkarmış olan çömezlerin çalışmasını izliyordu. Bu kutsal nesnelerin göz kamaştırıcı güzelliği karşısında bir hayranlık çığlığını tutamadım. Vakit tam öğleydi; koro yerinin pencerelerinden bol ışık giriyordu içeri; özellikle ön pencerelerden giren daha da bol ışık, gizemli kutsal öz derecikleri gibi, kilisenin çeşitli yerlerinde birbiriyle kesişen ve sunağı içine alan ak köpüklü çağlayanlar oluşturuyordu.</p>

  <p class="block_11">Kaplar, vaftiz çanakları, her şey yapıldıkları değerli maddeyi gösteriyordu; altın sarısı, duru fildişi beyazlığı ve billur saydamlığı arasında her renk ve boyutta pırıl pırıl parlayan değerli taşlar gördüm; yementaşı, topaz, rubi, safir, zümrüt, krizolit, oniks, lal taşı, akik ve agatı tanıdım. Aynı zamanda o sabah, önce duanın etkisiyle kendimden geçmiş, sonra korkudan allak bullak olduğum için farkına varamadığım bir şeyin bilincine vardım: Sunağın alınlığı ve onu çevreleyen öteki üç pano altındandı; sunağın tümü de, hangi yönden bakılırsa bakılsın, altından yapılmış gibi görünüyordu.</p>

  <p class="block_11">Başrahip şaşkınlığımı görünce gülümsedi: “Bu gördüğünüz zenginlikler,” dedi, bana ve üstadıma dönerek, “ve daha sonra görecekleriniz, yüzlerce yıllık dindarlığın ve Tanrı’ya bağlılığın kalıtımı, bu manastırın gücünün ve kutsallığının tanığıdır. Prensler ve yeryüzü hükümdarları mühürlerini, büyüklerinin simgesi olan altın ve değerli taşları, bu sunağa ve ona sunulmuş nesnelere özveriyle bağışladılar, Tanrı’yı ve onun yeri olan bu manastın yüceltmek için onların eritilmesini istediler. Bugün manastır bir başka üzücü olaydan ötürü kederlenmiş olsa da, güçsüzlüğümüzün karşısında, O Her Şeye Gücü Yeten’in gücünü ve erkini unutamayız. Noel şenlikleri yaklaşıyor; Kurtarıcı’nın doğum gününü hakettiği olanca zenginlik ve görkemle kutlayabilmek için kutsal kapları parlatmaya başlıyoruz. Her şey bütün görkemiyle göze çarpmalı,” diye ekledi, William’a dikkatle bakarak; bu davranışını haklı çıkarmakta niçin o denli böbürlenerek direndiğini sonra anladım, “çünkü kutsal cömertliği gizlemenin değil, tersine ortaya koymanın yararlı ve uygun olduğuna inanıyoruz.”</p>

  <p class="block_11">“Elbette,” dedi William incelikle, “Zatıâlileri Efendimiz’in bu biçimde yüceltilmesi gerektiğine inanıyorlarsa, manastırınız, bu övgü katkısında en büyük üstünlüğü sağlamış bulunmaktadır.”</p>

  <p class="block_11">“Böyle olması da gerekir,” dedi Başrahip. “Süleyman’ın tapınağında, Tanrı’nın istemi ya da yalvaçların buyruğuyla keçilerin, koyunların ya da danaların kanını toplamak için altından küpler ve ufak şişelerle allın havanlar kullanılıyorsa, İsa’nın kanını koymak için çok daha fazla altından ve değerli taşlardan yapılmış vazolar, bugüne değin yapılmış en değerli ne varsa, eksilmeyen bir saygı ve tam bir bağlılıkla kullanılmalıdır! Eğer ikinci kez yaratıldığımızda, özümüz melekler ve serafenlerle aynı olacaksa, böylesine anlatılmaz bir kurban için ne yapılsa azdır...”</p>

  <p class="block_11">“Amin,” dedim.</p>

  <p class="block_11">“Birçokları, dindarlıkla esinlenmiş bir ruhun, temiz bir yüreğin, inancın yönettiği bir istemin, bu kutsal işlev için yeterli olabileceğine karşı çıkıyorlar. Bunların temel şeyler olduğunu açık ve kesin bir biçimde ilk ortaya koyan bizleriz; ama bu kutsal kapların dış süslemesine de saygı göstermek gerektiğine inanıyoruz; çünkü bize her şeyi sağlayan Kurtarıcı’mıza, bütünüyle ve hiçbir kayıt koymaksızın hizmet etmemiz çok doğru ve yerindedir.”</p>

  <p class="block_11">“Tarikatınızın büyük adamlarının görüşü bu olmuştur her zaman,” diye katıldı ona William. “Büyük ve saygıdeğer rahip Suger tarafından kilise süsleri üstüne yazılmış güzel yazılar anımsıyorum.”</p>

  <p class="block_11">“Öyle,” dedi Başrahip. “Bu haçı görüyor musunuz, daha bitmedi...” Sonsuz bir sevgiyle onu eline aldı, yüzü mutlulukla ışıl ışıl, baktı ona. “Şurada birkaç inci eksik; çünkü aynı büyüklükte inci bulamadım. Bir kez Ermiş Andreas, Golgota haçına dönerek, onun tıpkı inciler gibi İsa’nın kol ve bacaklarıyla süslenmiş olduğunu söylemiş. O büyük harikanın bu alçakgönüllü benzeri de incilerle süslenmeli. Şuraya, Kurtarıcı’nın başının tam üstüne, bugüne değin gördüğünüz en güzel elması kakmayı uygun buldum.”</p>

  <p class="block_11">Saygılı elleri, uzun beyaz parmaklarıyla, kutsal tahtanın en değerli bölümlerini okşadı - kutsal fildişinin demek daha doğru, çünkü haçın kolları için bu soylu malzeme kullanılmıştı.</p>

  <p class="block_11">“Tanrı’nın evindeki tüm güzelliklerin tadına vardığım, bu renk renk taşların büyüsü beni dışsal kaygılardan çekip aldığı ve derin düşünce, özdeksel olanı tinsel olana dönüştürerek beni kutsal erdemlerin çeşitliliği üstüne düşünmeye ittiği zaman, kendimi, deyim yerindeyse, evrenin tuhaf bir bölgesinde bulurum sanki; artık ne tümüyle yeryüzünün çamuru içinde ne de gökyüzünün arılığından tam anlamıyla bağımsız olan bir bölgede. Bana öyle gelir ki, Tanrı’nın lütfuyla, içsel açımlama yoluyla, bu aşağı dünyadan o yüce dünyaya geçerim...”</p>

  <p class="block_11">Konuşurken yüzünü nefe çevirmişti. Yukarıdan gelen bir ışık demeti, çoban yıldızının iyicilliğiyle, kendi coşkusuyla kendinden geçerek bir haç biçiminde açtığı ellerini ve yüzünü aydınlatıyordu.</p>

  <p class="block_11">“Her yaratık,” dedi, “ister gözle görülür, ister görülmez olsun, ışıkların yaratıcısının varlığa dönüştürdüğü bir ışıktır. Bu fildişi, bu oniks, hatta çevremizi kuşatan şu taş da bir ışıktır; çünkü onların iyi ve güzel olduklarını, kendi orantı kurallarına göre var olduklarını, cins ve tür bakımından tüm öteki cins ve türlerden ayrıldıklarını, kendi nicelikleriyle tanımladıklarını, kendi düzenlerine bağlı kaldıklarını, ağırlıklarına uygun düşecek özel yerlerini aradıklarını biliyorum. Baktığım maddeler, doğaları gereği ne denli değerliyse, bunlar bana o denli açık olur ve yaratılışın kutsal gücü ne denli iyi aydınlanırsa -neden’in bütünlüğü içinde erişilmez yüceliğine, sonucun yüceliğiyle erişmem gerektiğine göre- tanrısal nedensellikten gübre ya da bir böcek bile bana söz edebiliyorsa, altın ve elmas gibi olağanüstü bir sonuç bu nedenselliği o denli iyi açıklar bana! Sonra, bu taşlarda öylesine üstün şeyler algılayınca, sevince boğulan ruhum ağlar, dünyasal boş gururdan ya da zenginlik sevgisinden değil, nedeni olmayan ilk nedenin katıksız sevgisinden ötürü.”</p>

  <p class="block_11">“Gerçekten, bu tanrıbilimlerin en güzeli,” dedi William, kusursuz bir alçakgönüllülükle; retorikçilerin ince alay dedikleri yanıltıcı söz sanatını kullanmakta olduğunu düşündüm; bu söz sanatının, anlamını ve gerekçesini oluşturduğu önermenin ardından gelmesi gerekir. William’ın hiç yapmadığı bir şeydi bu. Bu nedenle, söz sanatlarını kullanmaya daha yatkın olan Başrahip, William’ın söylediklerini sözcük anlamında aldı ve hâlâ gizemsel coşkusunun etkisi altında, “Her Şeye Gücü Yeten’le iletişim kurmamızı sağlayan yolların en kestirmesidir bu: Tanrı’nın tecelli ettiği madde,” dedi.</p>

  <p class="block_11">William terbiyeli terbiyeli öksürdü. “Eee... hımmm...” dedi. Yeni bir konu açmak istediği zaman böyle yapardı. Bunu incelikle yapmayı başarırdı; çünkü, sanki tamamlanmış bir düşünceyi açıklamak ona büyük bir zihinsel çabaya maloluyormuş gibi, hep uzun, ağlamaklı seslerle söze girmek alışkanlığıydı onun - sanırım ülkesinin insanlarının tipik bir özelliğiydi bu. Oysa, şimdi anlıyorum, görüşünü açıklamadan önce ne denli çok ağlamaklı sesler çıkarırsa, dile getirdiği görüşün doğruluğundan o denli emindi. “Eee... hmmm...” dedi William. “Toplantıdan ve yoksullukla ilgili tartışmadan söz etmeliyiz.”</p>

  <p class="block_11">“Yoksulluk...” dedi Başrahip, hâlâ düşüncelere dalmış; değerli taşlarının onu alıp götürdüğü o güzel evrenden aşağı inmekte güçlük çekiyormuş gibi. “Doğru, toplantı...”</p>

  <p class="block_11">Sonra, benim bir bölümünü daha önceden bildiğim, bir bölümünü de onların konuşmasını dinlerken kavrayabildiğim şeyler üstüne yoğun bir tartışmaya başladılar.</p>

  <p class="block_11">Olayları olduğu gibi yansıtan öykümün başında da söylediğim gibi, konuşmaları bir yanda İmparator’u Papa’yla, öte yanda Papa’yı, Perugia Ruhani Meclisi’nde, uzun yıllar sonra da olsa, Tinciler’in, İsa’nın yoksulluğuna ilişkin tezlerini benimseyen Fransisken’lerle karşı karşıya getiren ikili çekişmeyle; aynı zamanda Fransisken’leri imparatorlukla birleştiren, Ermiş Benedikten tarikatına bağlı rahiplerin bana hâlâ karanlık görünen araya girişiyle -bir karşı çıkışlar ve bağlaşıklar üçgeninden- artık bir dörtgene dönüşmüş olan olaylar dolantısıyla ilgiliydi.</p>

  <p class="block_11">Benedikten rahiplerinin, kendi tarikatları daha onların görüşlerini bir ölçüde paylaşmadan önce de, Tinci Fransiskenleri neden koruduklarını ve onlara neden kabul gösterdiklerini hiçbir zaman açık seçik olarak anlayamamışımda. Çünkü eğer Tinciler tüm dünya mallarının yadsınmasını öngörüyorduysalar, benim tarikatımın rahipleri de -daha o gün açıkça doğrulandığını görmüştüm bunun- daha az erdemli olmayan, ama tam anlamıyla karşıt bir yol izliyorlardı. Ama kanımca rahipler, Papa’nın aşırı erke sahip oluşunun, piskoposlar ve kentler için de aşırı erk anlamına geldiğine inanmışlardı. Oysa benim tarikatım, laik din adamları ve kent tüccarlarıyla savaşarak dünyayla gökyüzü arasında doğrudan aracı ve hükümdarların danışmanı gibi davranarak yüzyıllar boyunca erkinin dokunulmazlığını korumuştur.</p>

  <p class="block_11">Tanrı’nın kullarının, çobanlar (yani kilise mensupları), köpekler (yani savaşçılar) ve sürü, halk, diye ayrıldıklarını birçok kez işitmiştim. Ama bu tümcenin birkaç biçimde söylenebileceğini daha sonra öğrendim. Benediktenler sık sık üç değil, iki büyük bölümden söz etmişlerdi; biri dünyasal şeylerin yönetimi, ötekiyse t göksel şeylerin yönetimiyle ilgiliydi. Dünyasal şeyler bakımından din adamları, derebeyleri ve halk olmak üzere geçerli bir bölümleme vardı, ama bu üçlü bölümlemenin üstünde Tanrı’nın kulları ile gökyüzü arasında doğrudan bir bağ olan <i class="calibre2">ordo monachorum</i>’un<sup class="calibre3"><sup class="noteref" id="back_note_130"><a class="calibre4" href="../Text/index_split_193.html#note_130" title="130">130</a></sup></sup> varlığı egemendi; rahiplerinse, bilgisiz ve yoz, sürünün artık iyi ve sadık köylülerden değil, tüccar ve zanaatçılardan oluştuğu kentlerin çıkarlarını düşünen papaz ve piskoposlardan oluşan laik din adamlarıyla hiçbir ilişkileri yoktu. Basit İnsanların yönetiminin laik din adamlarına bırakılması, bu yönetimin kesin kuralının saptanması rahiplere ait olduğu sürece, Benedikten tarikatının hoşuna gitmiyor değildi; rahipler, tüm göksel erkin kaynağıyla doğrudan iletişim içinde oldukları gibi, tüm dünyasal erkin kaynağıyla, yani imparatorlukla da doğrudan iletişim içindeydiler. Kanımca, birçok Benedikten rahibinin (piskoposlar ve tüccarların bir arada oluşturdukları) kent yönetimine karşı, imparatorluğa yeniden saygınlık kazandırmak için, düşüncelerini paylaşmadıkları, ama Papa’nın aşkın gücüne karşı imparatorluğa iyi tasımlar sağladığı için, varlıkları kendilerine yararlı olan Tinselci Fransiskenleri korumayı kabul etmelerinin nedeni budur.</p>

  <p class="block_11">Abbone’nin, İmparator tarafından Fransisken tarikatıyla Papa’lık tahtı arasında arabuluculuk etmek için gönderilmiş olan William’la işbirliği yapmaya hazır olmasının nedenleri bunlar diye düşündüm.</p>

  <p class="block_11">Gerçekten, kilisenin birliğini öylesine tehlikeye düşüren şiddetin ortasında bile, Papa Ioannes tarafından birkaç kez Avignon’a çağrılan Cesena’lı Michele sonunda çağrıyı kabul etti; çünkü tarikatının Papa’yla kesin bir çatışmaya girmesini istemiyordu.</p>

  <p class="block_11">Papa’nın rızası olmadıkça tarikatın başında uzun süre kalamayacağını sezinlediği için de, Fransisken’lerin başkanı, mevzilerinin yengi kazanmasını ve papalık onayını almak istiyordu.</p>

  <p class="block_11">Ama birçokları, Papa’nın, onu tuzağa düşürmek için Fransa’da beklediğine, sapkınlıkla suçlayarak yargılatacağına inandırmışlardı onu. Bu nedenle de, Michele’nin Avignon’a gitmesinden önce, bazı görüşmeler yapılmasını öğütlediler. Marsilio’nun daha iyi bir fikri vardı: Michele’yle birlikte, İmparator’u destekleyenlerin görüş açısını Papa’ya sunacak bir İmparatorluk elçisinin gönderilmesi. Yaşlı Cahors’u ikna etmekten çok, Michele’nin durumunu güçlendirmek için; çünkü imparatorluk heyetinin bir üyesi olarak, Papa’nın öcü öyle kolay kolay tuzağa düşüremeyecekti onu. Ancak bu görüşün de sayısız sakıncaları vardı ve hemen uygulanamadı.</p>

  <p class="block_11">İmparatorluk heyeti üyeleriyle Papa’nın bazı temsilcileri arasında bir ön toplantı düşüncesi buradan doğdu; bu toplantıda iki taraf da kendi durumunu ortaya koyacak, İtalyan ziyaretçilerin güvenliğinin garanti altına alınacağı daha sonraki bir toplantı için görüş birliğine varıldığı kaleme alınacaktı. Bu ilk buluşmayı düzenlemekle doğrudan doğruya Baskerville’li William görevlendirilmişti. William yolculuğun tehlikesiz olduğu kanısına varırsa, daha sonra Avignon’da, imparatorluk tanrıbilimcilerinin görüş açısını yansıtacaktı. Kolay bir girişim değildi bu; çünkü ona daha kolay boyun eğdirebilmek için Michele’nin Avignon’a yalnız gitmesini isteyen Papa, İmparator’un temsilcilerinin sarayına yapacakları yolculuğu elden geldiğince güçleştirmek için kendilerine buyruk verdiği bir heyet gönderecekti İtalya’ya. William o zamana değin büyük bir ustalıkla davranmıştı. Çeşitli Benedikten rahipleriyle uzun uzun görüştükten sonra (yolculuğumuz boyunca sık sık duraklamamızın nedeni buydu), şimdi bulunduğumuz manastırı seçmişti; çünkü Başrahip’in imparatorluğa çok bağlı olduğu biliniyordu, ama gene de, büyük diplomatik yeteneğinden ötürü, papalık sarayı için de sevilmeyen biri değildi. Bu nedenle, tarafsız bir yer olarak iki grup bu manastırda buluşacaklardı.</p>

  <p class="block_11">Ama Papa’nın direnişi sona ermemişti. Elçilerinin manastır toprağına ayak basar basmaz Başrahip’in yargı yetkisine gireceklerini biliyordu; elçileri aynı zamanda laik din adamları olduklarından bu koşulu kabul etmiyor, İmparator yanlılarının tuzağından korkuyorlardı. Bu nedenle, onların güvenliğinin, Papa’nın güvenini kazanmış bir kişinin komutasında, Fransız Kralı’nın bir okçu bölüğünce sağlanmasını şart koşmuştu.</p>

  <p class="block_11">William, Bobbio’da bu konuyu Papa’nın bir elçisiyle tartışırken kulağıma çalınmıştı. Bu bölüğün görevlerini, daha doğrusu papalık elçilerinin güvenliğinin güvence altına alınmasıyla ne anlatılmak istendiğini belirleyecek formülün saptanması konusu ele alınmıştı. Sonunda Avignon’lularca önerilen bir formül kabul edildi; çünkü akla yakın görünüyordu: Silahlı askerler ve komutanlar, “papalık üyelerinden herhangi birinin canına kastedecek bir girişimde bulunacak ya da şiddet eylemleriyle onların davranış ya da düşüncelerini etkilemeye çalışacak herkes” üstünde yargı yetkisine sahip olacaklardı. O zaman, anlaşma salt biçimsel kaygılardan esinlenmiş görünüyordu. Oysa şimdi, manastırdaki son olaylardan sonra Başrahip tedirgindi; kuşkularını William’a açıkladı. Papalık elçileri iki cinayetin faili hâlâ ortaya çıkarılmadan manastıra varacak olurlarsa (ertesi gün Başrahip’in kaygıları daha da artacaktı; çünkü cinayetlerin sayısı üçe çıkacaktı), bu duvarlar arasında, şiddet eylemleriyle Papa’nın elçilerinin düşünce ve davranışlarını etkileyebilecek birisinin dolaşmakta olduğunu kabul etmek gerekecekti.</p>

  <p class="block_11">İşlenen cinayetleri gizlemeye çalışmak hiçbir şeye yaramazdı; çünkü bir cinayet daha işlenecek olursa, papalık elçileri kendilerine karşı kurulmuş bir komplodan kuşkulanacaklardı. Bu durumda yalnızca iki çözüm vardı: Ya William heyet gelmeden katili ortaya çıkaracak (burada Başrahip, sanki sorunu hâlâ çözemediği için onu sessizce kınıyormuş gibi dik dik William’a baktı), ya da Papa’nın temsilcisine durum açıkça anlatılarak görüşmeler sırasında manastırı sıkı bir gözetim altında tutmak için onunla işbirliği sağlanmaya çalışılacaktı. Bu ikinci çözüm Başrahip’in hoşuna gitmiyordu; çünkü bu, egemenliğinden bir ölçüde vazgeçmek ve rahiplerini Fransızların denetimine bırakmak anlamına geliyordu. Ama hiçbir tehlikeyi göze alamazdı. William ve Başrahip’in her ikisi de olayların bu biçimde gelişmesinden kaygı duyuyorlardı; ama seçenekleri azdı.</p>

  <p class="block_11">Gene de kesin karara varmayı ertesi güne bıraktılar. Bu arada, Tanrı’nın merhametine ve William’ın bilgeliğine sığınacaklardı.</p>

  <p class="block_11">“Elimden gelen her şeyi yapacağım, Yüce Efendimiz,” dedi William. “Ama öte yandan, bu sorunun görüşmeyi nasıl tehlikeye düşürebileceğini hiç anlamıyorum. Bir delinin ya da kana susamışın ya da yalnızca yitik bir ruhun davranışıyla dürüst insanların bir araya gelip tartışacakları ciddi sorunların ayrı ayrı şeyler olduğunu papalık temsilcisi de anlayacaktır.”</p>

  <p class="block_11">“Öyle mi düşünüyorsunuz?” diye sordu Başrahip, dik dik William’a bakarak.</p>

  <p class="block_11">“Unutmayın ki Avignon’lular Minorit’lerle, yani Fraticello’lara tehlikeli biçimde yakın ve onlardan daha da çılgın olan başkalarıyla, elleri kana bulanmış tehlikeli sapkınlarla buluşacaklarını çok iyi biliyorlar”; burada Başrahip sesini alçaktı, “bunların yanında, burada olup bitenler ne denli korkunç olursa olsun, güneş karşısında dağılan sis gibi silik kalır.”</p>

  <p class="block_11">“Aynı şey değil!” diye bağırdı William tiz bir sesle. “Perugia Ruhani Meclisi’ndeki Minorit’leri, İncil’in mesajını yanlış anlamış, servete karşı savaşımı bir dizi kişisel kan davasına ya da kanlı çılgınlığa dönüştüren sapkınlar takımıyla bir tutamazsınız...”</p>

  <p class="block_11">“Daha birkaç yıl önce, sizin sapkınlar takımı dediğiniz kimselerin bir bölüğü, buradan birkaç kilometre uzaklıktaki Vercelli Piskoposu’nun topraklarını ve Novara dağlarını kana ve ateşe boğdular,” dedi Başrahip kuru bir sesle.</p>

  <p class="block_11">“Fra Dolcino’yla Havarilerinden söz ediyorsunuz...”</p>

  <p class="block_11">“Sözde Havariler,” diye düzeltti Başrahip. Ve bir kez daha, Fra Dolcino’yla Havarilerinden, sakınımlı bir sesle, neredeyse bir yılgınlık anıştırmasıyla söz edildiğini işittim.</p>

  <p class="block_11">“Sözde Havariler,” diye kabul elti William hemen. “Ama onların Minorit’lerle hiçbir ilişiği yoktu...”</p>

  <p class="block_11">“... onların Calabrialı Gioacchino’ya duydukları saygıyı paylaşıyorlardı,” diye direndi Başrahip, “dilerseniz, sizinle aynı tarikattan olan Ubertino’ya sorabilirsiniz.”</p>

  <p class="block_11">“Zatıâlilerine, onun şimdi sizinle aynı tarikattan olduğunu belirtmeliyim,” dedi William gülümseyerek ve bir tür reveransla, böylesine ünlü bir adamı tarikatına kazandırdığı için Başrahip’i kutluyormuşçasına.</p>

  <p class="block_11">“Biliyorum, biliyorum,” diye gülümsedi Başrahip. “Tarikatımızın Tinciler’i Papa’nın hışmına uğradıkları zaman nasıl kardeşçe bir sevgiyle bağrına bastığını biliyorsunuz. Yalnız Ubertino’dan değil, haklarında az şey bilinen ve belki de daha çok şey bilinmesi gereken, öteki alçakgönüllü rahiplerden de söz ediyorum. Çünkü Minorit kılığına bürünmüş olarak karşımıza çıkan kaçakları da bağrımıza bastığımız oldu; yaşamlarındaki çeşitli yaşantıların onları bir süre için Dolcino yanlılarına oldukça yaklaştırmış olduğunu sonradan anladım.”</p>

  <p class="block_11">“Burada da var mı böyleleri?” diye sordu William.</p>

  <p class="block_11">“Burada da var. Doğrusunu söylemek gerekirse, çok az bildiğim, en azından suçlamalarda bulunmaya yetecek denli bilmediğim şeylerden söz ediyorum size. Ama bu manastırın yaşamını incelemekte olduğunuza göre, sizin de bunları bilmenizde yarar var. Size şunu da söyleyeyim, işittiğim ya da tahmin ettiğim şeylere dayanarak, tam iki yıl önce, Minorit’lerin göçünden sonra manastıra gelen kilercimizin yaşamında çok karanlık bir an olduğundan kuşku duyuyorum - dikkat edin, yalnızca kuşku.”</p>

  <p class="block_11">“Kilerci mi? Viragine’li Remigio bir Dolsiniyen mi? Bana öyle geliyor ki, yaratıkların en yumuşak başlısı o; bu yüzden de tanıdığım insanlar içinde Yoksulluk Bacı’yla en az ilgileneni...” dedi William.</p>

  <p class="block_11">“Ona karşı söyleyecek hiçbir şeyim yok; hizmetinden de yararlanıyorum; bu yüzden tüm topluluk gönül borcu duyuyor ona, bir Frate ile bir Fraticello arasında bağ kurmanın ne denli kolay olduğunu size anlatmak için söylüyorum bunu.”</p>

  <p class="block_11">“Zatıâlileri bir kez daha yanılıyorlar; izin verirseniz söyleyeyim,” diye onun sözünü kesti William. “Biz Dolsiniyenler’den söz ediyorduk, Ftaticello’lardan değil. İnsan kimden söz edildiğini bile bilmeksizin Dolsiniyenler hakkında çok şey söyleyebilir; çünkü birçok çeşitleri vardır. Ama onlara kana susamış denemez. Olsa olsa Tinciler’in gerçek Tanrı sevgisinden esinlenerek büyük bir ılımlılıkla öne sürdükleri şeyleri, enine boyuna düşünmeden uygulamaya koydukları söylenebilir; bu noktada, iki grup arasındaki sınır çizgisinin çok ince olduğunu kabul ediyorum...”</p>

  <p class="block_11">“Ama Fraticello’lar sapkındır!” diye sertçe onun sözünü kesti Başrahip.</p>

  <p class="block_11">“Yalnızca İsa’nın ve Havarilerin yoksulluğunu desteklemekle kalmıyorlar - ben katılmasam da, Avignon’luların kendini beğenmişliğine karşı yararlı olabilecek bir öğreti. Fraticellolar bu öğretiden pratik bir tasım çıkarıyorlar; başkaldırı, yağma ve alışkanlıkları saptırma hakkını çıkarsıyorlar.”</p>

  <p class="block_11">“Ama hangi Fraticello’lar?”</p>

  <p class="block_11">“Genellikle tümü. Adı anılmayacak cinayetlere bulaştılar: Evliliği tanımıyorlar, cehennemi yadsıyorlar, eşcinsellik suçu işliyorlar, Bogomillerin, <i class="calibre2">ordo Bulgariae</i><sup class="calibre3"><sup class="noteref" id="back_note_131"><a class="calibre4" href="../Text/index_split_194.html#note_131" title="131">131</a></sup></sup> ve <i class="calibre2">ordo Drygonthie</i><sup class="calibre3"><sup class="noteref" id="back_note_132"><a class="calibre4" href="../Text/index_split_195.html#note_132" title="132">132</a></sup></sup> sapkınlığını benimsiyorlar...”</p>

  <p class="block_11">“Lütfen,” dedi William, “başka başka şeyleri birbirine karıştırmayın! Fraticello’lar, <i class="calibre2">Patarenler</i><sup class="calibre3"><sup class="noteref" id="back_note_133"><a class="calibre4" href="../Text/index_split_196.html#note_133" title="133">133</a></sup></sup>, ayrıca <i class="calibre2">Valdezyenler</i><sup class="calibre3"><sup class="noteref" id="back_note_134"><a class="calibre4" href="../Text/index_split_197.html#note_134" title="134">134</a></sup></sup>, <i class="calibre2">Katarlar</i><sup class="calibre3"><sup class="noteref" id="back_note_135"><a class="calibre4" href="../Text/index_split_198.html#note_135" title="135">135</a></sup></sup>, bunlar arasında da, Bulgaristan Bogomilleriyle, Dragovitsa sapkınları aynı şeylermiş gibi konuşuyorsunuz!”</p>

  <p class="block_11">“Hepsi de aynı,” dedi sertçe Başrahip, “çünkü onlar sapkın; çünkü onlar laik dünyanın ve sizin de destekler göründüğünüz imparatorluğun düzenini tehlikeye düşürüyorlar. Yüzyılı aşkın bir süre önce, Brescia’lı Arnaldo’nun izinden gidenler, soylularla kardinallerin evlerini ateşe verdiler: bunlar, Lombardiya’lı Pataren sapkınlığının meyveleriydi. Bu sapkınlar hakkında korkunç öyküler biliyorum: Eisterbach’lı Sezar’da okudum onları. Verona’da, San Gedeone piskoposluk kurulu üyesi Everardo, kendisini evinde ağırlayan adamın her gece karısı ve çocuklarıyla evden çıktığım farketmiş. Üçünden birine, hangisine bilmiyorum, nereye gittiklerini, ne yaptıklarını sormuş. Gel de gör diye yanıt verilmiş ona; o da artlarından, yeraltında, insanların kadın erkek toplandıkları büyük bir eve gitmiş. Ötekiler sessizlik içinde beklerken sapkınların önde gelenlerinden biri küfürlerle dolu bir konuşma yapmış; yaşamlarını ve törelerini bozmalarını istemiş. Sonra mum söndürülünce herkes, karısıyla kızı, dulla el değmemiş genç kız, efendiyle köle, hatta (daha kötüsü, böyle korkunç şeyler söylediğim için Efendimiz beni bağışlasın) kızı ve kızkardeşi arasında hiçbir ayrım gözetmeksizin en yakınındakinin üstüne atılmış. Everardo bütün bunları görünce, hafif ve kösnül bir genç olduğundan, tarikatın üyesiymiş gibi yaparak evsahibinin kızının mı, yoksa başka bir genç kızın mı bilmem yanına yanaşmış, mum söndürülünce de onunla günah işlemiş. Ne yazık ki bir yılı aşkın bir süre böyle davranmış. O zaman Everardo içine düştüğü uçurumu görmüş ve o eve, sapkınlığın çekiciliğine kapıldığı için değil, kızların çekiciliğine kapıldığı için gittiğini söyleyerek onların ayartmalarından kaçmayı başarmış. Onu kovmuşlar. Ama görüyorsunuz, sapkınların yasası ve yaşamı böyledir - Patarenlerin, Katarların, Joachim’cilerin, her çeşit Tincilerin. Hem bunda şaşacak bir şey; onlar bedenin dirileceğine, günahların bedelinin ödeneceğine, cehenneme inanmıyorlar; hiç ceza görmeksizin her şeyi yapabileceklerini öne sürüyorlar. Kendilerine catharoi, yani katıksız diyorlar.”</p>

  <p class="block_11">“Abbone,” dedi William, “siz bu görkemli ve kutsal manastırın yalıtılmışlığı içinde, dünyanın kötülüklerinden uzak yaşıyorsunuz. Kentlerde yaşam sandığınızdan çok daha karmaşıktır; hem biliyorsunuz, yanılgının da, kötülüğün de dereceleri vardır. Lut, Tanrı’nın gönderdiği melekler hakkında bile kötü düşünceler besleyen yurttaşlarından daha az günahkârdı; Petros’un ihaneti, Yehuda’nınkiyle karşılaştırıldığında solda sıfır kalır; gerçekten de, biri bağışlandı; ötekiyse bağışlanmadı. Siz Patarenlerlc Katarları bir tutuyorsunuz. Patarenler, Kutsal Kilise Ana’nın yasaları çerçevesinde alışkanlıkları düzeltmeye yönelik bir akımdı. Onlar her zaman din adamlarının yaşam biçimlerini düzeltmeye çalışmışlardır.”</p>

  <p class="block_11">“Yüreği temiz olmayan papazlardan kutsama istenmemesini öne sürerek...”</p>

  <p class="block_11">“Ve yanıldılar; ama bu, kuramlarının tek yanılgısıydı. Tanrı’nın yasasını değiştirmeyi hiçbir zaman öne sürmediler...”</p>

  <p class="block_11">“Ama Brescia’lı Arnaldo’nun yaydığı Pataren düşünce Roma’da iki yüz yılı aşkın bir süre önce, kırsal yığınları soylularla kardinallerin evlerini yakmaya itti.”</p>

  <p class="block_11">“Arnaldo belediye başkanlarını reform hareketine çekmeye çalıştı. Onu izlemediler; o da yoksullar ve dışlanmışlar arasında destek buldu. Onun daha az yozlaşmış bir kent çağrısına şiddet ve öfkeyle karşılık vermelerinden o sorumlu değildi.”</p>

  <p class="block_11">“Kent her zaman yozdur.”</p>

  <p class="block_11">“Kent bugün sizin, bizim çobanı olduğumuz, Tanrı’nın kullarının yaşadıkları yerdir. Zengin din adamlarının yoksul ve aç insanlara erdem üstüne vaaz verdikleri bir rezillik yeridir. Patarenlerin çıkardıkları karışıklıklar bu durumdan doğmuştur. Hüzünlüdür Patarenler, ama anlaşılmaz değildirler. Katarlar daha başkadır. Onlarınki, kilise öğretisinin dışında bir Doğu sapkınlığıdır. Onlara yorulan suçları gerçekten işlemiş ya da işlemekte olup olmadıklarını bilmiyorum. Evliliğe karşı olduklarını, cehennemi yadsıdıklarını biliyorum. İşlemedikleri birçok suçun, yalnızca savundukları (kuşkusuz iğrenç) düşüncelerden ötürü onlara yüklenmiş olup olmadığını soruyorum kendi kendime.”</p>

  <p class="block_11">“Katarların Patarenlere karışmadıklarını, her ikisinin de yalnızca aynı iblisçe görünümün sayısız yüzlerinden ikisi olduklarını mı söylüyorsunuz?”</p>

  <p class="block_11">“Bu sapkınlıklarının birçoğunun, destekledikleri öğretilerden bağımsız olarak, basit insanlar arasında başarı kazandığını, çünkü bu insanlara başka bir yaşam olanağı sunduklarını söylüyorum. Basit insanların çoğu kez öğretiler konusunda fazla bir şey bilmediklerini söylüyorum. Çoğu zaman basit insan yığınlarının Katar öğretisini Patarenlerin öğretisiyle, bunu da genellikle Tincilerin öğretisiyle karıştırdıklarını söylüyorum. Basit insanların yaşamı, bilgiyle ve bizi bilge kılan uyanık bir ayırdetme duygusuyla aydınlatılmamıştır, Abbone. Hastalık ve yoksulluk altında ezilmiştir onların yaşamı; bilgisizlikle dili bağlanmıştır. Birçokları için bir sapkın gruba katılmak, çoğu kez kendi umarsızlıklarını haykırmanın bir başka yoludur. Bir kardinalin evi, din adamlarının yaşamını yetkinleştirmek için de yakılabilir, onun hakkında vaaz verdiği cehennemin var olmadığına inandıkları için de. Her zaman yapılan bir şeydir bu; çünkü yeryüzünde bazan çobanları olduğumuz sürülerin içinde yaşadıkları bir cehennem vardır. Ama siz de çok iyi biliyorsunuz ki, tıpkı onların Bulgar kilisesiyle rahip Liprando’nun izinden gidenleri birbirinden ayırdedememeleri gibi, imparatorluk makamları ve onları tutanlar da, Tincilerle sapkınları çoğu kez birbirinden ayıramamışlardır. İmparatorluk yanlısı gruplar, düşmanlarını yenebilmek için halk arasında Katarcı eğilimleri sık sık yüreklendirdiler. Kanımca iyi etmediler. Ama şimdi aynı güçlerin sık sık, bu gereğinden “basit”, için için kaynayan, tehlikeli düşmanlardan kendilerini kurtarmak için, bir gruba ötekilerin sapkınlıklarını yüklediklerini ve tümünü de ateşe atıp yaktıklarını biliyorum. Size yemin ederim, Abbone, erdemli bir yaşam süren, yoksulluğu ve erdenliği benimseyen, ama piskoposlara düşman olan insanların -belki başkalarının işledikleri, ama onların işlemedikleri- rastgele cinsel ilişkide bulunmak, eşcinsellik ve ağza alınmaz şeylerle suçlayarak, imparatorluğun ya da özgür kentlerin hizmetindeki laik makamlara teslim edildiklerini kendi gözlerimle gördüm. Basit insanlar kasaplık hayvan gibidirler; düşmana sorun çıkarmaya yaradıkları zaman kullanılırlar, artık işe yaramaz olunca da kurban edilirler.”</p>

  <p class="block_11">“Yani,” dedi Başrahip, açık bir kötülükle, “Fra Dolcino’yla çılgın adamları ve Gherardo Segarelli’yle o iğrenç katiller, kötü Katarlar mıydılar, yoksa erdemli Fraticello’lar mıydılar? Eşcinsel Bogomiller miydiler, yoksa Pataren reformcular mı? Gerçeğin nerede yattığını bana söyler misiniz William, siz ki, sapkınlar hakkında, onlardan biri sanılacak kadar çok şey biliyorsunuz?”</p>

  <p class="block_11">“Gerçek, hiçbir yerde değildir bazan,” dedi William, hüzünle.</p>

  <p class="block_11">“Görüyor musunuz? Siz bile artık bir sapkını ötekinden ayırt edemiyorsunuz. Hiç olmazsa benim bir kuralım var. Sapkınların, Tanrı’nın kullarını bir arada tutan düzeni tehlikeye atan kimseler olduklarını biliyorum. Ve İmparator’u destekliyorum; çünkü bu düzeni benim için güvence altına alıyor. Papa’yla savaşıyorum; çünkü tinsel erki, tüccarlar ve loncalarla bağlaşık ve bu düzeni koruyamayacak olan kent piskoposlarına veriyor. Biz bu düzeni yıllarca koruduk. Sapkınlara gelince, onlar için tek bir kuralım var; Citeaux Piskoposu Arnald Amaralicus’un, sapkınlığından kuşkulanılan Beziers kenti yurttaşlarını ne yapacaklarını kendisine soranlara verdiği yanıtta özetleniyor bu kural: ‘Tümünü öldürün! Tanrı, kendinden yana olanları tanır.’”</p>

  <p class="block_11">William gözlerini indirdi, bir süre sustu. Sonra, “Beziers kenti ele geçirildi; bizimkiler ne onura, ne yaşa, ne cinse baktılar; yirmi bine yakın insan kılıçtan geçirildi. Kıyam sona erince kent yağmalanıp yakıldı,” dedi. “Kutsal bir savaş da önünde sonunda bir savaştır. Belki de bu nedenle kutsal savaşlar olmamalıdır. Ama neler söylüyorum ben? İtalya’yı yakıp yıkmakta olan Ludwig’in haklarını savunmak için bulunuyorum burada. Ben de garip bağlaşıkların oyununa kapıldım. Tincilerle imparatorluk arasındaki bağlaşıklık garip; imparatorluğun, halkın egemenliğini isteyen Marsilio’yla bağlaşıklığı da k. garip. Düşüncelerimiz ve geleneklerimiz öylesine farklı olan sizinle benim aramdaki bağlaşma da garip. Ama iki ortak görevimiz var; toplantının başarısı ve bir katilin ortaya çıkarılması. Barış içinde yol almaya çalışalım.”</p>

  <p class="block_11">Başrahip kollarını uzattı. “Bana barış öpücüğü verin William Birader. Sizin gibi bilgili bir adamla, ince tanrıbilim ve ahlak sorunlarını sonsuza dek tartışabilirdik. Ama Paris’teki üstatlar gibi tartışma zevkine kaptırmamalıyız kendimizi. Haklısınız, önümüzde önemli bir görev var; uyum içinde yol almalıyız. Bunlardan söz edişimin nedeni, arada bir bağ olduğuna inanışım, anlıyor musunuz? Burada yer alan cinayetlerle tarikatınıza mensup kardeşlerinizin savları arasında olası bir bağ - daha doğrusu, başkalarının kurabilecekleri bir bağ. Sizi bunun için uyardım; Avignon’luların en küçük bir kuşkuya ya da sezgiye kapılmalarını bunun için önlemeliyiz.”</p>

  <p class="block_11">“Yüce Efendimiz’in, yapacağım soruşturmanın yönünü çizdiğini de düşünmemeli miyim? Son olayların rahiplerden birinin geçmişteki sapkınlığıyla ilgili karanlık bir öyküden kaynaklanmış olabileceğine mi inanıyorsunuz?”</p>

  <p class="block_11">Başrahip, yüzünde hiçbir anlatım belirmeksizin William’a bakarak birkaç saniye sustu. Sonra, “Bu üzücü olayın soruşturmasını siz yapacaksınız,” dedi. “Kuşkulu olmak, hatta yersiz kuşkuya kapılmayı bile göze almak sizin hakkınız. Ben yalnızca Başrahip’im burada. Şunu da ekleyeyim; rahiplerden birinin geçmişinin yerinde bir kuşku yarattığım bilseydim, bu zararlı otu kendi ellerimle söküp atardım. Benim bildiğimi siz de biliyorsunuz. Bilmedikleriminse, sizin bilgeliğiniz sayesinde aydınlığa kavuşması doğru olacaktır. Ama ne olursa olsun, her zaman ve her şeyden önce bana bilgi verin.”</p>

  <p class="block_11">Selam vererek kiliseden çıktı.</p>

  <p class="block_11">“Olay gittikçe karmaşıklaşıyor, sevgili Adso,” dedi William karanlık bir yüzle. “Biz bir elyazmasının ardından koşalım, gereğinden çok meraklı bazı rahiplerin gereğinden sert tartışmaları, bazılarının da gereğinden kösnül yaşantılarıyla ilgilenelim derken, şimdi de bambaşka bir iz giderek belirginleşiyor. Demek ki kilerci... Kilerciyle birlikte Salvatore denen o garip hayvan da geldi buraya... Ama şimdi gidip dinlenelim, çünkü bütün geceyi uyanık geçirmeyi tasarladık.”</p>

  <p class="block_11">“Demek bu gece kitaplığa gitmeyi hâlâ tasarlıyorsunuz? Bu ilk ipucundan vazgeçmiyor musunuz?”</p>

  <p class="block_11">“Kesinlikle hayır. Hem iki ayrı ipucunun söz konusu olduğunu söyleyen kim? Sonra şu kilerci öyküsü belki de Başrahip’in kuşkusundan başka bir şey değildir.”</p>

  <p class="block_11">Hacılar konukevine doğru yöneldi. Eşiğe varınca durdu ve daha önceki konuşmasını sürdürüyormuş gibi konuştu.</p>

  <p class="block_11">“Aslında Başrahip Adelmo’yla ilgili soruşturma yapmamı, genç rahipler arasında sağlıksız bir şeyler olduğunu düşündüğü zaman istedi benden. Ama şimdi, Venantius’un ölümü başka kuşkular uyandırınca, belki de Başrahip gizemin anahtarının kitaplıkta olduğunu sezinledi; ama orada da araştırma yapılmasını istemiyor. Bu yüzden, dikkatimi Aedificium’dan uzaklaştırmak için kilerciyi ipucu olarak sunuyor bana...”</p>

  <p class="block_11">“Peki ama, niçin istemesin...”</p>

  <p class="block_11">“Çok soru sorma. Başrahip bana daha en başında kitaplığın dokunulmazlığı olduğunu söyledi. Kendince haklı nedenleri olsa gerek. Belki o da Adelmo’nun ölümüyle ilgisi olabileceğini düşünmediği bir olaya karışmıştır da, şimdi rezaletin büyüdüğünün, kendisini de içine alabileceğinin farkına varıyordur. Gerçeğin ortaya çıkmasını da istemiyor ya da en azından, benim ortaya çıkarmamı istemiyor...”</p>

  <p class="block_11">“Öyleyse Tanrı’nın unuttuğu bir yerde yaşıyoruz biz,” dedim, tedirgin.</p>

  <p class="block_11">“Sen Tanrı’nın kendilerinden razı olduğu insanlara rastladın mı hiç?” diye sordu William, upuzun boyunun tepesinden bakarak.</p>

  <p class="block_11">Sonra beni dinlemeye gönderdi. Yatağıma yatarken, babamın beni dünyayı dolaşmaya göndermemesi gerektiği, dünyanın sandığımdan daha karmaşık olduğu sonucuna vardım. Gereğinden çok şey öğreniyordum.</p>

  <p class="block_11">“<i class="calibre2">Salva me ab ore leonis</i><sup class="calibre3"><sup class="noteref" id="back_note_136"><a class="calibre4" href="../Text/index_split_199.html#note_136" title="136">136</a></sup></sup>,” diye dua ettim uykuya dalarken.</p>

  <p class="block_18"><br class="calibre6" id="calibre_pb_20" /></p>
</body>
</html>
