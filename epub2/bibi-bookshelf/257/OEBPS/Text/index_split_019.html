<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_18"><span class="text_3">İkinci Gün</span></p>

  <p class="block_19" id="id_Toc405308357"><span class="text_2">ÖĞLE<br class="calibre5" /></span><i class="calibre2">Benno, manastır yaşamı üstüne hiç de iyi sayılmayacak şeyler açıklayan tuhaf bir öykü anlatıyor.</i></p>

  <p class="block_17"> </p>

  <p class="block_11">Benno’nun anlattıkları oldukça karışıktı. Gerçekten, öyle görünüyordu ki, bizi yalnızca yazı salonundan uzaklaştırmak için getirmişti buraya; ama inanılır bir bahane uyduramayınca, bildiğinden daha büyük boyutları olan bir gerçeğin parçalarını anlatıyordu bize.</p>

  <p class="block_11">O sabah ketum davrandığına, ama şimdi soğukkanlılıkla düşününce, William’ın tüm gerçeği bilmesi gerektiğine inanıyordu. Gülme üstüne o ünlü konuşma sırasında Berengar, ‘finis Africae’ya değinmişti. Neydi bu? Kitaplık gizlerle, özellikle, rahiplere hiçbir zaman okumaları için verilmemiş kitaplarla doluydu. Benno, William’ın, önermelerin aklın süzgecinden geçirilmesine ilişkin sözlerinden etkilenmişti. Araştırma yapan bir rahibin kitaplıktaki her şeyi bilme hakkına sahip olduğuna inanıyordu; Abelard’ı mahkûm eden Soissons Genel Danışma Kurulu’na ateş püskürüyordu; o konuştukça, biz güzel söz söyleme sanatından hoşlanan bu henüz genç rahibin içinin bağımsızlık özlemiyle kıpır kıpır olduğunu ve manastır sıkıdüzeninin bilimsel kuşkusuna vurduğu zincirleri kabul etmekte çok güçlük çektiğini farkettik. Ben hep böylesi bir meraka güvenmemeyi öğrenmiştim, ama bu tutumun üstadımın hoşuna gitmemekten uzak olduğunu iyi biliyorum. Gerçekten de, Benno’nun görüşlerini paylaştığını, ona güven duyduğunu gördüm. Kısaca, Benno bize, Adelmo’nun, Venantius’un ve Berengar’ın hangi gizlerden söz etmiş olduklarını bilmediğini, ama bu acıklı öykü kitaplığın nasıl yönetildiğine biraz daha ışık tutacak olursa, hiç de üzülmeyeceğini, soruşturma yumağı nasıl çözülürse çözülsün, üstadımın bundan, Başrahip’i, rahipleri baskı altında tutan düşünsel sıkıdüzeni yumuşatmaya özendirmek için veriler çıkaracağını umduğunu söyledi; rahiplerin kimilerinin, kendisi gibi kafalarını kitaplığın kocaman bağrında saklı olağanüstü bilgilerle beslemek için çok uzaklardan geldiklerini ekledi.</p>

  <p class="block_11">Benno’nun soruşturmadan, söylediği şeyi içtenlikle beklediğine inanıyorum. Ama belki de aynı zamanda, William’ın öngörmüş olduğu gibi, kendisini yiyip bitiren bir merakla Venantius’un masasını karıştırma hakkını önce kendisine saklamak istiyordu; bizi uzaklaştırmak için karşılığında bazı bilgiler vermeye hazırdı. İşte ‘ verdiği bilgiler şunlardı:</p>

  <p class="block_11">Berengar, artık birçok rahibin bildiği gibi, Adelmo’ya duyduğu çılgınca bir tutkuyla yanıp tutuşuyordu; tanrısal öfkenin, Sodom ve Gomore’de kötülüklerini cezalandırdığı tutkunun aynıydı bu tutku. Benno belki de benim genç olduğumu düşünerek böyle söyledi. Ama yeniyetmeliğini bir manastırda geçiren herkes, erdenliğini korumuş olsa da, bu tür tutkulardan söz edildiğini sık sık işitmiştir; hatta bazan bu tutkuların tutsağı olanların tuzaklarına karşı kendini korumak zorunda kalmıştır. Daha yeniyetme bir rahip olmama karşın, ben de şimdiden Melk’te yaşlı bir rahipten, genellikle kilise mensubu olmayan bir erkeğin bir kadına sunduğu, üstüne şiir yazılı kâğıtlar almamış mıydım? Rahiplik andı bizi kadın bedeni denen o kötülük batağından uzak tutar, ama sık sık başka yalnızlıkların kıyısına yaklaştırır. Bugün bile, şu yaşlı halimle, gözlerim kilise korosunda sakalı bitmemiş bir çömezin bir genç kızınki gibi duru ve körpe yüzüne takılınca, gündüz ifritinin hâlâ içimi ürperttiğini kendi kendimden saklayabilir miyim?</p>

  <p class="block_11">Bunları, kendimi manastır yaşamına adamayı seçişime kuşku düşürmek için değil, bu kutsal yükün kendilerine ağır geldiği birçok kimsenin düştüğü yanılgıları haklı çıkarmak için söylüyorum. Belki de Berengar’in korkunç cinayetini haklı çıkarmak için. Ama öyle görünüyor ki, Benno’ya göre bu rahip kötülüğünü daha da aşağılık bir biçimde işlemiş; başkalarından, erdem ve onurun vermemelerini öğütlediği şeyi elde etmek için şantaja başvurmuştu.</p>

  <p class="block_11">Böylece, rahipler ne zamandır Berengar’ın çok yakışıklı olduğu anlaşılan Adelmo’ya yönelttiği sevgi dolu bakışlarıyla alay ediyorlardı. Oysa işine tutkun olan Adelmo, Berengar’ın tutkusuna aldırmıyordu. Ama kimbilir, belki de ruhunun derinliklerinde kendisinin de aynı utanca eğilimli olduğunu bilmiyordu. Gerçek şu ki, dedi Benno, Adelmo’yla Berengar arasında kulağına çalınan bir konuşmada Berengar, Adelmo’nun kendisine açıklanmasını istediği bir gize değinerek, en masum bir okurumun bile tasarlayabileceği çirkin bir pazarlık önermişti. Öyle görünüyor ki, Benno, Adelmo’nun dudaklarından neredeyse bir iç rahatlığıyla dile getirilen kabul sözcüklerinin çıktığını işitmişti. Sanki diye atıldı Benno, Adelmo içinden bundan başka bir şey dilemiyormuş ve Berengar’ın önerisini kabul etmek için tensel istekten başka bir neden bulması kendisine yetiyormuş gibi. Berengar’ın gizinin bilimsel gizlere ilişkin olduğunun bir belirtisi, diye öne sürdü Benno; böylece Adelmo, zihnin isteğini yerine getirmek için bedenin günahına boyun eğdiği kuruntusunu besleyebilecekti. Ve, diye ekledi Benno, gülümseyerek, kendisi de kaç kez zihnin öylesine şiddetli istekleriyle yerinde duramaz olmuştu ki, onları doyurmak için kendi teninin isteğine ters düşse de, başkalarının tensel isteklerine boyun eğebilirdi.</p>

  <p class="block_11">“Yıllardır aramış olduğunuz bir kitabı ele geçirmek için sizin de ayıplanacak şeyler yapabileceğiniz anlar yok mudur?” diye sordu William’a.</p>

  <p class="block_11">“Bilge ve erdemli II. Silvester, yüzyıllarca önce, sanırım Statius ya da Lucan’ın bir elyazması karşılığında çok değerli bir zırhlı küre bağışlamıştı,” dedi William. Sonra, sakınımla ekledi: “Ama söz konusu olan bir zırhlı küreydi, erdem değil.”</p>

  <p class="block_11">Benno, heyecanının kendisini başka yerlere sürüklediğini itiraf etti ve anlatmayı sürdürdü. Adelmo’nun ölümünden bir gece önce, meraka kapılarak onların ikisini izlemişti. Onların akşam duasından sonra birlikte yatakhaneye yöneldiklerini görmüştü. Onlarınkinden çok uzak olmayan hücresinin kapısını aralayarak uzun süre beklemiş, sonunda, rahiplerin uykularının üstüne sessizlik çöktüğü zaman, Adelmo’nun Berengar’ın hücresine süzüldüğünü açık seçik görmüştü. Uyku tutmadığı için, Berengar’ın kapısının açıldığını, Adelmo’nun neredeyse koşarak dışarı çıktığını, arkadaşının onu durdurmaya çalıştığını işitinceye dek uyanık kalmıştı. Adelmo alt kata inerken Berengar ardısıra gitmişti. Benno sakınımlı davranarak onları izlemiş, alt kat koridorunun ağzında Berengar’ı görmüştü; neredeyse titreyerek bir köşeye büzülmüş, Jorge’nin hücresinin kapısına gözlerini dikmişti. Benno, Adelmo’nun, saygıdeğer rahibin ayaklarına kapanarak günahını itiraf ettiğini sezinlemişti. Berengar ise gizinin, kutsal mühürle mühürlenerek de olsa, açığa çıkmakta olduğunu bildiğinden tir tir titriyordu.</p>

  <p class="block_11">Sonra Adelmo, yüzü alabildiğine soluk, dışarı çıkmış, kendisiyle konuşmaya çalışan Berengar’ı uzaklaştırmış, çabuk çabuk yatakhaneden çıkarak kilisenin apsisinin çevresinden dolaşıp (geceleri hep açık duran) kuzey kapısından koro yerine girmişti. Belki de dua etmek istiyordu. Berengar da onu izlemiş, ama kiliseye girmemişti; mezarlıkta, mezarlar arasında ellerini ovuşturarak dolaşmıştı.</p>

  <p class="block_11">Benno, yakınlarda bir dördüncü kişinin dolaşmakta olduğunu farkedince ne yapacağını düşünmeye başlamıştı. Bu kişi de çifti izlemiş, ama kuşkusuz, mezarlığın kıyısındaki bir meşe ağacının gövdesine yaslanmış olan Benno’nun varlığının farkına varmamıştı. Dördüncü adam Venantius’tu. Onu görünce Berengar mezarların arasına sinmiş, Venantius da koro yerine gitmişti. Tam o anda görülmekten korkan Benno yatakhaneye dönmüştü. Ertesi sabah Adelmo’nun ölüsü uçurumun dibinde bulunmuştu. Benno başka bir şey bilmiyordu.</p>

  <p class="block_11">Yemek saati yaklaşıyordu. Benno yanımızdan ayrıldı; üstadım da ona başka bir şey sormadı.</p>

  <p class="block_11">Hamamın arkasında bir süre durduk; sonra bu olağanüstü açıklamalar üstünde düşüne düşüne birkaç dakika bahçede dolaştık.</p>

  <p class="block_11">“Frangula,” dedi William birden, o kış günü, gövdesinden tanıdığı bir bitkinin üstüne doğru eğilerek. “Kabukları kaynatılırsa basura iyi gelir. Bu aretium lappa; taze köklerinden yapılan iyi bir yakı, mayasılları kurutur.”</p>

  <p class="block_11">“Siz Severinus’tan daha bilgilisiniz,” dedim ona, “ama şimdi söyleyin bana, işittiklerinize ne diyorsunuz?”</p>

  <p class="block_11">“Sevgili Adso, kendi kafanla düşünmeyi öğrenmelisin. Benno belki de gerçeği söyledi bize. Anlattıkları, bu sabah erken Berengar’ın sanrılarla karışık anlattıklarına uyuyor. Birleştirmeye çalış. Berengar ve Adelmo birlikte çok çirkin bir şey yapmışlar; bunun ne olduğunu sezinlemiş bulunuyoruz. Berengar ne yazık ki hâlâ bir giz olarak kalan o gizi Adelmo’ya açıklamış olmalı. Adelmo da erdenlik andını ve doğa kurallarını çiğneyerek suç işledikten sonra, günahını bağışlatmak için birine günah çıkartmaktan başka bir şey düşünmüyor ve Jorge’ye koşuyor. Onun da, kanıtlarını gördük, çok sert bir kişiliği olduğundan, üzücü kınamalarla Adelmo’ya yüklendiğine kuşku yok. Belki günahını bağışlamıyor; belki de günahını bağışlasa bile olmayacak bir şey yapmasını istiyor ondan; bunu bilmiyoruz. Jorge de hiçbir zaman söylemez. Gerçek şu ki, Adelmo kiliseye koşup sunağın önünde yere kapanıyor, ama pişmanlığını gideremiyor. Tam o sırada Venantius yanına yaklaşıyor. Adelmo belki de Venantius’a Berengar’ın kendisine bağışladığı (ya da bir şey karşılığında ödediği), artık onun için hiçbir önemi kalmayan gizi açıklıyor; çünkü şimdi çok daha korkunç ve yakıcı bir gizi vardır. Venantius’a ne oluyor? Belki de bugün bizim Benno’muzu eyleme geçiren, bedelini bildiği, aynı yakıcı meraka kapılıyor; Adelmo’yu pişmanlığıyla başbaşa bırakıyor. Adelmo yalnız bırakıldığını görüyor, kendini öldürmeyi kuruyor, umutsuzluk içinde mezarlığa giriyor ve orada Berengar’a rastlıyor. Ona korkunç sözler söylüyor, sorumluluklarını yüzüne fırlatıyor, onu ahlak düşkünlüğü üstadı diye çağırıyor. Gerçekten de Berengar’ın öyküsünün, sanrılarından sıyrıldığında, doğru olduğuna inanıyorum. Adelmo, Jorge’dcn duyduğu umutsuz sözleri yineliyor ona. Böylece Berengar allak bullak bir yöne, Adelmo ise kendini öldürmek için bir başka yöne gidiyor. Sonra, bizim de neredeyse tanık olduğumuz şeyler oluyor. Herkes Adelmo’nun öldürüldüğüne inanıyor, böylece Venantius kitaplığın gizinig sandığından önemli olduğu izlenimini ediniyor ve araştırmayı kendi adına sürdürüyor. İstediğini bulup ortaya çıkarmadan önce ya da sonra, biri onu durduruncaya dek.”</p>

  <p class="block_11">“Peki onu kim öldürüyor? Berengar mı?”</p>

  <p class="block_11">“Belki. Ya da Aedificium’u koruması gereken Malachi. Ya da bir başkası. Berengar’dan kuşkulanılabilir, çünkü korkuyordu; gizini arlık Venantius’un da bildiğini de biliyordu. Malachi de olabilir; kitaplığın dokunulmazlığının koruyucusu olarak, birinin kuralı çiğneyip içeri girdiğini anlıyor ve onu öldürüyor; Jorge herkesle ilgili her şeyi biliyor; Adelmo’nun gizini biliyor, Venantius’un keşfetmiş olabileceği şeyi benim de keşfetmemi istemiyor... Birçok olgu kuşkuları onun üstünde topluyor. Ama söyler misin, kör bir adam tüm yetilerinin doruğunda birini nasıl öldürebilir? Sonra, yaşlı bir adam, güçlü kuvvetli de olsa bir ölüyü küpün yanına dek nasıl taşıyabilir? Son olarak, katil niçin Benno’nun kendisi olmasın? Açıklanamayan nedenlerin dürtüsüyle bize yalan söylemiş olabilir. Hem kuşkularımızı niçin gülme konusundaki tartışmaya katılanlarla sınırlandıralım? Belki de cinayetin kitaplıkla hiç ilgisi olmayan başka nedenleri vardır. Ne olursa olsun, iki şey gerekli; kitaplığa gece nasıl girildiğini öğrenmek, bir de lamba. Lambayı sen bul. Yemek saati mutfakta oyalanıp bir lamba al...”</p>

  <p class="block_11">“Hırsızlık mı?”</p>

  <p class="block_11">“Ödünç alma, Tanrı şefaat etsin.”</p>

  <p class="block_11">“Öyleyse bana güvenebilirsiniz.”</p>

  <p class="block_11">“İyi. Aedificium’a girmeye gelince, dün gece Malachi’nin nereden çıktığını gördük. Bugün kiliseye, özellikle de şapele gideceğim. Bir saat sonra yemeğe gideceğiz. Sonra da Başrahip’le buluşacağız. Senin de bulunmana izin verildi. Çünkü söylediklerimizi not etmesi için bir yazman istedim.”</p>

  <p class="block_18"><br class="calibre6" id="calibre_pb_19" /></p>
</body>
</html>
