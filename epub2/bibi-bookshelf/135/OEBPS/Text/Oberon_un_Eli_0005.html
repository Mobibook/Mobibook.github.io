<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2><span class="uline"><b>Bölüm 5</b></span></h2>

  <p>Işığı yüzümden uzak, sesimi alçak tuttum.</p>

  <p>"Pek değil," dedim. “Pek değil."</p>

  <p>İçini çekti.</p>

  <p>"Hâlâ ikna olmadın."</p>

  <p>İleriye baktı ve başını eğerek beni süzdü.</p>

  <p>"Neden her şeyi berbat etmek zorundasın?" dedi.</p>

  <p>"Ben hiçbir şeyi berbat etmedim."</p>

  <p>Lambayı indirdi. Yine başımı çevirdim, ama sonunda yüzüme iyi bir bakış fırlattı. Kahkaha attı.</p>

  <p>"Komik. Komik, komik, komik," dedi. “Ailevi duygusallıklarla beni etkileyeceğini düşünerek genç Lord Corwin kılığında geliyorsun. Neden Brand’i ya da Bleys’i seçmedin? Bize en çok hizmeti olan Clarissa’nınkiler oldu."</p>

  <p>Omuzlarımı silktim ve durdum.</p>

  <p>"Evet ve hayır," dedim, kabullendiği ve tepki verdiği sürece belirsiz cümleler sarf etmeye karar vererek. Değeri olan bir şey söyleyebilirdi ve suyuna gitmek için kolay bir yol gibi görünüyordu. “Ya sen?" diye sordum. “Sen bütün bunlara ne kılıf bulurdun?"</p>

  <p>"Eh, iyi niyetini kazanmak için sana ayak uydururum," dedi ve sonra kahkahalar atmaya başladı.</p>

  <p>Başını geriye attı ve kahkahası çevremde çınlarken üzerine bir değişim geldi. Boyu artar gibi oldu ve yüzü rüzgara yakalanmış yelken gibi gerildi. Sırtındaki kambur, o dikilirken küçüldü. Yüz hatları kendilerini düzenledi ve sakalı karardı. O zamana kadar, beden kütlesini yeniden dağıttığı iyice anlaşılır olmuştu, çünkü daha önce ayak bileklerine gelen gecelik şimdi incik kemiğinin üstündeydi. Derin bir nefes aldı ve omuzları genişledi. Kolları uzadı, şişkin karnı daraldı, inceldi. Önce omuzlarıma ulaştı, sonra daha da yükseldi. Bana kendi göz hizamdan baktı. Geceliği şimdi dizlerine geliyordu. Kamburu tamamen yok olmuştu. Yüzü son bir kez büküldü, hatları düzeldi ve sabitlendi. Kahkahası söndü, kendinden hoşnut bir sırıtma ile bitti.</p>

  <p>Kendimin biraz daha zayıf bir versiyonuna baktım.</p>

  <p>"Yeterli mi?" diye sordu.</p>

  <p>"Hiç fena değil," dedim. “Ateşe bir iki odun atana kadar bekle."</p>

  <p>"Sana yardım edeyim."</p>

  <p>"Önemli değil."</p>

  <p>Sağ taraftaki raftan biraz odun aldım. Herhangi bir oyalanma tarzı işime geliyordu, bana üzerinde çalışılacak tepkiler kazandırıyordu. Ben çalışırken o odayı aşıp bir sandalyeye oturdu. Ona baktığımda, beni değil gölgeleri izlediğini gördüm.</p>

  <p>Bir şey, herhangi bir şey söyleyeceğini umarak işime devam ettim. Biraz sonra söyledi.</p>

  <p>"Büyük plana ne oldu?" diye sordu.</p>

  <p>Desen’den mi, yoksa yalnızca onun bildiği, babamın önemli bir planından mı bahsettiğini bilmiyordum. Bu yüzden, "Sen söyle," dedim.</p>

  <p>Yine güldü.</p>

  <p>"Neden olmasın? Fikrini değiştirdin, olan bu," dedi.</p>

  <p>"Senin bakışınla, eskiden neydi, şimdi ne?"</p>

  <p>"Benimle alay etme. Senin bile benimle alay etmeye hakkın yok," dedi. “Hele senin, hiç."</p>

  <p>Ayağa kalktım.</p>

  <p>"Seninle alay etmiyordum," dedim.</p>

  <p>Odayı aşıp bir başka sandalye aldım ve ateşin yanında, Dworkin’in karşısına koydum. Oturdum.</p>

  <p>"Beni nasıl tanıdın?" diye sordum. "Nerede olduğum herkesin bildiği bir şey sayılmaz."</p>

  <p>"Bu doğru."</p>

  <p>"Amber’de çoğu kişi benim öldüğümü mü sanıyor?"</p>

  <p>"Evet, başkaları da senin Gölge’ye yolculuk ettiğini düşünüyor."</p>

  <p>"Anlıyorum."</p>

  <p>"Kendini nasıl hissediyorsun?"</p>

  <p>Bana kötücül bir sırıtış bahşetti.</p>

  <p>"Hâlâ deli olup olmadığımı mı kastediyorsun?"</p>

  <p>"Sözünü benim yapacağımdan daha az sakınıyorsun."</p>

  <p>"Zaman zaman soluyor, zaman zaman yoğunlaşıyor," dedi. "Gelip gidiyor. Şu an, neredeyse kendimdeyim... neredeyse, diyorum. Ziyaretinin şoku belki... Beynimde bozuk bir şey var. Bunu biliyorsun. Ama aksi olamaz. Bunu da biliyorsun."</p>

  <p>"Sanırım biliyorum," dedim. “Neden baştan itibaren anlatmıyorsun? Sırf konuşmak bile kendini daha iyi hissetmeni sağlayabilir ve bana kaçırdığım bir şey verebilir. Bana bir hikaye anlat."</p>

  <p>Bir başka kahkaha.</p>

  <p>"Nasıl istersen. Tercihin var mı? Kaos’tan, gece denizi içindeki bu küçük, ani adaya kaçışım mı? Boşluğun içindeki düşüncelerim mi? Bir tekboynuzun boynuna asılı bir mücevherin içindeki Desen’in keşfi mi? Ateş şiiri beynimdeki o ilk yoldan akarken, bana yaratma iradesi bulaştırırken beni çağırmak için çok geç kalmış atalarımız şaşkın bir öfke içinde köpürürken, benim Desen’i şimşek, kan ve lir ile çizmem mi? Çok geç! Çok geç... Hastalıktan doğan iğrençliklere teslim olmuş, yardım yeteneklerinin, güçlerinin ötesinde, yeni benliğimin tutsağı olarak planladım ve inşa ettim. Tekrar dinlemek istediğin hikaye bu mu? Yoksa tedavisini anlatmamı mı tercih edersin?"</p>

  <p>Avuç avuç fırlattığı kavramlar kafamda dönüyordu. Söyledikleri gerçek miydi, yoksa metafor muydu, yoksa yalnızca paranoyak yanılsamalarını mı paylaşıyordu, anlayamıyordum, ama dinlemek istediğim, dinlemek zorunda olduğum şeyler o anda daha yakın şeylerdi. Bu yüzden, kadim bir sesin çıktığı kendimin gölgeli imgesini incelerken, “Bana tedavisinden bahset," dedim.</p>

  <p>Parmakuçlarını bir araya getirdi ve aralarından konuştu.</p>

  <p>"Ben Desen’im," dedi, “çok gerçek bir anlamda. Şimdi sahip olduğu şekli kazanmak, Amber’in temelini oluşturmak üzere zihnimden geçerken, benim onun üzerinde iz bıraktığım kadar o da benim üzerimde iz bıraktı. Bir gün benim hem Desen, hem de kendim olduğumu fark ettim ve o da kendi varoluş sürecinde Dworkin olmak zorunda kaldı. Bu yer ve bu zamanın doğumunda ortak değişiklikler oldu ve gücümüz kadar zayıflığımız da bunda yatıyor. Çünkü aklıma, Desen’e zarar verilmesinin bana da zarar verilmesi olduğu geldi ve bana verilecek bir zarar da Desen’e yansırdı. Ama ben gerçekten zarar göremem, çünkü Desen beni koruyor ve benden başka kim Desen’e zarar verebilir? Güzel bir kapalı sistem gibi görünüyordu, zayıflıkları güçlü taraflarınca tamamen koruman."</p>

  <p>Sustu. Ateşi dinledim. Onun neyi dinlediğini bilmiyorum.</p>

  <p>Sonra, “Yanılmışım," dedi. “Hem de bu kadar basit bir konuda... Onu çizmek için kullandığım kanım, onu silebilir de. Ama kanımdan gelen kanın da bunu yapabileceğini anlamam yüzyıllarımı aldı. Onu kullanabilir, değiştirebilirdin. Evet, ta üçüncü nesle kadar."</p>

  <p>Onun hepimizin atası olduğunu öğrenmek beni şaşırtmadı.</p>

  <p>Her nasılsa, baştan beri biliyormuşum gibi gelmişti. Biliyordum, ama hiç telaffuz etmemiştim. Yine de... bu yanıtladığından daha çok soru doğuruyordu. Kandan gelen bir nesil al. Kargaşa yarat. Dworkin’in gerçekte ne olduğunu şimdi öncekinden de az biliyordum. Buna onun bile kabullendiği bir gerçeği ekle: Bunun deli bir adamın anlattığı hikaye olduğu gerçeğini.</p>

  <p>"Ama onu onarmak için...?" dedim.</p>

  <p>Sırıttı, kendi yüzüm önümde çarpıldı.</p>

  <p>"Yaşayan boşluğun lordu, kaosun kralı olmak artık hoşuna gitmiyor mu?" diye sordu.</p>

  <p>"Belki," dedim.</p>

  <p>"Annen Tekboynuz adına, işin buna geleceğini biliyordum! Desen sende büyük alem kadar güçlü. O zaman arzun nedir?"</p>

  <p>"Ailemi korumak."</p>

  <p>Başını salladı.</p>

  <p>"Her şeyi yok edip baştan başlamayı denemek daha kolay. Sana daha önce de sık sık söylediğim gibi."</p>

  <p>"Ama ben inatçıyım. Bu yüzden yine söyle," dedim, babamın aksiliğini taklit etmeye çalışarak.</p>

  <p>Omuzlarını silkti.</p>

  <p>"Desen’i yok edersen Amber’i yok edersin ve onunla aynı kutupsal dizilişte olan bütün gölgeleri. Desen’in ortasında kendimi yok etmeme izin verirsen, onu silebiliriz. İzin ver ve sonra düzenimizin özünü içeren Mücevher’i alacağına, kaosun alayları her taraftan dikkatini dağıtmaya çalışırken kendi benliğinin maddesini kullanarak onu yeni, parlak ve saf, lekesiz bir Desen yaratmak için kullanacağına söz ver. Bana bu sözü ver ve bırak sona erdireyim, çünkü bu sayrılı halimle, düzen için yaşamaktansa düzen için ölmeyi yeğlerim. Şimdi ne diyorsun?"</p>

  <p>"Çağların emeğini yok etmektense elimizdekini onarmaya çalışmak daha iyi olmaz mıydı?"</p>

  <p>"Korkak!" diye haykırdı, ayağa fırlayarak. “Yine bunu söyleyeceğini biliyordum!"</p>

  <p>"Eh, olmaz mıydı?"</p>

  <p>Odayı adımlamaya başladı.</p>

  <p>"Kaç kez konuştuk bunu?" diye sordu.</p>

  <p>"Hiçbir şey değişmedi! Denemeye korkuyorsun!"</p>

  <p>"Belki," dedim. “Ama eğer onu kurtarma olasılığı bile varsa, bunca şeyini verdiğin bir varlığın biraz çaba -fazladan bir fedakarlık- hak ettiğini hissetmiyor musun?"</p>

  <p>"Hâlâ anlamıyorsun," dedi. “Zarar görmüş bir şeyin yok edilmesi -ve yerine yeni bir tane yaratılması- gerektiğinden başka bir şey düşünemiyorum. Kişisel yaramın doğası öyle ki, onarmayı hayal bile edemiyorum. Ben de aynı şekilde zarar gördüm. Duygularım önceden belirlenmiş."</p>

  <p>"Eğer Mücevher yeni bir Desen yaratabiliyorsa, neden eskisinin onarılması, dertlerimizin sona ermesi, senin ruhunun iyileşmesi için kullanılmasın?"</p>

  <p>Yaklaştı, önümde durdu.</p>

  <p>"Hafızan nerede?" dedi. “Zararı onarmanın baştan başlamaktan sonsuz kat daha zor olacağını biliyorsun. Mücevher bile onarmaktan daha kolay yok edebilir onu. Orada olmanın nasıl bir şey olduğunu unuttun mu?" Arkasındaki duvara işaret etti. “Gidip yine bakmak ister misin?"</p>

  <p>"Evet" dedim. “Bunu isterim. Gidelim."</p>

  <p>Ayağa kalktım ve ona tepeden baktım. Şekli üzerindeki kontrolü öfkelendiğinde biraz yok olmuştu. Çoktan boyundan yedi-sekiz santim kaybetmişti, yüzümün görünüşü kendi cücemsi hatlarına dönüşüyordu ve omuzlarının arasında dikkat çekici bir şişkinlik oluşmuştu, işaret ettiği zaman bile fark ediliyordu.</p>

  <p>Gözleri irileşti, yüzümü inceledi.</p>

  <p>"Bunu gerçekten istiyorsun," dedi bir an sonra. “Tamam, o zaman. Gidelim."</p>

  <p>Döndü ve büyük, metal kapıya doğru yürüdü. Onu takip ettim. Anahtarı çevirmek için iki elini birden kullandı. Sonra ağırlığını bindirdi. Ona yardım etmek için ilerledim, ama sıra dışı bir güçle beni yana süpürdükten sonra kapıyı son bir kez ittirdi. Kapı gıcırdayarak ardına kadar açıldı. Tuhaf, ama bir şekilde tanıdık bir koku aldım.</p>

  <p>Dworkin kapıdan geçti ve durdu. Sağ tarafında, duvara dayanmış duran, uzun bir asaya benzeyen bir şey aldı. Yere birkaç defa vurdu ve asanın yukarı ucu parlamaya başladı. Oldukça iyi ışık veriyordu, Dworkin’in şimdi ilerlemeye başladığı dar bir tüneli açığa çıkardı. Onu takip ettim ve tünel fazla ilerlemeden genişledi, öyle ki, onunla yan yana yürüyebiliyordum. Koku güçlendi, neredeyse tanıyacaktım. Son zamanlarda olan bir şey...</p>

  <p>Yaklaşık seksen adım sonra sola ve yukarı döndük. Sonra bir tür çıkıntıdan geçtik. Yere kırık kemikler saçılmıştı ve yerden altmış santim kadar yukarıdaki bir kayaya iri, metal bir halka gömülmüştü. Halkaya parlak bir zincir asılıydı, zincir yere düşüyor, loşluğun içinde soğuyan eriyik damlalar gibi ileriye doğru uzanıyordu.</p>

  <p>Bundan sonra yolumuz yine daraldı ve Dworkin bir kez daha öne geçti. Kısa bir süre sonra keskin bir köşeyi döndü.</p>

  <p>Mırıldandığını duyabiliyordum. Köşeyi döndüğüm zaman neredeyse ona bindirecektim. Diz çökmüş, gölgeli bir çatlağın içini sol eli ile yokluyordu. Yumuşak bir gaklama duyduğum ve zincirin açıklıkta kaybolduğunu gördüğüm zaman sesin kaynağının ne olduğunu ve nerede olduğumuzu anladım.</p>

  <p>"Uslu Wixer," dediğini duydum. “Uzağa gitmeyeceğim. Sorun yok, Uslu Wixer. Al sana çiğneyecek bir şey."</p>

  <p>Durduğu yerden aldığı her neyse, hayvana fırlattı. Şimdi yuvasının içinde kıpırdandığını görecek kadar ilerlediğim mor grifon sunulan şeyi kafasını sallayarak ve bir dizi çatırtı çıkararak kabul etti.</p>

  <p>Dworkin sırıtarak bana baktı.</p>

  <p>"Şaşırdın mı?" diye sordu.</p>

  <p>"Neye?"</p>

  <p>"Ondan korktuğumu sanıyordun. Asla onunla dost olamayacağımı sandın. Onu buraya beni içeride -Desen’den uzakta- tutmak için koydun."</p>

  <p>"Hiç böyle dedim mi?"</p>

  <p>"Demek zorunda değildin. Ben aptal değilim."</p>

  <p>"Sen nasıl istersen," dedim.</p>

  <p>Güldü, ayağa kalktı ve tünelde ilerlemeye devam etti.</p>

  <p>Onu takip ettim ve bir kez daha zemin düzleşti. Tavan yükseldi, yol genişledi. Sonunda mağara ağzına geldik. Dworkin bir aydınlığın önünde silueti görünür biçimde, asasını önünde kaldırarak durdu. Dışarısı geceydi ve temiz bir tuz kokusu burun deliklerimdeki pis kokuyu süpürdü.</p>

  <p>Bir an daha geçtikten sonra tekrar ilerlemeye başladı, gök kandilleri ve mavi kadifeden bir dünyaya geçti. Arkasından gittiğimde, şaşkınlık verici manzara karşısında kısa bir an nefesim kesildi. Bunun nedeni sadece aysız, bulutsuz gökyüzündeki yıldızların doğaüstü parlaklığı ya da gökyüzü ile deniz arasındaki ayrımın bir kez daha tamamen silinmiş olması değildi. Desen’in o gök-denizin altında neredeyse asetilen mavisi renkte parlaması ve yukarıdaki, yanlardaki ve aşağıdaki tüm yıldızların geometrik bir hassasiyet ile dizilmiş olmasıydı. Her şeyden fazla, Desen’in gerçek merkez olduğu, parlak düzenin geri kalanının bu varlığın, dizilimin, konumun kesin bir sonucu olduğu kozmik bir ağın ortasında asılıymışız izlenimi veren fantastik, oval bir kafes oluşturuyordu.</p>

  <p>Dworkin Desen’e, kararmış bölgenin tam kenarına doğru yoluna devam etti. Asasını tam o tarafa doğru salladı ve ben yaklaşırken bakmak için döndü.</p>

  <p>"İşte," diye bildirdi, “aklımdaki delik. Artık bunun içinden düşünemiyorum, yalnızca çevresinden düşünebiliyorum. Artık sahip olmadığım bir şeyi onarmak için ne yapılması gerektiğini bilmiyorum. Bunu yapabileceğini düşünüyorsan, kırık kısmı aşmak için Desen’i her terk ettiğinde kendini ani yok oluşa açık bırakmaya razı olmalısın. Karanlık kısmın seni yok etmesinden bahsetmiyorum. Devreyi kırdığın zaman Desen’in seni yok etmesinden bahsediyorum. Mücevher seni hayatta tutabilir de, tutmayabilir de. Bilmiyorum. Ama daha kolay olmayacak. Her devrede daha da güçleşecek ve tüm bu süre boyunca gücün azalıyor olacak. Son konuştuğumuzda korkmuştun. O zamandan bu yana cesurlaştığını mı söylemeye çalışıyorsun?"</p>

  <p>"Belki," dedim. “Başka çıkar yol görmüyor musun?"</p>

  <p>"Temiz bir sayfayla başlayarak yapabileceğini biliyorum, çünkü bir zamanlar ben böyle yapmıştım. Bunun ötesinde, başka çıkar yol göremiyorum. Ne kadar beklersen, durum o kadar kötüleşecek. Neden Mücevher’i getirmiyor ve bana kılıcını ödünç vermiyorsun, oğlum? Ben daha iyi bir yol göremiyorum."</p>

  <p>"Hayır," dedim. “Daha fazlasını bilmeliyim. Bana zararın nasıl olduğunu yine anlat."</p>

  <p>"Hâlâ bu noktada çocuklarından hangisinin kanımızı akıttığını bilmiyorum, eğer kastettiğin buysa. Yapılmış ama. İşi burada bırak. Onlarda bizim karanlık doğalarımız daha çok öne çıkıyor. İçinden doğduğumuz kaosa çok yakın olduklarından, kaosu alt etmek için bizim tahammül ettiğimiz deneyimleri yaşamadan büyüdüklerinden olmalı. Desen’de yürüme ayininin onlar için yeterli olacağını düşünmüştüm. Daha güçlü bir şey düşünemiyorum. Ama işe yaramadı. Her şeye saldırıyorlar. Desen’in kendisini yok etmeye çalışıyorlar."</p>

  <p>"Eğer taze bir başlangıç yapmayı başarırsak, bütün bu olaylar kendilerini tekrarlamaz mı?"</p>

  <p>"Bilmiyorum. Ama başarısızlık ve kaosa dönüşten başka ne seçeneğimiz var ki?"</p>

  <p>"Eğer yeni başlangıç yapmayı denersek onlara ne olacak?"</p>

  <p>Uzun süre sessiz kaldı. Sonra omuzlarını silkti.</p>

  <p>"Bilemem."</p>

  <p>"Yeni bir nesil nasıl olurdu?"</p>

  <p>Güldü.</p>

  <p>"Böyle bir soru nasıl yanıtlanabilir? Hiçbir fikrim yok."</p>

  <p>Delik Koz Kartını çıkardım ve ona uzattım. Asasının ışığı altında inceledi onu.</p>

  <p>"Sanırım bu Random’ın oğlu Martin," dedim. “Kanı burada dökülen. Hâlâ hayatta olup olmadığı konusunda en ufak bir fikrim yok. O nasıl biri olurdu sence?"</p>

  <p>Desen’e doğru baktı yine.</p>

  <p>"Dernek bununla süslenmiş," dedi. “Nasıl aldın?"</p>

  <p>"Alındı," dedim. “Senin işin değil dernek?"</p>

  <p>"Elbette hayır. Oğlanı hiç görmedim. Ama bu senin sorunu yanıtlıyor, değil mi? Eğer yeni bir nesil olursa, senin çocukların onu yok edecek."</p>

  <p>"Tıpkı bizim onları yok edeceğimiz gibi mi?"</p>

  <p>Gözlerini gözlerime dikti ve baktı.</p>

  <p>"Aniden sevgi dolu bir baba mı oldun?" diye sordu.</p>

  <p>"Eğer o Koz Kartını sen hazırlamadıysan, kim hazırladı?"</p>

  <p>Bakışlarını indirdi, karta tırnağı ile vurdu.</p>

  <p>"En iyi öğrencim. Oğlun Brand. Bu onun stili. Birazcık güç edinir edinmez ne yaptıklarını görüyor musun? İçlerinden herhangi biri alemi korumak, Desen’i onarmak için hayatını verir miydi?"</p>

  <p>"Muhtemelen," dedim. “Muhtemelen Benedict, Gerard, Random, Corwin..."</p>

  <p>"Benedict’in üzerinde kıyamet işareti var, Gerard iradeye sahip ama zekadan yoksun, Random’ın cesareti ve kararlılığı yok. Corwin... O gözden ırak, gönülden ırak değil mi?"</p>

  <p>Düşüncelerim, hücremden Cabra’ya kaçmama yardım ettiği son karşılaşmamıza döndü. Aklıma, beni oraya götüren koşulları bilmediğinden o konuda farklı düşünceleri olabileceği geldi.</p>

  <p>"Bu şekle bürünmenin sebebi bu mu?" diye devam etti. “Bu bir tür paylama mı? Yine beni sınıyor musun?"</p>

  <p>"Corwin ne gözden, ne de gönülden ırak," dedim, “ama aile içinde ve başka yerlerde düşmanları var. Alemi korumak için her şeyi yapar. Şansı var mı sence?"</p>

  <p>"Uzun süredir uzakta değil miydi?"</p>

  <p>"Evet."</p>

  <p>"O zaman değişmiş olabilir. Bilmiyorum."</p>

  <p>"Değiştiğine inanıyorum. Denemeye gönüllü olduğunu biliyorum."</p>

  <p>Bana yine dik dik baktı, bakmaya devam etti.</p>

  <p>"Sen Oberon değilsin," dedi sonunda.</p>

  <p>"Hayır."</p>

  <p>"Sen önümde gördüğüm kişisin."</p>

  <p>"Ne eksik, ne fazla."</p>

  <p>"Anlıyorum... Burayı bildiğini bilmiyordum."</p>

  <p>"Son zamanlara kadar bilmiyordum. Buraya ilk defa, tekboynuzun rehberliğinde geldim."</p>

  <p>Gözleri irileşti.</p>

  <p>"Bu çok ilginç," dedi. “Çok uzun zaman oldu..."</p>

  <p>"Ya sorum?"</p>

  <p>"Hı? Soru mu? Hangi soru?"</p>

  <p>"Şansım var mı? Sence Desen’i onarabilir miyim?"</p>

  <p>Yavaş yavaş ilerledi ve uzanarak sağ elini omzuma koydu.</p>

  <p>Bunu yaparken diğer elindeki asa eğildi; mavi ışığı yüzümün otuz santim ötesinde alevlendi, ama ısı hissetmedim. Gözlerime baktı.</p>

  <p>"Değişmişsin," dedi bir süre sonra.</p>

  <p>"İşi yapmama yetecek kadar mı?" diye sordum.</p>

  <p>Bakışlarını kaçırdı.</p>

  <p>"Belki denemeye değer kılacak kadar," dedi, “başarısızlığa mahkum olsak da."</p>

  <p>"Bana yardım edecek misin?"</p>

  <p>"Bu yapabileceğimden emin değilim," dedi. “Ruh hallerim, düşüncelerim hakkındaki bu şey gelip gidiyor. Şimdi bile, kontrolümün bir kısmının kayıp gittiğini hissedebiliyorum. Heyecan, belki... İçeri girsek iyi olacak."</p>

  <p>Arkamda bir tıngırtı duydum. Döndüğüm zaman, grifon oradaydı, başı yavaşça soldan sağa, kuyruğu sağdan sola sallanıyordu, dilini fırlatıp çekiyordu. Çevremizden dolanmaya başladı, Dworkin ile Desen arasında bir yerde durdu.</p>

  <p>"Biliyor," dedi Dworkin. “Değişmeye başladığımda hissedebiliyor. O zaman beni Desen’in yanında bırakmıyor... Uslu Wixer. Artık dönüyoruz. Sorun yok... Gel, Corwin."</p>

  <p>Mağara ağzına yöneldik ve Wixer takip etti, her adım için bir tınlama.</p>

  <p>"Mücevher," dedim, “Hüküm Mücevheri... Desen’in onarılması için gerekli olduğunu mu söylüyorsun?"</p>

  <p>"Evet," dedi. “Desen’de yürürken yol boyunca takılmalı, kırıldığı yerlerde asıl deseni yeniden çizmeli. Ama bu ancak mücevheri kullanmak için ayarlanmış biri tarafından yapılabilir."</p>

  <p>"Ben Mücevher’i kullanmayı biliyorum," dedim.</p>

  <p>"Nasıl?" diye sordu, durarak.</p>

  <p>Wixer arkamızda bir gıdaklama çıkardı ve yürümeye devam ettik.</p>

  <p>"Senin yazılı talimatlarını izledim ve Eric’in sözel talimatlarını," dedim. “Onu yanımda Desen’in merkezine götürdüm ve izdüşümümü içine yansıttım."</p>

  <p>"Anlıyorum," dedi. “Nasıl ele geçirdin onu?"</p>

  <p>"Eric’ten, ölüm döşeğinde."</p>

  <p>Mağaraya girdik.</p>

  <p>"Yanında mı?"</p>

  <p>"Onu Gölge’de bir yere saklamak zorunda kaldım."</p>

  <p>"Onu bir an önce almanı ve buraya ya da saraya getirmeni öneririm. Her şeyin merkezine yakın tutulması en iyisi."</p>

  <p>"O neden?"</p>

  <p>"Orada çok fazla kalırsa, gölgeleri çarpıtma etkisi var."</p>

  <p>"Çarpıtma mı? Ne şekilde?"</p>

  <p>"Önceden bilmenin yolu yok. Tamamen mekana bağlı."</p>

  <p>Bir köşeyi döndük, loşluğun içinde ilerlemeye devam ettik.</p>

  <p>"Mücevher’i takarken çevrendeki her şeyin yavaşlaması ne anlama geliyor? Fiona bana bunun tehlikeli olduğunu söyledi, ama neden olduğu konusunda emin değildi."</p>

  <p>"Kendi varlığının sınırlarına ulaştığın ve enerjilerinin kısa süre sonra tükeneceği, hemen bir şey yapmazsan öleceğin anlamına geliyor."</p>

  <p>"Ne yapmak gerekiyor?"</p>

  <p>"Desen’in kendisinden güç çekmeye başla. Mücevher’in içindeki birincil Desen’den."</p>

  <p>"Bu nasıl yapılıyor?"</p>

  <p>"Ona teslim olmalı, kendini salıvermeli, kimliğini yok etmeli, seni başka her şeyden ayıran sınırları silmelisin."</p>

  <p>"Söylemek yapmaktan daha kolay geliyor."</p>

  <p>"Ama yapılabilir ve tek yolu bu."</p>

  <p>Başımı salladım. Devam ettik, sonunda büyük kapıya geldik. Dworkin asasını söndürdü ve duvara yasladı. İçeri girdik,</p>

  <p>Dworkin kapıyı kilitledi. Wixer dışarıda pozisyon aldı.</p>

  <p>"Şimdi gitmen gerek," dedi Dworkin.</p>

  <p>"Ama sana sormak ve anlatmak istediğim daha çok şey var."</p>

  <p>"Düşüncelerim anlamsızlaşmaya başlıyor ve sözlerin boşa gidecektir. Yarın gece ya da ondan sonrakinde ya da ondan sonrakinde. Acele et! Git!"</p>

  <p>"Bu acele niye?"</p>

  <p>"Değişim üzerime çöktüğü zaman sana zarar verebilirim. Şimdi bile kendimi ancak irade gücüyle alıkoyabiliyorum. Git!"</p>

  <p>"Nasıl gideceğimi bilmiyorum. Buraya nasıl gelineceğini biliyorum, ama..."</p>

  <p>"Yandaki odadaki masada her tür Koz Kartı var. Işığı al! Herhangi bir yere git! Çık buradan!"</p>

  <p>Onun elinden gelen hiçbir tür fiziksel şiddetten korkmadığımı söyleyerek itiraz etmeye hazırlanıyordum ki, yüz hatları erimiş mum gibi akmaya başladı. Bir şekilde olduğundan daha iri, daha uzun kol ve bacaklı görünmeye başladı. Işığı kaparak odaya kaçtım. Aniden içimi bir ürperti basmıştı.</p>

  <p>Masaya. Çekmeceyi koparırcasına açtım ve içinde dağınık duran bazı Koz Kartlarını kaptım. O zaman ayak sesleri duydum. Bir şey biraz önce çıktığım odadan, arkamdan odaya giriyordu. Bu bir adamın ayak seslerine benzemiyordu. Arkama bakmadım. Bunu yerine, kartları önümde kaldırdım ve en üsttekini inceledim. Tanımadığım bir sahneydi, ama hemen zihnimi açtım ve uzandım. Bir kayalık, ötesinde belirsiz bir şey, tuhaf bir şekilde benek benek bir gökyüzü, solda saçılmış yıldızlar... Kart elime bir soğuk, bir sıcak geliyordu, ben bakarken şiddetli bir rüzgar içinde esmiş, bir şekilde manzarayı değiştirmiş gibi görünüyordu.</p>

  <p>Sonra arkamdan, sağdan, Dworkin’in son derece değişmiş, ama hâlâ tanınabilen sesi konuştu. “Aptal! Sonunun geleceği ülkeyi seçtin!"</p>

  <p>Büyük pençemsi bir el -siyah, derimsi, boğum boğum- kartı kapacakmış gibi omzumun üzerinden uzandı. Ama görüntü hazır görünüyordu ve ona doğru fırladım ve kaçtığımı anlar anlamaz kartı çevirdim. Sonra, duyularımın yeni mekana alışmasına izin vererek kıpırdamadan durdum.</p>

  <p>Anladım. Efsane parçacıklarından, aile dedikodularından ve üzerime çöken genel duygudan, nereye geldiğimi anladım.</p>

  <p>Bakmak için gözlerimi kaldırdığımda, buranın neresi olduğundan kesinlikle emindim. Kaos Sarayları.</p>
</body>
</html>
