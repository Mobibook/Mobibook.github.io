<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<title></title>





<link href="../Styles/alt.css" type="text/css" rel="stylesheet"/>
<link href="../Styles/pdf_output.css" type="text/css" rel="stylesheet"/>
<link href="../Styles/style.css" type="text/css" rel="stylesheet"/>
<link href="../Styles/title.css" type="text/css" rel="stylesheet"/>
</head>
<body>
<p></p>

<p></p>

<p></p>

<p></p>

<p style="text-align: center;"><img alt="B5" src="../Images/B05.jpg"/><br/></p>

<p style="text-align: justify;">Adeta kusursuz bir sabahtı. Pubdan çıktığım zaman
kendimi yeni bir bilgisayarda duvar kâğıdı olarak kullanılan, aşırı derecede
işlenmiş bir fotoğrafın içindeymiş gibi hissettim. Ustaca eskitilmiş
konakların uzandığı sokaklar biraz ileride yerini kıvrılarak göğe kadar
yükselen kayadan duvarlarla iç içe geçmiş yemyeşil çayırlara bırakıyordu.</p>

<p style="text-align: justify;">Bütün bu manzarayı hızla sürüklenen bembeyaz bulutlar tamamlıyordu.
Fakat bütün bunların ötesinde; evlerin, çayırların, küçük birer pamuk helva
gibi kıpırdaşıp duran koyunların yukarısında, uzaktaki sırtı adeta birer dil
gibi yalayan yoğun sis öbeklerini görebiliyordum. Orası bu dünyanın sona erip
soğuk, nemli ve güneşsiz bir dünyanın başladığı yerdi.</p>

<p style="text-align: justify;">Sırta tırmandığım zaman sağanağa tutulmuştum. Bekleneceği gibi
lastik çizmeleri giymeyi unutmuştum. Yol hızla derinleşen bir çamur deryası
haline gelmişti. Fakat biraz ıslanmayı, o tepeyi aynı sabah içinde ikinci kez tırmanmaya
kesinlikle tercih ederdim. Dolayısıyla, sert damlalardan korunmak için başımı
öne eğip güçlükle ileriye doğru yol aldım. Biraz sonra kulübenin yanından
geçerken, belli belirsiz bir siluet halinde, soğuktan dolayı içeriye doluşan
koyun sürüsünü gördüm. Ardından sis yüzünden sessiz bir hayaleti andıran
bataklığı geçtim. O sırada Cairnholm Müzesi’nin iki bin yedi yüz yaşındaki
sakini aklıma geldi. Kim bilir bu çamurların altında onun gibi keşfedilmemiş,
ölümün hapsettiği kaç insan vardı; kim bilir daha kaç kişi, cenneti bulmak
uğruna burada canını vermişti.</p>

<p style="text-align: justify;">Bataklığı geçerken serpiştiren yağmur, çocuk yuvasına
vardığım zaman sağanağa dönmüştü. Vahşi doğayı andıran bahçede oyalanmamın bir
anlamı yoktu. Ayrıca evin uğursuz görünümü, beni yutacakmış gibi duran kapısız
giriş, yağmurdan kabarmış ve adım attıkça esneyen döşeme tahtaları üzerine kafa
yoracak da değildim.</p>

<p style="text-align: justify;">Gömleğimi sıkıp suyunu süzdüm, ardından başımı sağa sola sallayarak
suları silkeledim. Olabildiğince kuruduğum zaman -ki aslında pek kurumamıştım-
araştırmaya başladım. Neyi araştırdığımdan pek emin değildim. İçinde mektuplar
bulunan bir kutu mu?</p>

<p style="text-align: justify;">Dedemin adını kazıdığı bir duvar mı? Bunların hiçbiri bana
olası gözükmüyordu.</p>

<p style="text-align: justify;">Eski gazete yığınlarını kaldırdım, sandalyelerle masaların
altına baktım. Korkunç bir sahneyle, mesela yangından kapkara olmuş paçavralar
içinde birbirine dolanmış iskeletlerle karşılaşmayı hayal ediyordum.
Gelgelelim, iç mekândan çok dışarıyı andıran odalardan başka bir şey bulamadım.
Nem, rüzgâr ve pislik yüzünden odaların gerçek görünümünden eser kalmamıştı.
Zemin kattan umut yoktu.</p>

<p style="text-align: justify;">Merdivenlerin yanına geldiğim zaman, artık burayı kullanmak zorunda
olduğumu biliyordum. Tek sorun şuydu: Yukarı mı çıkacaktım, aşağı mı inecektim?
Üst kata çıkmanın kötü yanı, kaçmam gerektiği takdirde (burada yaşayanlardan
veya hortlaklardan ya da endişe içindeki zihnimin yaratabileceği herhangi bir
tehlikeden), bir pencereden aşağı atlamak dışında fazla bir seçenek
bulunmamasıydı.</p>

<p style="text-align: justify;">Alt katta da aynı sorun vardı, üstelik burası karanlıktı ve
yanımda el feneri yoktu. Bu nedenle üst kata çıkacaktım.</p>

<p style="text-align: justify;">Basamaklar ağırlığıma sarsıntı ve gıcırtılardan oluşan bir
senfoniyle karşı koymakla birlikte göçmediler. Sonunda üst kata çıktığımda, buranın
en azından bombanın etkisiyle darmadağın olmuş zemin kata göre bir zaman
kapsülü gibi olduğunu fark ettim. Yer yer dökülmüş duvar kâğıdıyla kaplı
koridora dizilmiş odalar şaşılacak derecede iyi durumdaydı. Bir iki tanesini,
kırık pencerelerden sızan yağmur nedeniyle küf kaplamış olsa da, diğerlerinin
içindeki eşyaları yeni gibi görünmekten sadece bir toz tabakası alıkoymuştu.</p>

<p style="text-align: justify;">Bir sandalyenin sırtına gelişigüzel asılmış ve yer yer
küflenmiş bir gömlek, bir komodinin üstündeki ufak tefek çatlaklar gibi
ayrıntılar vardı. Her şeyin çocukların bıraktığı gibi kaldığına, zamanın
öldükleri gece durduğuna inanmak kolaydı.</p>

<p style="text-align: justify;">Bütün odaları dolaşarak içindekileri bir arkeolog gibi
inceledim.</p>

<p style="text-align: justify;">Bir kutunun içinde çürümekte olan tahta oyuncaklar, bir
pencerenin kenarında binlerce gün ışığa maruz kalmaktan renkleri solmuş pastel
kalemler, şatafatlı bir hapishanenin müebbet mahkûmlarını andıran bir bebek evi
içindeki bebekler... Gösterişsiz kütüphanenin rafları sürekli nemden dolayı bel
vermişti. Kitaplardan birini alıp okumaya niyetlenmiş gibi parmağımı
ciltlerinin dökülmüş sırtlarında gezdirdim. Raflar Peter Pan ve Gizli Bahçe
gibi klasikler, tarihin içinde unutulmuş yazarların hazırladığı tarih
kitapları, Latince ve Yunanca ders kitaplarıyla doluydu. Bir köşeye birkaç eski
sıra kümelenmişti. Burasının dershane olduğunu anladım. Herhalde öğretmenleri
Bayan Peregrine’di.</p>

<p style="text-align: justify;">İki kanatlı ağır bir kapıyı açmaya çalıştım, ancak kapı kolu
şiştiği için kıpırdamıyordu. Biraz gerilip omzumla hızla abandım. Kapının kulak
tırmalayıcı bir gıcırtıyla açılmasıyla birlikte yüzükoyun yere kapaklandım.
Ayağa kalkarken bir yandan da etrafıma bakmıyordum.</p>

<p style="text-align: justify;">Burası Bayan Peregrine’den başkasına ait olamazdı.</p>

<p style="text-align: justify;">Duvardaki apliklere yerleştirilmiş mumların üzerini saran
örümcek ağlarıyla, kristal şişelerle dolu aynalı tuvalet masasıyla, meşeden yapılmış
devasa karyolasıyla burası Uyuyan Güzel’in şatosundaki odaları andırıyordu.
Kadının burada geçirdiği son geceyi gözümde canlandırmaya çalıştım. Gece yarısı
siren sesini duyarak telaşla yorganın altından çıkmış, uyku sersemi bir halde
paltolarını giymeye çalışan çocukları toparlayıp alt kata indirmiş olmalıydı.</p>

<p style="text-align: justify;">Acaba korkmuş muydu diye düşündüm. Uçakların yaklaştığını duymuş
muydu?</p>

<p style="text-align: justify;">İçimi tuhaf bir his kaplamıştı. Birilerinin beni izlediğini
hayal ettim. Belki çocuklar hâlâ buradaydı; duvarların içinde kalmışlardı, bataklıktaki
çocuk gibi zamana karşı korunmuşlardı. Belki çatlakların, budak deliklerinin
arasından beni gözetliyorlardı.</p>

<p style="text-align: justify;">Bitişikteki odaya geçtim. Pencereden içeri zayıf bir ışık
sızıyordu.</p>

<p style="text-align: justify;">Açık mavi renkli duvar kâğıdından kalkmış parçalar, tozlu
yorganlarla kaplı yatakların üstüne doğru sarkmıştı. Nasıl olduğunu bilmiyorum ama
bir şekilde dedemin bu odada kaldığını anlamıştım.</p>

<p style="text-align: justify;">Beni neden buraya gönderdin? Görmemi istediğin şey neydi?</p>

<p style="text-align: justify;">Derken yatağın birinin altında bir nesne fark edince eğilip baktım.</p>

<p style="text-align: justify;">Eski bir bavul vardı.</p>

<p style="text-align: justify;">Bu senin bavulun muydu? İlk yaşamından koparılırken, annenle
babanı son kez görüp trene binerken elinde bu bavul mu vardı?</p>

<p style="text-align: justify;">Bavulu dışarı çekip yırtık pırtık hale gelmiş deri
kayışlarını yokladım.</p>

<p style="text-align: justify;">Kayışlar kolayca açıldı ancak bavulun içinde ölmüş bir böcek
ailesinden başka bir şey yoktu.</p>

<p style="text-align: justify;">O anda ben de kendimi bomboş hissettim. Aynı zamanda üstüme tuhaf
bir ağırlık çökmüştü. Sanki gezegen çok hızlı dönüyordu, yoğunlaşan yerçekimi
beni aşağı çekiyor gibiydi. Birden dermansız kalınca yatağa oturdum, belki bu
onun yatağıydı. Pek açıklayamadığım bir nedenden ötürü, leş gibi yorganın
üstüne uzanıp gözlerimi tavana diktim.</p>

<p style="text-align: justify;">Geceleri burada yattığın zaman neler düşünüyordun? Sen de
kâbuslar görüyor muydun?</p>

<p style="text-align: justify;">Ağlamaya başlamıştım.</p>

<p style="text-align: justify;">Ailen öldüğü zaman haberin oldu mu? Onları kaybettiğini hissettin
mi?</p>

<p style="text-align: justify;">Ağlamam iyice artmıştı. Ağlamak istemiyordum ama elimde
değildi.</p>

<p style="text-align: justify;">Kendimi tutamıyordum; bu yüzden hep kötü şeyleri düşünüyor, düşündükçe
daha çok ağlıyordum. Artık öyle ağlamaya başlamıştım ki, hıçkırıklar arasında
güçlükle nefes alır olmuştum. Dedemin annesiyle babasının ölene kadar nasıl
açlık çektiğini düşünüyordum.</p>

<p style="text-align: justify;">Tanımadıkları birtakım insanlar onlardan nefret ediyor diye,
cılız bedenleri fırınlara atılıp yakılmıştı. Hayatlarına zerre kadar önem vermeyen
bir pilotun bir düğmeye basması yüzünden bu evde parçalanıp yanan çocukları
düşündüm. Büyükbabamın ailesinin ondan nasıl koparıldığını, bu nedenle babamın
nasıl babası yokmuş gibi büyüdüğünü, şimdi benim nasıl akut stres ve
kâbuslardan muzdarip olduğumu, şu anda yok olmaya yüz tutmuş bir evde tek
başıma oturup ağladığımı, aptalca döktüğüm sıcak gözyaşlarının gömleğimi nasıl
ıslattığını düşünüyordum. Hepsi yetmiş yaşında acı çeken bir insanın zehirli
bir miras gibi bir şekilde bana geçmiş anıları ve herhangi bir türden
hesaplaşma, cezalandırma veya öldürmek şöyle dursun, hepsi ölmüş olduğu için
savaşamayacağım canavarlar yüzündendi. En azından dedem asker olmuş ve onlarla
savaşmıştı.</p>

<p style="text-align: justify;">Ben ne yapabilirdim?</p>

<p style="text-align: justify;">Ağlamam geçtiği zaman kafam zonkluyordu. Gözlerimi kapatıp hiç
olmazsa bir an ağrısı geçsin diye ovuşturmaya başladım. Sonunda ellerimi
kaldırıp gözlerimi tekrar açtığımda odayı mucizevi bir değişim kaplamıştı.
Pencereden içeri ince bir güneş ışığı vuruyordu.</p>

<p style="text-align: justify;">Kalkıp kırık pencerenin yanına gittim. Dışarı baktığımda hem yağmur
yağdığını hem güneş açtığını gördüm. Bu tuhaf meteorolojik durumun adı
konusunda herhalde fikir birliği yoktur. Çok ciddi söylüyorum, annem bu olaya “öksüzün
gözyaşları” der. Ardından Ricky’nin bu tür havaya ne dediğini hatırlayınca - “Şeytan
karısını dövüyor!”- güldüm ve biraz rahatladım.</p>

<p style="text-align: justify;">Derken kısa bir süre sonra bulutların ardına saklanmak üzere
olan güneşin odada aydınlattığı bölgede daha önce görmediğim bir şey fark
ettim. Yan taraftaki yatağın altından bir sandık -ya da en azından ucu-
gözüküyordu. Yatağın yanına gidip sandığın tam olarak görünmesini engelleyen
yorganı havaya kaldırdım.</p>

<p style="text-align: justify;">Yatağın altında büyük ve paslı bir asma kilitle kapatılmış
kocaman ve eski bir gemici sandığı duruyordu. Herhalde boş değildir diye düşündüm.
İnsan boş bir sandığı kilitlemez. Sandık sanki ‘aç beni!’ diye bağırıyordu.
‘İçim sır dolu!’ İki yanından tutup çekmeye çalıştım. Yerinden kıpırdamadı. Bu kez
daha sert asılsam da bir santim bile oynamadı. Acaba gerçekten ağır olduğu için
mi kıpırdamıyordu yoksa onlarca yıldır biriken toz ve nem yüzünden yere mi
kaynamış diye düşündüm. Ayağa kalkıp birkaç kez tekmeleyince içinde bazı şeyler
hareket eder gibi oldu. Ardından bir soba veya buzdolabını hareket ettirir gibi
her seferinde bir kenarından çekerek yatağın altından tamamen çıkardım.</p>

<p style="text-align: justify;">Sandıktan boşalan yerde parantez gibi bir şekil kalmıştı.
Asma kilide hızla asılıp çektim. Ne var ki, üstünü kaplayan kalın pas
tabakasına rağmen kaya gibi sağlam görünüyordu. Kısa bir an anahtarı aramayı
düşündüm, odanın içinde bir yerde olsa gerekti. Fakat onu bulmak için saatler
harcayabilirdim. Üstelik kilit öyle çürümüş görünüyordu ki, anahtarın işe
yaraması şüpheliydi. Geriye tek seçenek olarak kilidi kırmak kalıyordu.</p>

<p style="text-align: justify;">İşe yarayacak bir şey ararken yan odalardan birinde kırık
bir sandalye buldum. Bacaklardan birini çekip kopardım ve bir cellat gibi
havaya kaldırarak en sert şekilde art arda kilide vurmaya başladım.</p>

<p style="text-align: justify;">Sonunda sandalyenin bacağı kırıldı ve elimde paramparça olmuş
kısacık bir sap kaldı. Daha sağlam bir şey bulmak için odaya bakındığım sırada
bir karyolanın kenarından çıkmış demir bir parmaklık buldum. Birkaç sağlam
tekme indirmemle birlikte parmaklık takırdayarak yere düştü. Bir ucunu kilidin
arasına sokup öbür ucundan asıldım. Hiçbir şey olmamıştı.</p>

<p style="text-align: justify;">Barfiks yaparmış gibi bütün kuvvetimle parmaklığa asıldım ve
ayaklarım yerden kesildi. Bunun tek sonucu sandığın biraz gıcırdamasından ibaretti.
Aklımı kaçırmak üzereydim. Sandığı tekmeleyip gücümün her zerresiyle parmaklığa
asıldım. Boynumdaki damarlar fışkıracak gibi olmuştu. Açıl lanet olası, açıl
geri zekâlı sandık! diye bağırdım. Nihayet öfkemin bir hedefi vardı: Ölmüş
dedemin sırlarını açıklamasını sağlayamasam da bu eski sandığın içindeki sırları
zorla ele geçirecektim. Derken parmaklık elimden kaydı ve boylu boyunca yere
uzandım.</p>

<p style="text-align: justify;">Sırtüstü yattığım yerde tavanı seyredip soluklanmaya
çalışıyordum.</p>

<p style="text-align: justify;">Dışarıda öksüzün gözyaşları sona ermiş, yağmur bildiğimiz şekliyle,
hatta öncekinden daha hızlı yağıyordu. Bir balyoz veya demir testeresi bulmak
amacıyla kasabaya gitmeyi düşündüm, fakat bu cevaplamaktan hoşlanmayacağım
sorular doğurmaktan başka bir işe yaramayacaktı.</p>

<p style="text-align: justify;">Derken aklıma parlak bir fikir geldi. Sandığı kırmanın bir
yolunu bulursam kilitle uğraşmama gerek kalmayacaktı. Gerek benden, gerek
gelişigüzel bulduğum aletleri kullanırken zorlanmama yol açan az gelişmiş kol
kaslarımdan daha güçlü ne vardı? Yerçekimi.</p>

<p style="text-align: justify;">Sonuçta evin ikinci katındaydım. Sandığı bir pencereye
kaldırabileceğimi hiç sanmıyordum ama merdiven sahanlığının başındaki parmaklık
uzun zaman önce kırılmıştı. Yapmam gereken iş sandığı koridora sürükleyip
buradan aşağı itmekti. İçindekilerin darbeye dayanıp dayanmayacağı başka bir
sorundu ama en azından içinde ne olduğunu öğrenecektim.</p>

<p style="text-align: justify;">Sandığın arka tarafına çömelip koridora doğru itmeye başladım.</p>

<p style="text-align: justify;">Birkaç santim hareket ettikten sonra metal ayağı yumuşak
zemine saplandı ve yerinden kıpırdamamakta inat etti. Kararlı bir şekilde öbür
tarafa geçip iki elimle kilidi sıkıca kavrayarak geriye doğru çektim. Büyük bir
şaşkınlık içinde sandığın tek hamlede neredeyse bir metre ilerlediğini gördüm.
Gelgelelim bu aklı başında bir çalışma şekli değildi. Sürekli çömelip kıçımı
yerde sürümek zorunda kalmam, ayrıca sandığı her çekişime metalin tahta
üzerinde çıkardığı kulak tırmalayıcı sesin eşlik etmesi sinir bozucuydu. Neyse
ki çok geçmeden sandığı odadan çıkarmış, sahanlığa doğru karış karış, oda oda
sürüklüyordum. Kan ter içinde kalmış bir vaziyette, kendimi sandığın yankılanan
sürüklenme ritmine kaptırmıştım.</p>

<p style="text-align: justify;">Nihayet sahanlığa kadar gelmeyi başarmıştım. Pek nazik
olmayan son bir homurtuyla sandığı sahanlığın başına kadar çektim.</p>

<p style="text-align: justify;">Artık kolayca kayan sandık birkaç itişten sonra tam kenarda
sallanmaya başladı. Tek bir dokunuş onu aşağıya göndermeye yetecekti.</p>

<p style="text-align: justify;">Fakat onca zahmetin ödülü olarak aşağıda paramparça olduğunu
görmek istiyordum. Ayağa kalkıp aşağıdaki loş odanın zeminini görebileceğim
şekilde dikkatle kenara yaklaştım. Ardından nefesimi tutup sandığı ayağımın
ucuyla hafifçe ittim.</p>

<p style="text-align: justify;">Sandık bir an tereddüt eder gibi tam kenarda sallandı,
ardından ağır çekimde gösterilen güzel bir bale hareketini andırırcasına,
havada taklalar atarak aşağı düştü. Ortalığı inleten müthiş çarpma sesiyle birlikte
ev temelinden sarsılmış gibi sallandı. Aşağıdan öyle yoğun bir toz bulutu
yükselmişti ki, yüzümü örtmüş ve ortalık yatışana kadar koridorun dibine
çekilmek zorunda kalmıştım. Bir dakika sonra sahanlığın başına dönüp aşağıya
baktığım zaman onca ümit ettiğim parçalanmış tahta yığınını değil de, döşemede
sandık şeklinde bir delik görünce hayal kırıklığına uğradım. Sandık dosdoğru
bodruma düşmüştü.</p>

<p style="text-align: justify;">Alt kata koşturup, buzun üstündeki delikten bakar gibi karın
üstü uzanıp açılan yarıktan aşağı baktım. Sandıktan geriye kalanlar beş metre
aşağıda, toz bulutu ve karanlığın içinde görünüyordu. Devasa bir yumurta gibi
darmadağın olan sandığın parçalarıyla döşemenin parçaları birbirine karışmıştı.
Yüzlerce küçük kâğıt parçası etrafa saçılmış durumdaydı. Anlaşılan sonunda yine
bir kutu dolusu mektup bulmuştum! Fakat gözlerimi kısıp dikkatle bakınca
kâğıtların üzerindeki şekiller -yüzler, vücutlar- dikkatimi çekti. İşte o zaman
onların mektup değil fotoğraf olduğunu anladım. Onlarca fotoğraf vardı. Müthiş
heyecanlanmıştım, derken aynı hızla buz kestim çünkü aklıma kötü bir şey
gelmişti.</p>

<p style="text-align: justify;">Aşağı inmek zorundaydım.</p>

<p style="text-align: justify;"><img alt="ARA" src="../Images/ARA.jpg"/><br/></p>

<p style="text-align: justify;">İç içe geçmiş odalardan oluşan bodrum öyle karanlıktı ki,
gözüm bağlı vaziyette dolaşmaktan farkı yoktu. Gıcırdayan basamaklardan aşağı
inerek gözüm karanlığa alışır umuduyla bir süre bekledim. Ne yazık ki, o
karanlığa gözün alışması olanaksızdı. Aynı zamanda bir kimya laboratuvarının
malzeme dolabını hatırlatan keskin kokuya da alışmayı umuyordum ama öyle bir
şans yoktu. Dolayısıyla, gömleğimin yakasını burnuma çekip ellerimi öne uzattım
ve başıma bir aksilik gelmemesini dileyerek usulca dolaşmaya başladım.</p>

<p style="text-align: justify;">Sert bir cisme takılınca az kalsın yere düşüyordum. Camdan
yapılma bir nesne yerde yuvarlandı. Şimdi koku daha da kötüleşmişti.</p>

<p style="text-align: justify;">Karanlıkta birtakım varlıkların beni beklediğini aklımdan
geçirdim.</p>

<p style="text-align: justify;">Canavarları ve hayaletleri aklımdan çıkarsam fayda vardı, ya
zeminde bir delik daha olsaydı? Cesedimi asla bulamazlardı.</p>

<p style="text-align: justify;">Derken bir deha pırıltısıyla, aklıma en yakın kapsama
alanına on mil uzaklıkta olmasına rağmen yanımda taşımaya devam ettiğim cep
telefonumu kullanmak geldi. Bir tuşa dokununca ekranda cılız bir ışık belirdi.
Karanlığı zar zor aydınlatan cihazı yere doğru tuttum. Kırık parke taşlarıyla
kaplı zemin fare pisliğiyle doluydu.</p>

<p style="text-align: justify;">Telefonu yana doğru tutunca zayıf bir yansıma fark ettim.</p>

<p style="text-align: justify;">Biraz yaklaşıp telefonu sağa sola gezdirdim. Karanlığın
içinde cam kavanozların dizili olduğu raflarla dolu bir duvar belirdi. Tozla kaplı
boy boy, çeşit çeşit kavanozların içi bulanık sıvıda yüzen pelte görünümlü
nesnelerle doluydu. Aklıma mutfaktaki meyve ve sebze dolu patlamış kavanozlar
geldi. Belki burada ısı daha sabit olduğundan bunlar sağlam kalmıştı.</p>

<p style="text-align: justify;">Biraz daha yaklaşıp dikkatle bakınca bu nesnelerin meyve
sebze değil organ olduğunu dehşet içinde fark ettim. Beyinler, kalpler,
akciğerler vardı. Evde imal edilmiş bir tür formaldehit içinde saklanan bu
organlar, o berbat kokuyu açıklıyordu. Ağzımı kapatıp karanlıkta tökezleyerek
duvardan uzaklaştım. Aynı anda hem iğrenmiş hem afallamıştım. Burası nasıl bir
yerdi? O kavanozlar çocuklarla dolu bir yuvada değil, ancak tekinsiz bir tıp
okulunun bodrumunda rastlanabilecek türdendi. Portman Dedem bu bina hakkında
onca güzel şey anlatmasaydı, Bayan Peregrine’in çocukları organ ticareti yapmak
için kurtardığını düşünebilirdim.</p>

<p style="text-align: justify;">Kendimi biraz toparlayınca biraz ileride bir ışık daha fark
ettim.</p>

<p style="text-align: justify;">Bu telefonumun yansıması değil, dışarıdan sızan zayıf bir
ışık huzmesiydi. Herhalde sandığın açtığı delikten geliyordu. Duvarların barındırabileceği
diğer tehlikelerden uzak durmaya çalışıp gömleğimin yakası altından soluyarak
dikkatle ilerledim.</p>

<p style="text-align: justify;">Işığı takip ederek bir köşeyi dönüp tavanın kısmen göçtüğü
küçük bir odaya girdim. Delikten vuran gün ışığı, paramparça döşeme tahtalarıyla
cam kırıklarından oluşan ve üzerinden hâlâ toz dumanları yükselen bir yığını
aydınlatıyordu. Küçük halı parçaları, kurutulmuş et öbekleri gibi oraya buraya
savrulmuştu. Bu yığının altından, göçükten sağ kurtulmayı başarmış, küçük ve
kemirgen bir karanlık dünya sakininin minik ayak sesleri işitiliyordu. Bütün bu
keşmekeşin ortasında, parçalanmış sandık yatıyordu. İçinden fırlayan fotoğraflar
konfeti gibi etrafa savrulmuştu.</p>

<p style="text-align: justify;">Uzun tahta parçalarının, paslı çivilerle dolu kalasların
üstünden adımlarımı atarak dikkatle enkazın içine girdim. Diz çöküp yığının içinden
bulabildiğim fotoğrafları ayıklamaya başladım. Fotoğrafların üstündeki tahta ve
cam parçalarını temizlerken kendimi bir kurtarma ekibinin üyesi gibi
hissediyordum. Tavandan geriye kalan kısım her an üstüme çökebilirdi, bu
nedenle içimden bir ses acele etmemi söylediği halde fotoğrafları incelemekten
kendimi alamıyordum.</p>

<p style="text-align: justify;">İlk bakışta bütün aile albümlerinde görülebilecek türde
fotoğraflara benziyorlardı. Plajda oynaşan insanlar, arka bahçede oturmuş gülümseyen
yüzler vardı. Adanın muhtelif yerlerinde çekilmiş manzaraların yanı sıra tek ve
çift olarak poz veren bir sürü çocuk fotoğrafı mevcuttu. Rasgele çekilmiş
fotoğrafların yanında, fon önünde poz vererek çekilmiş fotoğraflar görülüyordu.
Poz verenlerin kucağında sabit bakışlı oyuncak bebekler vardı. Geçen yüzyılın
başından kalma, tüyler ürpertici bir alışveriş merkezinde poster fotoğrafı için
poz verir gibiydiler. Aslında bana ürpertici gelen kucaklarındaki zombi
bebekler veya çocukların tuhaf saç kesimleri ya da hiç gülümsememeleri değildi.
Fotoğraflara daha dikkatli bakınca yüzleri bana daha tanıdık gelmeye başlamıştı.
Dedemdeki eski fotoğraflarla, özellikle puro kutusunun içinde sakladığı
fotoğraflarla aynı korkunç havayı paylaşıyorlardı. Sanki hepsi aynı adam
tarafından çekilmişti.</p>

<p style="text-align: justify;">Örneğin, insanın gözüne sokacak kadar kötü boyanmamış bir okyanus
dekoru önünde poz vermiş iki genç kız vardı. Tuhaf olan resmin kendisi değil
kızların poz verme şekliydi. İkisi de sırtlarını objektife dönmüştü. İnsan
fotoğraf çektirmek için onca zahmete ve masrafa katlandıktan sonra - o zamanlar
stüdyoda portre çektirmek pahalıydı- objektife sırtını neden dönerdi? Aklımdan,
enkazın içinde aynı kızların bu kez yüzleri dönük, pişmiş kelle gibi sırıtırken
çekilmiş fotoğrafını bulabileceğim geçti.</p>

<p style="text-align: justify;">Diğer fotoğrafların üzerinde tıpkı dedemin bazı fotoğrafları
gibi oynanmıştı. Bir tanesinde, tek başına bir kız bir mezarlıktaki havuza bakıyordu
fakat suyun üstüne iki tane kız yansımıştı. Bu fotoğraf bana Portman Dedem’deki
şişenin içine hapsolmuş kız resmini hatırlattı.</p>

<p style="text-align: justify;">Fakat burada uygulanan karanlık oda tekniği öbürü kadar göze batmıyordu. Bir diğer fotoğrafta, vücudunun üst kısmı arılarla kaynadığı
halde insanı kaygılandıracak derecede sakin görünümlü bir delikanlı vardı.
Burada hile yapmak kolay olsa gerekti. Dedemdeki, alçıdan yapıldığı çok belli
olan kaya parçasını kaldıran çocuğun fotoğrafı gibiydi bu da. Sahte kaya, sahte
arılar...</p>

<p style="text-align: justify;">Portman Dedem’in burada tanıdığı bir çocuktan -içinde arılar
yaşayan çocuk- bahsettiğini hatırlayınca ense tüylerim diken diken oldu. Ağzını
her açışta birkaç tanesi dışarı kaçar demişti. Fakat Hugh istemedikçe asla
sokmazlar.</p>

<p style="text-align: justify;">Aklıma tek bir açıklama geliyordu. Dedemdeki fotoğraflar
şimdi parçalanmış vaziyette önümde yatan sandıktaki fotoğraflarla aynıydı.</p>

<p style="text-align: justify;">Yine de iki kaçığın resmini bulana kadar bundan emin
değildim: Farbala yakalı ve maskeli iki çocuk birbirlerine kurdele yedirir gibi
poz vermişti. Kâbuslara malzeme sağlama dışında maksatlarının ne olduğunu
bilmiyordum. Kimdi bunlar, sado-mazoşist balerinler mi?</p>

<p style="text-align: justify;">Her neyse, Portman Dedem’de aynı çocukların resmi olduğunu
kesinlikle hatırlıyordum. Daha birkaç ay önce puro kutusunun içinde görmüştüm.</p>
<div class="newpage">

<div class="illustration" id="denizkiyisindakikizlar">
<img src="../Images/13denizkiyisindakikizlar.jpg" alt="Deniz Kıyısındaki Kızlar"/>
</div>

</div>
<div class="newpage">

<div class="illustration" id="kizinyansidigihavuz">
<img src="../Images/14kizinyansidigihavuz.jpg" alt="Kızın Yansıdığı Havuz"/>
</div>

</div>
<div class="newpage">

<div class="illustration" id="cocukvearilari">
<img src="../Images/15cocukvearilari.jpg" alt="Çocuk ve Arıları"/>
</div>

</div>
<div class="newpage">

<div class="illustration" id="kurdeleyiyenbalerinler">
<img src="../Images/16kurdeleyiyenbalerinler.jpg" alt="Kurdele Yiyen Balerinler"/>
</div>

</div>

<p style="text-align: justify;">Bu tesadüf olamazdı. Demek dedem bana gösterdiği ve bu evde tanıdığı
çocuklara ait olduğuna yemin ettiği fotoğrafları gerçekten bu evden getirmişti.
İyi ama bu durumda, sekiz yaşındayken bile şüphelenmeme yol açan bu fotoğraflar
gerçek miydi? Ya onlara eşlik eden fantastik masallar? Bunların bir tekinin
bile doğru -kelimenin gerçek anlamıyla doğru- olması akla hayale sığmayacak bir
durumdu. Yine de hayat izinin kalmadığı, hayaletlerle dolu bu evin loş ışıklı
ve tozlu bu odasında, belki diye düşündüm.<br/></p>

<p style="text-align: justify;">Birden yukardan bir yerden sert bir gürültü koptu. Öyle fena
ürkmüştüm ki, elimdeki bütün fotoğrafları yere düşürdüm.</p>

<p style="text-align: justify;">Kendi kendime ev yerine yerleşiyor dedim, ya da göçüyor! Tam
fotoğrafları toplamak için eğildiğim anda bir çatırtı daha duyuldu.</p>

<p style="text-align: justify;">O anda yukarıdaki delikten sızan cılız ışık ortadan kayboldu
ve zifiri karanlığın içinde kaldım.</p>

<p style="text-align: justify;">Biraz sonra ayak sesleri, ardından konuşmalar duydum. Ne konuştuklarını
anlamaya çabalasam da duyamadım. En küçük hareketimin etrafımdaki yıkıntıyı
gürültüyle harekete geçirmesinden korkarak yerimden kıpırdamadan durdum.
Duyduğum korkunun mantık dışı olduğunu biliyordum; muhtemelen o sersem rapçı çocuklar
yine bir eşek şakası yapmıştı. Yine de kalbim yerinden fırlayacak gibi atıyordu
ve hayvani bir içgüdü bana sessiz olmamı buyuruyordu.</p>

<p style="text-align: justify;">Bacaklarım uyuşmaya başlamıştı. Elimden geldiğince sessiz
davranarak, tekrar kan akışını sağlamak için ağırlığımı bir bacağımdan öbürüne
verdim. Yığının içinden küçük bir parça yuvarlanarak dışarı çıktı. Fakat o
sessizlikte sanki büyük bir gürültü koparmıştı.</p>

<p style="text-align: justify;">Yukarıdan duyulan sesler kesildi. Ardından tam başımın
üstündeki döşeme gıcırdadı ve küçük bir alçı yağmuru tepeme döküldü. Yu karıda her
kim varsa yerimi tam olarak biliyordu.</p>

<p style="text-align: justify;">Nefesimi tuttum.</p>

<p style="text-align: justify;">Bir kız sesi duydum: “Abe? Sen misin?” </p>

<p style="text-align: justify;">Galiba rüya görüyordum. Kızın tekrar konuşmasını beklesem de
uzun bir süre, uzaklarda bir yerde binlerce parmağın masaya vurmasını
andırırcasına çatıyı döven yağmurdan başka bir ses duyulmadı.</p>

<p style="text-align: justify;">Derken tepemde bir fener yanarak ortalığı ışığa boğdu.</p>

<p style="text-align: justify;">Başımı yukarı çevirip baktım; parçalanan tavanın etrafına
toplanmış yarım düzine çocuk bana bakıyordu.</p>

<p style="text-align: justify;">Nereden olduğunu çıkaramasam da onları bir yerden tanıyordum.</p>

<p style="text-align: justify;">Hayal meyal hatırlanan bir düşteki yüzleri andırıyorlardı.</p>

<p style="text-align: justify;">Onları daha önce nerede görmüştüm ve dedemin ismini nereden biliyorlardı?</p>

<p style="text-align: justify;">Derken aklım başıma geldi. Üstlerindeki kıyafetler Galler
için bile tuhaftı. Bembeyaz yüzleri ciddiydi. Önümde yere saçılmış fotoğraflardaki yüzler, tıpkı yukarıdaki çocuklar gibi gözlerini bana dikmişti. O
anda anlamıştım.</p>

<p style="text-align: justify;">O çocukları fotoğraflarda görmüştüm.</p>

<p style="text-align: justify;">Konuşan kız beni daha iyi görebilmek için ayağa kalktı.
Elinde tuttuğu titrek ışığın kaynağı bir fener veya mum değil, sanki çıplak bir
ateş topuydu. Cildinden başka bu ateş topuna değen bir cisim yoktu. Onun
fotoğrafını göreli daha beş dakika olmamıştı. O fotoğrafta tıpkı şimdi olduğu
gibi görünüyordu, hatta avuçlarında aynı tuhaf ışık vardı.</p>

<p style="text-align: justify;">Benim adım Jacob demek istedim. Sizi arıyordum. Gelgelelim çenem
sanki yuvasından çıkmıştı, o yüzden ben de gözlerimi onlara dikmekten başka bir
şey yapamadım.</p>

<div class="newpage">

<div class="illustration" id="karanliktakiemma">
<img src="../Images/17karanliktakiemma.jpg" alt="Karanlıktaki Emma"/>
</div>

</div>

<p style="text-align: justify;">Kızın suratı asıldı.
Herhalde çok berbat görünüyordum; yağmurdan sıçan gibi ıslanmış, ardından bütün
üstüm başım tozla kaplanmıştı ve bir enkazın ortasına çömelmiş vaziyetteydim.
Bu kız ve diğer çocuklar bu çukurda her ne bulmayı umuyorsa, o ben değildim.<br/></p>

<p style="text-align: justify;">Aralarında bir müddet mırıldandıktan sonra ayağa kalkıp
çabucak dağıldılar. Onların ani hareketi benim düzelmeme yol açmıştı.</p>

<p style="text-align: justify;">Sesime tekrar kavuşarak beni beklemeleri için bağırdım. Ne
var ki, çoktan kapıya doğru koştukları üstümdeki tavanda çıkardıkları gürültüden
belliydi. Enkazın içinde dikkatle yürüyüp leş gibi kokan bodrumun içinde
körlemesine hareket ederek merdivene doğru ilerledim. Zemin kata çıktığımda
çaldıkları gün ışığı bir şekilde geri gelmişti, ancak onlar ortalıktan
kaybolmuştu.</p>

<p style="text-align: justify;">Kapıdan dışarı fırlayıp parçalanmış tuğla basamaklardan
bahçeye indim ve “Durun! Bekleyin!” diye haykırdım. Ne var ki, hepsi gitmişti.
Nefes nefese bir vaziyette bahçeyi ve ormanı ararken bir yandan da kendime
küfrediyordum.</p>

<p style="text-align: justify;">Ağaçların arasından bir çatırtı sesi geldi. Geri dönüp o
tarafa bakınca dalların örttüğü kısımda bir an bir hareket gördüm. Beyaz bir
elbisenin eteğiydi bu. O kızı görmüştüm. Arkasından fırlayıp ormana daldım. Kız
patikadan koşarak kaçmaya başladı.</p>

<p style="text-align: justify;">Yere düşmüş iri kütüklerin üstünden atlayıp aşağı sarkan
dallara çarpmamak için başımı öne eğerek hızla koştum. Bir süre sonra
ciğerlerim yanmaya başlamıştı. Kız patikadan ormana dalıyor, sonra yine yola
çıkıyor, beni atlatmaya çalışıyordu. Nihayet orman bitince karşımıza açık
arazideki bataklık çıktı. Burada onu yakalama fırsatım vardı. Artık kızın
saklanabileceği bir yer yoktu, sadece hızımı arttırmam gerekiyordu. Üstelik
benim ayağımda spor ayakkabılar ve blucin, onun üstünde uzun elbise olduğundan
bu iş kolay görünüyordu.</p>

<p style="text-align: justify;">Gelgelelim, tam yetişmek üzereyken aniden yana saparak bataklığın
içine daldı. Onu takip etmekten başka seçeneğim yoktu.</p>

<p style="text-align: justify;">Artık koşmak olanaksızdı. Zemine güvenemiyordum: sürekli bir
yol varmış gibi görünüyordu ama sonunda diz boyu çukurlara dalıyor, pantolonumu
vıcık vıcık çamura buluyordum. Oysa kız, görünüşe bakılırsa nereye basacağını
iyi biliyordu. Gittikçe mesafeyi açtı ve sonunda sisin içinde gözden kayboldu.
Artık sadece ayak izlerini takip edebilirdim.</p>

<p style="text-align: justify;">Gözden kaybolduktan sonra ayak izlerinin tekrar patikaya
doğru çıkmasını ümit etmiştim, oysa izler giderek bataklığın içlerine yöneliyordu.
Derken arkamdaki sis iyice yoğunlaştı ve artık patikayı göremez oldum. Yolu
tekrar bulacağından şüphelenmeye başlamıştım.</p>

<p style="text-align: justify;">Benim adım Jacob Portman! Ben Abe’in torunuyum! Sana zararım
dokunmaz! diye ona sesimi duyurmaya çalıştım; ne var ki, sis ve çamur adeta
sesimi yutuyordu.</p>

<p style="text-align: justify;">Kızın ayak izleri bir taş yığınına doğru gidiyordu. Uzaktan
bakınca bu yığın kocaman gri bir Eskimo kulübesi gibi görünse de aslında bir
höyük, yani Cairnholm’a adını veren o Neolitik mezarlardan biriydi.</p>

<p style="text-align: justify;">Uzun ve dar höyük benim boyumdan biraz yüksekti. Bir ucunda kapı
gibi dikdörtgen bir ağız vardı. Çamurun ortasındaki bir ot öbeğinin üstündeydi.
Cıvık çamurdan höyüğün etrafını çeviren nispeten sert toprağa atladığım zaman,
ağzın aşağı doğru inen bir tünelin girişi olduğunu fark ettim. İki yandaki
duvarlara karmaşık döngüler ve sarmallar kazınmıştı. Bunlar anlamları çağlar
öncesinde kaybolmuş antik hiyerogliflerdi. Bataklık çocuğu burada yatıyor diye
düşündüm. Ya da buraya giren herkes umutlarını dışarıda bıraksın demek daha
doğru olurdu.</p>

<p style="text-align: justify;">Buna rağmen içeri girdim çünkü kızın ayak izleri beni buraya
getirmişti. Höyüğün içindeki tünel nemli, dar ve muazzam derecede karanlıktı.
Ancak kamburu çıkmış yengeç yürüyüşüyle ilerleyebiliyordum.</p>

<p style="text-align: justify;">Neyse ki kapalı mekânlar benim ödümü patlatan şeyler arasında
bulunmuyordu.</p>

<p style="text-align: justify;">Kızın ileride bir yerde korkudan titrer vaziyette
beklediğini hayal ederek sürünürken bir yandan onunla konuşuyor ve zarar
vermeyeceğimi temin etmek için elimden geleni yapıyordum. Sözlerim hangi yönden
geldiği belli olmayan bir yankıyla tokat gibi yüzüme çarpıyordu. Almak zorunda
kaldığım tuhaf pozisyondan ötürü tam uyluklarım uyuşmak üzereyken tünel bir oda
genişliğine büründü.</p>

<p style="text-align: justify;">İçerisi zifiri karanlık olsa da ayakta durup kollarımı iki
yana uzattığımda duvara değmeyecek kadar genişti.</p>

<p style="text-align: justify;">Cep telefonumu çıkarıp bir kez daha fener gibi kullandım.</p>

<p style="text-align: justify;">Mekânın nasıl bir yer olduğunu anlamam fazla sürmedi. Yatak odam
büyüklüğünde, duvarları tamamen taştan oluşan, tamamen boş bir yerdi burası.
Kız ortalıkta yoktu.</p>

<p style="text-align: justify;">O kızın nasıl olup da elimden kaçtığını anlamaya çalışırken
aklıma bir şey dank etti. Durum öyle açıktı ki, bu kadar uzun süre sonra anladığım
için kendimi aptal gibi hissediyordum. Kız aslında yoktu, hiç olmamıştı. Ben
onu ve diğerlerini hayalimde canlandırmıştım.</p>

<p style="text-align: justify;">Onların fotoğraflarına baktığım anda beynim onları yoktan
var etmişti.</p>

<p style="text-align: justify;">Ya onların ortaya çıkışından önce ortalığın birdenbire
tuhaf bir şekilde kararması? Herhalde kendimden geçmiştim.</p>

<p style="text-align: justify;">Zaten öyle bir şey olması olanaksızdı; o çocukların hepsi
uzun zaman önce ölmüştü. Öyle olmasa bile, tıpatıp fotoğrafların çekildiği andaki
gibi görünmelerine inanmak çok saçmaydı. Yine de her şey öyle çabuk olmuştu ki,
durup bir halüsinasyonun peşinden koşturduğumu düşünecek vakit bulamamıştım.</p>

<p style="text-align: justify;">Dr. Golan’ın bu duruma nasıl bir açıklama getireceğini
tahmin edebiliyordum: O ev senin için duygusal açıdan öyle yüklü bir yer ki,
sadece içeride olman bile stres tepkisini tetiklemeye yetmişti.</p>

<p style="text-align: justify;">Evet, psikiyatrik zırvalar yumurtlayan hıyarın tekiydi ama
bu onun yanlış konuştuğu anlamına gelmezdi.</p>

<p style="text-align: justify;">Kendimden utanarak geri döndüm. Yengeç gibi yürümeyi bırakıp,
delikanlılığın son zerresini de ayaklar altına alarak, tünelin ağzından gelen
puslu ışığa doğru dizlerimin üstünde süründüm. Başımı kaldırıp yukarı bakınca
bu manzarayı daha önce gördüğümü hatırladım.</p>

<p style="text-align: justify;">Martin’in müzesinde, bataklık çocuğunu keşfettikleri yere
ait bir fotoğraftı bu. Bir zamanlar insanların bu iğrenç kokan bataklığın cennetin
kapısı olduğuna inanmaları hayret vericiydi. Buna öyle yürekten inanmışlardı
ki, benim yaşlarımda bir çocuk oraya gitmek için canını vermeye razı olmuştu.
Ne üzücü, ne aptalca bir ölüm.</p>

<p style="text-align: justify;">O anda eve dönmeye karar verdim. Artık bodrumdaki
fotoğraflar umurumda değildi; bilmecelerle, gizemli olaylarla ve son sözlerle uğraşmaktan
bıkmıştım. Büyükbabamın takıntısını onlarla bağdaştırmak beni iyileştirmek bir
yana daha kötü yapmıştı. Artık hepsinin peşini bırakmanın vakti gelmişti.</p>
<div class="newpage">

<div class="illustration" id="hoyuktekitunel">
<img src="../Images/18hoyuktekitunel.jpg" alt="Höyükteki Tünel"/>
</div>

</div>

<p style="text-align: justify;">Höyükteki daracık tünelden dışarıya adımımı attığım anda gözlerim ışıktan kamaştı. Elimle gözlerimi kapatıp parmaklarımın arasından baktığım
dünyayı tanımakta güçlük çekiyordum. Bataklık, patika ve her şey eskisi gibi
yerli yerindeydi ama hepsini adaya geldiğimden beri ilk kez pırıl pırıl güneş
ışığı altında görüyordum.<br/></p>

<p style="text-align: justify;">Gökyüzü masmaviydi ve adanın bu kısmına damgasını vuran
sisten eser yoktu. Ayrıca hava sıcaktı, yazın başlangıcındaki serin günlerden çok
kavurucu sıcakların bastırdığı yaz ortasını hatırlatıyordu.</p>

<p style="text-align: justify;">Tanrım haua burada çok çabuk değişiyor diye düşündüm.</p>

<p style="text-align: justify;">Patikadan geri dönerken ayaklarım adeta yerinden kalkmıyordu.</p>

<p style="text-align: justify;">Buraya gelirken çoraplarımın içine vıcık vıcık dolan
bataklık çamurunu düşünmek tüylerimi ürpertiyordu. Bu düşünceyi aklımdan silmeye
çalışarak kasabanın yolunu tuttum. Ne tuhaftır ki, patikada sanki birkaç dakika
içinde kurumuş gibi çamurdan eser kalmamıştı.</p>

<p style="text-align: justify;">Bu sefer greyfurt büyüklüğünde hayvan pislikleri yolu adeta
halı gibi kaplamıştı; düz bir hatta yürümek mümkün değildi. Bunları daha önce
nasıl fark etmemiştim? Sabah boyunca psikozdan kaynaklanan bir bulanıklık
içinde miydim? Yoksa şimdi mi öyleydim?</p>

<p style="text-align: justify;">Sırtı aşıp kasabaya yaklaşana kadar başımı pisliklerden
oluşan dama tahtasından alıp ileriye bakamamıştım. Kasabaya yaklaşınca onca
pisliğin nereden geldiğini anladım. Bu sabah bir traktör ordusu limanla kasaba
arasındaki çakılla kaplı yollarda, balık ve turba kalıplarıyla dolu yük
arabalarıyla mekik dokurken; şimdi o arabaları atlar ve katırlar çekiyordu.
Kükreyen motorların yerini hayvanların toynaklarından çıkan tıkırtılar almıştı.</p>

<p style="text-align: justify;">Artık dizel jeneratörlerin bitmek bilmeyen uğultusu da
duyulmuyordu.</p>

<p style="text-align: justify;">Yoksa buradan uzaklaştığım birkaç saat içinde adanın yakıt stokları
tükenmiş miydi? Ya kasaba halkı onca büyükbaş hayvanı nerede saklamıştı?</p>

<p style="text-align: justify;">Hem neden herkes bana bakıyordu? Yanından geçtiğim her kişi
gözlerini şaşkınlıkla açarak beni süzüyor, yaptıkları işleri bırakıp merakla
beni seyrediyordu. Kendimi çıldırmış hissettiğim gibi herhalde görünüşüm de
öyle diye düşündüm. Başımı eğip kendime bakınca belimden aşağısının çamurla,
üstününse alçı tozuyla kaplı olduğunu fark ettim. Başımı eğip hızla puba doğru
yürümeye başladım. Hiç olmazsa babam öğle yemeğini yemek için dönene kadar oranın
karanlık ortamında beklerdim. O gelir gelmez en kısa zamanda eve dönmek
istediğimi söylemeye karar verdim. Tereddüt ettiği takdirde halüsinasyon
gördüğümü kabul ediyorum diyecektim.</p>

<p style="text-align: justify;">Böylece ilk feribotta yer almamız kesinleşecekti.</p>

<p style="text-align: justify;">Delikte her zamanki ayyaş adamlar topluluğu, kocaman köpüklü
bardaklarının üstüne eğilmiş vaziyette oturuyordu. Evimden uzakta evim haline
gelen bu mekânda yıpranmış masalar ve kirli soluk dekor yerli yerinde
duruyordu. Ne var ki, merdivene doğru yöneldiğim sırada, tanımadığım bir ses, “Sen
nereye gittiğini sanıyorsun?” diye kükredi.</p>

<p style="text-align: justify;">Bir ayağımı ilk basamağa atmış vaziyette başımı geriye
çevirince, barmenin beni yukarıdan aşağıya süzdüğünü gördüm. Ancak bu adam Kev
değil, tanımadığım, çatık kaşlı ve sivri kafalı biriydi.</p>

<p style="text-align: justify;">Üstünde barmen önlüğü vardı. İki kaşı birleşmiş ve ince bir
bıyığı olduğu için yüzü çizgili gibi görünüyordu.</p>

<p style="text-align: justify;">Aklımdan yukarıya çıkıp bavulumu toplayacağım ve buna rağmen
babam beni eve götürmezse nöbet geçiriyormuş numarası yapacağım demek geçti.
Fakat, “Odama çıkıyorum,” demekle yetindim.</p>

<p style="text-align: justify;">Üstelik bunu bir gerçeği açıklar gibi değil soru sorar gibi söylemiştim.</p>

<p style="text-align: justify;">Doldurmakta olduğu bardağı bırakıp, “Öyle mi?” dedi. “Sen
burayı otel mi sandın?” </p>

<p style="text-align: justify;">Müdavimler oturdukları taburelerde bana bakmak için dönünce tahta
gıcırtıları duyuldu. Hepsinin yüzünü çabucak inceledim. Hiçbiri bana tanıdık
gelmemişti.</p>

<p style="text-align: justify;">Anlaşılan psikoza girdim, demek psikoz nöbeti böyle oluyor diye
düşündüm. Lâkin bir şey hissetmiyordum. Ne kafamda şimşekler çakıyor ne de
avuçlarım terliyordu. Sanki ben değil dünya çıldırmış gibiydi.</p>

<p style="text-align: justify;">Barmene muhakkak bir yanlışlık olduğunu söyledim. “Babamla birlikte
üst katta oda tuttuk,” dedim. “Bakın, bu benim anahtarım,” diyerek cebimden
anahtarı kanıt olarak çıkardım.</p>

<p style="text-align: justify;">Adam, “Bir bakayım şuna,” diyerek tezgâhın üstüne eğilip
elimdeki anahtarı hızla aldı. Bir kuyumcu gibi, loş ışığa tutup inceledi.</p>

<p style="text-align: justify;">“Bu bizim anahtarımız değil,” diye kükreyerek cebine attı. “Şimdi
söyle bakalım, yukarıda gerçekten ne yapmak istiyorsun ama bu kez yalan
söyleme!” </p>

<p style="text-align: justify;">Yüzümün kızardığını hissettim. Daha önce bana akrabam
olmayan bir yetişkin tarafından yalancı denmemişti. “Söyledim ya. Yukarıdaki odaları biz tuttuk! Bana inanmıyorsanız Kev’e
sorun!”</p>

<p style="text-align: justify;">Sakin bir ses tonuyla, “Kev diye birini tanımıyorum, üstelik
masallara karnım tok,” dedi. “Burada kiralık oda filan yok. Ayrıca üst katta
sadece ben yaşıyorum!” </p>

<p style="text-align: justify;">Birisinin bir kahkaha patlatması, şaka olduğunu söylemesi
umuduyla etrafa bakındım. Ne var ki, adamların yüzü taş gibi ifadesizdi.</p>

<p style="text-align: justify;">Koca sakalını sıvazlayan bir adam, “Amerikalı o,“diye
teşhis koydu. “Belki ordudandır.” </p>

<p style="text-align: justify;">“Saçmalama,” diye kükredi bir başkası. “Şuna baksana,
ceninden farksız! “</p>

<p style="text-align: justify;">Sakallı adam, “Yağmurluğunu görmüyor musun?” diyerek uzanıp montumun
kolunu kurcaladı. “Bunu kırk yıl arasan bir mağazada bulamazsın. Ordu malı
olması lazım.” </p>

<p style="text-align: justify;">“Bakın, ben ordu üyesi değilim ve sizi işletmeye niyetim yok,
yemin ederim! Sadece babamı bulmak, bavulumu toplamak ve ...” </p>

<p style="text-align: justify;">“Amerikalıymış, külahıma anlatın!” diye böğürdü şişko bir adam.
Kocaman göbeğiyle oturduğu tabureden kalkarak, yavaşça ve geri geri giderek
yaklaşmakta olduğum kapının önünde durdu.</p>

<p style="text-align: justify;">“Aksanı bana bozuk geldi. Bahse girerim Alman casusu bu!” </p>

<p style="text-align: justify;">Cılız bir sesle, “Ben casus değilim, sadece kayboldum,” diyebildim.</p>

<p style="text-align: justify;">Kahkaha atarak, “Ne söylediğini duydum,” dedi. “Diyorum ki, gerçeği
eski usule başvurarak öğrenelim. Bir halatla!” </p>

<p style="text-align: justify;">Sarhoşlar bağırarak bu öneriyi onayladı. Ciddi mi
olduklarını yoksa dalga mı geçtiklerini bilemiyordum, fakat orada daha fazla oyalanıp
bunu öğrenmeye niyetim yoktu. Karmaşa içindeki beynimde, bozulmamış bir içgüdü
bana kaç diye buyurdu. Bir oda dolusu sarhoş beni linçle tehdit etmeseydi neler
olup bittiğini anlamak daha kolay olurdu. Tabii kaçarak onların gözünde suçlu
olduğumu kanıtlıyordum ama umurumda değildi.</p>

<p style="text-align: justify;">Şişko adamın arkasına geçmeye çalıştım. Beni yakalamaya
çalışsa da ağır ve sarhoş bir insan, hızlı ve korkudan ödü kopan birisiyle asla
baş edemezdi. Sola gider gibi yapıp hemen sağa kaçtım.</p>

<p style="text-align: justify;">Şişko öfkeyle hırlarken diğerleri üstüme atılmak için
mıhlandıkları taburelerden kalktılar. Neyse ki parmaklarının arasından sıyrılıp
kapıyı açtım ve kendimi dışarıya attım.</p>

<p style="text-align: justify;"><img alt="ARA" src="../Images/ARA.jpg"/><br/></p>

<p style="text-align: justify;">Sokağa fırlamış hızla koşuyordum. Her adımımda çakıllar
havada savruluyordu. Arkamdan gelen öfkeli sesler giderek azalmaya başladı.
Kendimi gözden kaybettirmek için gördüğüm ilk köşeden hızla döndüm. Çamurlu bir
bahçeye dalmıştım. Ciyaklayan tavuklar önümden kaçıştılar. Ardından açık bir
alana çıktım. Burada eski bir kuyudan su çekmek için sıralanmış kadınlar
yanlarından koşarak geçerken başlarını çevirip bana baktılar. Aklıma üzerinde
kafa yoracak kadar vaktimin olmadığı bir düşünce gelmişti -Hey , Bekleyen Kadın
nereye gitti?- fakat o sırada alçak bir duvara gelince dikkatimi onun üstünden
atlamaya verdim; ellerini duvara koy, bacaklarını kaldır, üstünden atla.
Duvarın öbür tarafında işlek bir yola inmiştim, neredeyse hızla geçen bir at
arabasına çarpacaktım. Atın böğrü göğsümü sıyırarak geçince sürücü, annem
hakkında birtakım uygunsuz sözler haykırdı. Ayaklarımın birkaç santim önünde
atın toynaklarıyla arabanın tekerlek izi açılmıştı.</p>

<p style="text-align: justify;">Neler olup bittiği hakkında en ufak fikrim yoktu. Anladığım
iki husus vardı: Büyük ihtimalle aklımı kaçırmak üzereydim ve gerçekten öyle
olup olmadığımı anlayana kadar insanlardan uzak durmak zorundaydım. Bu amaçla
iki sıra halinde dizilmiş evlerin arasından geçen bir sokağa daldım. Görünüşe
bakılırsa burada saklanacak pek çok yer bulabilir ve ardından kasabanın dışına
yol alabilirdim.</p>

<p style="text-align: justify;">Üstü başı çamur içinde fakat koşmayan bir Amerikalı çocuğun daha
az dikkat çekeceğini umarak hızla yürümeye başladım.</p>

<p style="text-align: justify;">Normal görünme çabam en küçük bir gürültü veya harekette havaya
sıçramam yüzünden sekteye uğruyordu. Çamaşır asan bir kadının yanından geçerken
başımla selam verip el salladım. Ne var ki, herkes gibi bu kadın da gözlerini
bana dikmişti. Daha hızlı yürümeye başladım.</p>

<p style="text-align: justify;">Ardımda tuhaf bir ses duyunca hemen oracıkta bahçe içindeki tuvalete
daldım. Yarı aralık duran kapının ardında dikilmiş beklerken bir yandan da
duvardaki yazıları okuyordum.</p>

<p style="text-align: justify;">Dooley oğlan seven bir götçüdür.</p>

<p style="text-align: justify;">Ne, şeker yok mu?</p>

<p style="text-align: justify;">Sonunda bir köpek sinsice yanıma sokuldu. Arkasından kesik kesik
havlayan bir sürü yavru geliyordu. Nefesimi koyuverip biraz rahatladım.
Sinirlerim biraz yatışınca tekrar yola çıktım. Derken biri beni saçımın
arkasından yakaladı. Daha bağırmaya fırsat bulamadan arkadan fırlayan bir el
gırtlağıma sivri bir cisimle bastırdı.</p>

<p style="text-align: justify;">“Bağırırsan gırtlağını keserim,” diye bir ses duydum.</p>

<p style="text-align: justify;">Saldırgan bıçağı boynumdan çekmeden beni tuvaletin duvarına yaslayıp
karşıma dikildi. Onun pubdaki adamlardan biri değil, peşine düştüğüm kız
olduğunu görünce hayretler içinde kaldım.</p>

<p style="text-align: justify;">Üstünde basit beyaz bir elbise vardı. Çok sert görünen yüzü,
nefes borumu oyup oymama konusunda ciddi biçimde düşünmesine rağmen çarpıcı bir
güzelliğe sahipti.</p>

<p style="text-align: justify;">“Nesin sen?” diye tısladı.</p>

<p style="text-align: justify;">Ne sorduğundan pek emin olamadığımdan, “Ben - off -
Amerikalıyım,” diye kekeledim. “Adım Jacob.” </p>

<p style="text-align: justify;">Eli titreyerek bıçağı gırtlağıma biraz daha batırdı.
Korktuğu belliydi ki, bu tehlikeli olduğu anlamına geliyordu. “Evde ne
arıyordun?</p>

<p style="text-align: justify;">Neden benim peşimden geliyordun?” </p>

<p style="text-align: justify;">“Sadece seninle konuşmak istiyordum! Sakın beni öldürme!” </p>

<p style="text-align: justify;">Sert bakışlarını yüzüme dikti. “Ne konuşacaktın benle?” </p>

<p style="text-align: justify;">“Ev hakkında, orada yaşayan insanlar hakkında konuşacaktım.”
</p>

<p style="text-align: justify;">“Seni buraya kim gönderdi?” </p>

<p style="text-align: justify;">“Dedem. Adı Abraham Portman’dı.” </p>

<p style="text-align: justify;">Ağzı şaşkınlıkla açıldı. “Yalan söylüyorsun!” diye
bağırırken gözleri öfkeyle parlıyordu. “Kim olduğunu bilmediğimi mi sanıyorsun?</p>

<p style="text-align: justify;">Ben dün doğmadım! Gözlerini aç, göster gözlerini bana!” </p>

<p style="text-align: justify;">“Tamam! Bak bakalım!” Gözlerimi açabildiğim kadar açmıştım.</p>

<p style="text-align: justify;">Parmak uçlarında yükselerek gözlerimi inceledi, ardından
ayaklarını tekrar indirip, “Hayır, gerçek gözlerini göster!” diye bağırdı.</p>

<p style="text-align: justify;">“Abe hakkında söylediğin yalan gibi bu sahte gözler de
beni kandıramaz!” </p>

<p style="text-align: justify;">“Yalan söylemiyorum, hem bunlar benim gözlerim!” Nefes boruma
öyle sert bastırmaya başlamıştı ki nefes almakta güçlük çekiyordum. Bıçağın kör
olduğuna şükrediyordum, yoksa kızın boynumu kesmesi işten değildi. Boğuk bir
sesle, “Bak, her ne düşünüyorsan ben o değilim,” diye konuştum. “Bunu
kanıtlayabilirim!” </p>

<p style="text-align: justify;">Eli biraz gevşemişti. “Kanıtla öyleyse. Yoksa şu otları
senin kanınla sularım!” </p>

<p style="text-align: justify;">“Burada bir şey var,” diyerek montumun iç cebine uzandım.</p>

<p style="text-align: justify;">Geri sıçrayıp durmam için bağırırken bir yandan da bıçağı
havaya kaldırmıştı. Bıçağın ucu havada, gözlerimin arasında sallanıp duruyordu.</p>

<p style="text-align: justify;">“Sadece bir mektup! Sakin ol!” </p>

<p style="text-align: justify;">Bıçağı gırtlağımın hizasına indirdi. Bayan Peregrine’in
gönderdiği mektupla fotoğrafı yavaşça cebimden çıkarıp ona gösterdim.</p>

<p style="text-align: justify;">“Buraya kısmen bu mektup yüzünden geldim. Bunu bana dedem verdi.
Kuş göndermiş. Müdireye öyle diyorsunuz değil mi?” </p>

<p style="text-align: justify;">Doğru dürüst bakmadan, “Bu bir şeyi kanıtlamaz!” diye
bağırdı.</p>

<p style="text-align: justify;">“Hem hakkımızda o kadar çok şeyi nerden biliyorsun sen?” </p>

<p style="text-align: justify;">“Söyledim ya, dedem...” </p>

<p style="text-align: justify;">Mektubu avucumdan hızla çekti. “Artık o saçmalığı duymak
istemiyorum!” </p>

<p style="text-align: justify;">Besbelli damarına basmıştım. Bir süre suskunlaştı, gözlerini
öfkeyle kısmıştı. Onca tehdidi sıraladıktan sonra şimdi işimi en iyi nasıl
halledeceğini düşünür gibi bir hali vardı. Ancak henüz kararını veremeden
sokağın öbür ucundan bağırtılar yükseldi. Pubda oturan adamların ellerinde
tahta sopalar ve çiftlik aletleriyle bize doğru koştuğunu gördük.</p>

<p style="text-align: justify;">“Nedir bu? Ne yaptın sen?” </p>

<p style="text-align: justify;">“Beni öldürmek isteyen tek kişi sen değilsin!” </p>

<p style="text-align: justify;">Bıçağı gırtlağımdan çekip bu sefer böğrüme dayadı, ardından yakamdan
tuttu. “Artık benim tutsağımsın. Ne dersem onu yap, yoksa pişman olursun!” </p>

<p style="text-align: justify;">Tartışmaya girmedim. Ağzından salyalar saçan, eli sopalı
sarhoş çetesine kıyasla bu dengesiz kızın elinde talihimin yaver gideceğinden pek
emin değildim. Ancak en azından ondan bazı cevaplar alma fırsatım olduğunu
düşündüm.</p>

<p style="text-align: justify;">Kız beni arkamdan itti ve birlikte koşarak yandaki dar bir
sokağa girdik. Bu sokağı yarılamıştık ki, birden yana doğru koşup beni de
arkasından çekti. Birlikte asılı çarşafların altından geçip kümes telinden
yapılma bir çitin üstünden aşarak küçük bir konağın bahçesine girdik.</p>

<p style="text-align: justify;">Kız, “Buraya gireceğiz,” diye fısıldadı. Bizi
görmediklerinden emin olmak için etrafa bakındıktan sonra beni leş gibi turba
dumanı kokan daracık bir kulübeye soktu. İçeride bir kanepenin üstünde uyuklayan
yaşlı bir köpekten başka kimse yoktu. Köpek bize bakmak için bir gözünü açıp
gördüklerine fazla kafa yormayarak tekrar uykuya daldı. Sokağa bakan pencerenin
yanına yaklaşıp duvara yaslanarak dışarı baktık. Orada dışarıyı pür dikkat
dinlerken kızın bir eli kolumda, bıçağıysa böğrüme dayalıydı.</p>

<p style="text-align: justify;">Aradan yaklaşık bir dakika geçti. Adamların sesi önce
cılızlaştı, ardından duyulmaz oldu; nerede olduklarını söylemek güçtü. Küçük odaya
göz gezdirdim. Caimholm için bile aşırı köylü bir havası vardı.</p>

<p style="text-align: justify;">Bir köşede elle örülmüş sepetlerden oluşan bir yığın
duruyordu.</p>

<p style="text-align: justify;">Dökme demirden yapılmış kocaman bir kuzinenin önünde çuval kumaşıyla
kaplanmış bir sandalye vardı. Karşımızdaki duvarda bir takvim asılıydı. Odanın
içi takvimi bulunduğumuz yerden okuyacak kadar aydınlık olmamakla birlikte, ona
bakınca aklıma tuhaf bir düşünce geldi.</p>

<p style="text-align: justify;">“Hangi yıldayız?” </p>

<p style="text-align: justify;">Kız bana susmamı söyledi.</p>

<p style="text-align: justify;">“Ciddiyim,” diye fısıldadım.</p>

<p style="text-align: justify;">Bir an hayretle bana baktı. “Ne dolap çevirdiğini
bilmiyorum ama git kendin bak,” diyerek beni takvimin olduğu duvara doğru itti.</p>

<p style="text-align: justify;">Takvimin üst kısmında siyah beyaz bir tropik manzara
fotoğrafı vardı. Kocaman kâküllü, dolgun vücutlu kızlar, bir plajda çok eski görünümlü
mayolarıyla gülerek poz vermişti. Resmin üst kısmında “Eylül 1940” yazıyordu.
Ayın ilk iki gününün üstü çarpıyla çizilmişti.</p>

<p style="text-align: justify;">Birden üstüme bir uyuşma hissi çöktü. O sabah gördüğüm onca acayip
olayı düşündüm. Hava aniden ve garip biçimde değişmişti, bildiğimi sandığım
adayı birden yabancılar istila etmişti, olaylar yeni olsa da etrafımdaki her
şeyin eski bir görünümü vardı. Bunların hepsi ancak duvardaki şu takvimle
açıklanabilirdi.</p>

<p style="text-align: justify;">3 Eylül 1940. İyi ama nasıl?</p>

<p style="text-align: justify;">Derken aklıma dedemin söylediği son cümlelerden biri geldi.</p>

<p style="text-align: justify;">İhtiyar adamın mezarının öbür tarafında. Bu cümle anlamını hiç
anlayamadığım türdendi. Bir ara aklıma hayaletleri kastettiği düşüncesi
gelmişti; zira tanıdığı bütün çocuklar ölmüştü ve onları bulmak için mezarın
öbür tarafına geçmem gerekirdi ama bu cümle çok şiirseldi. Dedemin hayal gücü
zayıftı, mecazlarla veya imalarla uğraşmazdı. Söyledikleri, açıklayacak vakti
olmadığı için basit talimatlar vermekten ibaretti. “İhtiyar Adam”ın bataklık
çocuğuna ada halkının verdiği isim olduğunu anlamıştım. Onun mezarı o höyüktü.</p>

<p style="text-align: justify;">İşte bu sabah oraya girmiş ve çıktığımda başka bir zamana
gelmiştim: 3 Eylül 1940.</p>

<p style="text-align: justify;">Bütün bunları anladığım anda oda sanki baş aşağı döndü ve
dizlerim sanki bedenimin altından çekildi. Bir anda her şey yumuşak bir
karanlığa gömüldü.</p>

<p style="text-align: justify;">Kendime geldiğimde ellerimin kuzineye bağlı olduğunu fark
ettim.</p>

<p style="text-align: justify;">Kız sinirli bir tavırla volta atıyordu ve görünüşe bakılırsa
kendi kendine hararetli bir şekilde konuşuyordu. Önümden geçerken gözlerimi kapalı
tutarak söylediklerini dinledim.</p>

<p style="text-align: justify;">“O bir yaratık olmalı,” diyordu. “Yoksa neden bir hırsız
gibi eski evin etrafında gezinsin?” </p>

<p style="text-align: justify;">Başka biri, “En ufak bir fikrim yok,” dedi. “Fakat anlaşılan
onun da yok.” Demek kız kendi kendine konuşmuyordu; ne var ki, bulunduğum yerden
konuşan delikanlıyı göremiyordum. “Bir döngüde olduğunu bile anlamadı mı dedin?”
</p>

<p style="text-align: justify;">“Git kendin gör,” diyen kız eliyle beni gösterdi. “Abe’in bir akrabasının bu kadar salak olabileceğini düşünebiliyor musun?” </p>

<p style="text-align: justify;">“Sen bir yaratığı düşünebiliyor musun?” diye karşılık verdi
delikanlı.</p>

<p style="text-align: justify;">Başımı hafifçe yana çevirip odaya göz gezdirdiğim halde onu yine
de görememiştim.</p>

<p style="text-align: justify;">“Öyle numara yapan bir yaratık düşünebilirim,” diye cevap
verdi kız.</p>

<p style="text-align: justify;">Uyanan köpek yanıma gelerek yüzümü yalamaya başladı.
Gözlerimi sımsıkı kapatıp aldırmamaya çalışsam da köpeğin vıcık vıcık diliyle
yaptığı banyo dayanılacak gibi değildi. Sonunda doğrularak oturup kendimi
kurtarmak zorunda kalmıştım.</p>

<p style="text-align: justify;">“Vay, bak kim kalkmış!” dedi kız. Beni alaycı bir hareketle
alkışladı.</p>

<p style="text-align: justify;">“Tıpkı daha önceki performansın gibiydi. Özellikle bayılma kısmı
hoşuma gitti. Kendini cinayet ve yamyamlığa adamayı seçtiğin zaman eminim ki
tiyatro dünyası iyi bir aktörden yoksun kaldı. “</p>

<p style="text-align: justify;">İtiraz etmek üzere ağzımı açtım, ancak bana doğru yaklaşan
bir fincanı görünce vazgeçtim.</p>

<p style="text-align: justify;">Delikanlı, “Biraz su iç,” dedi. “Seni müdireye götürmeden
ölmene izin veremeyiz değil mi?” </p>

<p style="text-align: justify;">Sesi boşluktan geliyor gibiydi. Fincanı tutmak için
uzandığım anda serçe parmağım görünmeyen bir ele değince az kalsın düşürecektim.</p>

<p style="text-align: justify;">“Sakarmış,” dedi delikanlı.</p>

<p style="text-align: justify;">Ahmakça bir ifadeyle, “Sen görünmezsin,” dedim.</p>

<p style="text-align: justify;">“Öyleyim. Millard Nullings hizmetinizde.” </p>

<p style="text-align: justify;">“Ona adını söylemesene!” diye bağırdı kız.</p>

<p style="text-align: justify;">“Ve bu da Emma. Biraz paranoyaktır, eminim ki anlamışsındır.”
</p>

<p style="text-align: justify;">Emma ona -ya da işgal ettiği boşluğa- dik dik baksa da bir
şey söylemedi. Elimdeki fincan titriyordu. Beceriksizce yeni bir açıklama denemesine
heveslendiğim sırada dışarıdan gelen öfkeli sesler konuşmama engel oldu.</p>

<p style="text-align: justify;">“Sessiz olun!” diye tısladı Emma. Millard’ın ayak sesleri
pencereye yaklaştı, ardından panjur bir iki santim aralandı.</p>

<p style="text-align: justify;">Emma, “Neler oluyor?” diye sordu.</p>

<p style="text-align: justify;">“Evleri arıyorlar. Artık burada kalamayız.” </p>

<p style="text-align: justify;">“İyi ama, buradan dışarıya da çıkamayız!” </p>

<p style="text-align: justify;">“Belki çıkabiliriz,” dedi Millard. “Yine de emin olmak için
defterime danışayım.” Panjur kapandı ve ardından masadan yükselen deri kaplı
küçük bir defter havada açıldı. Millard sayfaları çevirirken mırıldanıyordu.
Bir dakika sonra defteri hızla kapadı.</p>

<p style="text-align: justify;">“Tam kuşkulandığım gibi!” dedi. “Sadece yaklaşık bir dakika beklememiz
gerek, ardından ön kapıdan dosdoğru çıkabiliriz.” </p>

<p style="text-align: justify;">“Delirdin mi?” diye konuştu Emma. “O geri zekâlıların hepsi taşlarla
üzerimize saldırır!” </p>

<p style="text-align: justify;">“Biraz sonra olacaklar kadar ilgi çekmediğimiz zaman
saldırmazlar.</p>

<p style="text-align: justify;">İnan bana, bütün gün bundan daha iyi bir fırsat bulamayız.” </p>

<p style="text-align: justify;">Görünmez eller beni çözüp kapıya götürdü. Orada iki büklüm eğilip
bekledik. Az sonra adamların bağırtısından daha güçlü bir gürültü duyuldu.
Uçak motorlarıydı bunlar, hem de seslerine bakılırsa onlarcası vardı.</p>

<p style="text-align: justify;">“Oh! Millard çok akıllısın!” diye bağırdı Emma.</p>

<p style="text-align: justify;">Delikanlı burnunu çekti. “Ve sen benim çalışmalarımın vakit kaybı
olduğunu söylerdin.” </p>

<p style="text-align: justify;">Emma elini kapının koluna koydu, ardından bana döndü. “Kolumu tut. Sakın koşma. Bir şey yokmuş gibi davran.” Bıçağını sakladı ama
kaçmaya çalışırsam tekrar çıkaracağını temin etti. Tabii o zaman beni
öldürecekti.</p>

<p style="text-align: justify;">“Beni her halükârda öldürmeyeceğini nereden bileyim?” </p>

<p style="text-align: justify;">Bir an düşündü. “Bilemezsin.” Ardından kapıyı iterek açtı.</p>

<p style="text-align: justify;"><img alt="ARA" src="../Images/ARA.jpg"/><br/></p>

<p style="text-align: justify;">Sokağa çıktığımızda büyük bir kalabalığın toplanmış olduğunu
gördük.</p>

<p style="text-align: justify;">Bir sokak aşağıda, hemen tanıdığım pubdaki adamların dışında
nemrut suratlı dükkân sahipleri, kadınlar, araba sürücüleri yolun ortasında
durmuş ve başlarını göğe doğru kaldırmışlardı. Yukarıda, çok yüksek
sayılamayacak bir irtifada, Nazi savaş uçaklarından oluşan filo kusursuz bir
sıra halinde uçuyordu. Martin’in müzesinde, “Kuşatma Altındaki Cairnholm” başlıklı
bir vitrinde bunlara benzeyen uçakların fotoğraflarını görmüştüm. Başka bir
zaman olsa sıradan bir öğleden sonrasını yaşamak varken, şimdi bir anda
üstünüze ateş yağdırabilecek düşmanın ölüm makineleriyle karşılaşmak ne tuhaf
diye düşündüm.</p>

<div class="newpage">

<div class="illustration" id="savasucaklari">
<img src="../Images/19savasucaklari.jpg" alt="Savaş Uçakları"/>
</div>

</div>

<p style="text-align: justify;">Mümkün olduğunca dikkat çekmemeye çalışarak sokakta yürürken
Emma neredeyse kolumu koparacaktı. Tam öbür uçtaki sokağa dönmek üzereyken
adamlardan biri bizi fark etti. Bir bağırtı duyup baktığımızda, adamların bize
doğru koşmaya başladığını gördük.</p>

<p style="text-align: justify;">Koştuğumuz dar sokağın iki yanına ahırlar dizilmişti. Sokağı
yarıladığımız sırada Millard, “Ben geride kalıp onlara tuzak kuracağım!” diye
bağırdı. “Tam beş buçuk dakika sonra pubın arkasında buluşalım!” </p>

<p style="text-align: justify;">Onun ayak sesleri arkamızdan uzaklaşırken biz de sokağın
başına geldik. Bu sırada Emma beni durdurdu. Geri dönüp baktığımızda bir ipin
yolun üstünde ayak bileği yüksekliğinde kendi kendine açıldığını gördük. Tam
sarhoş sürüsü yanına geldiği sırada ip birden gerildi ve hepsi takılarak üst
üste çamurun içine kapaklandılar. Emma sevinçten çığlık atarken Millard’ın
kahkahasını da duyar gibi oldum.</p>

<p style="text-align: justify;">Kaçmaya devam ettik. Emma’nın Millard’la Rahip Deliğinde buluşmayı
neden kabul ettiğini merak ediyordum çünkü orası evin değil limanın tarafındaydı.
Fakat Millard’ın o uçakların uçuş vaktini tam olarak bilmesini de
açıklayamadığımdan bunu sormaya kalkışmadım.</p>

<p style="text-align: justify;">Binanın arkasından dolaşmak varken, görünmeden geçme umutlarımız
Emma’nın beni dosdoğru ön kapıdan içeri itmesiyle birlikte ortadan kalkınca şaşkınlığım
adamakıllı arttı.</p>

<p style="text-align: justify;">İçeride barmenden başka kimse yoktu. Dönüp yüzümü ondan gizledim.</p>

<p style="text-align: justify;">“Barmen!” dedi Emma. “Şu sifon ne zaman açılacak? Bir
denizkızı kadar susadım.” </p>

<p style="text-align: justify;">Adam kahkahayı bastı. “Küçük kızlara hizmet vermek gibi bir âdetim
yok benim. “</p>

<p style="text-align: justify;">Emma avucunu tezgâha vurarak, “Boş versene!” diye bağırdı.</p>

<p style="text-align: justify;">“Bana en güzel fıçı viskinden dört parmak doldur. Herkese
verdiğin o su katılmış sidik gibi içkiden olmasın ama!” </p>

<p style="text-align: justify;">Kızın adamı oyaladığını, daha doğrusu dalga geçtiğini
düşünmeye başlamıştım. Millard’ı ve sokağa gerdiği ip numarasını geçmeye çalışır
gibi bir hali vardı.</p>

<p style="text-align: justify;">Barmen tezgâhın üstüne doğru eğildi. Şehvetli bir zampara
gibi sırıtarak, “Demek sert mal istiyorsun ha?” dedi. “Ananla baban duymasın
ama, yoksa hem rahip hem polis peşime düşer. “Koyu renkli, pek hayra alamet
görünmeyen bir şişe alıp büyük bir bardağı ağzına kadar doldurdu. “Ya şu
arkadaşın? Galiba şimdiden diyakoz gibi sarhoş olmuş ha?” </p>

<p style="text-align: justify;">Şömineye bakıyormuş gibi davrandım.</p>

<p style="text-align: justify;">“Utangaç galiba değil mi?” diye sordu barmen. “Nereli o? “</p>

<p style="text-align: justify;">“Gelecekten geldiğini söylüyor,” diye cevap verdi Emma. “Bence
bir çakal gibi sinsinin teki.” </p>

<p style="text-align: justify;">Barmenin yüzünde tuhaf bir ifade belirmişti. “Ne söylüyor?”
diye sordu. O sırada besbelli beni tanımıştı ki, bağırarak viski şişesini hızla
tezgâha koydu ve üstüme doğru gelmeye başladı.</p>

<p style="text-align: justify;">Tam kaçmaya hazırlandığım sırada, daha barmen barın
arkasından çıkmaya fırsat bulamadan Emma bardaktaki kahverengi içkiyi her yere
döktü. Ardından hayret verici bir şey yaptı. Avucunu aşağı doğru, içkinin
döküldüğü barın üstüne doğru tuttu. O anda yarım metre yüksekliğinde bir alev
dalgası havaya yükseldi.</p>

<p style="text-align: justify;">Barmen haykırarak elindeki havluyla ateşi söndürmeye çalıştı.</p>

<p style="text-align: justify;">Emma, “Gel bakalım tutsak!” diye bağırıp kolumdan tutarak beni
şömineye doğru çekti. “Şimdi bana yardım et! Çek ve kaldır!” </p>

<p style="text-align: justify;">Diz çöküp parmaklarını döşemedeki bir çatlağa soktu. Ben de parmaklarımı
onun parmakları arasına geçirdim. Birlikte küçük bir kapağı kaldırınca altından
benim omuzlarım genişliğinde bir delik çıktı. İşte rahip deliği burasıydı.
Barmen dumanların kapladığı mekânda alevleri söndürmek için çabalarken, biz
sırayla delikten aşağı inip gözden kaybolduk.</p>

<p style="text-align: justify;">Rahip deliği asansör boşluğundan biraz daha genişti ve
yaklaşık bir buçuk metre aşağıda sürünerek ilerlenecek bir yatağa iniyordu.</p>

<p style="text-align: justify;">Aşağısı zifiri karanlıktı, gelgelelim bir süre sonra
ortalığı yumuşak turuncu renkli bir ışık kapladı. Emma eliyle bir meşale
yaratmıştı; avucunun biraz üstünde duruyor gibi görünen, küçük bir alev topuydu
bu. Her şeyi unutup gözlerimi ona dikmiştim.</p>

<p style="text-align: justify;">Beni dürterek, “Kımılda!” diye haykırdı. “İleride bir kapı
var.” </p>

<p style="text-align: justify;">Sürünerek ilerledim. Bir süre sonra karşıma bir duvar çıktı.</p>

<p style="text-align: justify;">Emma beni yana iterek önüme geçip yere oturdu ve iki ayağını
duvara dayayarak hızla itekledi. Duvar açılmış, karşımıza gün ışığı çıkmıştı.</p>

<p style="text-align: justify;">Sürünerek bir sokağa çıkarken Millard’ın “İşte buradasınız,”
dediğini duydum. “Gösteri yapmaya dayanamıyorsun değil mi?” </p>

<p style="text-align: justify;">Emma, “Neden bahsettiğini anlamadım,” dese de, kendisiyle gurur
duyduğu sesinden belliydi. Millard’la birlikte bizi beklediği anlaşılan bir at
arabasının yanına gittik. Arabanın üstüne serili muşambanın altına gizlendik.
Daha saniye geçmeden arabaya yaklaşan bir adam ön tarafa binip dizginlere
asıldı ve sarsılarak yola koyulduk.</p>

<p style="text-align: justify;">Bir süre sessizlikte yol aldık. Değişen seslerden kasabanın
dışına çıktığımızı anlamıştım. Cesaretimi toplayıp kafama takılan soruyu sordum.
“Bu at arabasını nereden biliyordun? Ya uçakları? Sen medyum gibi bir şey
misin?” Emma kıs kıs gülerek, “Pek sayılmaz,” dedi.</p>

<p style="text-align: justify;">“Çünkü hepsi dün oldu,” diye cevap verdi Millard “Ve ondan önceki
gün. Senin döngünde öyle olmuyor mu?” </p>

<p style="text-align: justify;">“Benim neyim?” </p>

<p style="text-align: justify;">Emma sesini alçaltarak, “O herhangi bir döngüden değil,” dedi.</p>

<p style="text-align: justify;">“Sana diyorum ya, o lanet olası bir yaratık.” </p>

<p style="text-align: justify;">“Sanmıyorum. Yaratıkları canlı olarak ele geçiremezsin.” </p>

<p style="text-align: justify;">“Bakın,” diye fısıldadım. “Ben o dediğinizden değilim. Adım Jacob.”
</p>

<p style="text-align: justify;">Emma, “Birazdan göreceğiz. Şimdi sus,” diyerek uzanıp
muşambayı biraz araladı. Mavi gökyüzünde bulutlar hızla ilerliyordu.</p>
</body>
</html>