<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="bölüm-ad" style="text-align: center;">AYAKLANMA</h2>

  <p class="giriş"><big><big>K</big></big><small>ULGAN SUSPUS OTURUYORDU.</small></p>

  <p>Üzerine üzüntünün gölgesi düşmüş bir kavuşmaydı bu. Pug, Lord Borric'in yatağının yanında durmuştu, ölüm döşeğindeki Dük ona bakarak zorlukla gülümserken, duyduğu acı yüzünden okunuyordu. Lyam, Brucal ve Meecham da az ileride, sessizce konuşarak bekliyor, Katala da Dük ile Pug konuşurken William'i oyalıyordu.</p>

  <p>Borric'in sesi, hastalığı yüzünden güçsüzleşmiş, yumuşamıştı, nefes almaya çalıştıkça yüzü acıyla çarpılıyordu. "Aramıza... dönmene sevindim, Pug. Eşin ve çocuğunla dönmene ise, bir o kadar daha sevindim." Öksürdü ve ağzının kenarında kanlı köpükler belirdi.</p>

  <p>Katala'nın gözleri dolmuştu, kocasının bu adama duyduğu apaçık sevgi onu çok duygulandırmıştı. Borric, Kulgan'a doğru hareketlendi ve iriyarı büyücü gelip, eski öğrencisinin yanında durdu. "Evet, Dük Hazretleri."</p>

  <p>Borric fısıldadı ve Kulgan, Meecham'a döndü. "Katala ile çocuğu çadırımıza götürür müsün? Laurie ve Kasumi orada bekliyorlar."</p>

  <p>Katala Pug'a sorarcasına bir bakış attı, o da onayladı. Meecham, kendisini kuşkuyla süzen çocuğu kucaklamıştı bile.</p>

  <p>Onlar çıkınca Borric biraz daha doğrulmaya çalıştı ve Kulgan sırtına yastıklar koyarak ona yardımcı oldu. Dük yüksek sesle, uzun uzun öksürürken gözleri acıdan sımsıkı kapanmıştı.</p>

  <p>Sonunda tekrar nefes alabildiğinde bir iç çekip, ağır ağır konuştu.</p>

  <p>"Pug, Carline'i trollerin elinden kurtardığın için seni ödüllendirdiğimi hatırlıyor musun?" Pug başıyla onayladı, öyle duygulanmıştı ki, konuşmaya çekiniyordu. Borric devam etti, "Bir başka hediye için daha söz verdiğimi de hatırlıyor musun?" Pug yine onayladı. "Tully burada olsaydı keşke, ama ben de kısaca anlatırım. Uzun zamandır, Krallık'ın büyücülere dışlanmış insanlar ve dilenciler gibi davranmakla, en büyük kaynaklarından birini ziyan ettiğini düşünüyorum. Kulgan'ın yıllar boyu verdiği sadık hizmetler de haklı olduğumu kanıtladı. Şimdi sen de döndün ve söylediklerinden pek bir şey anlamasam da, sanatında bir usta olduğun belli. Ben de böyle olmasını umuyordum, çünkü aklımda bir şey vardı.</p>

  <p>"Senin için bir miktar altın ayırmıştım, usta bir büyücü olacağın gün için. Onunla senin, Kulgan'ın ve diğer büyücülerin, herkesin gelip paylaşabileceği bir öğretim merkezi kurmanızı istiyorum. Tully, talimatlarımın yazılı olduğu belgeleri size verir ve tasarımın ayrıntılarını açıklar. Ama şimdilik, yalnızca sorabilirim: Bu görevi kabul eder misin? Büyü ve diğer bilgilerin öğretimi için bir akademi kurar mısın?"</p>

  <p>Pug, yaşlı gözlerle onayladı. Kulgan ise ağzı açık kalmış bir halde bakıyor, duyduklarına inanamıyordu. En büyük dileği, Dük ile kadehler dolusu şarap içip düş kurarken paylaştığı yaşamının amacı gerçek oluyordu işte.</p>

  <p>Borric yine öksürmeye başladı, nöbeti geçince de, "Shamata yakınlarında, Büyük Yıldız Gölü'nde bana ait bir ada var," dedi. "Bu savaş nihayet sona erince oraya gidin ve akademinizi kurun. Belki bir gün Krallık'taki en büyük eğitim merkezi olur."</p>

  <p>Dük bir kez daha öksürüklerle sarsıldı, sesi az öncekinden de beterdi. Nöbetin ardından nefes nefese kalmış, güçlükle konuşabiliyordu. Lyam'a yaklaşmasını işaret etti ve Pug'ı göstererek, "Söyle ona," dedi ve yastıkların üzerine geri düştü.</p>

  <p>Lyam yutkunarak gözyaşlarını bastırdı ve Pug ile konuştu. "Tsuraniler seni götürdükleri zaman, Babam seni hatırlatacak bir şey yapılmasını istedi. Neyin uygun olacağını düşündü, çünkü sen iki kez Kulgan'ın, bir kez de kız kardeşimin hayatını kurtararak tam üç kez cesaret göstermiştin. Sende eksik olan tek şeyin bir isim olduğuna karar verdi, çünkü aileni kimse tanımıyordu. O da bir belgenin hazırlanıp, Kraliyet Arşivleri'ne kaldırılmasını emretti, adını conDoin ailesine geçirerek, seni ailemize dahil eden bir belgeydi bu." Lyam kendini zorlayarak gülümsedi. "Keşke bu haberleri daha mutlu bir zamanda paylaşabilseydik."</p>

  <p>Duygularına yenilen Pug, Dük'ün yanında diz çöktü. Elini ellerinin arasına alıp mührünü öptü, konuşamıyordu. Borric usulca, "Benim oğlum olsaydın bile, seninle ancak bu kadar gurur duyabilirdim," dedi. Zorlukla nefes aldı. "Adımızı şerefle taşı."</p>

  <p>Pug bir zamanlar güçlü, şimdi ise güçsüz ve gevşek olan eli okşadı. Borric'in gözleri kapanmaya başladı ve nefes almak için çırpındı. Pug elini bırakınca, Dük herkesin yaklaşmasını işaret etti. Dük'ün yaşamının sona ermesini beklerken, yaşlı Brucal'ın bile gözleri kıpkırmızı olmuştu.</p>

  <p>Brucal'a dönerek, "Şahitsin, eski yoldaşım," diye fısıldadı.</p>

  <p>Yabon Dükü bir kaşını kaldırarak, anlamak istercesine Kulgan'a baktı. "Ne demek istiyor?"</p>

  <p>"Ölüm anında söylediklerine şahit olmam istiyor," dedi Kulgan. "Buna hakkı var."</p>

  <p>Borric Kulgan'a bakıp, "Tüm oğullarıma bak, eski dostum," dedi. "Gerçek bilinsin."</p>

  <p>"Neden 'tüm oğullarım' diyor?" diye sordu Lyam. "Hangi gerçek?"</p>

  <p>Kulgan Borric'e baktı, o da yavaşça onayladı. "Baban, en büyük oğlu olan Martin'i kastediyor."</p>

  <p>Lyam'ın gözleri büyüdü. "Martin mi?"</p>

  <p>Borric'in kolu ani bir güçle uzanıp, Lyam'ın koluna yapıştı. Onu kendine doğru çekerek, "Martin senin kardeşin," dedi. "Ona haksızlık ettim, Lyam. O iyi bir adam, onu çok seviyorum." Brucal’a dönerek, çatlak sesiyle tek bir kelime söyledi, "Şahitsin!"</p>

  <p>Brucal başıyla onayladı. Gözyaşları süzülerek beyaz bıyıklarına inerken, "Ben, Yabon Dük'ü Brucal, şahidim," diye yemin etti.</p>

  <p>Borric'in gözleri bir anda boşluğa daldı. Göğsünde son nefesinin hırıltısı duyuldu ve hareketsiz kaldı.</p>

  <p>Lyam dizlerinin üzerine çöküp ağlarken, diğerleri de acılarını daha fazla bastırmadılar. Pug böylesine hem acı, hem tatlı olan bir an daha yaşamamıştı.</p>

  <p>O gece, Meecham'ın Pug ve ailesi için ayırdığı çadır sessizdi. Borric'in ölüm haberi kampı bir mezarlığa çevirmiş, Kulgan'ın eski çırağının sağ salim dönüşünden duyduğu sevince büyük ölçüde gölge düşmüştü. Herkes birbiriyle yeniden tanışırken, gün ağır da olsa geçmeye başlamıştı, yine de herkes alçak sesle konuşuyordu ve neşesizdi. Zaman zaman biri çadırdan çıkıyor, bir süre dolaşarak düşünceleriyle baş başa kalıyordu. Dokuz yıllık tarihler ağır ağır anlatılmış, şimdi de Pug, İmparatorluk'tan kaçışından söz ediyordu.'</p>

  <p>Katala gözünü, bir kolunu Fantus'un üzerine atmış bir halde uyuyan William'dan ayırmıyordu. Ateş ejderi ve çocuk birbirlerine bir kez bakıp, dost olduklarına karar vermişlerdi. Meecham aşçının ateşinin başında oturmuş, diğerlerini dikkatle izliyordu. Laurie ile Kasumi, Tsurani usulünce otururlarken Pug öyküsünün sonuna gelmişti.</p>

  <p>İlk konuşan Kasumi oldu. "Yüce, nasıl oldu da, İmparatorluk'tan daha önce değil de şimdi ayrıldınız?"</p>

  <p>Kulgan tek kaşını kaldırdı. Hâlâ eski çırağındaki değişikliklere alışmaya çalışıyordu. Yüce Sanat ve Zayıf Sanat hakkındaki bu sözleri anlamak kolay değildi, Tsurani'nin çocuğa karşı olan tutumuna da inanamıyordu. Hemen düzeltti, genç adama karşı olan.</p>

  <p>"Savaş Lordu ile olan çatışmamdan sonra, gitmekle İmpartorluk'a en iyi şekilde hizmet etmiş olacağımı açıkça anladım; kalmaya devam edecek olursam, iyileşmeye ihtiyaç duyduğu bir zamanda İmparatorluk'ta bölünmeye neden olacaktım. Savaş sona ermeli ve barış ilan edilmeli, çünkü İmparatorluk tükeniyor."</p>

  <p>"Evet," diye ekledi Meecham, "Krallık da öyle. Dokuz yıllık savaş canımıza okudu."</p>

  <p>Bu insanların Pug'a karşı sergiledikleri teklifsiz tutum da, Kasumi'yi en az o kadar huzursuz etmişti. "Yüce, ya İmparator yeni Savaş Lordu'nu durduramazsa? Konsey kısa sürede bir yenisini seçecektir."</p>

  <p>"Bilmiyorum, Kasumi. Herhalde o zaman gediği kapatmayı denemem gerekecek."</p>

  <p>Kulgan piposundan derin bir nefes çekip, kesif bir duman üfürdü. "Söylediğin her şeyi hâlâ tam olarak kavramış değilim, Pug. Söylediklerinden anladığım kadarıyla, bir başka gediğin açılmasına engel olacak hiçbir şey göremiyorum."</p>

  <p>"Hiçbir şey yok zaten, ama gedikler dengesiz şeylerdir. Bir gediğin nereye açılacağını kontrol etmek mümkün değil; bu dünya ile Kelewan arasında açılan da sadece bir rastlantıydı. O bir kez kurulduktan sonra, ardından başkalarının da gelmesi mümkündü, iki dünya arasındaki yol, tıpkı bir mıknatısın metaller üzerinde yaptığı etkiyi yapıyordu.</p>

  <p>"Tsuraniler gediği yeniden açmayı deneyebilirler, ama her deneme onları başka, yepyeni dünyalara götürür. Buraya dönmeleri, binde bir olasılık bile değil. Gedik kapatılırsa, yeniden açılması yıllar sürebilir, tabii açılabilirse."</p>

  <p>"Savaş Lordu'nun kendi canını almasıyla ilgili söylediklerine bakılırsa," dedi Kulgan, "saldırılara ara verilmesini bekleyebilir miyiz?"</p>

  <p>Cevabı Kasumi verdi. "Korkarım ki hayır, dostum Kulgan, bu Savaş Lordu'nun vekil komutanını tanıyorum. Güçlü bir klanın gururlu bir ailesi olan Minwanabilerdendir; klanı Yüce Konsey'e çıktığında, onlara büyük bir zafer haberi ile gitmek çok işine yarar. Büyük olasılıkla birkaç gün içinde şiddetli bir saldırı yapar."</p>

  <p>Kulgan başını iki yana salladı. "Meecham, en iyisi Lord Lyam'ı çağır da bize katılsın, bunları onun da duyması gerek." Uzun boylu toprak ağası kalkıp çıktı.</p>

  <p>Kasumi kaşlarını çattı. "Bu dünyayı biraz tanıdım, ben de Yüce'yle hemfikirim. Barış kuşkusuz iki taraf için de çok yararlı olur, ama ben yakında barış göremiyorum."</p>

  <p>Birkaç dakika sonra genç Dük, Meecham'ın ardından çadıra girdi ve Kasumi uyarısını tekrarladı. "Öyleyse saldırı için hazır olmamız gerek," dedi Lyam.</p>

  <p>Kasumi huzursuz görünüyordu. "Lordum, bağışlayın, ama çarpışma olacak olursa, kendi halkıma karşı savaşamam. İzninizle kendi saflarıma dönebilir miyim?"</p>

  <p>Dük bunu düşünürken, Pug onun yüzünün emir vermekten doğan bir gerginliğe büründüğünü fark etti. İçin için gülen gözleri ve hiç kaybolmayan gülümsemesi gitmişti. Artık babasına daha önce hiç olmadığı kadar benziyordu. "Anlıyorum. Burada duyduğunuz hiçbir şeyi söylememek üzere söz verirseniz, sizi hatların ötesine geçinirim."</p>

  <p>Kasumi kabul edip, çıkmak üzere kalktı. Pug da kalktı ve "Kasumi," dedi, "bir Tsuranuanni büyücüsü sıfatıyla sana son bir emir vereceğim. Babanın yanına dön, sana ihtiyacı var. Bir askerin daha ölmesinin ülkene hiçbir yararı olmaz."</p>

  <p>Kasumi başını eğdi. "Nasıl istersen, Yüce."</p>

  <p>Kasumi, Laurie ile kucaklaştıktan sonra Lyam ile birlikte çıktı.</p>

  <p>Kulgan, "Anlaşılması çok zor olan bir sürü şey anlattın," dedi. "Bence artık dinlenmeye çekilmeliyiz, benim dinlenmeye ihtiyacım var."</p>

  <p>Yaşlı büyücü doğrulurken Pug, "Sormak için beklediğim bir şey var," dedi. "Tomas'a ne oldu?"</p>

  <p>"Çocukluk arkadaşın iyi durumda, Elvandar'da elflerin yanında. Hep olmak istediği gibi, çok ünlü ve büyük bir savaşçı oldu."</p>

  <p>Pug gülümsedi. "Bunu duyduğuma sevindim. Teşekkürler."</p>

  <p>Kulgan, Laurie ve Meecham onlara iyi geceler dileyerek çıktılar. Katala, "Yoruldun, sevgili kocam," dedi. "Gel de dinlen."</p>

  <p>Pug onun oturduğu yatağa yaklaştı. "Beni şaşkına çeviriyorsun. Bu gece başından bu kadar şey geçti, ama sen yine de beni düşünüyorsun."</p>

  <p>Katala onun elini tuttu. "Senin yanındayken, her şey olması gerektiği gibi. Ama sen, sanki sırtında dünyanın ağırlığını taşıyormuş gibisin."</p>

  <p>"Korkarım ki, iki dünyanın ağırlığını, sevgilim."</p>

  <p>Borazan sesleriyle uyandılar. Pug ve Katala yataktan kalkarken, Laurie'nin bir anda çadıra dalmasıyla irkildiler. Çadırın bez kapısından sızan ışığa bakılırsa, çok uyumuşlardı. "Kral geliyor!" Pug'a bazı giysiler uzattı. "Bunları giy."</p>

  <p>Kampta kara cüppe ile dolaşmanın akıllıca olmayacağını takdir eden Pug, söyleneni yaptı. Katala elbisesini başından aşağı geçirirken Laurie arkasını döndü. Korkmuş bir halde yatağında oturan William'ın yanına gitti. Çocuk hemen yatıştı ve Fantus'un kuyruğunu çekiştirmeye başlayarak, ateş ejderinin bu yaramazlıklar karşısında homurdanarak sitem etmesine neden oldu.</p>

  <p>Pug ve Laurie çadırdan çıkıp, komutanın Krallık Orduları kampını yukarıdan gören köşk çadırına doğru yürüdüler. Kampın güneydoğu ucunda, hızla yaklaşan kraliyet heyetini görebiliyor, kraliyet sancağının geçtiğini gören askerlerin tezahüratlarını duyuyorlardı. Binlerce asker tezahürata katılıyordu, Kral'ı daha önce hiç görmemişlerdi ve onun varlığı, Tsurani yenilgisinden beri fena halde sönmüş olan morallerini düzeltiyordu.</p>

  <p>Laurie ve Pug komutan çadırının bir yanında, ama olanları duyabilecekleri kadar da yakında durdular. Dük Brucal gözlerini Kral'dan ayırmıyordu, ama Lyam ikisini fark etti ve başıyla, orada bulunmalarını onayladığını işaret etti.</p>

  <p>Kraliyet Muhafız Alayı iki kol halinde çadırın önüne geldikten sonra, Kral'ın ortadan gelip öne çıkabilmesi için ayrıldılar. Ülkenin Kralı Rodric'in dev, kapkara savaş atı, iki dükün önüne gelince yeri eşeleyerek durdu. Rodric gösterişli, altın işlemeli bir savaş zırhı giymişti, göğüs plakasına çok sayıda oyma ve kabartma işlenmişti. Miğferi altındandı ve çevresini saran bir taç vardı. Tepesindeki, kraliyete özgü mor renkli tüy, sabah rüzgârıyla dalgalanıyordu.</p>

  <p>Bir an oturduktan sonra miğferini çıkarıp bir uşağa verdi. Atından inmeden aşağıdaki iki komutanı süzdü, yüzünde çarpık bir gülümseme vardı. "Ne yani, hükümdarınıza selam yok mu?"</p>

  <p>Dükler eğilerek selamladılar. Brucal, "Majesteleri," dedi. "Çok şaşırdık da. Haberimiz olmadı."</p>

  <p>Rodric bir kahkaha attı, sesinde delilik tınısı vardı. "Çünkü haber göndermedim. Sizi şaşırtmak istedim." Lyam'a baktı. "Şu Crydee armalı şövalye yeleğini giymiş olan da kim?"</p>

  <p>"Lyam, Majesteleri," diye cevap verdi Brucal. "Crydee Dükü."</p>

  <p>"Ben Dük olduğunu söylersem, ancak o zaman Dük olur!" diye bağırdı Kral. Bir anda havası değişerek, üzgün bir ses tonuyla, "Babanın ölümüne üzüldüm," dedi. Sonra kıkırdadı. "Ama o bir haindi zaten. Onu astıracaktım." Lyam, Rodric'in sözleri üzerine gerilince Brucal koluna yapıştı.</p>

  <p>Kral bunu gördü ve çığlıklar atarak, "Kralına mı saldıracaktın?" diye haykırdı. "Hain! Sen de babanla ve diğerleriyle birliksin. Muhafızlar, tutun şunu!" Genç adamı işaret etti.</p>

  <p>Kraliyet muhafızları atlarından indiler, yakındaki Batı ordusu askerleri de onları durdurmak üzere hareketlendiler. Brucal, "Durun!" diye emredince, batılı askerler durdular. Lyam'a döndü. Dişlerinin arasından, "Tek kelime edersen iç savaş çıkar," dedi.</p>

  <p>Lyam, "Teslim oluyorum, Majesteleri," dedi. Batılı askerler homurdandılar.</p>

  <p>Kral soğuk bir ifadeyle, "Biliyorsun ki, seni astırmak zorunda kalacağım," dedi. "Onu çadırına götürüp orada tutun." Muhafızlar söyleneni yaptılar. Kral yeniden Brucal'a döndü. "Sen bana sadık mısın, lordum Brucal, yoksa Crydee gibi Yabon'a da yeni bir Dük mü geliyor?"</p>

  <p>"Ben taca her daim sadığım, Majesteleri," diye karşılık geldi.</p>

  <p>Kral atından indi. "Evet, buna inanıyorum." Yine kıkırdadı. "Babamın seni çok sevdiğini biliyorsun, değil mi?" Dük'ün koluna girdi ve birlikte komutan çadırına girdiler.</p>

  <p>Laurie Pug'ın omzuna dokunarak, "Çadırlarımızda kalmamız en doğrusu," dedi. "O askerlerden biri beni tanıyacak olursa, ben de darağacında Dük'e eşlik edebilirim."</p>

  <p>Pug başıyla onayladı. "Kulgan ile Meecham'ı bul ve benim çadırımda buluşalım."</p>

  <p>Laurie hemen uzaklaşırken Pug çadırına döndü. Katala, geceden kalma bir kâse yahni ile Wiliam'in karnını doyuruyordu. "Korkarım bir başka belaya çattık, sevgilim," dedi Pug. "Kral kampta ve tahmin ettiğimden de delirmiş bir halde. Lyam'ı esir ettirdi, bizim de gitmemiz gerek."</p>

  <p>Katala donakalmıştı. "Nereye gideceğiz?"</p>

  <p>"Bizi Crydee'ye, Prens Arutha'nın yanına götürebilirim. Crydee Şatosu sarayını, orada bir desen varmışçasına iyi bilirim. Hepimizi oraya taşıyabilirim."</p>

  <p>Birkaç dakika sonra Laurie, Meecham ve Kulgan da gelince, Pug kaçış planını açıkladı. Kulgan başını iki yana salladı. "Sen çocukla Katala'yı al, ama benim kalmam gerek."</p>

  <p>"Benim de," diye ekledi Meecham.</p>

  <p>Pug inanamamıştı. "Neden?"</p>

  <p>"Lyam’ın babasına hizmet ettim, şimdi de ona hizmet ediyorum. Kral Lyam'ı idam ettirmeye kalkarsa, çarpışma olur. Batı Orduları Lyam'ın idam edilişine seyirci kalmazlar. Kral'ın yanında yalnızca Kraliyet Muhafızları var, onlar da kolayca yenilirler. Bu bir kez oldu mu, iç savaş başladı demektir. Bas-Tyra Doğu Orduları'nın başında yola çıkar. Lyam'ın yardımıma ihtiyacı var."</p>

  <p>"Mesele hemen hallolmayacak," dedi Meecham. "Batı Orduları tecrübelidir, ama bitkinler. İçlerinde dövüşecek güç kalmadı. Doğu Orduları ise taze kuvvetler, Kara Guy da Krallık'taki en iyi general. Lyam ise tecrübesiz. Uzun bir mücadele olacak."</p>

  <p>Pug neden söz ettiklerini anlıyordu. "Ama işler o noktaya varmayabilir. Brucal, Lyam'ı izlemeye hazır gibi görünüyor; ama ya fikrini değiştirirse? Yabon'un liderliği olmadan Ylith, Tyr-Sog ve diğerlerinin Lyam'a destek olacaklarını nereden bilebiliriz ki?"</p>

  <p>Kulgan iç çekti. "Brucal düşüncesinden dönmez. Nedenleri onun kadar kişisel olmamakla birlikte, o da Bas-Tyra'dan en az Borric kadar nefret ediyor. Batı'yı yıkmaya çalışan her harekette Guy'ın parmağını görüyor. Bana kalırsa Yabon Dükü Rodric'in kafasını seve seve keser, ama yine de, Lyam iç savaş riskine girip Batı'yı Tsuranilere kaptırmaktansa, teslim olmayı yeğleyebilir. Neler olacağını göreceğiz.</p>

  <p>"İşte bu yüzden Crydee'ye gitmelisin, Pug. Lyam ölürse, tahtın varisi Arutha olacak. Kral bir kez başladı mı, Arutha da ölmeden kan akıtmaktan vazgeçmez. Martin -ki taht üzerindeki hakkı, evlilik dışı olduğu için geçersiz sayılır- ve Carline bile yakalanıp öldürülür. Hatta belki Anita da. Rodric, tahtın batılı bir varisi olması riskine girmez. Lyam ölecek olursa, Krallık tahtına ya Rodric ya da Arutha oturup, diğeri de ölene dek kan durmaz. Sen, Krallık'taki en güçlü büyücüsün." Pug karşı çıkacak oldu. "Bize anlattığın olaylardan, yeteneklerinin ne boyutlarda olduğunu anlıyorum. Çocukken ne kadar umut vaat ettiğini de hatırlıyorum. Dünyamızda kimsenin başaramayacağı şeyleri yapabilecek kapasitedesin. Arutha'nın yardımına çok ihtiyacı olacak, kardeşinin ölümünün cezasız kalmasına göz yumamaz. Tsuraniler halledildikten sonra Crydee, Carse ve Tulan harekete geçecek. Diğerleri, başta da Brucal olmak üzere, onlara katılacaklar. O zaman da iç savaş olacak."</p>

  <p>Meecham çadırdan dışarıya tükürdü. Çadırın bez kapısını açınca bir an donakaldı, sonra, "Galiba bu tartışma sona erdi," dedi. "Bakın."</p>

  <p>Yanına gittiler. Hiçbirinin gözleri toprak ağasınınki kadar keskin olmadığı için, gösterdiği şeyi ilk bakışta kimse göremedi. Sonra yavaş yavaş güneydoğuda, uzak toz bulutlarının yükselmekte olduğunu gördüler. Ufukta miller boyunca uzanan, gökyüzünün mavisinin altını kaplayan pis bir kahverengi şerit gibiydi.</p>

  <p>Toprak ağası dönüp diğerlerine baktı. "Doğu Orduları."</p>

  <p>Komutanın köşk çadırının yakınında, bir grup LaMut askerinin arasında duruyorlardı. Laurie, Kulgan, Pug ve Meecham'ın yanında, yıllar önce gediği ilk gördükleri zaman vadideki ilk baskının başında yer alan eski süvari subayı LaMut’lu Kont Vandros vardı. Bu makama babasının ölümü ile Pug'ın yakalanmasının üzerinden bir yıldan az bir süre geçmişken ulaşmış ve Krallık'ın en usta saha komutanlarından biri olduğunu ispatlamıştı.</p>

  <p>Bir grup soylu tepeyi çıkıp, köşk çadırına doğru geliyorlardı. Kral ve Brucal durmuş, onları bekliyorlardı. Her lordun yanında, o soylunun sancağını taşıyan bir de sancaktar vardı. Vandros, temsil edilen her orduyu saydı. "Rodez, Timons, Sadara, Ran, Cibon, hepsi buradalar." Kulgan'a döndü. "Burası ile Rillanon arasında bin asker bile kaldığını sanmam."</p>

  <p>"Benim göremediğim bir sancak var," dedi Laurie. "Bas-Tyra."</p>

  <p>Vandros baktı. "Salador, Taunton, İğne Ucu... hayır, haklısın. Siyah üzerinde altın kartallı sancak yok."</p>

  <p>"Kara Guy aptal değildir," dedi Meecham. "Krondor tahtına çıktı bile. Lyam asılıp, Rodric de savaşta ölecek olursa, Rillanon tahtına oturmasına tek bir adım kalmış olacak."</p>

  <p>Vandros dönüp, toplanmakta olan soylulara baktı. "Neredeyse tüm Lordlar Kongresi burada. Krondor'a yanlarında Kral olmadan dönecek olurlarsa, Guy kısa sürede Kral olur. Buradakilerin çoğu onun adamları."</p>

  <p>"Salador sancağı altındaki kim?" dedi Pug. "Lord Kerus değil."</p>

  <p>Vandros yere tükürdü. "O Richard, eski Dolth Baronu, şimdi ise Salador Dükü. Kral Kerus'u astırdı, Kerus'un ailesi de Kesh'e kaçtı. Doğudaki en güçlü üçüncü şehrin başında şimdi Richard var. O da Guy'ın en yakın adamlarından."</p>

  <p>Soylular Kral'ın önünde toplanınca, kızıl suratlı, iri cüsseli bir adam olan Saladorlu Richard, "Kralım, hepimiz toplandık," dedi. "Nerede kamp kuralım?"</p>

  <p>"Kamp mı? Kamp kurmayacağız, Dük'üm. Hücum edeceğiz!" Lord Brucal'a döndü. "Batı Orduları'nı hazırla, Brucal." Dük'ün işareti üzerine haberciler kampta koşturarak, toplanma emrini duyurdular. Az sonra batı kampında davul ve savaş borazanlarının sesleri duyuluyordu.</p>

  <p>Vandros da gidip askerlerine katıldı, çok geçmeden az sayıda gözlemci kalmıştı. Kulgan, Pug ve diğerleri bir kenara geçerek, Kral'ın görüş alanından uzaklaştılar.</p>

  <p>Kral toplanmış olan soylulara, "Batı komutanının yumuşak yöntemlerini dokuz yıldır görüyoruz," dedi. "Düşmanı topraklarımızdan kovacak olan saldırının başında ben olacağım." Brucal'a döndü. "Düküm, ilerleyen yaşın gerekçesiyle, piyadelerin komutasını Dük Richard'a veriyorum. Sen burada kalacaksın."</p>

  <p>Zırhını giymekte olan yaşlı Yabon Dükü kalakalmıştı. Soğuk bir ses tonuyla yalnızca, "Majesteleri," deyip esas duruşa geçti. Aynı gerginlikle dönüp, komutan çadırına girdi.</p>

  <p>Kral'ın atı getirildi ve Rodric atına bindi. Bir uşak tacını uzattı ve Kral alıp başına geçirdi. "Piyadeler de mümkün olduğunca yakından takip etsinler. İleri!"</p>

  <p>Kral atını mahmuzlayarak tepeden aşağı sürdü, Kraliyet Muhafızları ve soylular da onu izlediler. O gözden kaybolunca Kulgan diğerlerine dönerek, "Şimdi bekleyeceğiz," dedi.</p>

  <p>Gün uzadıkça uzuyordu. Geçen her saat, başlı başına bir gün gibiydi. Pug'ın çadırında oturmuş, batıda neler olduğunu düşünüyorlardı. Ordu, Kral'ın sancağı altında, davul ve borazan sesleri arasında hücum etmişti. On binden fazla atlı ve yirmi bin yaya asker Tsurani'lerin üzerine yürümüştü. Kampta çok az asker kalmıştı, yalnızca yaralılar ve bir hizmet bölüğü. Önceki günün neredeyse aralıksız kamp gürültüsünün ardından gelen sessizlik sinir bozucuydu.</p>

  <p>William huysuzlanmış, annesi de oynaması için onu dışarı çıkarmıştı. Fantus, yorulmak bilmeyen oyun arkadaşı tarafından rahatsız edilmeden dinlenme fırsatı yakaladığı için mutluydu.</p>

  <p>Kulgan sessizce oturmuş, piposunu içiyordu. Arada bir Pug ile büyü konularından söz ediyorlar, ama çoğu zaman sessiz duruyorlardı.</p>

  <p>Gerginliği ilk bozan Laurie oldu. Ayağa kalkıp, "Böyle beklemeye artık dayanamayacağım," dedi. "Bence Lord Lyam'a gidip, Kral dönünce ne yapılacağına birlikte karar vermeliyiz."</p>

  <p>Kulgan oturmasını işaret etti. "Lyam hiçbir şey yapmayacak, çünkü babasının oğlu ve burada bir iç savaş başlatacak değil."</p>

  <p>Pug dalgın dalgın bir hançerle oynuyordu. "Lyam, Doğu Orduları kamptayken çıkacak bir dövüşün Batıyı Tsuranilere, tacı da Bas-Tyra'ya vereceğini biliyor. Bunu görmektense darağacına çıkıp, ilmeği boynuna kendi elleriyle geçirmeyi tercih eder."</p>

  <p>"Böyle bir budalalık olamaz," diye karşı çıktı Laurie.</p>

  <p>"Hayır," diye cevap verdi Kulgan, "budalalık değil, ozan, bir onur meselesi. Tıpkı kendinden önceki babası gibi Lyam da soyluların, tüm ömürleri boyunca çalışmaları, gerekirse de Krallık uğrunda canlarını vermeleri gereken bir sorumluluğu olduğuna inanıyor. Borric ve Erland öldüğüne göre, tahtın varisi artık Lyam. Ama veraset konusu muğlak, çünkü Rodric bir varis belirlemedi. Bir hain olarak görülürse, Lyam tacı giyemez. Arutha ise başka bir mesele, o olsa yalnızca gerekeni yapardı, tahta oturur -ama istemeye istemeye- ve hakkında söylenenleri sonra düşünürdü."</p>

  <p>Pug onayladı. "Bence Kulgan haklı. İki kardeşi onun kadar iyi tanımıyorum, ama bence doğum sıraları değişmiş olsa daha iyi olurdu. Lyam iyi bir kral olur, ama Arutha büyük bir kral olur. İnsanlar Lyam'ı ölene dek izlerler, ama genç kardeş zekâsı sayesinde onları hayatta tutar."</p>

  <p>"Doğru bir görüş," dedi Kulgan. "Bütün bu karmaşadan bir çıkış yolu bulabilecek biri varsa o da Arutha'dır. Onda babasının cesareti var, ama aynı zamanda en az Bas-Tyra kadar kıvrak bir zekâya da sahip. Her ne kadar nefret etse de, saray entrikalarıyla da başa çıkabilir." Kulgan gülümsedi. "Onlar çocukken Arutha'ya, 'küçük fırtına bulutu' derdik, çünkü kızdığı zaman öfkeyle bakıp homurdanırdı, Lyam ise çabucak kızar, çabucak kavga eder ve çabucak unuturdu."</p>

  <p>Kulgan'ın anıları, dışarıdan gelen bağrışmalarla bölündü. Hemen kalkıp çadırdan dışarı fırladılar.</p>

  <p>LaMut üniforması giymiş, her yeri kan içindeki bir atlı hızla önlerinden geçti, onlar da koşarak peşinden gittiler. Lord Brucal çıkarken, onlar da komutan çadırına ulaşmışlardı. İhtiyar Yabon Dükü, "Ne haber var?" dedi.</p>

  <p>"Kont Vandros haber gönderdi. Zafer!" Başka atlıların da kampa yaklaştıkları duyulabiliyordu. "Onları bir fırtına gibi biçtik. Doğularındaki hat yıkıldı, üsleri yerle bir edildi. Onları ezdik, üstekileri esir ettikten sonra batıya yönelip, onlara yardıma gelenleri püskürttük. Piyadeler yer tuttular, atlılar da Tsuranileri Kuzey Geçidi'ne kadar geri sürüyorlar. Tsuraniler darmadağın bir halde kaçışıyorlar. Gün bizim günümüz!"</p>

  <p>Sesi kesilmek üzere olan atlıya bir şarap tulumu uzatıldı. Başına dikip, şarabı ağzına boca etti. Çenesinden süzülen şarap, yeleğinin her yerine bulaşmış olan daha koyu olan kırmızıya karışıyordu. Şarap tulumunu bir kenara attı. "Dahası da var. Saladorlu Richard öldü, Silden Kontu da. Kral da yaralandı."</p>

  <p>Brucal'ın yüzünde bir endişe ifadesi belirdi. "Durumu nasıl?"</p>

  <p>Atlı, "Korkarım ki kötü," diyerek huysuzlanan atını sakinleştirdi. "Ciddi bir yara. Atı öldürüldükten sonra, miğferi büyük bir kılıç ile yarıldı. Onu korumaya çalışırken yüz kişi öldü, kraliyet yeleği Tsuraniler için bir işaret feneri gibiydi. İşte geliyor." Dönüp, geldiği yolu gösterdi.</p>

  <p>Pug ve diğerleri dönünce, bir bölük atlının yaklaştığını gördüler. Birliğin önündeki kraliyet muhafızının atı, Kral'ı taşıyordu. Hükümdarın yüzü kanla kaplıydı ve eyerin kaşını sağ eliyle tutuyordu, boştaki diğer kolu da yanında sallanıyordu. Çadırın önünde durdular ve askerler Kral'ın attan inmesine yardımcı oldular. Onu içeri taşıyacak oldular ama o, cılız ve titrek bir sesle, "Hayır," dedi. "Beni güneşten uzaklaştırmayın. Bir sandalye getirin de oturayım."</p>

  <p>Soylular atlarıyla yaklaşırlarken Kral için bir sandalye getirildi. Sandalyeye oturtulup geriye yaslanınca, başı sol tarafa devrildi. Yüzü kan içindeydi, başındaki yaranın altındaki beyaz kemik görülüyordu.</p>

  <p>Kulgan, Rodric'in yanına geçti. "Kralım, yardımcı olabilir miyim?"</p>

  <p>Kral konuşan kişiyi görmek için kıpırdandı. Gözleri bir an dalar gibi oldu, sonra berraklaştı. "Kim o konuşan? Büyücü mü? Evet, Borric'in büyücüsü. Lütfen, acı çekiyorum."</p>

  <p>Kulgan gözlerini kapatarak, Kral'ın acısını dindirmek için güçlerini harekete geçirdi. Elini Rodric'in omzuna koyunca, yanındakiler Krallığın hakiminin yüzündeki bariz rahatlamayı gördüler. "Teşekkürler, büyücü. Kendimi daha iyi hissediyorum." Rodric başım çevirmeye çalıştı. "Lordum Brucal, lütfen Lyam'ı yanıma getir."</p>

  <p>Lyam çadırındaydı ve başında nöbetçiler vardı, onu getirmek üzere bir asker gönderildi. Az sonra genç adam gelip, kuzeninin önünde diz çöktü. "Kral'ım, yaranız?"</p>

  <p>Kulgan'a, yara ile ilgilenme şeklini takdir eden bir Dala Rahibi katıldı. Brucal'a bakıp, ağır ağır başını iki yana salladı. Şifalı bitkiler ve sargılar getirilerek Kral'ın tedavisi yapıldı. Kulgan rahibi onun başında bırakıp, olanları izleyen diğerlerinin yanına döndü. Katala da kucağında William ile yanlarına katılmıştı. "Korkarım ki, ölümcül bir yara," dedi Kulgan. "Kafatası yarılmış, çatlaktan sıvılar sızıyor."</p>

  <p>Sessizce izlediler. Rahip bir yana geçip, Rodric için dua etmeye başladı. Piyadelerin başında olanlar hariç tüm soylular Kral'ın önünde sıralanmışlardı. Kampa başka atlıların da geldiği duyuluyordu. Onlar da izleyenlerin yanına katıldılar ve olanlar onlara da aktarıldı. Kral konuşurken çevresinde toplananlar suspus oldular.</p>

  <p>"Lyam," dedi cılız bir sesle. "Hastaydım, değil mi?" Lyam bir şey söylemedi, çatışan duyguları yüzünden okunuyordu. Kuzenini pek sevmezdi, ama yine de o Kral'dı.</p>

  <p>Rodric zorlukla gülümseyebildi. Kaslarını iyi kontrol edemiyormuş gibi, yüzünün bir tarafı ancak belli belirsiz hareket edebiliyordu. Rodric sağlam olan sağ elini uzatınca Lyam elini tuttu. "Son zamanlarda aklımdan neler geçiyordu, bilemiyorum. Olanların çoğu, karanlık ve korkunç bir düş gibi. O düşte hapsolmuştum, ama artık kurtuldum." Alnını ter basmış, yüzü neredeyse bembeyaz olmuştu. "İçimden bir şeytan çıktı, Lyam, yaptıklarımın çoğunun yanlış, hatta melun olduğunu artık görebiliyorum."</p>

  <p>Lyam Kral'ın önünde diz çöktü. "Hayır, Kralım, melun değildi."</p>

  <p>Kral şiddetle öksürdü, nöbet geçerken nefes nefese kalmıştı. "Lyam, zamanım azalıyor." Sesini biraz yükselterek, "Brucal, şahit ol," dedi. Yaşlı Dük, taş gibi bir yüzle izliyordu. Lyam'a yaklaşıp, "Buradayım, Majesteleri," dedi.</p>

  <p>Kral Lyam'ın elini tutup biraz doğruldu. Sesini yükselterek, "Ben, Adalar Krallığı'nın egemen hanedanından Dördüncü Rodric, öz kuzenim olan Lyam conDoin'in kraliyet kanı taşıdığını burada ilan ediyorum. Kendisi, conDoin ailesinin en yaşlı erkeği olarak, Krallığımızın tahtının Veliahdıdır."</p>

  <p>Lyam endişeli bir ifadeyle Brucal'a baktı, ama yaşlı Dük başını bir an için sallayarak, sessiz olmasını emretti. Lyam başını eğdi, duyduğu acı içtendi. Kral'ın elini sımsıkı tuttu. Brucal, "Ben, Yabon Dük'ü Brucal, şahidim," dedi.</p>

  <p>Rodric'in sesi çok zayıftı. "Lyam, senden bir şey istiyorum. Kuzenin Guy, yaptıklarını benim emirlerim doğrultusunda yaptı. Beni Erland'ı mahkûm ettirmeye iten deliliğe lanet olsun. Zindana kapatılmanın onun ölüm fermanı olacağını biliyordum, yine de bunu durdurmak için bir şey yapmadım. Guy'a merhamet et. O hırslı bir adam, ama kötü biri değil."</p>

  <p>Kral bunun ardından Krallık için planlarından söz ederek devam ettirilmelerini istedi, ama halka daha çok ağırlık vererek. Başka birçok şeyden de söz etti: Çocukluğundan, hiç evlenmemiş olmaktan duyduğu pişmanlıktan. Bir süre sonra sözleri anlaşılamayacak kadar boğuklaştı ve başı öne, göğsüne düştü.</p>

  <p>Brucal muhafızların Kral ile ilgilenmelerini emretti. Onu nazikçe kaldırıp içeri taşıdılar. Brucal ile Lyam çadıra girerken, diğer soylular dışarıda beklediler. Hâlâ yeni gelenler oluyor, olanlar onlara da aktarılıyordu. Krallık Orduları'nın üçte birine yakını komutan çadırının önündeydi, yukarı bakan yüzler tepeden aşağıya doğru bir deniz gibi uzanıyorlardı. Hiçbiri konuşmuyor, ölüm nöbetini tutuyorlardı.</p>

  <p>Brucal çadırın bez kapısını kapatarak, gün batımının kızıllığını dışarıda bıraktı. Dala Rahibi Kral'ı inceledikten sonra, iki düke döndü. "Bir daha kendine gelemeyecek, lordlarım. Artık yalnızca bir zaman meselesi."</p>

  <p>Brucal Lyam'ı kolundan tutup bir kenara çekti. Fısıldayarak, "Ben seni Veliaht ilan edince tek kelime etmemelisin, Lyam."</p>

  <p>Lyam kolunu Brucal'ın elinden kurtarıp, gözlerini yaşlı savaşçıya dikti. "Şahit oldun, Brucal," diye fısıldadı. "Babamın Martin'in kardeşim olduğunu açıklayarak onu kabul ettiğini duydun. Rodric'in kendisinden sonra benim geldiğim yolundaki açıklaması geçersiz. Benim en yaşlı olduğumu sanıyordu o!"</p>

  <p>Brucal kısık sesle konuşsa da, sözleri yumuşak değildi. "Bitirmen gereken bir savaş var, Lyam. Eğer bu küçük sorunu çözebilirsen, bundan sonra da Rodric'i Rillanon'a geri götürüp, atalarının mezarlığına gömmen gerekecek. Rodric'in gömülmesinin ardından on iki günlük bir yas olacak, on üçüncü günün öğleninde ise taç için tüm adaylar Ishap rahiplerinin ve kahrolasıca Lordlar Kongresi'nin karşısına çıkacaklar. O zamana dek, ne yapacağına karar vermek için bol bol zamanın olacak. Ama şimdilik Veliaht sen olmalısın. Başka yolu yok.</p>

  <p>"Bas-Tyra'yı unuttun mu yoksa? Tereddüt edecek olursan, senden bir ay önce ordusuyla birlikte Rillanon'da olur. İşte o zaman da acı bir iç savaş olur, evlat. Ağzını sıkı tutmayı kabul edersen, kendi güvenilir birliklerimi kraliyet arması ile Krondor'a gönderip Kara Guy'ı tutuklatırım. Bas-Tyra'yı, kendi adamlarının müdahale etmesine fırsat kalmadan zindana tıkarlar -sadık Krondorlulardan bunu yapmaya yardım edecek kadar adam çıkar. Sen Krondor'a varana dek onu hapiste tutar, sonra ister kendinin, ister Martin'in taç giyme töreni için onu Rillanon'a yollarsın. Ama ipleri eline alman gerek, yoksa tanrılar adına yemin ederim ki, senin Martini gerçek veliaht ilan etmenin üzerinden bir gün bile geçmeden Guy'ın köpekleri iç savaş hazırlıklarına girişirler. Anlıyor musun?"</p>

  <p>Lyam sessizce onayladı. İç çekerek, "Ama Guy'ın adamları onun esir edilmesine seyirci kalırlar mı?" dedi.</p>

  <p>"Kendi muhafız birliğinin komutanı bile, bir kraliyet fermanına karşı koyamaz, hele Lordlar Kongresi'nin temsilcileri tarafından imzalanmışsa." Eldivenli yumruğunu yüzünün önüne kaldırıp sıkarak, "Fermanın imzalanmasını ben garanti ediyorum," dedi.</p>

  <p>Lyam bir süre sessiz kaldıktan sonra, "Haklısın," dedi. "Krallık'ın başına dert açmayı istemem. Söylediğin gibi yapacağım."</p>

  <p>İki adam Kral'ın yanına dönüp beklediler. İki saate yakın bir süre geçtikten soma rahip Kral'ın göğsünü dinledi ve "Kral öldü," dedi.</p>

  <p>Brucal ile Lyam, Rodric için sessizce dua eden rahibe katıldılar. Ardından Yabon Dükü, Rodric'in elindeki bir yüzüğü çıkarıp Lyam'a döndü.</p>

  <p>"Gel, artık zamanı."</p>

  <p>Çadırın bez kapısını açtı ve Lyam dışarı baktı. Güneş batmıştı, gece göğü ışıl ışıl yıldızlarla kaplıydı. Ateşler yakılmış, meşaleler getirilmişti, öyle ki, hepsi bir arada ateş ışığından bir okyanusu andırıyorlardı. Zafer sonrasında tüm adamlar yorgun ve aç olmalarına rağmen, yirmide biri bile oradan ayrılmamıştı.</p>

  <p>Brucal ve Lyam çadırın önüne çıktılar ve yaşlı Dük, "Kral öldü," dedi. Yüzü taş gibiydi, ama gözlerinin çevresi kızarmıştı. Lyam solgundu, ama dimdik duruyordu.</p>

  <p>Brucal başının üzerine bir şey kaldırdı. Bir meşalenin ışığı vurunca, cisim koyu kızıl bir alev rengini yansıttı. Yakında duran soylular anlayarak başlarıyla onayladılar; bu, Büyük Delon, Rillanon'dan denizi aşıp, ana karanın kıyılarına Adalar Krallığı'nın sancağını diktiğinden beri tüm conDoin krallarının taktıkları kraliyet mührüydü.</p>

  <p>Brucal Lyam'ın elini tutup, yüzüğü parmağına geçirdi. Lyam eski, yıpranmış, yakuta işlenmiş arması ise onca zamandır aşınmamış olan yüzüğü inceledi. Gözlerini kaldırıp kalabalığa baktığı sırada bir soylu öne çıktı. Bu, Rodez Dükü idi, Lyam'ın önünde diz çöktü. "Majesteleri," dedi. Çadırın önündeki diğerleri, Doğu ve Batının soyluları da birer birer diz çöküp bağlılıklarını gösterdiler; ardından toplanmış olan herkes bir dalga gibi diz çöktü ve sonunda yalnız Lyam ayakta kaldı.</p>

  <p>Lyam karşısındaki insanlara baktı, öyle duygulanmıştı ki, konuşamıyordu. Elini Brucal'ın omzuna koyarak, herkesin kalkmasını işaret etti.</p>

  <p>Bir anda herkes birden ayağa kalkıp, "Selam sana, Lyam! Çok yaşa Veliaht!" diye tezahürata başladı. Krallık'ın askerleri de haykırarak bu coşkuya katıldılar, daha birkaç saat önce iç savaş tehlikesi altında oldukları için, daha da coşkuluydular. Doğulu ve Batılılar kucaklaşıp birbirlerini kutladılar, korkunç bir gelecekten kurtulmuşlardı.</p>

  <p>Lyam ellerini kaldırdı ve az sonra herkes sustu. Sesi çınlarken, herkes onun, "Bu gece kimse sevinmeyecek," dediğini duydu. "Davulların sesi boğulsun, borazanlar da alçak sesle çalsın, bu gece bir Kral'ın yasını tutuyoruz."</p>

  <p>Brucal haritayı gösterdi. "Üs kuşatıldı, ana kuvvetleri yarmak için yapılan her hareket de püskürtüldü. Orada dört bin kadar askerlerini kuşatmış durumdayız." Gecenin ilerleyen saatleriydi. Rodric, kamp alanında olabildiğince onurlu bir şekilde gömülmüştü.</p>

  <p>Kraliyet cenazelerine özgü süslü koşumlar yoktu, ama savaş yüzünden böyle olması gerekliydi. Çabucak tahnit edilip, zırhı içinde Borric'in yanına, kampı yukarıdan gören bir yamaca gömülmüştü. Savaş sona erince, Rillanon'daki atalarının mezarlığına döneceklerdi.</p>

  <p>Genç Veliaht haritaya bakıyor, cepheden gelen son istihbaratlar ışığında durumu değerlendiriyordu. Tsuraniler vadinin girişinde, Kuzey Geçidi'nde direniyorlardı. Piyadeler önlerine mevzilenmiş, vadidekileri kapana kıstırarak hem Crydee nehri boyundaki, hem de üsteki kuvvetlerden geriye kalanları birbirinden koparmışlardı.</p>

  <p>"Saldırılarını bozduk," dedi Lyam, "ama bu iki yüzü keskin bir kılıç. İki cephede birden savaşmayı göze alamayız. Bir yandan da, güneyden gelebilecek bir Tsurani saldırısına karşı hazırlıklı olmalıyız. Tüm çabalarımıza rağmen, önümüzde çabuk bir son görünmüyor."</p>

  <p>"Ama üstekiler yakında teslim olurlar," dedi. "Her yönden kuşatıldılar ve çok az yiyecek ve suları var, destek de bekleyemezler. Birkaç gün içinde açlık çekmeye başlarlar."</p>

  <p>Pug sözünü kesti. "Bağışlayın, Lord Brucal, ama teslim olmaz."</p>

  <p>"Direnmekle ne elde edebilirler ki? Durumları ümitsiz."</p>

  <p>"Orada olmasalar, ana kampa saldıracak olan kuvvetlerinizi oyalıyorlar. Yakında, Tsuranuanni'deki durum açıklığa kavuşacak ve büyücüleri Meclis'ten dönebilecekler. O zaman kolayca yiyecek ve su desteği alabilirler. Direndikleri her gün de, Kelewan'dan destekler geleceği için Tsuranileri güçlendirir. Onlar Tsurani, esir düşmektense ölmeyi yeğlerler."</p>

  <p>"Demek ki ölecek kadar onurlarına düşkünler?" dedi Lyam.</p>

  <p>"Evet. Kelewan'da, esirlerin yalnızca köle yapıldığını biliyorlar. Esir değiş tokuşu fikrine yabancılar."</p>

  <p>"Öyleyse bir an önce tüm kuvvetlerimizi üsse yığmalıyız," dedi Brucal. "Onları ezip, askerlerimizi diğer tehditlerle ilgilenmeye göndermeliyiz."</p>

  <p>"Bu pahalıya mâl olur," diye değerlendirdi Lyam. "Bu defa şaşırtmaca unsuru olmaz, zaten çevreleri köstebek gibi kazılmış durumda. Onların her adamına karşılık iki adam kaybedebiliriz."</p>

  <p>Kulgan bir köşede, Laurie ve Meecham ile oturuyordu. "Tek yapabildiğimiz şeyin savaşı daha da kızıştırmak olması çok yazık. Hem de İmparator'un barış teklifinden bu kadar kısa süre sonra."</p>

  <p>"Belki de hâlâ çok geç değildir," dedi Pug.</p>

  <p>Lyam Pug'a baktı. "Ne demek istiyorsun? Kasumi barış teklifinin reddedildiği haberini çoktan yerine ulaştırmıştır."</p>

  <p>"Evet, ama barışı görüşmeye hazır yeni bir kral olacağı haberini görünmek için hâlâ zaman olabilir."</p>

  <p>"Haberi kim götürecek?" diye sordu Kulgan. "İmparatorluk'a dönecek olursan hayatın tehlikeye girer."</p>

  <p>"İki meseleyi birden halledebiliriz. Majesteleri, izniniz olursa üsteki Tsuranilere güvenlik içinde saflarına dönmeleri sözü verebilir miyim?"</p>

  <p>Lyam bunu düşündü. "Tamam, ama ancak bir yıl boyunca geri dönmemek için söz verirlerse."</p>

  <p>"Öyleyse onlara gideceğim," dedi Pug. "Başımıza gelen tüm felaketlere rağmen, belki hâlâ bu savaşı sona erdirebiliriz."</p>

  <p>Yaklaşan atlının sesini duyan Tsurani nöbetçileri gerginlikle dikkat kesildiler. Biri, "Geliyorlar!" diye bağırdı ve adamlar silahlarını kapıp, siperlere koştular. Güney cephesi hâlâ sağlamdı, ama eski üssün batı yakasında, ileri karakollar devrilmiş ağaçlar ve sığ çukurlardan uydurma bir siper yapmışlardı.</p>

  <p>Okçular nişan almış, hazır bekliyorlardı, ama bekledikleri düşman gelmedi. Tek bir atlı göründü. Ellerini başının üzerine kaldırmış, avuçlarını birleştirerek konuşmaya geldiğini belirtiyordu. Üstelik kara cüppe giymişti.</p>

  <p>Atlı, atını siperin kenarına getirip, kusursuz bir Tsurani aksanıyla, "Buranın komutanı kim?" diye sordu.</p>

  <p>Şaşkın haldeki bir subay, "Komutan Wataun," dedi.</p>

  <p>Atlı, "Nasıl davranman gerektiğini unutuyorsun, Hücum Önderi," diye çıkıştı. Adamın göğüs zırhı ve miğferindeki renklerle armaları inceledi. "Chilapaningolar uygarlıktan bu kadar uzaklar mı?"</p>

  <p>Subay esas duruşa geçti. "Bağışlayın, Yüce," diye kekeledi adam. "Sizi beklemiyorduk, hepsi bu."</p>

  <p>"Komutan Wataun'u buraya getir."</p>

  <p>"Nasıl isterseniz, Yüce."</p>

  <p>Tsurani üssünün komutanı az sonra geldi. Çarpık bacaklı, göğsü kabarık, yaşlı bir savaşçıydı, karşısındaki bir Yüce olsa da, olmasa da, ilk baktığı şey askerlerinin durumuydu. Büyücüyü kuşkuyla süzdü. "Buradayım, Yüce."</p>

  <p>"Sana ve adamlarına vadiye dönmenizi emretmek için geldim."</p>

  <p>Komutan Wataun acı acı gülümseyerek başını salladı. "Yüce, korkarım ki, bunu yapamam. Yaptıklarınızın haberleri buraya kadar geldi, Meclis de konumunuzu incelemeye aldı. Şu anda yasaların dışında olmayabilirsiniz. Müzakere işaretiyle gelmiş olmasanız, bize çok pahalıya mâl olacak da olsa, sizi yakalatırdım."</p>

  <p>Pug yanaklarına ateş bastığını hissetti. Meclis'in kendisini ihraç edeceğini tahmin ediyordu, ama bunu duymak yine de ona acı vermişti. Acı bir şekilde, almış olduğu eğitim yüzünden o yabancı yere hâlâ bir bağlılık duyacağını ve ana yurdunda kendisini tam olarak evinde gibi hissetmeyeceğini biliyordu.</p>

  <p>Pug içini çekerek, "O halde ne yapacaksın?" dedi.</p>

  <p>Kuvvet Komutanı omuzlarını silkti. "Mevziimizi koruyacağız. Gerekirse öleceğiz."</p>

  <p>"O halde sana bir önerim var, Komutan. Bunun bir numara olup olmadığına sen karar ver. Shinzawailerden Kasumi, Cennetin Işığı'ndan Midkemia Kralı'na bir öneri götürdü. Bu bir barış önerisiydi. Kral kabul etmedi, ama şimdi yeni bir kral geliyor ve o barış görüşmesine hazır. Senden, Prens Lyam'ın barışı kabul edeceği haberini Kutsal Şehir'e, İmparator'a götürmeni istiyorum. Bunu yapar mısın?"</p>

  <p>Komutan düşündü. "Söyledikleriniz doğruysa, adamlarımı harcamam aptallık olur. Bana ne garanti veriyorsunuz?"</p>

  <p>"Sana bir Yüce olarak -tabii bunun hâlâ bir anlamı varsa-söylediklerimin doğru olduğunu garanti ediyorum. Ayrıca senin ve adamlarının, bir yıl için İmparatorluk'ta kalmaları koşuluyla vadiye güven içinde dönüşünüzü sağlamaya da söz veriyorum. Ben de vadinin girişindeki batlarınıza kadar, bir esir olarak sizinle geleceğim. Bu yeterli mi?"</p>

  <p>Komutan bir an daha düşündükten sonra yorgun, aç askerlerini süzdü. "Kabul ediyorum, Yüce. Cennetin Işığı savaşın sona ermesini istiyorsa, ben kimim ki bunu geciktireyim?"</p>

  <p>"Oaxatucanlar uzun zamandır cesaretleriyle tanınırlar. Bundan sonra bilgelikleri sayesinde onurlu olarak da tanınsınlar."</p>

  <p>Komutan eğilerek selam verdi, sonra askerlerine döndü. "Haberi duyurun. Evimize... dönüyoruz."</p>

  <p>İmparator'un barışı kabul edeceği haberi, dön gün sonra kampa ulaştı. Pug, gedikten taşınmak üzere mesajı Wataun'a vermişti. Mesaj, Meclis'in kara mührünü taşıyordu ve kimse hızla yerine ulaşmasını geciktiremezdi. Fumita adına gönderilmişti ve ondan, yeni Kral'ın misilleme istemeyip, barışı kabul edeceği haberini Kutsal Şehir'e taşımasını istiyordu.</p>

  <p>Pug mesajı okuyunca Lyam duygularını saklamamıştı. İmparator bir ay içinde bizzat gedikten geçerek, Krallık ile resmi belgeleri imzalayacaktı. Haberleri okurken Pug'ın da gözleri dolmuş, savaşın sona erdiği haberi kısa sürede kampa yayılmıştı.</p>

  <p>Pug ve Kulgan, yaşlı büyücünün çadırında oturmuşlardı. Yıllardır ilk kez, kendilerini eski ilişkilerinde olduğu gibi hissediyorlardı. Pug, Tsuranilerin çırakları eğitme yöntemleri hakkında giriştiği uzun bir açıklamayı bitiriyordu.</p>

  <p>Kulgan piposundan derin bir nefes çektikten sonra, "Pug," dedi. "Bana kalırsa, savaş sona erdiğine göre büyücülük işine dönebiliriz. Tabii artık usta olan sensin, bense öğrenciyim."</p>

  <p>"Birbirimizden öğrenebileceğimiz çok şey var, Kulgan. Ama korkarım ki eski alışkanlıklar zor ölüyor. Senin öğrenci olman fikrine hiçbir zaman alışabileceğim! Sanmıyorum. Hem senin yapıp da benim hâlâ yapamadığım birçok şey var."</p>

  <p>Kulgan şaşırmış görünüyordu. "Sahi mi? Bense kendi basit sanatımın senin yüceliğinin altında olduğunu sanıyordum."</p>

  <p>Pug, Kulgan'ın öğrencisi olduğu zamanlardan kalma eski mahcubiyeti hissetti. "Benimle hâlâ dalga geçiyorsun."</p>

  <p>Kulgan bir kahkaha attı. "Yalnızca biraz, çocuğum. Benim ilerleyen yaşıma göre sen hâlâ bir çocuksun. Vasat bir öğrencinin, bir başka dünyanın en güçlü büyücüsü olduğunu görmek kolay değil."</p>

  <p>"Vasat, en uygun kelime. Başlangıçta yalnızca bir asker olmak istiyordum. Bence bunu sen de biliyordun. Sonra, nihayet kendimi öğrenmeye adamaya karar verdiğim sırada, istila başladı." Pug gülümsedi. "Bence o gün, çağırılmayan tek çocuk olarak Dük'ün sarayının önünde durduğum zaman bana acımıştın."</p>

  <p>"Bu kısmen doğru, ama içindeki gücü ilk sezen de ben olmuştum. Ve yeteneğini ortaya çıkarmak için inanılmaz olaylar gerekmiş olsa da, bu görüş doğrulandı."</p>

  <p>Pug iç çekti. "Eh, Meclis eğitim konusunda işini asla yarım bırakmaz. Güç fark edildiği zaman iki seçenek vardır, başarı ya da ölüm. Diğer tüm düşünceler akıldan çıkarıldığı için, öğrenci büyü çalışmaları dışında pek bir şeyle ilgilenmez. Böyle olmasa, bu kadar şey öğrenemezdim."</p>

  <p>"Hayır," dedi Kulgan. "Tsuraniler hiç gelmiş olmasa bile, bence yine de önünde yüceliğe giden bir yol olurdu."</p>

  <p>Oturup konuşurlarken, birbirlerinin varlığı ile rahatlıyorlardı. Bir süre sonra ateş yaktılar, karanlık bastırmaya başlamıştı. Katala kocasının, Kral Lyam'ın verdiği kutlama festivalinde çocuklarıyla kendisine katılıp katılmayacağını görmek için çadıra geldi. İçeri bakınca, ikisinin konuşmaya daldıklarını gördü.</p>

  <p>Geri çekildi ve dudaklarında hafif bir gülümsemeyle oğluna döndü.</p>
</body>
</html>
