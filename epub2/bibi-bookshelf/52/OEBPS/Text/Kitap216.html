<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="bölüm-ad" style="text-align: center;">RÖNESANS</h2>

  <p class="giriş"><big><big>R</big></big><small>ILLANON'DA BİR BAYRAM HAVASI ESİYORDU.</small></p>

  <p>Her yanda sancaklar dalgalanıyordu, merhum Kral ile Kuzeni Borric'in yas dönemlerini vurgulayan siyah flamaların yerini, yaz çiçeklerinden yapılmış çelenkler almıştı. Artık yeni bir kral taç giyecekti ve insanlar coşkuluydu. Rillanon halkı Lyam'ı pek az tanıyordu, ama iyi birine benziyor ve gülümsemesini halktan esirgemiyordu. Birçokları için, Rodric'in saltanatının kara bulutlarının ardından doğan bir güneş gibiydi.</p>

  <p>Halkın arasında pek az kişi, şehrin her yerini dolaşan ve Bas-Tyralı Guy'ın ajanlarına ve olası suikastçilerine karşı her an tetikte olan kraliyet muhafızlarının farkındaydı. Yeni kral hakkında konuşmak için gruplar toplandığında hemen yaklaşan, sıradan giysili adamları fark edenler ise daha da azdı.</p>

  <p>Arutha Pug, Meecham ve Kulgan'ı geride bırakmış, atını dörtnala saraya sürüyordu. Krondor'a üç günden az bir yol kala rüzgârın kesilmesiyle, ardından da Salador'a kadar yaptıkları yolculuğun yavaşlığıyla onları bir haftadan fazla geciktiren kadere lanet ediyordu. Sabahın geç saatleriydi ve Ishap Rahipleri Kral'ın yeni tacını şehirde gezdirmeye başlamışlardı bile. Üç saatten kısa bir süre sonra tahtın önüne çıkacaklar ve Lyam tacı giyecekti.</p>

  <p>Arutha saraya ulaşınca geniş avluda, "Prens Arutha geldi!" bağırışları yankılandı.</p>

  <p>Arutha bineğini bir uşağa bırakıp, sarayın merdivenlerini koşarak çıktı. Girişe ulaştığı anda, Anita da yüzünde geniş bir gülümsemeyle ona doğru koşarak geldi. "Ah," diye bağırdı, "Seni görmek ne güzel!"</p>

  <p>Arutha da ona gülümseyerek, "Seni görmek de öyle," dedi. "Tören için hazırlanmam gerek. Lyam nerede?"</p>

  <p>"Kendini Kraliyet Anıtmezarı'na kapattı. Gelir gelmez onu orada bulmanı söyledi." Sesi sıkıntılıydı. "Burada garip bir şeyler dönüyor, ama ne olduğunu kimse bilmiyor. Dünkü akşam yemeğinden beri Lyam'ı yalnızca Martin Longbow gördü, gördüğümde onun da yüzünde son derece tuhaf bir ifade vardı."</p>

  <p>Arutha güldü. "Martin hep tuhaf ifadelerle doludur zaten. Gel, Lyam'a gidelim."</p>

  <p>Anita, uyarıyı görmezden gelmesine izin vermedi. "Hayır, sen yalnız git; Lyam böyle emretti. Hem benim tören için giyinmem gerek. Ama Arutha, çok garip bir şeyler dönüyor."</p>

  <p>Arutha da ciddileşti. Anita bu gibi durumları doğru değerlendirirdi. "Pekâlâ. Zaten eşyalarımın gemiden gelmesini beklemem gerek. Lyam'ı göreceğim; bu esrar çözülünce de, seninle törende buluşuruz."</p>

  <p>"Güzel."</p>

  <p>"Carline nerede?"</p>

  <p>"Ona buna titizlenip duruyor. Geldiğini ona söylerim."</p>

  <p>Anita onu yanağından öpüp uzaklaştı. Arutha atalarının anıtmezarına, çocukken Rodric'in taç giyme töreni için Rillanon'a ilk kez geldiğinden beri inmemişti. Bir hizmetçiden yolu göstermesini istedi ve genç çocuk, onu labirent gibi koridorlardan geçirdi.</p>

  <p style="text-align: center">* * *</p>

  <p>Saray çağlar boyunca sayısız değişiklikler geçirmişti; ilaveler yapılmış, yangın, deprem ya da savaşta zarar gören yapılar yenilenmişti, ama devasa yapının ortasındaki kadim içkale hâlâ yerindeydi. Kadim salonlara girdiklerini gösteren tek belirti, birdenbire karşılarına zamanla aşınmış, karanlık taş duvarların çıkmasıydı. Üzerinde conDoin krallarının arması olan, eli kılıçlı ve başında bir taç taşıyan aslan kabartmasının bulunduğu bir kapının yanında iki nöbetçi bekliyordu. Hizmetçi, "Prens Arutha," dedi ve nöbetçiler kapıyı açtılar. Arutha, aşağıya inen uzun bir merdivenin olduğu küçük bir antreden geçti.</p>

  <p>Duvarların taşlarını kapkara bir ise bulayan, dizi dizi parlak meşalelerin yanından geçerek basamakları takip etti. Merdiven sona erdiğinde Arutha kendini yüksek kemerli, büyük bir kapının karşısında buldu. Her iki yanda da kadim conDoin krallarının heybetli heykelleri yükseliyordu. Sağ tarafında, ilk conDoin Rillanon Kralı olan Dannis'in, yedi yüz elli yaşını aşkın, hatları zamanla aşınmış heykeli duruyordu. Solunda ise, Dannis'ten iki yüz elli yıl sonra Bas-Tyra'yı fethederek Rillanon sancağını ana karaya ilk taşıyan ve "Yüce" namını almış yegâne Kral olan Delong'un heykeli vardı.</p>

  <p>Arutha atalarının suretlerinin arasından geçip, mezar odasına girdi. Duvarların içinde ve devasa katafalklarda yatan atalarının arasından yürüdü. Krallar ve kraliçeler, prensler ve prensesler, alçaklar ve hainler, azizler ve âlimler yol boyunca sıralanmışlardı. Dev odanın uzak ucunda Lyam'ı babasının taştan tabutunu taşıyan katafalkın yanında oturur halde buldu. Tabutun yüzeyine Borric'in bir sureti kazınmıştı ve sanki merhum Crydee Dükü yatmış, uyuyor gibi görünüyordu.</p>

  <p>Arutha ağır ağır yaklaştı, Lyam derin düşüncelere dalmış gibiydi. Başını kaldırıp, "Geç kalmandan korkuyordum," dedi.</p>

  <p>"Ben de öyle. Hava berbattı ve çok ağır gelebildik, ama hepimiz buradayız. Şimdi, bu tuhaf mesele de nesi? Anita tüm geceyi burada geçirdiğini ve esrarengiz bir şeyler döndüğünü söylüyor. Nedir bu?"</p>

  <p>"Bu konuyu uzun uzun düşündüm, Arutha. Birkaç saat içinde tüm Krallık da bunu bilecek, ama yaptığımı başkalarından önce senin görmeni ve söyleyeceklerimi önce senin duymanı istedim."</p>

  <p>"Anita, Martin'in de bu sabah burada, senin yanında olduğunu söyledi. Neler oluyor, Lyam?"</p>

  <p>Lyam babasının katafalkının önünden çekilip gösterdi. Mezarın üzerindeki taşa, şu sözcükler kazınmıştı:</p>

  <p>BURADA, ÜÇÜNCÜ CRYDEE DÜKÜ BORRİC YATIYOR CATHERINE'İN KOCASI, MARTIN, LYAM, ARUTHA, VE CARLINE'İN BABASI</p>

  <p>Arutha'nın dudakları kıpırdadı, ama bir sözcük çıkmadı. Başını sallayarak, "Bu delilik de neyin nesi?" dedi.</p>

  <p>Lyam, Arutha ile babalarının suretinin arasında durdu. "Delilik değil, Arutha. Babam ölüm döşeğinde Martin'in kendi oğlu olduğunu doğruladı. O bizim kardeşimiz. En büyük olan o."</p>

  <p>Arutha'nın yüzü öfkeyle buruştu. "Neden bana söylemedin?" Sesi acı doluydu. "Bunu benden saklamaya ne hakkın vardı?"</p>

  <p>Lyam da sesini yükseltti. "Bunu bilen herkes, sessiz kalma yemini etti. Barış sağlanana dek, kimsenin bunu bilmesi riskini göze alamazdım. Kaybedebileceğimiz çok şey vardı."</p>

  <p>Arutha kardeşini iterek arkasına geçti, inanamayan gözlerle yazıta bakıyordu. "Kötü bir şekilde mantıklı geliyor. Martin'in Seçim'in dışında bırakılması. Babamın ona hep göz kulak olması. Canının istediği gibi gelip gitmekte serbest olması." Arutha'nın sözleri, kederle yankılanıyordu. "Ama neden şimdi? Babam bunca yıl inkâr ettikten sonra Martin'i neden kabul etti?"</p>

  <p>Lyam, Arutha'yı rahatlatmaya çalıştı. "Kulgan ve Tully'den öğrenebildiklerimi birleştirmeye çalıştım. Onların dışında kimse bilmiyormuş, Fannon bile. Babamız, büyük babamızın ölümünden sonra, makamındaki ilk yılında Brucal'ın konuğu imiş. Güzel bir hizmetçi kızla ilişkisi olmuş ve Martin doğmuş. Babamız, beş yıl boyunca onun varlığından haberdar olmamış. Bu arada saraya gelmiş, Annemizle, tanışmış ve evlenmiş. Martin'den haberi olduğunda, annesi tarafından çoktan Silban Manastırı keşişlerine terk edilmişmiş. Babamız, Martin'in onların himayesinde kalmasını tercih etmiş.</p>

  <p>"Ben doğduktan sonra ise, tanımadığı bir oğlu olduğu için pişmanlık duymaya başlamış, ben altı yaşıma geldiğimde, Martin Seçim için hazırmış. Babamız onun Crydee'ye getirilmesini sağlamış. Ama annemin adına leke sürmemek için, onu sahiplenmemiş."</p>

  <p>"Peki, neden şimdi?"</p>

  <p>Lyam babalarının suretine baktı. "Ölümden hemen önce, bir insanın kafasından neler geçtiğini kim bilebilir? Belki daha güçlü bir suçluluk duygusu, belki de onur. Nedeni ne olursa olsun, Martin'i kabul etti, Brucal da şahit oldu."</p>

  <p>Arutha'nın sesi hâlâ öfkeliydi. "Babamın nedenleri ne olursa olsun, şimdi bir de bu delilikle uğraşmak zorundayız." Sert bir bakışla gözlerini Lyam'a dikti. "Bunu görmesi için aşağı getirdiğinde ne dedi?"</p>

  <p>Lyam bakışlarını kaçırdı, söyleyecekleri ona acı veriyor gibiydi. "Sessizce durdu, sonra ağladığını gördüm. Nihayet, 'Sana söylediğine sevindim,' dedi. Biliyordu, Arutha." Lyam kardeşinin koluna yapıştı. "Babam onca yıldır onun doğum hakkından bihaber olduğunu sanırken, o biliyordu. Ve bu bilgiyi bir kez olsun kendi lehine kullanmaya çalışmadı."</p>

  <p>Arutha'nın öfkesi dinmişti. "Başka bir şey söyledi mi?"</p>

  <p>"Yalnızca, 'Sağ ol, Lyam,' dedi ve gitti."</p>

  <p>Arutha bir an geriledi, sonra Lyam'a döndü. "Martin iyi bir adam, tanıdıklarımın en iyisi. Bunu ilk söyleyecek kişi de benim. Ama bu doğrulama! Tanrılar adına, ne yaptığının farkında mısın?"</p>

  <p>"Ben ne yaptığımı biliyorum."</p>

  <p>"Son dokuz yıl kazandığımız her şeyi tehlikeye attın, Lyam. Martin'in adına isyan edecek olan hırslı doğulu lordlarla mı savaşalım? Bir savaşı bitirmişken hemen yenisine mi başlayalım?"</p>

  <p>"Rekabet olmayacak."</p>

  <p>Arutha heyecanla yürümeyi bıraktı. Gözleri kısıldı. "Ne demek istiyorsun? Martin hak iddia etmeme sözü mü verdi?"</p>

  <p>"Hayır. Ben, Martin tacı almayı tercih ederse ona karşı çıkmamaya karar verdim."</p>

  <p>Arutha bir an bir şey söyleyemedi, sarsılmış bir halde Lyam'ı izliyordu. Kardeşinin Kral olmak hakkında dile getirdiği korkunç kuşkularını ilk kez anlıyordu. "Sen Kral olmak istemiyorsun," dedi suçlayıcı bir ses tonuyla.</p>

  <p>Lyam acı acı güldü. "Aklı başında kimse de istemez. Bunu sen de söyledin, kardeşim. Kral olmanın yükünü kaldırabileceğimden emin değilim. Ama mesele artık benim ellerimden çıktı. Martin Kral olduğunu ilan ederse, ben de bu hakkını doğrulayacağım."</p>

  <p>"Hakkı mı! Kraliyet mührü, Krallık Lordları'nın birçoğunun gözleri önünde senin eline geçti. Sen, sağlık durumu kötü olduğu ve kesin bir veliahtı olmadığı için yerine kardeşinin oğlunu geçiren hasta Erland değilsin. Sen Veliaht'sın!"</p>

  <p>Lyam başını eğdi. "Veliahtlık ilanı geçersiz, Arutha. Rodric beni, 'en yaşlı conDoin erkeği,' olarak Veliaht ilan etti, oysa en büyüğümüz ben değilim, Martin."</p>

  <p>Arutha kardeşinin karşısına dikildi. "Lyam, bu çok doğru, ama aynı zamanda da bu Krallık'ın sonunu getirebilecek bir hukuk meselesi. Kongre toplanınca Martin karşılarında hak iddia ederse, Ishap Rahipleri tacı kırarlar ve konunun çözülmesi, Lordlar Kongresi'ne kalır. Guy gizleniyor olsa bile, böylesi bir kongreyi toplamak için komşularının gırtlağını kesiverecek düzinelerce dük, onlarca kont ve bir sürü baron var. Böyle bir pazarlık, Krallık'taki eyaletlerin yansının oy karşılığı el değiştirmesiyle sonuçlanır. İşler tam bir karnavala dönüşür!</p>

  <p>"Tacı alırsan, Bas-Tyra harekete geçemez. Ama Martin'i desteklersen, birçokları onu izlemeyi reddeder. Çıkmaza girmiş bir kongre, tam da Guy'ın istediği şey. Sahip olduğum her şey üzerine bahse girerim ki, şu anda bile bu şehirde bir yerlerde, böyle bir olay için planlar yapıyor. Doğulu lordlar başkaldırırlarsa, Guy hemen harekete geçer ve birçokları onun sancağının altında toplanır."</p>

  <p>Lyam, kardeşinin sözleri karşısında ezilmiş gibiydi. "Neler olacağını bilemem, Arutha. Ama şunu biliyorum ki, başka türlü davranmak elimden gelmezdi."</p>

  <p>Arutha, Lyam'a vurmamak için kendini zor tutuyor gibiydi.</p>

  <p>"Babamızın aile şerefi hissiyatını almış olabilirsin, ama öldürme faslı biz geri kalanlara düşecek! Tanrı aşkına Lyam, sırf babamız neredeyse kırk yıl önce güzel bir hizmetçiyle ilişkiye girmiş diye, conDoin tahtına o ana dek isimsiz olan bir avcı oturursa ne olur, bir düşünsene! İç savaş çıkar!"</p>

  <p>Lyam dimdik duruyordu. "Sen benim yerimde olsaydın, Martin'in doğum hakkını elinden alır mıydın?"</p>

  <p>Arutha'nın öfkesi yok oldu. Yüzünde bariz bir hayret ifadesiyle kardeşine baktı. "Tanrılar aşkına! Babam yaşamı boyunca Martin'i kabul etmedi diye suçluluk duyuyorsun, değil mi?" Lyam'dan bir adım geriledi, onu daha iyi görmek istiyor gibiydi. "Senin yerinde olsaydım, kesinlikle Martin'e doğuştan hakkını vermezdim. Otuz yedi yılın ardından, birkaç gün daha neyi değiştirir ki? Kral olup, tahtıma oturduktan sonra, onu bir dük yapar, emrine bir ordu verir, Baş Danışman ilan eder ve vicdanımı rahatlatmak için ne gerekiyorsa yapardım, ama ancak Krallık'ın güvenliği sağlandıktan sonra. Martin'in, Guy'ın Sahtekâr Jon'un karşısında Birinci Borric durumuna düşmesini istemezdim ve buna engel olmak için ne gerekiyorsa yapardım."</p>

  <p>Lyam esefle derin bir iç çekti. "O halde, sen ve ben bambaşka insanlarız, Arutha. Benden daha iyi bir kral olacağını düşündüğümü kampta da söylemiştim. Belki haklısın, ama olan oldu artık."</p>

  <p>"Brucal'ın bundan haberi var mı?"</p>

  <p>"Yalnızca üçümüz biliyoruz." Arutha'nın gözlerinin içine baktı. "Yalnızca babamızın oğulları."</p>

  <p>Arutha kızardı, bu sözden rahatsız olmuştu. "Beni yanlış anlama, Lyam. Martin'i sevmiyor değilim, ama burada kişisel olmaktan çok öte meseleler söz konusu." Bir an sessizce düşündü. "O halde, her şey Martin'in ellerinde. Madem bunu yapman gerekiyordu, en azından herkese duyurmamakla iyi etmişsin. Martin taç giyme töreninde ortaya çıkacak olursa, yeterince kargaşa olacak. En azından önceden bildiğimize göre hazırlıklı olabiliriz."</p>

  <p>Arutha merdivenlere doğru yöneldi, sonra durup kardeşine döndü. "Söylediğin hem doğru, hem de yanlış, Lyam. Martin'i inkâr edemediğin için, belki sen benden daha iyi bir kral olursun. Ama seni ne kadar sevsem de, Krallık'ın veliahtlık kavgası ile yıkılmasına izin vermeyeceğim."</p>

  <p>Lyam'ın, kardeşi ile daha fazla mücadele edecek gücü kalmamıştı. Sözlerinde bitkinlik ve kaderin getireceklerine karşı bir bıkkınlık seziliyordu. "Ne yapacaksın?"</p>

  <p>"Yapılması gerekeni. Bize sadık olanların önceden uyarılmalarını sağlayacağım. Dövüşmek gerekirse, şaşırtmaca avantajımız olur." Bir an duraksadı. "Martin için yalnızca büyük bir sevgi besliyorum, Lyam, bunu bilmelisin. Çocukken onunla avlanırdım; Anita'yı Guy'ın muhafızlarının elinden güvenlik içinde kurtarmamda da hiç de küçümsenmeyecek bir rol oynadı ki bunun karşılığını asla ödeyemem. Başka bir yer ve zamanda, onu memnuniyetle kardeşim olarak kabul ederdim. Ama iş katliama varacaksa, Lyam, onu kendi ellerimle öldürürüm."</p>

  <p>Arutha atalarının anıtmezarından çıktı. Lyam tek başına kalakaldı, çağların baskısının ürpertisini hissediyordu.</p>

  <p>Pug pencereden dışarı bakarak derin düşüncelere dalmıştı. Katala yanına gelince düşüncelerinden sıyrıldı. "Nefis görünüyorsun," dedi. Parlak, koyu kırmızı kumaştan, göğüs kısmı ve kolları altın işlemeli bir elbise giymişti. "Sarayın en güzel Düşeşi bile, senin güzelliğine erişemez."</p>

  <p>Katala, iltifat karşısında gülümsedi. "Teşekkürler, kocam." Çevresinde dönüp, elbisesini gösterdi. "Bana kalırsa esas büyücü, Dük Caldric. Adamlarının iki saat içinde bütün bunları bulup hazırlamaları, gerçek bir sihir." Kabarık eteğine vurdu. "Bu ağır elbiselere alışmak zaman alacak. Evde giydiğim kısa giysileri tercih ederim." Kumaşa dokundu. "Yine de, bu harika bir kumaş. Hele bu soğuk dünyanızda, buna neden ihtiyaç olduğunu anlıyorum." Yaz sona ermeye yüz tutmuş, hava soğumuştu. İki aya kalmadan, kar yağmaya başlayacaktı.</p>

  <p>"Buna soğuk diyorsan, bir de kışı bekle, Katala."</p>

  <p>William, kendi odalarıyla birleşen yatak odasından koşarak yanlarına geldi. Çocuksu bir coşkuyla, "Anne, Baba," diye bağırıyordu. İyi bir malzemesi ve kesimi olan, küçük bir soyluya yaraşır bir tunik ve pantolon giymişti. Babasının açılmış kollarına atıldı. "Nereye gidiyorsunuz?" diye sordu gözlerini iri iri açarak.</p>

  <p>Pug, "Lyam'ın Kral oluşunu görmeye gidiyoruz, William," dedi. "Biz yokken, bakıcının sözünü dinle ve Fantus'u rahatsız etme."</p>

  <p>Babasının söylediklerinin ilkini yapacağını, ikincisini de yapmayacağını söyledi, ama hınzır gülüşü pek de inandırıcı değildi. William'a bakıcılık yapacak olan hizmetçi kız içeri girip, çocuğu elinden tutarak odasına götürdü.</p>

  <p>Pug ve Katala, Caldric'in vermiş olduğu odalarından çıkıp taht odasına doğru yürüdüler. Bir köşeyi dönüyorlardı ki, yanında gergin bir halde duran Kasumi ile odasından çıkan Laurie'yi gördüler.</p>

  <p>Laurie onları görünce neşelendi ve "Ah! İşte buradasınız," dedi. "Törenler başlamadan önce sizi görmeyi umuyordum."</p>

  <p>Pug artık kara cüppesi yerine gösterişli, koyu kızıl bir tunik ve pantolon giymiş olsa da, Kasumi eğilerek ona selam verdi. "Yüce," dedi.</p>

  <p>"O geçmişte kaldı, Kasumi. Lütfen bana Pug de."</p>

  <p>"İkiniz de yeni giysi ve üniformalarınızla çok yakışıklı olmuşsunuz," dedi Katala. Laurie son moda parlak giysiler giymişti, sarı bir tunik ve kolsuz, yeşil bir yelek ve uzun çizmelerinin içine giren, dar bir siyah pantolon. Kasumi ise, LaMut Garnizonu'na özgü Şövalye-Yüzbaşı üniforması giymişti, koyu yeşil tunik ve pantolon ve LaMut'un gri kurtbaşlı yeleği.</p>

  <p>Ozan Katala'ya gülümsedi. "Son birkaç ayın koşuşturmacası içinde, yanımda değerli taşlar halinde küçük bir servet taşıdığımı unutmuştum. Onları dönüp Shinzawai Lordu'na veremeyeceğime, oğlu da onları geri almayı kabul etmediğine göre, herhalde artık bana ait oluyorlar. Artık han sahibi bir dul bulmak için endişelenmem gerekmeyecek."</p>

  <p>Pug, "Kasumi," dedi, "adamlarının durumu nasıl?"</p>

  <p>"Fena değil, ama LaMut askerleriyle aralarında biraz huzursuzluk da var. Zamanla geçecektir. Yola çıktıktan sonraki hafta, Kardeşlik ile bir çatışmamız oldu. İyi dövüşüyorlar, ama onları püskürttük. Garnizondaki hem Tsurani, hem de LaMut'lu adamlar arasında büyük bir kutlama yapıldı. İyi bir başlangıç oldu."</p>

  <p>Aslında bir çatışmadan da fazlası olmuştu. Çarpışmanın haberleri Rillanon'a da gelmişti. Kara Kardeşler ve goblin müttefikleri Yabon'a baskın yapıp, savaş sırasında zayıf düşmüş sınır karakollarından birine saldırmışlardı. Tsuraniler Zun'e yaptıkları yürüyüşten dönüp hızla kuzeye gitmiş ve garnizona destek olmuşlardı. Tsuraniler, eski düşmanlarını sayıca fazla olan goblin ordusundan kurtarmak için çılgınca bir savaş vermiş, sonunda onları Yabon'un kuzeyindeki dağlara çekilmeye zorlamışlardı.</p>

  <p>Laurie Pug'a göz kırptı. "Kahramanlık gösteren Tsurani dostlarımız, Rillanon'a döndüklerinde çok iyi karşılandılar." Savaşın merkezinden uzak olan şehir halkı, sabık düşmanlarına karşı fazla bir korku ya da nefret beslememiş, onları Özgür Şehirler, Yabon ya da Uzak Sahil boyunda görmeyi hayal bile edemeyecekleri bir sıcaklıkla karşılamışlardı. "Bana kalırsa, Kasumi'nin adamları oldukça etkilendiler."</p>

  <p>"Gerçekten de öyle," diye onayladı Kasumi. "Ana dünyamızda böyle bir karşılama düşünülemezdi bile, ama burada..."</p>

  <p>"Yine de," diye devam etti Laurie, "hemen alışmış gibiler. Adamlar, Krallık'ın şarap ve birasını hemen sevdiler, hatta uzun boylu kadınlara karşı önyargılarını yenmeyi bile başardılar."</p>

  <p>Kasumi, utangaç bir gülümsemeyle yüzünü çevirdi. Laurie, "Geçen hafta bizim fırtına Şövalye-Yüzbaşımız, Batı ile daha iyi ticari ilişkiler peşinde olan, zengin tüccar ailelerinin birinde konuk oldu. O zamandan beri de sık sık bir tüccarın kızı ile birlikte görülüyormuş."</p>

  <p>Katala'nın kahkahası ve Pug'ın gülümsemesi, Kasumi'yi iyice inandırmıştı. Pug, "Eskiden beri hep çabuk öğrenirdi zaten," dedi.</p>

  <p>Kasumi başını eğdi, yanakları kıpkırmızıydı, ama sırıtıyordu. "Yine de, ülkenizin kadınlarının bu kadar özgür olduklarını öğrenmek kolay değil. İkinizin nasıl olup da bu kadar sağlam iradeli olduğunuzu şimdi anlıyorum. Bunu annelerinizden öğrenmiş olmalısınız."</p>

  <p>Birinin yaklaşması üzerine Laurie'nin dikkati dağıldı. Pug, ozanın yüzündeki bariz hayranlık ifadesini görebiliyordu. Büyücü dönünce, bir muhafızın eşliğinde yaklaşan güzel bir genç kadın gördü. Carline'i tanıyan Pug'ın gözleri büyüdü. Genç kızlığında vaat ettiği kadar muhteşem bir kadın olmuştu. Onlara yaklaşırken, elinin bir hareketiyle muhafızını gönderdi. Yeşil, zarif elbisesi ve siyah saçlarını süsleyen inci işlemeli tacı ile olağanüstü görünüyordu.</p>

  <p>"Usta büyücü," dedi, "eski bir dostuna merhaba demeyecek misin?"</p>

  <p>Pug Prensesin önünde eğilerek selam verdi, Kasumi ve Laurie de onu izlediler. Katala, hizmetçi kızlardan birinin gösterdiği gibi reverans yaptı. Pug, "Prenses," dedi, "kaledeki basit bir çocuğu hatırlamakla bana iltifat ediyorsunuz."</p>

  <p>Carline, mavi gözleri ışıldayarak gülümsedi. "Ah, Pug... sen asla basit değildin." Arkasında duran Katala'ya baktı. "Bu eşin mi?" Pug onaylayıp onları tanıştırınca, Prenses Katala'yı yanağından öperek, "Güzel olduğunu duymuştum, canım," dedi, "ama kardeşimin senin hakkında söyledikleri hayli yetersizmiş."</p>

  <p>"Majesteleri çok nazikler," dedi Katala.</p>

  <p>Kasumi yine gergin duruşuna dönmüştü, ama Laurie gözlerini yeşilli kadından bir türlü alamıyordu. Katala'nın onun kolunu sıkıp, dikkatini çekmesi gerekti. "Laurie, törenler başlamadan önce Kasumi ile bana sarayı biraz gezdirir misin?"</p>

  <p>Laurie geniş bir gülümseyişle Prenses'e selam vererek, Kasumi ve Katala'ya koridorda eşlik etti. Pug ile Prenses, onların gidişini izlediler.</p>

  <p>"Karın çok zeki bir kadın," dedi Carline.</p>

  <p>Pug gülümsedi. "Olağanüstüdür."</p>

  <p>Carline, onu gördüğüne gerçekten çok mutlu olmuş gibiydi. "Öğrendiğime göre, bir de oğlun varmış."</p>

  <p>"William. Küçük bir şeytan, ama bir hazinedir." Carline'in yüzünde bir imrenme ifadesi belirdi. "Onu görmek isterdim." Duraksadı, ardından, "Çok şanslısın," dedi. "Hem de çok, Majesteleri."</p>

  <p>Carline koluna girdi ve ağır ağır yürümeye başladılar. "Ne bu resmiyet, Pug? Yoksa sana Milamber mi demeliyim, duyduğuma göre o isimle de tanınıyormuşsun?"</p>

  <p>Pug, onun gülümsediğini gördü ve karşılık verdi. "Bazen ben de bilmiyorum, ama burada Pug daha uygun görünüyor." Sırıttı. "Görünen o ki, hakkımda çok şey öğrenmişsin."</p>

  <p>Carline alınmış gibi yaptı. "Her zaman en gözde büyücümdün."</p>

  <p>Birlikte güldüler. Sonra Pug sesini alçaltarak, "Babanın ölmesine çok üzüldüm, Carline," dedi.</p>

  <p>Prenses biraz dalgınlaştı. "Lyam, son anında yanında olduğunu söyledi. Ölmeden önce senin güvende olduğunu görebildiği için mutluyum. Seni ne kadar düşündüğünü biliyor muydun?"</p>

  <p>Pug bir anda duygulandığını hissetti. "Bana bir ad verdi; bunu bana göstermek için daha iyisini yapamazdı. Bunu biliyor muydun?"</p>

  <p>Carline canlandı. "Evet, Lyam bundan da söz etti. Artık kuzen sayılırız," dedi bir kahkahayla. Yürürlerken usulca konuştu. "Sen ilk aşkımdın, Pug, ama daha da önemlisi, daima arkadaşımdın. Arkadaşımın tekrar evine döndüğünü gördüğüme sevindim."</p>

  <p>Pug durup, onu hafifçe yanağından öptü. "Arkadaşın ise, evine döndüğü için çok mutlu."</p>

  <p>Hafifçe kızaran Prenses, onu terastaki küçük bir bahçeye götürdü. Parlak gün ışığına çıkıp, taş bir bAnita oturdular. Carline derin bir iç çekti. "Keşke Babam ve Roland da burada olabilselerdi."</p>

  <p>"Roland’ın ölümünü duymak bana da büyük acı verdi," dedi Pug.</p>

  <p>Carline başını salladı. "O zıpır, kısacık yaşamında birçoklarının bir ömür boyunca yaşayamadıkları kadarını yaşadı. Birçok şeyi serseri tavırlarının ardına gizliyordu, ama bana kalırsa, tanıdığım en zeki adamlardan biriydi. Geçen her dakikanın içindeki tüm yaşamı çıkarıyordu." Pug yüzüne bakınca, gözlerinin anılarla parladığını gördü. "Yaşasaydı, onunla evlenecektim. Muhtemelen her gün kavga ederdik, Pug; ah, beni nasıl da kızdırırdı. Ama çok da güldürürdü. Bana hayat hakkında çok şey öğretti. Anısını daima içimde saklayacağım."</p>

  <p>"Kayıplarınla barışık olmana sevindim, Carline. Başka bir dünyada yıllarca bir köle, ardından da büyücü olmak, beni çok değiştirdi. Görünüşe göre sen de çok değişmişsin."</p>

  <p>Carline başını devirip ona baktı. "Bana kalırsa pek de değişmemişsin, Pug. Gösterdiğim ilgi karşısında eli ayağına dolaşan o çocuğun izleri içinde hâlâ var."</p>

  <p>Pug güldü. "Sanırım haklısın. Bazı yönlerden sen de değişmemişsin ya da Laurie'nin tepkisine bakacak olursak, en azından hâlâ erkeklerin elini ayağına dolaştırma yetisini kaybetmemişsin."</p>

  <p>Carline ışıl ışıl bir yüzle gülümsedi ve Pug, içinde hafif bir burulma hissetti, çocukken hissettiklerinin bir yankısı gibi. Ama artık rahatsızlık duymuyor, çocukken hayal ettiği şekilde olmasa da, Carline'i her zaman seveceğini biliyordu. Fırtınalı bir tutkunun ya da Katala ile olan derin bağının da ötesinde, hissettiklerinin şefkat ve dostluk olduğunu biliyordu.</p>

  <p>Carline son söylediğine takılmıştı. "Birkaç dakika önce yanında olan şu sarışın, güzel adam mı? Kim o?"</p>

  <p>Pug bilgiç bilgiç gülümsedi. "Her halinden belli ki, en sadık hayranın. O Laurie, Tyr-Soglu bir ozan ve sonsuz bir zekâya ve çekiciliğe sahip bir serseridir. Sevgi dolu bir kalbi ve cesur bir ruhu var, aynı zamanda da gerçek bir dost. Bir gün sana, kendi hayatını tehlikeye atarak beni nasıl kurtardığını anlatırım."</p>

  <p>Carline yine başını bir tarafa eğdi. "Çok ilgi çekici birine benziyor." Pug onun artık yaşça büyümüş, olgunlaşmış ve acıyı tatmış olmasına rağmen, hâlâ değişmeyen yanları da olduğunu görüyordu.</p>

  <p>"Bir defasında şaka yollu olarak, onu seninle tanıştırmaya söz vermiştim. Ama artık, Majesteleri ile yakınlaşma fırsatını kaçırmak istemeyeceğinden eminim."</p>

  <p>"Öyleyse bunu ayarlamalıyız." Ayağa kalktı. "Korkarım ki, gidip taç giyme töreni için hazırlanmam gerek. Her an çanlar çalıp rahipler gelebilir. Yine görüşelim, Pug."</p>

  <p>Pug da ayağa kalktı. "Bundan zevk duyarım, Carline."</p>

  <p>Kolunu uzattı. Arkasından gelen bir ses, "Toprak Beyi Pug, seninle konuşabilir miyim?" dedi.</p>

  <p>Arkalarına döndüklerinde az ileride, bahçenin iç kısımlarında duran Martin Longbow'u gördüler. Eğilerek Prenses'e selam verdi. Carline, "Longbow Usta! İşte buradasın. Seni dünden beri göremedim," dedi.</p>

  <p>Martin belli belirsiz gülümsedi. "Yalnız kalmaya ihtiyacım vardı. Crydee'de böyle hissettiğimde, ormana dönerim. Burada ise," -geniş teras bahçesini gösterdi- "bulabildiğimin en iyisi buydu."</p>

  <p>Carline ona soran bakışlarla baktı, ama üzerinde durmadı. "Eh, herhalde taç giyme törenine katılırsın. Şimdi, izin verirseniz gitmem gerek." Nazik selamlarını kabul ederek ayrıldı.</p>

  <p>Martin Pug'a bakarak, "Seni yine görmek güzel, Pug," dedi.</p>

  <p>"Seni de öyle, Martin. Buradaki tüm dostlarım arasında, benimle son görüşen sensin. Crydee'de hâlâ görmediklerimi saymazsak, artık tam anlamıyla eve dönmüş oldum." Pug, Martin'in sıkıntılı olduğunu anlamıştı. "Bir sorun mu var?"</p>

  <p>Martin bahçeye ve ötesindeki şehir ile denize baktı. "Lyam bana söyledi, Pug. Senin bildiğini de söyledi."</p>

  <p>Pug hemen anlamıştı. "Baban öldüğünde yanındaydım, Martin," dedi sakin bir sesle.</p>

  <p>Martin sessizce yürümeye başladı, bahçeyi çevreleyen alçak taş duvarın yanına geldiğinde ise duvarı tuttu. "Babam," dedi acılı bir sesle. "Onun, 'Martin, ben senin babanım,' demesi için kaç yıl bekledim." Yutkundu. "Miras ve bu gibi şeyler hiçbir zaman umurumda olmadı. Crydee Avcıustası olarak kalmak bana yeterdi. Yeter ki, bunu kendisi söyleseydi."</p>

  <p>Pug, bir sonraki söyleyeceklerini düşündü. "Martin, pek çok adam ileride pişman olacağı şeyler yapar. Bunları telafi etme fırsatı ise çok azının eline geçer. Bir Tsurani oku onu hemen öldürseydi, ya da başka bir sürü şey olsaydı, yaptığı bu azıcık şeyi de yapma fırsatı olmayabilirdi."</p>

  <p>"Biliyorum, ama bu yine de bir teselli değil."</p>

  <p>"Lyam sana son sözlerini söyledi mi? Dedi ki, 'Martin senin kardeşin. Ona haksızlık ettim, Lyam. O iyi bir adam, onu öyle seviyorum ki.' "</p>

  <p>Martin'in taş duvarı tutan eklemleri bembeyaz olmuştu. Sessizce, "Hayır, söylemedi," dedi.</p>

  <p>"Lord Borric basit biri değildi Lyam, ben de onu tanıdığımda henüz bir çocuktum, ama onun için ne söylenirse söylensin, kesinlikle içinde bir kötülük yoktu. Neden bu şekilde hareket ettiğini anladığımı söylemiyorum, ama seni sevmiş olduğu kesin."</p>

  <p>"Her şey çok saçma. Ben onun babam olduğunu biliyordum, o ise annemin bana bunu söylediğini bilmiyordu. Ona gidip bunu açıklasam, hayatlarımızda ne değişirdi?"</p>

  <p>"Bunu ancak tanrılar bilebilir." Uzanıp Martin'in koluna dokundu. "Şimdi önemli olan, ne yapacağın. Lyam'ın sana söylemiş olması, doğum hakkını herkese açıklayacağı anlamına geliyor. Şimdiden başkalarına da söylediyse, sarayda kıyamet kopacak. Sen en büyüklerisin ve ilk hak sende. Ne yapacağını biliyor musun?"</p>

  <p>Martin Pug'ı süzerek, "Bunlardan söz ederken çok sakinsin," dedi. "Taht üzerinde hak sahibi olmam seni hiç rahatsız etmiyor mu?"</p>

  <p>Pug başını salladı. "Sen bunu bilemezsin, ama ben Tsuranuanni'deki en güçlü adamlardan biri sayılıyordum. Sözlerim, bazı durumlarda herhangi bir kralın emrinden daha önemliydi. Ben, iktidarın nelere kadir olduğunu ve ne tür adamların iktidar peşinde koştuğunu bilirim. Sende bu tür bir hırs olduğunu da hiç sanmıyorum, tabii Crydee'de son bulunduğum zamandan beri çok değişmediysen. Tacı alırsan, bunu doğru olduğuna inandığın nedenler yüzünden yaparsın. Bu, iç savaşı önlemenin tek yolu olabilir, çünkü Krallık tacını seçersen, sadakat yemini edecek ilk kişi Lyam olacaktır. Nedeni ne olursa olsun, en akılcı şekilde hareket etmeye çalışacaksın. Mor rengi(<a href="../Text/Kitap2Notlar.html#n24d" id="n24">4</a>) almayı tercih edersen de, iyi bir hükümdar olmak için elinden geleni yapacaksın."</p>

  <p>Martin etkilenmişti. "Çok değişmişsin, Toprak Beyi Pug, beklediğimden de çok. Hakkımdaki nazik değerlendirmen için teşekkürler, ama bence Krallık'ta bu şekilde düşünen tek adam sensin."</p>

  <p>"Gerçek ne olursa olsun, sen babanın oğlusun ve ailenin adına leke sürmezsin."</p>

  <p>Martin'in sözleri yine acı doluydu. "Benim doğumumu bile kara bir leke olarak görecek olanlar var." Aşağıda uzanan şehre baktı, sonra dönüp gözlerini Pug'a dikti. "Keşke basit bir seçim olsaydı, ama Lyam böyle olmadığını biliyor. Tacı alırsam, çok kişi başkaldıracak. Lyam'a bırakarak çekilirsem, Lyam'a bağlılık yemini etmemek için beni bahane edenler olacak."</p>

  <p>"Tanrılar adına, Pug. Mesele Arutha ile benim aramda olsaydı, çekilip ona bırakmak için bir an bile tereddüt etmezdim. Ama Lyam? Onu yedi yıldır görmedim, bu yıllar da onu çok değiştirmiş. Tereddütlerle dolu bir adam gibi. Bir komutan olarak hünerli olduğuna kuşku yok, ama bir kral olarak? Ondan daha iyi bir kral olacakmışım gibi korkunç bir düşünceye kapılıyorum."</p>

  <p>Pug sakin bir sesle konuştu. "Söylediğim gibi, taht üzerinde hak iddia edecek olursan, bunu haklı gördüğün nedenlerle, görev duygusunun gerektirdiği nedenlerle yapacaksın."</p>

  <p>Martin sağ yumruğunu sıkıp, yüzünün önüne getirdi. "Nerede görev bitip de kişisel hırs başlar? Nerede adalet bitip de intikam başlar? Bir parçam, öfke dolu bir parçam diyor ki, 'Bu andan kazanabileceğin her şeyi al, Martin.' Kral Martin, neden olmasın? Bir başka parçam da Babamın bunu, günün birinde Kral olmam gerektiğini bildiği için yaptığını düşünüyor. Ah, Pug, ne yapmam gerek?"</p>

  <p>"Bu, herkesin kendi karar vermesi gereken bir şey. Sana bir tavsiyede bulunamam."</p>

  <p>Martin parmaklıklara yaslanıp, elleriyle yüzünü kapattı. "Sakıncası yoksa bir süre yalnız kalmak istiyorum."</p>

  <p>Pug oradan ayrıldı, sıkıntılı bir adam kaderini değerlendiriyordu. Ülkenin kaderini de.</p>

  <p>Pug Katala'yı, Laurie ve Kasumi'nin yanında, Dük Brucal ve Kont Vandros ile konuşurlarken buldu. Yaklaşırken Dük'ün, "Nihayet bir düğün olacak," dediğini duydu, "çünkü bu aklı kıt şahıs" -Vandros'u gösterdi- "kızıma teklifte bulundu. Bakarsınız ölmeden önce torun sahibi de olurum. Evlenmek için bunca sene bekleyince neler olduğunu görün işte. Daha çocukların evlenemeden yaşlanıyorsun-" Pug'ı görünce başını çevirdi. "Ah, büyücü, işte buradasın."</p>

  <p>Katala kocasını görünce gülümsedi. "Prenses'le yeniden buluşmanız iyi miydi?"</p>

  <p>"Çok hoştu."</p>

  <p>İşaret parmağıyla Pug'ın göğsünü dürterek "Ve baş başa kaldığımızda, konuşulan her kelimeyi bana da tekrarlayacaksın," dedi.</p>

  <p>Diğerleri Pug'ın utanması karşısında güldüler, o da Katala'nın sadece şaka yaptığını anlamıştı zaten.</p>

  <p>Brucal, "Ah, büyücü," dedi, "karın öyle güzel ki, keşke yine altmış yaşımda olsaydım, diyorum." Pug'a göz kırptı. "O zaman onu senden çalar, skandala da boş verirdim." Pug'ın koluna yapışıp Katala'ya, "İznin olursa, leydim, onun yerine kocanın biraz zamanını çalacağım," dedi.</p>

  <p>Pug'ı şaşkın gruptan çekip aldı ve duyulamayacak kadar uzaklaştıkları zaman, "Kötü haberlerim var," dedi.</p>

  <p>"Biliyorum."</p>

  <p>"Lyam bir budala, soylu bir budala." Bir an bakışlarını kaçırdı, gözlerinin önünde anılar canlanmıştı. "Ama tam babasının oğlu, büyük babasının da torunu; tıpkı kendinden öncekiler gibi güçlü bir onur duygusu var." Yaşlı gözler yine odaklandı. "Yine de, görev duygusunun da o kadar güçlü olmasını dilerdim." Sesini iyice alçaltarak, "Karını yanından ayırma," dedi. "Salondaki muhafızlar mor rengi giymişler, Kral kim olursa olsun, onu savunarak ölürler. Ama işler karışabilir. Doğulu lordların çoğu tezcanlı tiplerdir, her kaprislerinin hemen yerine getirilmesine alışıktırlar. Birkaçı ağzını açacak olursa, dişlerinin arasında bir çelik parçası bulabilir.</p>

  <p>"Benim ve Vandros'un adamları, sarayın her yerini tuttular, Kasumi'ninkiler de Lyam'ın isteği üzerine dışarıda yerlerini aldılar. Bu, doğulu lordların hoşuna gitmiyor, ama Lyam Veliaht olduğu için, hayır da diyemiyorlar. Bizim tarafımızı tutanları da hesaba katarsak, sarayı ele geçirip koruyabiliriz.</p>

  <p>"Bas-Tyralı saklandığına, Saladorlu Richard da öldüğüne göre, doğulu lordlar liderlerini yitirdiler. Ama adadaki doğulu lordların ve şehrin içinde ve civarındaki 'şeref muhafızları'nın sayısı, bir kral seçilmeden saraydan çıkacak olurlarsa bu adayı bir savaş alanına çevirmeye yeter. Hayır, sarayı tutacağız. Hiçbir hain doğulu, Kara Guy ile ihanet planları yapamayacak. Tacı hangi kardeş takarsa taksın, her biri onun önünde bir dizini yere koyacak."</p>

  <p>Pug bunu duyduğuna şaşırmıştı. "Yani Martin'i destekleyecek misin?"</p>

  <p>Yaşlı Brucal'ın sesi, alçak da olsa sertti. "Kimse Krallığımı bir iç savaşa sürükleyemez, büyücü. Ben son nefesimi vermeden, asla. Arutha ile konuştuk. Önümüzdeki seçenekler ikimizin de hoşuna gitmiyor, ama kesin karar verdik. Martin Kral olacak olursa, herkes onun önünde eğilecek. Tacı Lyam alacak olursa, Martin ya sadakat yemini edecek ya da saraydan canlı çıkamayacak. Taç kırılacak olursa, bu sarayı tutacağız ve kongre kardeşlerden birini Kral ilan edene dek hiçbir lord bir yere gitmeyecek, o kahrolası salonda bir yıl kalmamız gerekse bile. Şehirde Guy'ın birçok ajanını yakaladık bile. Burada, Rillanon'da olduğuna kuşku yok. Bir kongre toplanamadan önce bir avuç soylu bile kaçacak olursa, iç savaş çıkar." Yumruğunu açık olan eline vurdu. "Şu geleneklere lanet olsun. Biz burada konuşurken rahipler saraya doğru yürüyor, her adımda karar anına biraz daha yaklaşıyorlar. Keşke Lyam daha erken hareket edip bize biraz daha zaman bıraksaydı, ya da hiçbir şey yapmasaydı. Ya da Guy'ı ele geçirebilseydik. Keşke Manin ile konuşabilseydik, ama o da ortadan kayboldu..." "Ben Martin'le konuştum."</p>

  <p>Brucal'ın gözleri kısıldı. "Ne durumda? Planları neler?"</p>

  <p>"Tahmin edebileceğin gibi, çok sıkıntılı. Bütün bu yük üzerine yığıldı ve kendini hazırlayacak kadar zamanı da yok. Anladığım kadarıyla babasının kim olduğunu başından beri biliyormuş ve bu sırrı mezara dek saklamaya razıymış, ama şimdi bir anda kendini meselenin ortasında buldu. Ne yapacağını bilmiyorum, Rahipler tacı önüne koyana dek kendisinin de bileceğini sanmıyorum."</p>

  <p>Brucal çenesini sıvazladı. "Bunu biliyor olup da kendi menfaati için kullanmaya çalışmamış olması, onun adına çok iyi. Ama yine de zamanımız yok." Salonun ana kapısının yanındaki grubu işaret etti. "Karının yanına dönsen iyi olur. Gözünü dört aç, büyücü, bugün sona ermeden sanatına ihtiyacımız olabilir."</p>

  <p>Diğerlerinin yanına döndüler ve Brucal, Vandros ile Kasumi'yi içeri götürüp, alçak sesle onlarla konuştu. Katala ağzını açamadan Laurie, "Neler dönüyor?" dedi. "Katala ile Kasumi'yi arka avluya bakan bir balkona çıkardığımda, her yerde Kasumi'nin adamlarını gördüm. Bir an İmparatorluk'un savaşı kazandığını sandım. Ağzından da tek kelime alamadım."</p>

  <p>Pug, "Brucal onların Kasumi'nin emirlerine sorgusuz sualsiz itaat edeceklerini biliyor," dedi.</p>

  <p>"Bu da nesi, kocam?" dedi Katala. "Sorun mu var?"</p>

  <p>"Açıklayacak zaman yok. Taç için birden fazla talip olabilir. Laurie, Kasumi'nin yanında kal ve kılıcın hazır olsun. Bir sorun çıkarsa, Arutha'nın dediğini yap."</p>

  <p>Laurie başıyla onayladı, yüzüne sert bir ifade gelmişti. O salona girince Katala, "William?" dedi.</p>

  <p>"O güvende. Bir sorun çıkarsa, bu büyük salonda olacak, misafir bölümlerinde değil. Asıl acı ise sonrasında başlayacak." Katala'nın yüzünden tam olarak anlamadığı belliydi, yine de söylediklerini sessizce kabul etti. "Gel, içeride yerlerimizi almalıyız."</p>

  <p>Hızlı adımlarla büyük salona girip, şeref bölümünde önlere yakın bir yere geçtiler. Kral'ın taç giyişini görmek için toplananların yanından geçerken, odayı kaplayan uğultuyu ve konuşmaları duyabiliyorlardı. Kulgan'ın yanına geldiklerinde, tıknaz büyücü başıyla onları selamladı. Meecham da birkaç adım arkasında, sırtını duvara dönmüş olarak bekliyordu. Gözleri odayı tarıyor, Kulgan'ın bir kılıç boyu yakınında olan herkesin yerini saptıyordu. Pug eski, uzun avcı bıçağının kınından hafifçe sıyrılmış olduğunu fark etti. Sorunun ne olduğunu bilmiyor olabilirdi, ama eski dostunu korumak için her an hazırdı.</p>

  <p>"Neler oluyor?" dedi Kulgan fısıldayarak. "Birkaç dakika öncesine kadar her şey sakindi; şimdi ise ortalık kaynıyor."</p>

  <p>Pug Kulgan'a doğru eğilerek, "Martin taca talip olabilir," dedi.</p>

  <p>Kulgan'ın gözleri büyüdü. "Tanrılar ve balıklar adına! Bu, sarayı birbirine katar." Çevresine bakınınca, Kraliyet soylularının birçoğunun salonda yerlerini almış olduklarını gördü. Elemle iç çekerek, "Artık beklemekten başka yapılacak bir şey kalmadı," dedi.</p>

  <p>Amos bahçeyi yıkıp dökerek gelirken küfürler yağdırıyordu. "Bu çıtkırıldım şeyleri de kim, neden ister ki?"</p>

  <p>Martin başını kaldırınca, Amos Trask'in fırlattığı kristal kadehi son anda görüp yakaladı. O, "Ne-" derken, Amos elindeki kristal sürahiden kadehi dolduruyordu.</p>

  <p>"Biraz zıkkıma ihtiyacın olur diye düşündüm ve onu paylaşacak dost bir denizciye."</p>

  <p>Martin'in gözleri kısıldı. "Ne demek istiyorsun?"</p>

  <p>Amos kendi kadehini de doldurup, esaslı bir yudum aldı. "Tüm saray biliyor, sevgili dostum. Lyam iyi bir adam, ama birkaç oymacıya babanın mezartaşına senin adını yazdırıp, sonra da onları kralın emri gibi gülünç bir şeyle susturabileceğini sanıyorsa, kafasının içi taş dolu demektir. O çocuklar işlerini bitirdikten bir saat sonra, saraydaki her hizmetçi senin birinci kaptan olduğunu öğrenmişti. Herkes bunu konuşuyor, inan bana."</p>

  <p>Martin şarabı içip, "Teşekkürler, Amos," dedi. Kadehteki koyu kızıl şaraba baktı. "Kral olsam mı?"</p>

  <p>Amos iyi niyetli, içten bir sesle bir kahkaha attı. "Bu konuda iki görüşüm var, Martin. Birincisi, tayfa olmaktansa kaptan olmak her zaman daha iyidir ki ben de bu yüzden tayfa değil, kaptanım. İkincisi, bir gemi ile bir krallık aynı şey değildir."</p>

  <p>Martin güldü. "Hiç de yardımcı olmuyorsun, korsan."</p>

  <p>Amos alınmış görünüyordu. "Hay canına yandığım, seni güldürdüm, değil mi?" Uzanıp, dirseğini bahçe duvarına yaslarken, bir yandan da bardağına biraz daha şarap koydu. "Baksana, kraliyet limanında üç direkli, küçük bir güzel var. Fazla zamanım olmadı, ama Kral affettiğini açıklayacak olursa, Kaptan Trenchard ile yelken açmak için can atacak, denizden yeni dönmüş bir sürü iyi adam var. Neden küreklere asılıp, buradan çekip gitmiyoruz?"</p>

  <p>Martin başını salladı. "Kulağa hoş geliyor. Hayatım boyunca üç defa gemiye bindim ve sen üç seferinde de neredeyse ölümüme neden oluyordun."</p>

  <p>Amos kırılmıştı. "İlk iki seferinde, Arutha'nın suçuydu, üçüncüsü de benim suçum değildi. Bizi Salador'dan Rillanon'a kadar kovalasınlar diye O Ceres'e tapan korsanları peşimize ben takmadım ya. Ayrıca, benim yanımda işe girersen, biz kovalayan taraf oluruz. Krallık Denizi, Trenchard için yepyeni bir deniz. Ne diyorsun?"</p>

  <p>Martin'in sesi ciddileşti. "Her ne kadar seninle denize açılmayı, ormana dönmek kadar istesem de, olmaz, Amos. Ama karar vermem gereken şeyden dönüş yok. İyi ya da kötü, ben en büyük oğulum ve taç ilk olarak benim hakkım." Martin Amos'a sert bir ifadeyle baktı. "Sence Lyam Kral olabilir mi?"</p>

  <p>Amos başını iki yana salladı. "Tabii, ama mesele bu değil, öyle değil mi? Asıl bilmek istediğin, Lyam iyi bir Kral olabilir mi? Bilmiyorum, Martin. Ama sana bir şey söyleyeyim. Bir denizcinin savaşta korkudan bembeyaz kesildiğine, ama hiç tereddüt etmeden dövüştüğüne çok şahit olmuşumdur. Bazen bir adamın harekete geçmesi gereken zaman gelmeden, neler yapabileceğini bilemezsin." Amos bir an duraksadı, doğru sözcükleri seçiyordu. "Söylediğim gibi, Lyam iyi bir adam. Kral olmaktan ödü kopuyor, onu suçlamıyorum da. Ama bir kez tahta çıktıktan sonra... bence yeterince iyi bir Kral olur."</p>

  <p>"Keşke haklı olduğundan emin olabilseydim."</p>

  <p>Bir zil sesi duyuldu ve büyük çanlar çalmaya başladı. "Eh," dedi Amos, "karar vermek için fazla zamanın kalmadı. Ishap rahipleri dış kapıya geldiler, taht odasına ulaştıkları zaman da, artık ipleri kesip denize açılma fırsatın olmayacak. Yolun çizilmiş olacak."</p>

  <p>Martin duvardan döndü. "Arkadaşlığın için teşekkürler, Amos, şarap için de. Gidip Krallık'ın kaderini değiştirelim mi?"</p>

  <p>Amos, kristal kadehte kalan son şarabı da içti. Kadehi bir kenara attı, camın kırılma sesiyle birlikte, "Sen gidip Krallık'ın kaderini değiştir, Martin," dedi. "Sözünü ettiğim o küçük gemiyi ayarlayamazsam, belki sonra ben de gelirim. Belki bir kez daha birlikte denize açılırız. Kral olmak konusunda fikrini değiştirirsen ya da Rillanon'dan acil olarak gitmen gerekecek olursa, şafaktan önce doklara bir uğra. Oralarda olacağım, tayfalarım arasında da sana her zaman yer olacak."</p>

  <p>Martin elini sıktı. "Hep sağlıcakla kal, korsan."</p>

  <p>Amos gidince Martin yalnız kaldı, düşüncelerini elinden geldiğince toparladıktan sonra kararını vererek, taht odasına doğru yürümeye koyuldu.</p>

  <p>Pug boynunu uzatınca, büyük salona girenleri görebiliyordu. Dük Caldric, tahta doğru giden uzun adacığın aşağısına doğru giden Erland'ın dul eşi Prenses Alicia'ya eşlik ediyordu. Anita ve Carline de onları izliyorlardı. Kulgan, "Bu katı ifadelere ve solgun yüzlere bakılırsa, Arutha olabileceklerden onlara da bahsetmiş," diye gözlemledi.</p>

  <p>Yerlerine geçtikleri zaman Pug, Anita'nın Carline'in elini sımsıkı tuttuğunu fark etti. "Bir erkek kardeşin daha olduğunu bu şartlar altında keşfetmek ne iş ama."</p>

  <p>"Bunu sakin karşılamış gibiler," diye fısıldadı Kulgan.</p>

  <p>Gonglar, Ishap rahiplerinin antreden girmiş olduklarını haber verince, Arutha ve Lyam da içeri girdiler. Her ikisi de Krallık Prensleri'nin kırmızı kaftanlarını giymişlerdi, hızlı adımlarla salonun ön tarafına geçtiler. Arutha'nın gözleri hızla odayı taradı, herkesin aklından geçenleri anlamak istiyor gibiydi. Lyam ise durgun görünüyordu, kaderin kendisine getireceklerini kabullenmiş bir hali vardı.</p>

  <p>Pug, Arutha'nın Fannon'a kısaca bir şeyler fısıldadığını gördü, yaşlı Kılıçustası da Çavuş Gardan ile konuştu. İkisi de gerginlikle etraflarına bakınarak, elleri kılıçlarının kabzalarına yakın bir halde, odadaki herkesi izlemeye başladılar.</p>

  <p>Pug, odada Martin'i göremiyordu. Kulgan'a, "Belki de Martin bu meseleden uzak durmayı seçmiştir," diye fısıldadı.</p>

  <p>Kulgan etrafına bakındı. "Hayır, işte orada."</p>

  <p>Pug, Kulgan'ın başı ile işaret ettiği yere baktı. Uzak duvarda, bir köşenin yakınında dev bir sütun yükseliyordu. Gölgesinin derinliklerinde ise Martin duruyordu. Yüzü görünmüyordu, ama duruşunu başkasıyla karıştırmaya olanak yoktu.</p>

  <p>Çanlar çalmaya başladı ve Pug bakınca, ilk Ishap rahiplerinin salona girmeye başladıklarını gördü. Arkalarından başkaları da geliyordu, hepsi aynı ölçülü süratte, uygun adım yürüyorlardı. Yan kapılardan, yerlerine oturtulan sürgülerin sesleri duyuldu, geleneksel olarak salon, törenin başlangıcından bitişine dek mühürlenirdi.</p>

  <p>On altı rahip de odaya girdikten sonra, dev kapılar arkalarından kapandı. Son rahip kapının önünde durdu, bir elinde ağır bir tahta asa, diğerinde ise geniş bir balmumu mührü vardı. Hemen kapıları mühürlemeye koyuldu. Pug, mührün üzerinde yedi yüzlü Ishap armasının işlenmiş olduğunu gördü ve içinde büyü olduğunu hissetti. Kapıların ancak mührü koyan kişi ya da büyük bir tehlike göze alınarak yüce sanatlardan olan bir başka kişi tarafından açılabileceğini biliyordu.</p>

  <p>Asası olan rahip, kapılar mühürlendikten sonra, sıralanmış ve sessizce dua eden kardeşlerinin arasından geçip öne çıktı. İçlerinden biri, rahipler tarafından yapılmış olan ve mor bir minderin üzerinde duran yeni tacı taşıyordu. Rodric'in tacı, canını alan darbe ile birlikte parçalanmıştı, ama sağlam kalmış olsaydı bile, geleneklere göre onunla birlikte gömülecekti. Bugün yeni bir Kral taç giymeyecek olursa, bu yeni taç da yerdeki taşların üzerinde parçalanacak, Lordlar Kongresi rahiplere yeni bir kral seçtiklerini bildirene kadar da bir yenisi yapılmayacaktı. Pug, böylesine basit bir altın halkanın bu kadar önem taşımasına hayret ediyordu.</p>

  <p>Rahipler ilerleyip, daha küçük mezheplerin rahiplerinin önceden gelmiş ve beklemekte oldukları tahtın önünde durdular. Gelenek uyarınca Lyam'a aile rahibinin törende görev almasını isteyip istemediği sorulmuş, o da kabul etmişti. Rahip Tully de, Astalon Tapınağı'ndan gelen heyetin başında yerini almıştı. Pug, tacı Borric'in hangi oğlu takarsa taksın, yaşlı rahibin durumu hemen kontrol altına alacağını biliyor ve bunu akılcı bir seçim olarak görüyordu.</p>

  <p>Ishap başrahibi asasını birbirine eşit, on altı ölçülü vuruşla yere vurdu. Ses salonda çınladı, durduğunda ise taht odasına sessizlik çökmüştü.</p>

  <p>"Kral'a tacını takmak için geldik!" diye bağırdı başrahip.</p>

  <p>"Ishap Kral'ı kutsasın!" diye karşılık verdi diğer rahipler.</p>

  <p>"Tüm tanrıların üzerindeki tek tanrı olan Ishap ve dört büyük, on iki küçük, diğer tanrılar adına, taca talip olanlar öne çıksınlar."</p>

  <p>Lyam ve Arutha gelip rahiplerin önünde durduklarında, Pug nefesinin kesildiğini hissetti. Bir an sonra, Martin de gölgelerden sıyrılıp öne çıktı.</p>

  <p>Martin göründüğünde tutulan nefeslerin sesi duyuldu, salondakilerin birçoğu ya söylentileri duymamış ya da inanmamışlardı.</p>

  <p>Üçü de önüne geldiklerinde, rahip ağır asasını yere vurdu. "İşte zamanı, işte yeri." Ardından değneğiyle Martin'in omzuna dokunarak, "Karşımıza hangi hakla geldin?" diye sordu.</p>

  <p>Martin berrak, güçlü bir sesle konuştu. "Doğum hakkıyla." Pug, büyünün varlığını hissedebiliyordu. Rahipler taç üzerindeki hak iddialarını, yalnızca onur ve geleneğe bırakmıyorlardı. Asanın dokunduğu kimse yalan ifade veremezdi.</p>

  <p>Aynı işlem tekrarlandı; Lyam ve Arutha da aynı cevabı verdiler.</p>

  <p>Asa bir kez daha Martin'in omzuna dokundu ve rahip, "Adını ve talebini açıkla," dedi.</p>

  <p>Martin'in sesi çınladı. "Ben Martin, Borric'in en büyük oğlu, kral kanından."</p>

  <p>Salonda başlayan hafif uğultu, rahibin asasının yere vurmasıyla kesildi. Asa Lyam'ın omzuna koyuldu, o da, "Ben Lyam, Borric'in oğlu, kral kanından," diye cevap verdi.</p>

  <p>Birkaç sesin, "Veliaht!" dedikleri duyuldu.</p>

  <p>Rahip tereddüt etti, sonra soruyu Arutha için de tekrarladı, o da, "Ben Arutha, Borric'in oğlu, kral kanından," diye cevap verdi.</p>

  <p>Rahip üç genç adama baktı, sonra Lyam'a dönerek, "Adı açıklanan Veliaht sen misin?" dedi.</p>

  <p>Lyam, omzunda asa ile cevap verdi. "Veliahtlık hakkı bana verilirken, Martin'in durumu bilinmiyordu. Bu yanlış bir vasiyet, çünkü Rodric, benim conDoin erkeklerinin en büyüğü olduğumu sanıyordu."</p>

  <p>Rahip asasını kaldırıp, diğer rahiplerle baş başa verdi. Rahipler, olaylardaki beklenmedik gelişmeyi tartışırlarken, salon sessizdi. Zaman bir türlü geçmek bilmiyordu ki, sonunda başrahip bir kez daha onlara döndü. Asasını bıraktı ve Krallık'ın tacı olan altın çember ona uzatıldı. Kısa bir dua mırıldandı: "Ishap, bu işte hepimize yol göster ve bilgelik ver. Seçilenin doğruyu yapmasını sağla." Güçlü bir sesle, "Vasiyetin hatalı olduğu açıktır," dedi. Tacı Martin'in önüne koydu. "Martin, kral kanından gelen en büyük oğul sıfatıyla, ilk talep hakkı senindir. Sen, Martin, bu sorumluluğu kabul edecek, Kralımız olacak mısın?"</p>

  <p>Martin taca baktı. Tüm gözler yeşiller içindeki uzun boylu adama çevrilmiş, odaya ağır bir sessizlik hakim olmuştu. Salondaki kalabalık cevabını beklerken tüm nefesler tutulmuştu.</p>

  <p>Sonra Martin yavaşça uzanıp, tacı minderin üzerinden aldı. Yüksek pencerelerin birinden gelen bir ışık huzmesi, tüm gözler onu takip ederken kaldırdığı taca yansıyıp, salonu ışıl ışıl bir hale ile doldurdu.</p>

  <p>Tacı başının üzerinde tutarak, "Ben, Martin," dedi, "Adalar Krallığı tacı üzerindeki hakkımdan, kendi adıma ve benden doğacaklar adına, son kuşağa kadar, ebediyen vazgeçiyorum." Birden dönüp, tacı Lyam'ın başına taktı. Martin'in sesi bir kez daha yankılandı, sözleri başkaldırırcasına bir çağrıydı. "Herkes</p>

  <p>Lyam'ı selamlasın! Gerçek ve şüphe götürmez Kral!"</p>

  <p>Salondakiler şahit oldukları şeyi kavramaya çalışırlarken, bir durgunluk oldu. Sonra Arutha şaşkın, suspus olmuş kalabalığa döndü ve sesi her yeri inletti. "Selam sana Lyam! Gerçek ve şüphe götürmez Kral!"</p>

  <p>Lyam iki kardeşinin arasında ayağa kalktı ve salon, bağırış ve tezahüratlara boğuldu. "Selam sana Lyam! Selam sana Kral!"</p>

  <p>Başrahip tezahüratın bir süre daha devam etmesine göz yumdu, ardından yine asasım alıp yere vurarak sessizliği sağladı. Lyam'a bakarak, "Sen, Lyam, bu sorumluluğu kabul edecek, Kralımız olacak mısın?" dedi.</p>

  <p>Lyam rahibe bakarak, "Kralınız olacağım," diye cevap verdi.</p>

  <p>Oda bir kez daha tezahüratlarla inledi, başrahip bu defa gürültüye müdahale etmedi. Pug bakınca, sorun çıkacak olursa bununla mücadele etmeye hazırlanan Brucal, Caldric, Fannon, Vandros ve Gardan gibi birçoklarının yüzündeki rahatlama ifadelerini gördü.</p>

  <p>Başrahip, asasını yere vurarak odayı bir kez daha susturdu. "Astalon mezhebinden Tully," diye seslendi ve yaşlı aile rahibi öne çıktı.</p>

  <p>Diğer rahipler Lyam'ın kırmızı kaftanını çıkarıp, mor renkli kraliyet kaftanını giydirdiler. Rahipler geri çekildi ve Tully öne çıktı. Martin ve Arutha'ya, "Krallık'taki herkes, çekildiğiniz ve bilgelik gösterdiğiniz için size teşekkürlerini sunuyor," dedi. Kardeşler Lyam'ın yanından kalkıp, Anita ve Carline'in yanma döndüler.</p>

  <p>Carline Martin'e sıcak bir ifadeyle gülümseyip elini tutarak, "Sağ ol, Martin," dedi.</p>

  <p>Tully kalabalığa dönerek, "İşte zamanı, işte yeri," dedi.</p>

  <p>"Burada Majesteleri Birinci Lyam'ın gerçek Kralımız olarak taç giymesi için toplanmış bulunuyoruz. Bu hakkına karşı çıkan kimse var mı?"</p>

  <p>Doğulu lordların çoğu mutsuz görünüyorlardı, ama hiçbir itiraz olmadı. Tully bir kez daha, karşısında diz çökmüş olan Lyam'a döndü. Elini Lyam'ın başına koydu. "İşte zamanı, işte yeri. ConDoin krallar soyundan Borric'in oğlu Birinci Lyam, bu sorumluluk sana düşüyor. Bu sorumluluğu kabul edecek, Kralımız olacak mısın?"</p>

  <p>"Kralınız olacağım," diye cevapladı Lyam.</p>

  <p>Tully elini Lyam'ın başından çekip, eline doğru uzanarak kraliyet mührünü tuttu. "İşte zamanı, işte yeri. Sen, krallar soyundan Borric'in oğlu Birinci Lyam, Adalar Krallığı'nı savunmak ve korumak, halkının iyiliğini, sağlık ve refahını sağlamak üzere onlara sadakatle hizmet etmeye yemin ediyor musun?"</p>

  <p>"Ben, Lyam, bunları yapacağıma yemin ediyorum."</p>

  <p>Tully uzun bir ayine başladı, tüm dualar bitince de Lyam doğruldu. Tully tören başlığını çıkarıp Ishap başrahibine, o da Tully'nin mezhebinden bir başkasına verdi. Tully Lyam'ın önünde diz çökerek mührünü öptü. Ardından kalkıp tahta kadar Lyam'a eşlik etti, bu arada Ishap başrahibi de, "Ishap Kral'ı kutsasın!" diye efsunlar yapıyordu.</p>

  <p>Lyam oturdu. Bir zamanlar ilk conDoin Kral'ı olan Dannis'in taşıdığı kadim bir kılıç getirilerek, Krallık'ı canı pahasına koruyacağının bir sembolü olarak dizleri üzerine konuldu.</p>

  <p>Tully dönüp, Ishap başrahibine başıyla işaret verdi, o da asasını yere vurdu. "Seçim zamanı artık bitmiştir. Şu andan itibaren Birinci Lyam'ı gerçek, doğru ve tartışmasız Kralımız ilan ediyorum."</p>

  <p>Kalabalık coşkulu bir kükremeyle karşılık verdi. "Selam sana, Lyam! Çok yaşa, Kral!"</p>

  <p>Ishap rahipleri kısık sesle dualar okurken, başrahip onları kapıya doğru yöneltti. Balmumu mühre asasıyla vurdu ve mühür çatırdayarak parçalandı. Kapıya üç kez daha vurunca, dışarıdaki muhafızlar kapıyı açtılar. Dışarı çıkmadan önce, taç giyme töreninin son sözünü de söyledi. Salonun dışındaki, töreni izleme ayrıcalığına erişememiş olanlara, "Haberi duyurun," dedi. "Kralımız artık Lyam!"</p>

  <p>Haber, uçan kuştan bile daha büyük bir hızla salondan çıkıp saraya, oradan da şehre yayıldı. Sokaklarda kutlama yapanlar yeni Kral adına kadeh kaldırırlarken, o gün Krallık'ın felaketin eşiğine ne kadar yaklaştığını binde biri bile bilmiyordu.</p>

  <p>Ishap rahipleri salondan çıkınca, tüm gözler Krallığın yeni hükümdarına döndü.</p>

  <p>Tully, kraliyet ailesinin fertlerine işaret edince Arutha, Martin ve Carline kardeşlerinin yanına geldiler. Lyam elini uzattı ve Martin diz çöküp, kardeşinin mührünü öptü. Arutha, ardından da Carline onu izlediler.</p>

  <p>Alicia, onları izleyen uzun soylular dizisinin başını çeken Anita'yı tahta götürdü ve hayli uzun sürecek olan krallık soylularının bağlılık yeminlerini kabul etme işi başlamış oldu. Lord Caldric dizleri titreyerek Kralının önünde diz çöktü, doğrulurken yüzünde mutluluk gözyaşları vardı. Brucal bağlılık yeminini ettikten sonra kalkınca, kısa bir süre için Kralla konuştu, Lyam da başıyla onayladı.</p>

  <p>Sonra sıra, Krallık'taki diğer soylulara geldi ve saatler sonra, Kral'dan başka hiçbir Lord’a teba olmayan, Kuzey Hudutlarının bekçileri olan Sınır Baronları'nın sonuncusu da doğrulup, salondaki diğerlerinin yanına döndü.</p>

  <p>Dannis'in kılıcını beklemekte olan bir hizmetçiye veren Lyam ayağa kalkarak, "Bir kutlama yapılması, bizim de dileğimiz," dedi. "Ama derhal halledilmesi gereken devlet meseleleri var. Birçoğu mutlu vesileler, ama öncelikle yerine getirilmesi gereken üzücü bir görevim var.</p>

  <p>"Bugün bir kişi burada yoktu, üzerinde oturma önceliğimiz olan tahta göz dikmiş birisi. Bas-Tyralı Guy'ın ihanet planları yapmış olduğu inkâr edilemez. Ama merhum Kral'ın dileği, bu konuda ona merhamet gösterilmesiydi. Bas-Tyralı Guy'ın tüm yaptıklarının bedelini ödediğini görmek bize zevk verecek olmakla birlikte, Rodric'in son arzusu olduğu için, bu dileğini yerine getireceğim.</p>

  <p>"Bugünden sonra bilinsin ki, Bas-Tyralı Guy artık bir kanun kaçağıdır ve Krallığımızdan kovulmuş, unvanı ve topraklarına el konulmuştur. Adı ve arması, Krallık Lordları'nın kayıtlarından şilinsin. Kimse ona barınak, ateş, yiyecek ya da su sunmasın." Toplanmış olan lordlara bakarak, "Buradakilerin bazıları sabık Dük ile ittifak halindeydiler," diye ekledi, "bu yüzden kendisinin kararımızı duyacağından kuşkumuz yoktur. Ona kaçmasını söyleyin, Kesh'e gitsin, Queg'e ya da Roldem'e. Başka hiçbir yer onu kabul etmezse, Kuzey Elleri'nde saklanmasını söyleyin, ama bir hafta içinde sınırlarımız dahilinde yakalanacak olursa, bunu canıyla öder."</p>

  <p>Bir an için salonda kimse bir şey söylemedi, sonra Lyam, "Topraklarımızda büyük acılar ve üzüntüler yaşadık," dedi, "artık yeni bir çağı başlatalım, bir barış ve bolluk çağı." İki erkek kardeşinin yanına gelmelerini işaret etti, ona doğru yaklaşırlarken Arutha, Martin'e baktı. Bir anda sırıttı ve beklenmedik bir duygu gösterisiyle Martin ve Lyam'a sarıldı. Üç kardeş birbirlerini kucaklarlarken salon bir an için suspus oldu, ardından bir kez daha tezahüratlar odayı doldurdu.</p>

  <p>Curcuna devam ederken, Lyam kardeşleriyle konuşuyordu. Martin'in başlangıçtaki geniş gülümsemesi, bir süre sonra birdenbire değişti. Hem Arutha, hem de Lyam başlarını heyecanla sallayarak onaylıyorlardı, ama Martin'in yüzü bembeyaz olmuştu. Ciddi ve karşı çıkan bir tavırla bir şey söyleyecek oldu, ama Lyam onu susturup, sessizliği sağlamak için elini kaldırdı.</p>

  <p>"Krallığımızda yeni bir düzen kuruluyor. Şu bilinsin ki, sevgili kardeşimiz Arutha bugünden itibaren Krondor Prensi, ayrıca ailemize bir oğul eklenene dek, tahtın da Veliahtı'dır." Arutha son sözüne pek de memnun olmamıştı. Sonra Lyam, "Ayrıca babamızın yurdu olan Crydee Dükalığı'nın, onun soyu devam ettikçe ailemiz içinde kalmasını da istiyoruz. Bundan dolayıdır ki, sevgili kardeşimiz Martin'i, tüm toprakları, unvanları ve hakları dahil olmak üzere Crydee Dükü ilan ediyorum."</p>

  <p>Kalabalıktan bir kez daha bir tezahürat yükseldi. Martin ve Arutha Lyam'ın yanından ayrılınca yeni Kral, "LaMut Kontu ile LaMut Şövalye-Yüzbaşısı Kasumi tahta yaklaşsınlar," dedi.</p>

  <p>Kasumi ve Vandros hareketlendiler. Vandros kendisine çok güvendiği için, Kasumi gün boyunca gergindi. Sonra Tsurani soğukkanlılığı kendini gösterdi ve tahta vardıklarında Vandros'un yanında durdu.</p>

  <p>İki adam da Lyam'ın önünde diz çöktüler, o da, "Lordum Brucal benden bu mutlu duyuruyu yapmamı istedi," dedi. "Tebaası Kont Vandros, kızı Leydi Felinah ile evlenecek."</p>

  <p>Kalabalığın içinden Brucal’ın yüksek sesle, "Zamanı da gelmişti hani," dediği duyuldu. Rodric'in sarayındaki yaşlı saray erkânının çoğu bembeyaz kesilirken, Lyam diğerlerinin kahkahalarına katıldı.</p>

  <p>"Dük aynı zamanda, malikânesine çekilerek, Krallığına vermiş olduğu uzun ve verimli hizmetlerin ödüllerini tatmak istediğini de bildirdi. Bunu kabul ettik. Bir oğlu da olmadığı için unvanının, Krallık'a verdiği hizmetleri devam ettirebilecek birine, son zamanlardaki çatışmalar sırasında Batı Orduları'nın LaMut garnizonunu yönetmekte olağanüstü bir beceri gösteren birine devredilmesini de istedi. Yaptığı sayısız cesurca iş ve sadık hizmetleri dolayısıyla Vandros'un evliliğini onaylıyor ve kendisini topraklan, unvanları ve hakları dahil olmak üzere Yabon Dükü ilan etmekten mutluluk duyuyoruz. Kalkın, Lord Vandros."</p>

  <p>Vandros doğruldu, biraz sarsılmıştı, ardından müstakbel kayınpederinin yanına döndü. Brucal sırtına dostça bir şaplak yapıştırıp elini sıktı. Lyam, Kasumi'ye dönerek gülümsedi. "Burada, yakın zamana kadar düşman saydığımız biri var. Kendisi artık sadık tebaamız sayılıyor. Shinzawailerden Kasumi, savaşan iki dünyaya barış getirmek yolundaki çabaların ve topraklarımızı Kara Yol Kardeşliği'ne karşı savunmadaki bilgelik ve cesaretin dolayısıyla, sana LaMut garnizonunun komutasını veriyor ve seni tüm toprakları, unvanları ve hakları dahil olmak üzere LaMut Kontu ilan ediyoruz. Kalk, Kont Kasumi."</p>

  <p>Kasumi'nin dili tutulmuştu. Ağır ağır uzanıp, diğer soylulardan gördüğü gibi Kral'ın elini tutarak mührünü öptü. Kral'a, "Kral'ım, yaşamım ve onurum adına size bağlılık yemini ediyorum," dedi.</p>

  <p>Lyam, "Lordum Vandros," dedi, "Kont Kasumi'yi tebaanız olarak kabul ediyor musunuz?"</p>

  <p>Vandros sırıttı. "Memnuniyetle, Efendimiz."</p>

  <p>Gözleri gururla ışıl ışıl parlayan Kasumi, Vandros'un yanına döndü. Brucal onun da sırtına içten bir şaplak indirdi.</p>

  <p>Rodric'in sarayındaki entrikalar ve savaş sırasındaki ölümler dolayısıyla birçok boş yer olduğundan, çok sayıda makam daha verildi. Bütün işler bitmiş gibi göründüğü sırada Lyam, "Crydeeli Toprak Beyi Pug tahta yaklaşsın," dedi.</p>

  <p>Pug, Katala ile Kulgan'a baktı, çağırıldığına şaşırmıştı. "Ne?"</p>

  <p>Kulgan onu iteledi. "Git de öğren."</p>

  <p>Pug, Lyam'ın karşısına çıkıp eğilerek selam verdi. Kral, "Babam ile bu adam arasında geçenler, özel bir konuydu," dedi. "Şimdi de tüm krallığımızda herkesin bilmesini istiyoruz ki, bir zamanlar Crydeeli öksüz Pug olarak tanınan bu adamın ismi, ailemizin kayıtlarına işlenmiştir." Elini uzattı ve Pug önünde diz çöktü. Lyam mührünü göstererek Pug'ı omuzlarından tutup, kalkmasını işaret etti. "Babamızın dileği, bizim de dileğimizdir. Bugünden itibaren Krallık'taki herkes bilsin ki, bu adam Kraliyet ailesinin bir üyesi olan Pug conDoin'dir."</p>

  <p>Salondakilerin çoğu Pug'ın aileye kabul edilerek onurlandırılması karşısında şaşırırken, yiğitliklerini bilenler coşkuyla alkışlıyorlardı. Lyam, "Karşınızda kuzenimiz Pug, Krallık Prensi," dedi.</p>

  <p>Katala tüm adabı boş verip, kocasını kucaklamaya koştu. Doğulu lordların çoğu kaşlarını çatarlarken, Lyam bir kahkaha atarak onu yanağından öptü.</p>

  <p>"Gelin!" diye bağırdı Lyam. "Artık kutlama zamanı geldi. Dansçılar, müzisyenler ve cambazlar gelsin. Masalar getirilip, yiyecek ve şarapla donatılsın. Her yer şenlensin!"</p>

  <p>Şenlikler devam ediyordu. Kutlamalar öğleden sonra boyunca aralıksız devam etmişti. Kral'ın masasının yanındaki bir haberci, katılamayanların Kral'a gönderdikleri mesajları okuyordu, birçok soylu, Queg Kralı, ayrıca doğu sahillerindeki küçük krallıkların hükümdarları da aralarındaydı. Özgür Şehirler'in önemli tüccar ve Lonca Başkanları da tebriklerini göndermişlerdi. Ayrıca Aglaranna ve Tomas'tan, Taş Dağı ve Gri Kuleler'deki Batı cücelerinden de mesajlar vardı. Dorgin'deki Doğu cücelerinin hükümdarı yaşlı Kral Halfdan en içten dileklerini yollarken, Yüce Kesh bile tebriklerini bildirmiş, Düşler Vadisi meselesinin barışçı bir yolla çözülmesi için daha sık görüşme yapılması dileklerini de eklemişti. Mesaj, İmparatoriçe tarafından bizzat imzalanmıştı.</p>

  <p>Son mesajı duyan Lyam, Arutha'ya, "Kesh bu kadar kısa sürede kişisel bir mesaj yolladığına göre, İmparatoriçe Midkemia'da son derece becerikli casuslar barındırıyor olmalı," dedi. "Krondor'da gözünü dört açman gerekecek."</p>

  <p>Arutha iç çekti, bu düşünce hoşuna gitmemişti. Pug, Laurie, Meecham, Gardan, Kulgan, Fannon ve Kasumi de kraliyet masasında oturuyorlardı. Lyam onların da kraliyet ailesine eşlik etmeleri için ısrar etmişti. Yeni LaMut Kontu hâlâ makamının sarsıntısını atlatamamış gibi görünse de, mutluluğu yüzünden okunuyor, dışarıda Tsurani kutlama şarkıları söyleyen savaşçılarının sesleri, o gürültülü salonda bile belli belirsiz duyulabiliyordu. Pug, bunun saray uşak ve hizmetkârlarını nasıl da huzursuz edeceğini düşünüyordu.</p>

  <p>Katala kocasının yanına gelerek, oyundan yorgun düşen oğulları ile Fantus'un uyuduklarını haber verdi. Kulgan'a, "Umarım hayvanınız böyle aralıksız kızdırılmaktan bıkmaz," dedi.</p>

  <p>Kulgan güldü. "Fantus ilgi görmeye bayılır." Pug, "Onca ödül dağıtılırken, senin adının geçmemesine şaşırdım, Kulgan," dedi. "Tully ve Fannon'u saymazsak, Kral'ın ailesine herkesten daha uzun süre hizmet verdin."</p>

  <p>Kulgan homurdandı. "Tully, Fannon ve ben, dün Lyam ile toplandık, Martin'i kabul edip, sarayı birbirine katacağından henüz haberimiz yokken. Makamlar, ödüller gibi şeylerden söz etmeye başlayınca, hepimiz karşı çıktık. O da itiraz edecek gibi olunca, Tully ve Fannon'a ne yapacağının beni ilgilendirmediğini, ama beni bütün o insanların karşısına dikecek olursa, onu oracıkta bir kurbağaya dönüştüreceğimi söyledim."</p>

  <p>Konuşmalarına kulak misafiri olan Anita güldü. "Doğruymuş demek!"</p>

  <p>Uzun yıllar önce Krondor'da Anita ile aralarında geçen konuşmayı anımsayan Pug da onların neşesine katıldı. Ormanda Kulgan'ın kulübesine denk geldiği o günden beri geçen yıllar boyunca başına gelenleri hatırlayıp, bir an daldı. Sayısız tehlike ve birçok mücadelenin ardından, ailesi ve dostlarının arasında ve güvendeydi, onca macerayı geride bırakmıştı ve akademinin kurulması da onu bekliyordu. Birkaç kişinin daha -Hochopepa, Shimone, Kamatsu, Hokanu, ayrıca Almorella ve Netoha- bu mutluluğu paylaşabilmesini dilerdi. Ayrıca Ichindar ve Yüce Konsey'in Lordları'nın da, barış günündeki ihanetin gerçek nedenini bilmelerini dilerdi. Her şeyden çok da, Tomas'ın onlara katılabilmiş olmasını dilerdi.</p>

  <p>"Neden böyle düşüncelisin, kocam?"</p>

  <p>Pug dalgınlığından sıyrılıp gülümsedi. "Sevgilim, her şeye bakınca, ne kadar şanslı bir adam olduğumu düşünüyordum."</p>

  <p>Karısı elini omzuna koyup, gülüşüne karşılık verdi. Tully masaya uzanıp diğer uca baktı; Laurie, yaptığı bir espriye kahkahalarla gülen Carline'e büyülenmiş gibi bakıyordu. Prenses'in onu Pug'ın söylediği kadar çekici bulduğu aşikârdı; dahası, ondan çok etkilenmiş gibiydi. Pug, "Carline'in yüzündeki o ifade tanıdık geliyor," dedi. "Sanırım Laurie'nin başı biraz dertte."</p>

  <p>Kasumi, "Dostum Laurie'yi tanıyorsam," dedi, "bu derdi seve seve kabullenecektir."</p>

  <p>Tully düşünceli görünüyordu. "Bas-Tyra'da bir dük bekleyen boş bir dukalık var, o da becerikli bir genç adam. Hımmm."</p>

  <p>"Yeter!" diye çıkıştı Kulgan. "Bu kadar tantana yetmedi mi? Tekrar saraya girebilmek için zavallı çocuğu Kral'ın kardeşiyle mi evlendireceksin? Tanrılar adına! Daha bugün tanıştılar!"</p>

  <p>Tully ve Kulgan meşhur kavgalarının bir yenisine başlamak üzereydiler ki, Martin ikisini de susturdu. "Şu konuyu değiştirelim. Başım ağrıyor, sizin didişmenize de kimsenin ihtiyacı yok."</p>

  <p>Tully ve Kulgan şaşkınlıkla bakıştılar, sonra gülümsediler. İkisi bir ağızdan, "Tabii, lordum," dediler.</p>

  <p>Yakınlarında oturanlar kahkahalara boğulurken, Martin homurdandı. Başını salladı. "Daha az önce o kadar korku ve endişe varken, bu çok tuhaf geliyor. Neredeyse Amos ile gitmeyi tercih edecektim-" Başını kaldırdı. "Amos nerede?"</p>

  <p>Denizcinin adını duyunca, Arutha da Anita ile daldığı konuşmadan başını kaldırdı. "Nerede o korsan?"</p>

  <p>Cevabı Martin verdi. "Bir gemi ayarlamaktan söz ediyordu. Sadece şaka yaptığını sanıyordum, ama taç giyme töreninden beri de onu görmedim."</p>

  <p>"Bir gemi ayarlamak mı!" dedi Arutha. "Tanrıların gözyaşları!" Ayağa fırlayıp, "Majesteleri izin verirlerse," dedi.</p>

  <p>Lyam, "Gidip onu getirin," dedi. "Anlattıklarınıza bakılırsa, bir ödülü hak etti."</p>

  <p>Martin kalkıp, "Seninle geleceğim," dedi. Arutha gülümsedi. "Hay hay."</p>

  <p>İki kardeş salondan aceleyle fırlayıp, hemen avluya çıktılar. Uşaklarla hizmetkârlar, erken ayrılan konuklar için atlar hazırlamışlardı. Arutha ve Martin sıradaki ilk iki atı teklifsizce alarak, iki küçük soyluyu bineksiz bıraktılar. İki soylu öfke ile şaşkınlık arasında, ağızları açık kalakalmışlardı. Atını girişe doğru mahmuzlarken Arutha, "Bağışlayın, Lordlarım," diye bağırdı.</p>

  <p>Sarayın girişinden çıkıp, Rillanon nehrinin üzerindeki kemerli köprüde at sürerlerken Martin, "Gün batımında yola çıkacağını söylemişti!" dedi.</p>

  <p>"Öyleyse çok az zamanımız var!" diye bağırdı Arutha. Dolambaçlı sokaklardan limana doğru uçuyorlardı.</p>

  <p>Şehir kutlama yapanlarla dolup taşıyordu, sokakları dolduran insanlara zarar vermemek için defalarca yavaşlamak zorunda kaldılar. Limanın girişine gelip, atlarını bir kenara çektiler.</p>

  <p>Krallık doklarının girişinde tek bir muhafız, uyukluyormuş gibi oturuyordu. Arutha atından aşağı atlayıp, adamı itekledi. Muhafız yere devrilirken miğferi de başından fırladı. Arutha adamı kontrol edip, "Yaşıyor," dedi, "ama yarın başı fena ağrıyacak."</p>

  <p>Arutha atına tekrar bindi ve Rillanon'un uzun rıhtımı boyunca at sürüp, son iskeleye vardılar. Atları uzun bir iskelenin köşesini döndüğü sırada, bir geminin güvertesindeki adamların bağırışlarıyla karşılaştılar.</p>

  <p>Güzel bir gemi ağır ağır doklardan hareket ediyordu, atlarını yanına sürerlerken Martin ve Arutha, kıç güvertesinde duran Amos'u görebiliyorlardı. Elini iyice kaldırarak onlara salladı, hâlâ sırıtışını görebilecekleri kadar yakındaydı. "Ha! Görünüşe bakılırsa işler iyi gitmiş!"</p>

  <p>Arutha ve Martin atlarından inerlerken, gemi ile iskele arasındaki mesafe ağır ağır artıyordu. "Amos!" diye bağırdı Arutha.</p>

  <p>Amos uzaktaki bir yapıyı gösterdi. "Burada nöbet tutan çocukların hepsi şimdi o depodalar. Biraz canları yandı, ama hâlâ yaşıyorlar."</p>

  <p>"Amos! O Kral'ın gemisi!" diye bağırdı Arutha, geminin geri gelmesi için elini sallarken.</p>

  <p>Amos Trask bir kahkaha attı. "Ben de Deniz Kırlangıcı ne soylu bir isim, diyordum. Eh, kardeşine gemisini bir gün geri getireceğimi söylersin."</p>

  <p>Martin gülmeye başladı. Arutha da ona katıldı. "Seni Korsan!" diye bağırdı erkek kardeşlerin en küçüğü. "Söyleyeyim de onu sana versin."</p>

  <p>Amos esef dolu bir bağırışla, "Ah, Arutha," dedi, "sen de hayatın bütün eğlencesini kaçırıyorsun!"</p>
</body>
</html>
