<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="bölüm-ad" style="text-align: center;">KUŞATMA</h2>

  <p class="giriş"><big><big>Ş</big></big><small>AFAK SÖKTÜĞÜNDE YARALI ADAMLAR İNLİYORDU.</small></p>

  <p>Tsuraniler aralıksız on iki gecedir kaleye saldırıyor, şafakta çekiliyordu. Gardan tehlikeli gece saldırıları için herhangi bir neden göremiyordu. Tsuranilerin ölülerini toplayıp çadırlarına dönmesini izlerken, "Tuhaflar. Merdivenler dayandıktan sonra okçuları kendi adamlarını vurmaktan korktuklarından ok atmıyor. Aşağıdaki herkesin düşman olduğunu bildiğimizden bizim böyle bir sorunumuz yok. Bu adamları anlamıyorum," dedi.</p>

  <p>Arutha hissiz bir biçimde oturmuş, etrafındaki manzaraya kulak asmadan yüzündeki kan ve toprağı yıkıyordu. Gardan'a yanıt bile veremeyecek kadar yorgundu. Yakınlardan bir ses, "Al," dedi ve nemli bezi yüzünden çekerek kendisine sunulan bir maşrapa gördü. Maşrapayı aldı ve sert şarabın tadını çıkararak, tek bir uzun yudumda bitirdi.</p>

  <p>Tunik ve pantolon giymiş, kılıcı yan tarafından sarkan Carline önünde duruyordu. Arutha, "Burada ne işin var?" diye sordu; yorgunluk yüzünden sesi kendi kulaklarına bile haşin geliyordu.</p>

  <p>Carline'in tavırları canlıydı. "Birisinin su ve yiyecek taşıması gerekiyor. Adamların hepsi bütün gece surlardayken, sence kim sabahleyin görev yapacak durumda? Savaşamayacak kadar yaşlı olan o bir avuç dolusu zavallı kapıcı değil, o kesin."</p>

  <p>Arutha etrafına bakındı ve başka kadınlar gördü; kale leydilerinin yanı sıra hizmetkarlar ve balıkçı karıları da kendilerine sunulan su ve yiyeceği minnettarlıkla alan adamların arasında dolaşıyordu. Çarpık gülümsemesiyle gülümsedi. "Ne durumdasınız?"</p>

  <p>"Oldukça iyi. Yine de, kendisine özgü biçimde, mahzende oturmak da surun üzerinde olmak kadar zor, bence. Bize ulaşan her savaş sesi leydilerden birini ya da ötekini gözyaşlarına boğuyor." Sesinde hafif bir kınama seziliyordu. "Tavşanlar gibi bir araya toplaşıyorlar. Ah, o kadar bıktırıcı ki." Bir an sessiz durdu, sonra, "Roland'ı gördün mü?" dedi.</p>

  <p>Arutha etrafına bakındı. "Geçen gece bir ara gördüm." Yüzünü ferahlık veren nemli bezle örttü. Bezi bir saniye sonra çekerek, "Ya da belki iki gece önceydi. İpin ucunu kaçırdım," dedi. Kaleye en yakın surun üzerini işaret etti. "Orada bir yerlerde olmalı. Onu uzak taraftaki nöbetçilerin başına getirmiştim. Yan taraftan gelen bir saldırıdan korunmakla sorumlu."</p>

  <p>Carline gülümsedi. Roland'ın savaşa katılmaya can atıyor olacağım biliyordu, ama onun üstlendiği sorumluluklarla, bu Tsuraniler her yandan saldırmadığı sürece pek muhtemel değildi. "Teşekkür ederim, Arutha."</p>

  <p>Arutha anlamazlıktan geldi. "Ne için?"</p>

  <p>Carline eğildi ve onu yanağından öptü. "Beni bazen benden iyi tanıdığın için." Ayağa kalıp yürüyerek uzaklaştı.</p>

  <p>Roland kale burcundaki mazgallı siperler boyunca yürüyor, kelenin doğu duvarına paralel uzanan geniş açıklığın ötesinde, uzaktaki ormanı izliyordu. Bir alarm çanının yanında duran bir muhafıza yaklaştı ve "Bir şey var mı?" dedi. "Hiçbir şey, Toprak Beyi."</p>

  <p>Roland başıyla onayladı. "Gözünü açık tut. Bu surun önündeki en dar açıklık. İkinci bir cepheden saldıracak olurlarsa, saldırıyı bekleyeceğim yer burası."</p>

  <p>Asker, "Gerçekten de öyle, Toprak Beyi. Neden sadece bir duvara, üstelik de en güçlü olana geliyorlar?" dedi.</p>

  <p>Roland omuzlarını silkti. "Biliyormuş gibi yapmayacağım. Belki de bizi küçümsediklerini ya da kendi cesaretlerini göstermek içindir. Ya da bize yabancı olan başka bir nedendendir."</p>

  <p>Muhafız hazır ola geçip selam verdi. Carline arkalarından sessizce yaklaşmıştı. Roland onu kolundan tuttu ve oradan aceleyle uzaklaştırdı. "Burada ne yaptığını sanıyorsun?" dedi pek de nazik olmayan bir tonla.</p>

  <p>Carline'in onu sağ ve yaralanmamış bulduğu için hissettiği ferahlama öfkeye dönüştü. "Senin iyi olup olmadığını görmeye geldim," dedi ona kafa tutarak.</p>

  <p>Roland onu basamaklardan aşağıdaki avluya indirirken, "Ormandan bir Tsurani okçusunun Dük'ün hane nüfusunu bir eksiltemeyeceği kadar uzak değiliz. Babana ve ağabeylerine buraya çıkmana izin vermemdeki nedenleri açıklayacak değilim."</p>

  <p>"Ah! Tek nedenin bu mu? Babamla yüzleşmek istemiyorsun."</p>

  <p>Gülümsedi ve sesi yumuşadı. "Yo. Elbette değil."</p>

  <p>Carline gülümsemesine karşılık verdi. "Endişelendim."</p>

  <p>Roland alt basamaklara oturdu ve taşların dibinde yetişen yaban otlarını koparıp yana fırlattı. "Bunun için pek neden yok. Arutha pek bir riske atılmamamı sağladı."</p>

  <p>Carline gönlünü alırcasına, "Yine de burası önemli bir mevki. Buraya saldıracak olurlarsa, takviye gelene kadar az sayıda askerle dayanmak zorunda kalacaksın," dedi.</p>

  <p>"Saldırırlar ise. Gardan dün geldi ve çok geçmeden bıkıp uzun bir kuşatmaya hazırlanacaklarını, bizim açlıktan ölmemizi bekleyeceklerini düşünüyor."</p>

  <p>Carline, "O zaman talihlerine küssünler. Kışı çıkaracak kadar erzakımız var ve karlar geldikten sonra burada yağmalayacak pek az şey bulabilirler," dedi.</p>

  <p>Roland onunla şakadan alay ederek, "Burada kim varmış böyle? Bir taktik uzmanı mı yoksa?" dedi.</p>

  <p>Carline ona özellikle kalın kafalı bir çocukla karşılaşmış, sabrı taşmış bir öğretmen gibi baktı. "Dinliyorum ve aklım başımda. Etrafta oturup siz erkeklerin bana olup biteni söylemesini beklemekten başka bir şey yapmadığımı mı sanıyorsun? Öyle yapsam, hiçbir şeyden haberim olmazdı."</p>

  <p>Roland ellerini havaya kaldırarak bir yakarma işareti yaptı. "Özür dilerim, Carline. Kesinlikle aptal değilsin." Ayağa kalkıp Carline'in elini tuttu. "Ama beni aptal ettin."</p>

  <p>Carline onun elini sıktı. "Hayır, Roland, asıl aptal olan bendim. Ne kadar iyi bir adam olduğunu anlamam neredeyse üç yılımı aldı. Ve de ne kadar iyi bir dost." Eğilip onu hafifçe öptü. Roland öpücüğe sevecenlikle karşılık verdi. Carline, "Daha da fazlası," diye ekledi sessizce.</p>

  <p>Roland, "Bunlar sona erdiğinde..." diye başladı.</p>

  <p>Carline boşta kalan elini onun dudaklarına götürdü. "Şimdi olmaz, Roland. Şimdi olmaz."</p>

  <p>Roland anlayışlı bir şekilde gülümsedi. "Surlara dönsem iyi olacak, Carline."</p>

  <p>Carline onu yeniden öptü ve ana avluya ve yapılacak işlere döndü. Roland tekrar sura tırmandı ve nöbetine yeniden başladı.</p>

  <p>Muhafızlardan biri, "Toprak Beyi! Ormana!" diye bağırdığında vakit öğleyi hayli geçmişti. Roland gösterilen yöne baktı ve açık alanda sekerek gelen iki şekil gördü. Ağaçların arasından adamların haykırışları ve savaş sesleri geldi.</p>

  <p>Crydee okçuları silahlarım kaldırdı, sonra Roland, "Durun! Bu Longbow!" diye seslendi. Yanındaki muhafıza, "İp getirin, çabuk," dedi.</p>

  <p>Longbow ile Garret surlara ulaştığında ipler salınıyordu ve ipler bağlanır bağlanmaz aceleyle tırmandılar. Surların üzerinde güvende olur olmaz, mazgallı siperlerin arkasına bitkinlik içinde çöktüler. İki ormancıya su tulumları verildi, onlar da kana kana içtiler.</p>

  <p>"Şimdi ne olacak?" diye sordu Roland.</p>

  <p>Longbow ona çarpık bir gülümsemeyle karşılık verdi. "Buranın yaklaşık otuz mil güneydoğusunda, kuzeye doğru yolculuk eden başka bir seyyah çetesi bulduk ve onlar için Tsuranilere bir ziyaret ayarladık."</p>

  <p>Garret başını kaldırıp Roland'a etrafını yorgunluktan mor halkalar bürümüş gözleriyle baktı. "Çete, diyor. Tam kadro yolculuk eden beş yüze yakın kahrolası moredhel. Son iki gündür bizi ormanlarda kovalayan yüz tane olmalı."</p>

  <p>Roland, "Arutha memnun olacak. Tsuraniler siz gideli beri her gece bizi vuruyorlar. Dikkatlerini biraz başka tarafa çekmek işimize yarayabilirdi," dedi.</p>

  <p>Longbow başıyla onayladı. "Prens nerede?"</p>

  <p>"Batı surlarında, bütün savaşların olduğu yerde."</p>

  <p>Longbow ayağa kalktı ve bitkin haldeki Garret'ı da çekerek kaldırdı. "Haydi gel. Rapor versek iyi olacak."</p>

  <p>Roland muhafızlara gözlerini açık tutmaları talimatını vererek avcıların peşinden gitti. Arutha'yı bulduklarında silahların, kırık ya da körleşmiş olanların yerine yenilerini koymaya ihtiyaçları olanlara dağıtılmasına nezaret ediyordu. Gardell, demirci ve çırakları onarılabilir durumda olan silahları alıp bir el arabasına yığarak işe koyulmak üzere demirci ocağına yöneldiler.</p>

  <p>Longbow, "Majesteleri, başka bir moredhel çetesi kuzeye geldi. Tsuraniler bu gece saldıramayacak kadar meşgul olsun diye, onları buraya çektim," dedi.</p>

  <p>Arutha, "Bu iyi bir haber. Gel, bir kadeh şarap içelim, sen de gördüklerini anlat."</p>

  <p>Longbow Garret’i mutfağa gönderdi ve Arutha ile Roland'ın ardından kaleye girdi. Prens'e Gardan'a haber göndererek onlara katılmasını rica etti ve hepsi bir araya toplandığında, Longbow'dan yolculuğunu anlatmasını istedi.</p>

  <p>Longbow önüne konulan şarap kadehinden kana kana içti. "Bir süre vur kaç halinde devam etti: ormanlar Tsurani ve moredhel kaynıyor. Ve birbirlerini pek sevmediklerine dair pek çok işaret var. İki taraftan da en azından yüz kadar ölü saydık."</p>

  <p>Arutha diğer üç adama baktı. "Âdetleri hakkında çok az şey biliyoruz, ama Crydee'ye bu kadar yakın yolculuk etmeleri aptalca görünüyor."</p>

  <p>Longbow başını iki yana salladı. "Pek fazla seçenekleri yok, Majesteleri. Yeşil Yürek yağmalanarak dımdızlak bırakılmış olmalı ve Tsuraniler yüzünden dağlarına dönemiyorlar. Moredhel Kuzey Elleri'ne gidiyor ve Elvandar'ın yakınından geçme riskine atılmazlar. Yolun geri kalanı Tsurani kuvvetleri tarafından kapanmışken, izleyebilecekleri tek yol yakınlardaki ormanların içinden, sonra da batıdan nehir boyunca sahile doğru gidiyor. Denize ulaştıktan sonra, yeniden kuzeye yönelebilirler. Kuzey Elleri'ndeki soydaşlarına güven içinde ulaşmak için Büyük Kuzey Dağları'na kış çökmeden varmaları gerek."</p>

  <p>Kadehinde geri kalanı kafasına dikti ve bir hizmetkarın onu yeniden doldurmasını bekledi. "Bütün belirtilere göre, güneydeki her moredhel Kuzey Elleri'ne gidiyor. Bini aşkını daha şimdiden buraya güven içinde varmış gibi görünüyor. Bu yaz ve sonbahar içinde bu tarafa daha kaçının geleceğini tahmin edemeyiz." Yeniden içti. "Tsuranilerin sağ taraflarına dikkat etmesi gerek ve güney taraflarına da dikkat etseler iyi ederler. Moredhel açlıktan kırılıyor ve ordunun büyük bölümü kale surlarına dayanmışken kampa baskın düzenlemeye kalkışabilirler. Üç yollu bir savaş çıkarsa, işler pis bir hal alabilir."</p>

  <p>"Tsuraniler açısından," dedi Gardan.</p>

  <p>Martin kadehini kaldırarak onu selamladı. "Tsuraniler açısından."</p>

  <p>Arutha, "İyi bir iş basardın, Avcıustası," dedi.</p>

  <p>"Teşekkür ederim, Majesteleri." Güldü. "Kara Kardeşlik'i Crydee ormanlarında görmekten memnun olacağımı hiç sanmazdım."</p>

  <p>Arutha parmaklarıyla masada davul çaldı. "Tulan ile Carse'den gelecek orduların buraya varmasına daha iki üç hafta var. Kara Kardeşler Tsuranileri yeterince taciz edebilirse, biz de biraz dinlenebiliriz."</p>

  <p>Longbow ellerini masaya yaydı. "Yanlarından hızla geçtiğimiz için pek fazla şey görecek kadar yakınlaşamadık, ama bir şeyler çeviriyorlar. Açıklığın yaklaşık yarım mil gerisinden itibaren ormanlara yayılmış pek çok adam var. Eteklerimizdeki bizi izleyen moredhel olmasaydı, Garret ile ben surlara yaramayabilirdik."</p>

  <p>"Keşke orada ne yaptıklarım bilseydim," dedi Arutha. "Böyle sadece gece hücum etmeleri, mutlaka bir tür hileyi gizliyor olmalı."</p>

  <p>Gardan, "Korkarım çok yakında öğreneceğiz," dedi.</p>

  <p>Arutha ayağa kalktı, diğerleri de onu izlediler. "Her halükarda yapacak çok işimiz var. Ama bu gece gelmeyecek olurlarsa, hepimiz bu moladan faydalanmalıyız. Nöbetçiler dikilmesini emret ve adamları uyumaları için kışlalara geri gönderi. Bana ihtiyaç olursa, odamda olacağım."</p>

  <p>Diğerleri onun ardından toplantı salonundan çıktılar ve Arutha yavaşça odasına doğru yürürken yorgun zihni önemli olduğunu bildiği meseleleri kavramaya çalışıyor, ama başarısız oluyordu. Sadece zırhını çıkardı ve kendisini giyinik halde şiltesine attı. Çabucak uykuya daldı, ancak bu huzursuz, rüya dolu bir uykuydu.</p>

  <p>Bir hafta boyunca, Tsuraniler göç eden Kara Yol Kardeşleri'ne karşı temkinli davrandığından hiçbir saldırı olmadı. Martin'in önceden tahmin ettiği gibi, moredhel açlık yüzünden daha cüretkar olmuş ve Tsurani kampının ortasına iki kez saldırmıştı.</p>

  <p>İlk moredhel saldırısından sonraki sekizinci öğleden sonrada, Tsuraniler yeniden kalenin önündeki alanda toplanıyordu, safları bir kez daha doğudan gelen takviye güçlerle genişlemişti. Arutha ile babasının arasında güvercinlerle taşınan mesajlarda doğu cephesinde de çatışmaların arttığı haberleri vardı. Lord Borric'in tahminine göre Crydee'ye Tsuranilerin dünyasından yeni gelen birlikler saldırmaktaydı, zira kendi cephesi üzerinde herhangi bir birlik hareketi rapor edilmemişti. Carse ile Tulan'dan ferahlık veren başka haberler geldi. Baron Tolburt'un askerleri, Arutha'nın mesajını aldıktan iki gün sonra yola çıkmıştı ve birlikleri Carse'ta Baron Bellamy'ninkilerle birleşecekti. Hüküm süren yağmurlara bağlı olarak, onları rahatlatacak filonun gelmesine bir ya da iki hafta vardı.</p>

  <p>Arutha batı surunun üzerinde her zamanki yerinde, yanında Martin Longbow'la duruyordu. Manzarayı kızıla boyayan kızıl bir fener gibi güneş, batıda alçalırken Tsuranilerin mevkilerini almasını izlediler.</p>

  <p>"Görünüşe bakılırsa," dedi Arutha, "bu gece tam teşekküllü bir saldırı planlıyorlar."</p>

  <p>Longbow, "Tüm belirtilere bakılırsa, bölgeyi rahatsızlık veren komşulardan, hiç değilse bir süreliğine temizlemişler. Moredhel bize biraz zaman kazandırdı, Majesteleri, ama daha fazlasını değil," dedi.</p>

  <p>"Kaç tanesinin Kuzey Elleri'ine ulaşabileceğini merak ediyorum."</p>

  <p>Longbow omuzlarını silkti. "Belki beşte biri. Yeşil Yürek'le Kuzey Elleri arasındaki yolculuk en iyi koşullarda bile uzun ve zordur. Şimdiyse..." Sözlerini yarım bıraktı.</p>

  <p>Gardan avludan merdivenleri çıkarak geldi. "Majesteleri, kuledeki nöbetçi Tsuranilerin birliklerini düzene soktuğunu rapor ediyor."</p>

  <p>O konuşurken Tsuraniler savaş çığlıklarını attılar ve ilerlemeye başladılar. Arutha kılıcını çekti ve mancınıklara ateş emrini verdi. Onları okçular izleyerek saldırganların üzerine ok yağdırdılar, ama Tsuraniler hâlâ gelmeye devam ediyordu.</p>

  <p>Gece boyunca, parlak zırhlı yabancılar dalga dalga gelerek kendilerini Crydee Kalesi'nin batı duvarına attılar. Çoğu şu an önünde ya da dibindeki alanda öldüler, ama birkaçı kale burçlarına çıkmayı başardı. Onlar da öldüler. Yine başkaları gelmeye devam etti.</p>

  <p>Tsurani dalgası altı kez Crydee savunmasına çarpıp parçalanmıştı ve şimdi bir yedinci saldırıya hazırlanıyorlardı. Toprak ve kana bulanmış durumdaki Arutha dinlenmiş birliklerin sura yerleştirilmesini yönetti. Gardan doğuya doğru baktı. "Bir saldırıya daha direnebilirsek, şafak sökecek. O zaman biraz dinlenebiliriz," derken sesi yorgunluk doluydu.</p>

  <p>"Direniriz," diye yanıt verdi Arutha, sesi kendi kulaklarına Gardan'ınki kadar yorgun gelmişti.</p>

  <p>"Arutha?"</p>

  <p>Arutha Roland ile Amos'un arkalarında başka bir adamla merdivenden çıktığını gördü. "Şimdi ne oldu?" diye sordu Prens.</p>

  <p>Roland, "Diğer surlarda hiçbir etkinlik göremiyoruz, ama burada görmen gereken bir şey var," dedi.</p>

  <p>Arutha öteki adamı tanıdı, kalenin Sıçan Avcısı Lewis'ti bu. Haşaratı kaleden uzak tutmak onun göreviydi. Elinde bir şeyi nazikçe tutuyordu.</p>

  <p>Arutha ona yakından baktı: Ateşin ışığında hafifçe seğiren bir dağ gelinciğiydi bu. "Majesteleri," dedi Lewis, sesi acı doluydu, "bu-"</p>

  <p>Arutha sabırsızlıkla, "Ne be, adam?" dedi. Bir saldırı başlamak üzereyken, kaybolan bir evcil hayvanın yasını tutacak zamanı yoktu.</p>

  <p>Lewis'in dağ gelinciğini kaybetmekten dolayı hüznüne yenildiği bariz olduğundan, Roland konuştu. "Sıçan Avcısı'nın dağ gelincikleri iki gün öncesine kadar dönmedi. Bu o günden sonra herhangi bir anda mutfağın arkasındaki kiler odasına sürünerek girmiş. Lewis onu birkaç dakika önce orada buldu."</p>

  <p>Lewis boğuk bir sesle, "Hepsi de iyi eğitim almıştır, efendimiz. Eğer geri gelmedilerse, bunun nedeni bir şeyin dönmelerini engellemiş olmasıdır. Bu garibanın üzerine basılmış. Sırtı kırılmış. Geriye dönmek için saatlerce sürünmüş olmalı," dedi.</p>

  <p>Arutha, "Bunun önemini görememekteyim," dedi.</p>

  <p>Roland Prens'in koluna yapıştı. "Arutha, onları kalenin altındaki sıçan tünellerinde avlıyor."</p>

  <p>Arutha birden anladı. Gardan'a dönüp, "Lağımcılar! Tsuraniler doğu duvarının altını kazıyor olmalı," dedi.</p>

  <p>Gardan, "Bu batı duvarına yapılan aralıksız saldırıları da açıklar - bizi uzağa çekmek için," dedi.</p>

  <p>Arutha, "Gardan, surların komutasını sen al. Amos, Roland, benimle gelin," dedi.</p>

  <p>Arutha merdivenleri ve avluyu koşarak geçti. Bir grup askere bağırarak yanlarına kazma alıp onları izlemesini söyledi. Kalenin arkasındaki ufak avluya vardılar ve Arutha, "O tüneli bulup yıkmamız lazım," dedi.</p>

  <p>Amos, "Surlarınız, duvar etekliğinde dışarı doğru meylediyor. Tünelleri, kirişlerini ateşe vererek yakıp çökertemeyeceklerini anlamış olmalılar. Kale arazisine ya da kale içine girmeye çalışıyor olacaklardır," dedi.</p>

  <p>Roland telaşa kapılmıştı. "Carline! O ve diğer leydiler mahzenlerde."</p>

  <p>Arutha, "Yanma biraz adam alıp mahzenlere git," dedi. Roland koşarak uzaklaştı. Arutha dizlerinin üzerine çöküp kulaklarını zemine dayadı. Diğerleri de onu izleyip aşağıdan gelen kazma sesleri için kulak kesildiler.</p>

  <p style="text-align: center">* * *</p>

  <p>Carline Leydi Marna'nın yanında huzursuz bir halde oturuyordu. Şişman sadık mürebbiye mahzendeki diğer kadınların sağa sola koşuşturmasına ve kıpırdanmasına rağmen, göstermelik bir sükunet içinde oyasını işlemeye devam ediyordu. Surlardaki savaşın kalenin kalın duvarları tarafından boğulan sesi onlara belli belirsiz, uzak yankılar olarak ulaşıyordu. Şimdiyse aynı derecede sinir bozucu olan bir sessizlik vardı.</p>

  <p>"Ah! Kafesteki bir kuş gibi burada oturmak yok mu!" dedi Carline.</p>

  <p>Leydi Marna'nın ters cevabı, "Surlar bir ley diye göre bir yer değil," oldu.</p>

  <p>Carline ayağa kalktı. Odayı arşınlarken, "Sargıları bağlayıp su taşıyabilirim. Hepimiz yapabilir," dedi.</p>

  <p>Sarayın diğer leydileri Prenses aklını yitirmiş gibi birbirlerine baktılar. Hiçbiri kendisini böyle bir çileye atmayı tahayyül edemiyordu.</p>

  <p>"Majesteleri, lütfen," dedi Leydi Marna, "sessizce beklemeniz gerekiyor. Savaş bittiğinde yapılacak çok şey olacak. Şimdi dinlenmeniz lazım."</p>

  <p>Carline ters bir cevap verecekken durdu. Elini kaldırdı. "Bir şey duyuyor musunuz?"</p>

  <p>Diğerleri hareket etmeyi bıraktılar ve hepsi de dinlediler. Yerden hafif bir vurma sesi geliyordu. Carline taş döşemenin üzerine eğildi. "Leydim, bu son derece yakışıksız," diye başladı Leydi Marna.</p>

  <p>Carline elini otoriter bir tavırla sallayarak bu yakınmayı durdurdu. "Sessiz ol!" Kulağını taş döşemeye dayadı. "Bir şey var..."</p>

  <p>Leydi Glynis ürperdi. "Muhtemelen sağa sola koşuşturan sıçanlardır. Aşağıda onlardan yüzlercesi var." Yüz ifadesinden bunun olabilecek her şeyden nahoş olduğunu düşündüğü anlaşılıyordu.</p>

  <p>"Sessiz olun!" diye emretti Carline.</p>

  <p>Yerden bir çatırtı geldi ve Carline ayağa fırladı. Zeminin taşlarında bir yarık belirirken kılıcı kınından çıktı. Bir iskarpela ucu taş döşemeyi yardı ve aniden ters dönen taş yukarı ve dışarı doğru itildi.</p>

  <p>Yerde bir delik açılırken kadınlar çığlık attı. Şaşkın bir surat ışığa çıktı, sonra saçları tünelin toprağından kir pas içinde bir Tsurani, yukarı tırmanmaya çalıştı. Carline bir taraftan, "Dışarı çıkın! Muhafızları çağırın!" diye bağırırken kılıcını adamın gırtlağına sapladı.</p>

  <p>Kadınların çoğu dehşet içinde oturdukları yerde kalakalmış, hareket etmeyi reddediyordu. Leydi Marna iri cüssesini oturmakta olduğu sıradan kaldırdı ve çığlık atmakta olan bir kasabalı kıza elinin tersiyle bir tokat attı. Kız bir an Leydi Marna'ya korkudan fal taşı gibi açılmış gözlerle baktı, sonra da merdivenlere doğru koştu. Bir işaret almışçasına, diğerleri de yardım çığlıkları atarak onu izlediler.</p>

  <p>Carline Tsuraninin yavaşça geriye doğru düşüp yerdeki deliği tıkamasını izledi. Deliğin etrafında başka çatlaklar da belirdi ve eller taş döşemenin parçalarını sürekli olarak genişleyen girişten içeri çektiler. Leydi Marna merdivenlerin yolunu yarılamıştı ki, Carline'in yerinden ayrılmadığını gördü. "Prenses!" diye çığlık attı.</p>

  <p>Başka bir adam sürünerek dışarı çıktı ve Carline ona ölümcül bir darbe indirdi. Derken ayağının altındaki taşlar çökerken gerilemek zorunda kaldı. Tsuraniler tünellerini geniş bir delikle tamamlamışlar, şimdi de girişi büyütüyorlar, sürü halinde dışarı çıkıp müdafaacılara sayıca avantaj sağlamak için taşlar aşağı çekiyorlardı.</p>

  <p>Bir adam yukarı çıkmaya çabalayarak Carline'i yana itti ve başka bir adamın yukarı doğru tırmanmasına izin verdi. Leydi Marna eski mıntıkasına koştu ve boştaki iri bir taş parçasını yerden alarak ikinci adamın miğfersiz kafasına indirdi. Adam geridekilerin üzerine düşerken tünelin ağzından homurtular ve kulağa tuhaf gelen sözcükler duyuldu.</p>

  <p>Carline öteki adamı yere yıktı ve başka birinin suratına bir tekme indirdi. "Prenses!" diye haykırdı Leydi Marna. "Kaçmamız lazım!"</p>

  <p>Carline yanıt vermedi. Ayaklarına daha sonra çevik bir hareketle dışarı sıçrayan bir Tsurani tarafından vurulan bir darbeyi savuşturdu. Carline kılıcını öne doğru sapladı ve adam geri çekildi. Başka bir tanesi sürünerek delikten çıktı ve Leydi Marna çığlık attı.</p>

  <p>İlk adam sesi duyunca gayrı ihtiyari döndü ve Carline kılıcını adamın yan tarafına sapladı. İkinci adam Leydi Marna'ya vurmak üzere testere dişli bir kılıç çıkardı ve Carline ona doğru atlayarak kılıcının ucunu adamın boynuna sapladı. Adam titreyip yere düşerken kılıcı parmaklarından kurtuldu. Carline Leydi Marna'nın koluna yapıştı ve onu merdivene doğru fırlattı.</p>

  <p>Tsuraniler delikten akın akın geliyordu ve Carline merdivenin dibinde arkasını döndü. Leydi Marna çok sevdiği Prensesinin arkasında durmuş, gitmek istemiyordu. Tsuranileri ihtiyatla yaklaştılar. Kız yoldaşlarından saygı ve dikkatlerim kazanacak kadarını öldürmüştü.</p>

  <p>Peşinde koşan kale askerleriyle birlikte Roland Tsuranilerin arasına bodoslama dalarken kızın yanından aniden bir gövde geçti. Genç Toprak Beyi'nin Prenses'i kurtaracağım diye aklı çıkmıştı ve acele içinde üç Tsuraniyi yere devirdi. Tsuraniler arkası üstü düşerek, peşlerinde Roland'la birlikte deliğin, içinde kayboldular.</p>

  <p>Toprak Beyi gözden kaybolurken Carline, "Roland!" diye çığlık attı. Başka muhafızlar Prenses'in yanından sıçrayarak geçip hâlâ mahzende duran Tsuranilere saldırdılar ve başka muhafızlar da cesurca deliğin içine atladılar. Tünelden homurtular, çığlıklar, bağırtılar ve küfürler duyuldu.</p>

  <p>Bir muhafız Carline'i kolundan tuttu ve sürükleyerek basamaklardan çıkarmaya başladı. Adamın kuvvetli kavrayışı yüzünden çaresiz, "Roland!" diye haykırarak onu izledi.</p>

  <p>Crydee askerleri toprağı canla başla kazarken gayret homurtuları karanlık tüneli doldurdu. Arutha Tsuranilerin tünelini bulmuş ve yakınına bir sütun gömülmesini emretmişti. Şimdiyse Tsuranilerin yolunu surun yakınında kesmek için bir karşı tünel kazıyorlardı. Amos Arutha'nın Tsuranileri tüneli yıkmadan önce sura doğru sürerek kaleye girmelerini engellemeleri gerektiği yönündeki fikrine katılmıştı.</p>

  <p>Bir kürek boşa çıktı ve adamlar Tsurani tüneline girmeye yetecek kadar toprak çıkarmak için deli gibi çalışmaya başladılar. Başlarının üzerindeki toprağın çökmesini engellemek için aceleyle tahtalar, uyduruk(<a href="../Text/Kitap1Notlar.html#n7d" id="n7">7</a>) destekler yerleştirildi.</p>

  <p>Crydeeli adamlar alçak tünele sükun ettiler ve çılgınca, korkunç bir adam adama mücadeleye girdiler. Tsurani savaşçıları ve Roland'ın müfrezesi karanlıkta çaresiz bir yumruk yumruğa mücadelede kısılıp kalmıştı. Adamlar toprağın altındaki karanlıkta savaşıp ölüyordu. Dövüşler bu kadar kısıtlı bir alanda yapıldığından, çatışmaya bir düzen getirmeye imkan yoktu. Ters dönmüş bir meşale hafifçe titreyerek, az bir aydınlık veriyordu.</p>

  <p>Arutha arkasındaki bir askere, "Daha fazla adam getir!" dedi. Asker sütuna doğru dönerek, "Hemen, Majesteleri!" diye yanıt verdi.</p>

  <p>Arutha Tsurani tüneline girdi. Yüksekliği sadece bir buçuk metre olduğundan, eğilerek hareket ediyordu. Üç adamın birbirine yakın yürümesine izin verecek genişlikteydi. Arutha acıyla inleyen yumuşak bir şeye bastı. Can çekişen adamın yanından geçerek, dövüşme seslerine doğru ilerledi.</p>

  <p>En kötü kabuslarından fırlamış gibi, geniş aralıklı meşalelerin belli belirsiz aydınlattığı bir sahneydi. Çok az mesafe olduğundan, herhangi bir noktada düşmanla en çok üç adam karşılaşabiliyordu. Arutha, "Bıçaklar!" diye bağırdı ve ince uzun kılıcını yere bıraktı. Kısıtlı alanda daha kısa silahlar daha etkili olacaktı.</p>

  <p>Karanlıkta mücadele eden iki adamla karşılaştı ve birini kavradı. Elleri kitinli zırhın üzerinde kapandı ve bıçağını adamın açıktaki boynuna sapladı. Artık cansız olan gövdeyi öteki adamın üzerinden alarak birkaç metre ötede, Crydee ile Tsurani askerlerinin göğüs göğse olduğunu gördü. Tüneli küfürler ve haykırışlar dolduruyordu ve nemli toprağın kokusu kan ve dışkı kokusuna karışmıştı.</p>

  <p>Arutha delice, körlemesine, bıçağını güçbela gördüğü düşmanlara savurarak savaştı. İlkel bilinci ona tünelden ve yukarıdan onu tehdit eden toprağın altından çıkmasını haykırırken kendi korkusu onu avucuna almakla tehdit ediyordu. Paniğini bastırdı ve lağımcılara yapılan hücuma önderlik etmeyi sürdürdü.</p>

  <p>Tanıdık bir ses yanında homurdanıp küfretti ve Arutha Amos Trask'in yakında olduğunu anladı. "Bir dokuz metre daha, delikanlı!" diye bağırdı Amos.</p>

  <p>Arutha tüm mesafe mefhumunu kaybettiğinden adamın sözüne güvendi. Crydeeli adamlar ilerlemeye devam ettiler ve pek çoğu direnen Tsuranileri öldürürken can verdi. Zaman bulanık, savaş da loş bir görüntüler kurgusu oldu.</p>

  <p>Amos aniden, "Saman!" diye bağırdı ve kuru saman yığınları öne geçirildi. "Meşaleler!" diye haykırdı ve yanan meşaleler öne iletildi. Samanı keresteden bir kafesin üzerine yığdı ve meşaleyi yığının üzerine sürdü. Alevler havaya doğru yükseldi ve "Tüneli boşaltın!" diye bağırdı.</p>

  <p>Savaş durdu. İster Crydeeli olsun, ister Tsurani her bir adam dönüp alevlerden kaçtı. Lağımcılar alevleri söndürecek bir yol olmadığı sürece tünelin kaybolduğunu biliyorlardı ve canlarını kurtarmak için kaçtılar.</p>

  <p>Tüneli boğucu bir duman doldurdu ve adamlar sıkışık alanı boşaltırken öksürmeye başladılar. Arutha Amos'u izledi ve karşı tünelin dönemecini kaçırarak mahzene çıktılar. Kir ve kan içindeki muhafızlar mahzenin zeminine yığılmış, nefes nefese hava almaya çalışıyorlardı. Boğuk bir gümbürtü oldu ve bir çatırtıyla birlikte, delikten hava ve duman fışkırdı. Amos sırıttı, yüzü kirle yol yoldu. "Kirişler çöktü. Tünel kapandı."</p>

  <p>Arutha hissiz bir şekilde ve dumandan hâlâ başı dönerek kafa salladı. Ona bir maşrapa su verildi ve kana kana içerek yanan boğazını rahatlattı.</p>

  <p>Carline önünde belirdi. Yüzünde endişeyle, "İyi misin?" diye sordu. Etrafına bakındı. "Roland nerede?"</p>

  <p>Arutha başını iki yana salladı. "Aşağısını görmek imkansızdı. O da tünelde miydi?"</p>

  <p>Carline alt dudağını ısırdı. Başıyla onaylarken mavi gözlerine yaşlar doldu. Arutha, "Tünelden çıkıp avluya gelmiş olabilir. Gel, bakalım," dedi.</p>

  <p>Ayağa kalktı ve Amos ile Carline onun peşinden merdivenden çıktılar. Kaleden ayrıldılar ve bir asker onlara sura yapılan hücumun püskürtüldüğü haberini verdi. Arutha bu raporu aldı ve kazılmasını emrettiği bir kuyuya gelene kadar kalenin çevresinde yürümeye devam ettiler. Askerler çimenlerde yatıyor, öksürüp tükürerek ciğerlerini yakan dumandan arıtmaya çalışıyordu. Ateşten çıkan dumanlar kuyudan püskürmeye devam ederken havada yoğun ve kekre bir pus vardı. Bir gümbürtü daha duyuldu ve Arutha sesi çizmelerinin tabanında hissetti. Surun yanında, aşağıda tünelin çöktüğü yerde bir çöküntü oluşmuştu. Arutha, "Toprak Beyi Roland!" diye bağırdı.</p>

  <p>Askerlerin biri, "Burada, Majesteleri," diye seslenerek cevap verdi.</p>

  <p>Carline Arutha'nın yanından hızla geçti ve Roland'a Prens'ten önce ulaştı. Toprak Beyi yerde yatıyor, seslenerek yanıt veren asker onunla ilgileniyordu. Gözleri kapalı, benzi soluktu ve yan tarafından kan süzülüyordu. Asker, "Onu son birkaç metrede sürüklemek zorunda kaldım, Majesteleri. Ayaktaydı. Yarayı görene kadar dumandan sandım," dedi.</p>

  <p>Carline Roland'ın başını kucağına alırken Arutha önce Roland'ın göğüslüğünün kayışlarını kesti, sonra da iç tuniğini yırttı. Bir an sonra Arutha geri çekilip topuklarının üzerine oturdu. "Sığ bir yara. İyileşecek."</p>

  <p>Carline usulca, "Ah, Roland," dedi.</p>

  <p>Roland gözlerini açtı ve cılızca gülümsedi. Sesi yorgun geliyordu, ama onu zorla neşeli çıkardı. "Bu ne? İnsan da öldüm, sanır."</p>

  <p>Carline, "Seni kalpsiz canavar," dedi. Onu hafifçe sarstı, ama ona bakıp gülümserken elinden bırakmadı. "Böyle bir zamanda dolaplar çeviriyorsun!"</p>

  <p>Roland kımıldamaya çalışınca acıyla yüzünü buruşturdu. "Aah, bu canımı acıtıyor." Carline elini omzuna koyarak hareket etmesini engelledi.</p>

  <p>"Kımıldamaya çalışma. Yarayı sarmamız gerekiyor," dedi rahatlamayla karışık bir öfkeyle.</p>

  <p>Roland başını Carline'in kucağına yaslayarak gülümsedi. "Babanın Dukalığının yarısını verseler dahi surdan şuraya gitmem."</p>

  <p>Carline ona kızgınlıkla baktı. "Kendini öyle düşmanın üzerine atarak ne yaptığını sanıyordun?"</p>

  <p>Roland içtenlikle mahcup görünüyordu. "Aslına bakarsan, merdiveni inerken ayağım takıldı ve kendimi durduramadım."</p>

  <p>Arutha ile Amos gülerken Carline yanağını Roland'ın alnına dayadı. "Sen bir yalancısın. Ve de seni seviyorum," dedi usulca.</p>

  <p>Arutha ayağa kalktı ve Amos'u da peşine takarak Roland ile Carline'i baş başa bıraktı. Köşeye geldiklerinde sabık Tsurani kölesi Charles'ın yaralılara su taşıdığını gördüler. Arutha adamı durdurdu.</p>

  <p>Charles omzunda iki kova suyun takılı olduğu bir sırıkla durdu. Birkaç ufak yaradan kan kaybediyordu ve çamura batmıştı. Arutha, "Sana ne oldu?" dedi.</p>

  <p>Charles geniş bir gülümsemeyle, "İyi dövüş. Deliğe atlamak. Charles iyi savaşçı," dedi.</p>

  <p>Sabık Tsurani kölesi solgundu ve orada dururken hafifçe sallanıyordu. Arutha konuşamadı, sonra adama işine devam etmesini işaret etti. Charles mutlu mesut seğirtti. Arutha Amos'a, "Buna ne diyorsun?" dedi</p>

  <p>Amos kıkırdadı. "Serseriler ve alçak heriflerle pek çok işim oldu, Majesteleri. Bu Tsuraniler hakkında az şey biliyorum, ama sanırım bu güvenilebilecek bir adam."</p>

  <p>Arutha Charles'ın kendi yaralarına ve yorgunluğuna kulak asmadan diğer askerlere su dağıtışını izledi. "Emir almadan kuyuya atlamak öyle hafife alınacak bir şey değil. Longbow'un o adamı hizmetine alma teklifini dikkate almam gerekecek."</p>

  <p>Yollarına devam ettiler; Arutha yaralıların bakımına nezaret ederken Amos'a da tünelin yıkılması işinin sorumluluğu verilmişti.</p>

  <p>Şafak geldiğinde, avlu sakindi ve gece olağanın dışında bir şey olduğunu açığa veren sadece bir kuyunun doldurduğu yerdeki taze toprak parçasıyla kaleden dış sura kadar uzanan uzun bir çöküntüydü.</p>

  <p>Fannon sağ tarafına dikkat ederek surun üzerinde topallıyordu. Sırtındaki yara neredeyse iyileşmişti, ama hâlâ yardım almadan yürüyemiyordu. Diğerlerinin beklediği yere gelirlerken Kılıçustası'na Rahip Tully destek veriyordu.</p>

  <p>Arutha Kılıçustası'na gülümsedi ve nazikçe diğer koluna girerek Tully'nin onu tutmasına yardım etti. Gardan, Amos Trask, Martin Longbow ve bir grup asker yakında duruyordu.</p>

  <p>Surdakilere, "Bu nedir?" dedi Fannon; bu aksilik gösterisi surdakileri sevindirdi. "Aklınız o kadar kıt mı ki, yönetimi ele almak için beni yatağımdan çekip getirmeniz gerekiyor?"</p>

  <p>Arutha denizi işaret etti. Ufukta deniz ve göğün mavisinin üzerinde onlarca ufak nokta görülüyor, sabah güneşini yansıtırken beyaz menevişler saçıyorlardı. "Carse ve Tulan'dan gelen filo güney sahillerine yaklaşıyor."</p>

  <p>Uzaktaki, hareketli Tsurani kampını işaret etti. "Bugün onları buradan süreceğiz. Yarın bu saatlerde, bu bölgenin tamamını yabancılardan temizleyeceğiz. Onları doğudan taciz ederek dinlenmelerine imkan vermeyeceğiz. Bir kez daha güçlerini toplayıp yeniden gelmelerine kadar uzun zaman geçecek."</p>

  <p>Fannon sessizce, "Haklı olduğuna güveniyorum, Arutha," dedi. Bir süre konuşmadan durdu, sonra, "Senin komutan hakkında raporlar duydum, Arutha. İyi bir iş çıkardın. Babana ve Crydee'ye şeref verdin," dedi.</p>

  <p>Kılıçustası'nın övgüsünden duygulanan Arutha işi şakaya vurmaya çalıştı, ama Fannon araya girdi. "Yo, gerekenin hepsini ve daha fazlasını yaptın. Sen haklıydın. Bu insanlar karşısında ihtiyatlı olmamalıyız. Savaşı onlara götürmeliyiz." İçini çekti. "Ben yaşlı bir adamım, Arutha. Ve emekli olup harbi gençlere bırakmamın zamanı geldi."</p>

  <p>Tully alaycı bir ses çıkardı. "Sen yaşlı değilsin. Sen daha kundaktayken ben rahiptim."</p>

  <p>Fannon diğerleriyle birlikte bu bariz yalana güldü ve Arutha, "Bilmen gerekir ki, eğer iyi bir iş yaptıysam, bu senin öğrettiklerin sayesindedir," dedi.</p>

  <p>Tully Fannon'un dirseğini kavradı. "Yaşlı bir adam olmayabilirsin, ama hasta bir adamsın. Seni kaleye götüreceğim. Yeteri kadar başıboş dolandın. Birkaç hafta içinde eskisi gibi sağda solda gezinip herkese emirler yağdırmaya başlarsın."</p>

  <p>Fannon hafifçe gülümsemeyi başardı ve Tully'nin onu merdivenlerden indirmesine izin verdi. O gittiğinde Gardan, "Kılıçustası haklı, Majesteleri. Babanıza gurur verdiniz," dedi.</p>

  <p>Arutha yaklaşan gemileri izlerken keskin yüz hatları sessiz ve düşünceli bir ifadeye sabitlenmişti. Usulca, "İyi bir iş çıkardıysam, bu çoğu aramızda olmayan iyi adamların yardımıyla oldu," dedi. Derin bir nefes alıp devam etti, "Bu kuşatmaya direnmemizde büyük rolün oldu, Gardan, senin de öyle, Martin."</p>

  <p>İki adam da gülümseyip teşekkür ettiler. "Ve sen, korsan." Arutha sırıttı. "Senin de büyük rolün oldu. Sana derinden borçluyuz."</p>

  <p>Amos Trask mütevazı görünmeye çalıştı, ama başaramadı. "Eh, Majesteleri, sadece herkesinkiyle birlikte kendi postumu koruyordum." Sonra Arutha'nın sırıtışına karşılık verdi. "Harbi bir savaş oldu."</p>

  <p>Arutha bir kez daha denize baktı. "Umalım da kısa zamanda harbi savaşlarla işimiz bitsin." Surlardan ayrıldı ve merdivenden inmeye başladı. "Saldırıya hazırlanma emrini verin."</p>

  <p>Carline kalenin güney kulesinde durmuş, kolunu Roland'ın beline dolamıştı. Toprak Beyi yarası yüzünden solgun olması dışında dinçti. Prenses'e sıkıca sarılarak, "Filo geldiğine göre artık kuşatma bitecek," dedi.</p>

  <p>"Tam bir kabustu."</p>

  <p>Roland başını indirip, mavi gözlerine bakarak gülümsedi. "Tamamen değil. Bazı telafiler olmadı değil."</p>

  <p>Carline usulca, "Sen serserinin tekisin," deyip onu öptü. Ayrıldıklarında, "Sersemce cesaretin sempatimi kazanmak için bir manevradan ibaret miydi, merak ediyorum," dedi.</p>

  <p>Roland yüzünü buruşturarak, "Leydi, yaralıyım," dedi.</p>

  <p>Carline ona sarıldı. "Seni o kadar merak ettim ki, tünelde ölü mü yatıyorsun, bilemedim. Ben..." Bakışları kalenin üzerinde durdukları kulenin karşısındaki kuzey kulesine kayınca sustu. İkinci kattaki pencereyi, Pug'ın odasının penceresini görebiliyordu. Pug çalışırken sürekli duman üfleyen tuhaf, madeni baca, artık kulenin ne kadar boş olduğunu hatırlatmaya yarayan sessiz bir anıydı sadece.</p>

  <p>Roland onun baktığı yere baktı. "Biliyorum," dedi. "Ben de onu özlüyorum. Tomas'ı da."</p>

  <p>Carline içini çekti. "Bu o kadar uzun zaman önceymiş gibi geliyor ki, Roland. O zamanlar bir kız çocuğuydum, yaşam ve aşk hakkında bir kız çocuğu gibi düşünüyordum." Usulca, "Bazı sevgiler denizden esen rüzgârlar gibi gelirken diğerleri dostluk ve iyi yürekliliğin tohumlarından yavaşça büyür. Birisi bir zamanlar bana böyle demişti."</p>

  <p>"Rahip Tully. Haklıydı." Carline'in belini sıktı. "Öyle de olsa, böyle de, hissettiğin sürece yaşıyorsundur."</p>

  <p>Garnizonun askerlerinin yaklaşan sortiye hazırlanmasını izledi. "Bu savaşı bitirecek mi?"</p>

  <p>"Yo, yeniden gelecekler. Bu savaş uzun sürmeye mahkum."</p>

  <p>Birlikte durarak, birbirlerinin varlığından teselli buldular.</p>

  <p>Kanazawi Klanı Orduları'nın Erk Önderi, Mavi Çark Cemiyeti'nden, Shinzawaili Kasumi, kale surlarındaki düşmanı izliyordu.</p>

  <p>Burçlarda yürüyen şekilleri hayal meyal seçebilse de, onları iyi tanıyordu. Hiçbirine isim koyamıyordu, ama her biri onun için kendi adamları kadar tanıdıktı. Komuta eden ince yapılı genç, iblis gibi savaşan, gerektiğinde dövüşe düzen getiren adam oradaydı. Duvarlara yapılan her hücumun karşısına sur gibi dikilen kara dev de onun pek uzağında olmayacaktı. Derken ormanın içinde hayalet gibi süzülebilen, Kasumi'nin askerlerini saflarından özgürce geçerek deliye döndüren, yeşil giysili de orada olacaktı. Kuşkusuz geniş omuzlu, kıvrık kılıcı ve manyakça sırıtışıyla gülen adam da yakınlardaydı. Kasumi sessizce onları, sadece birer barbar da olmalarına rağmen, cesur düşmanlar olarak selamladı.</p>

  <p>Baş Hücum Önderi, Omechkel'li Chingari gelip Kasumi'nin yanında durdu. "Erk Önderi, barbar filosu yaklaşıyor. Adamlarını bir saat içinde karaya çıkaracaklar."</p>

  <p>Kasumi elinde tuttuğu parşömene baktı. Şafakta geldiğinden beri on iki kez okunmuştu. Ona bir kez daha göz atarak alt tarafındaki nişanı, Babası, Shinzawai Lordu, Kamatsu'nun armasını inceledi. Şahsi kaderini sessizce kabullenen Kasumi, "Yürüyüşe geçme emrini verin. Kampı hemen toplayın ve savaşçıları derlemeye başlayın. Kelewan'a dönmemiz emredildi. Yol bulucuları önden gönderin," dedi.</p>

  <p>Chingari'nin sesi öfkesini ele veriyordu. "Tünel yok edildikten sonra, böyle yumuşak başlılıkla mı çekileceğiz?"</p>

  <p>"Utanacak bir şey yok, Chingari. Klanımız kendisini Savaş İttifakı'ndan çekti, Mavi Çark Cemiyeti'nin diğer klanları gibi. Savaş Cemiyeti bu istilada yeniden tek başına kaldı."</p>

  <p>Chingari içini çekerek, "Fethe bir kez daha politika karışıyor. Böylesine iyi bir kaleyi almak muhteşem bir zafer olurdu," dedi.</p>

  <p>Kasumi güldü. "Doğru." Kaledeki etkinlikleri izledi. "Bunlar bizim karşımıza çıkanların en iyileri. Onlardan şimdiden pek çok şey öğrendik. Kale surları duvar diplerinde genişleyerek lağımcıların onları yıkmasını engelliyor; bu yeni ve zekice bir şey. Ya bindikleri şu hayvanlar. Nasıl da hareket ediyorlar, yurdumun tundralarında koşuşturan Thunlar gibi. Ne yapıp edip o hayvanlardan birkaç tane edineceğim. Evet, bu insanlar salt barbarlardan öte."</p>

  <p>Bir an daha düşündükten sonra, "Keşif erlerimiz ve yol bulucularımız orman iblislerine karşı teyakkuzda olsun," dedi.</p>

  <p>Chingari tükürdü. "Menfurlar yeniden büyük sayılarla kuzeye hareket ediyor. Yan tarafımıza barbarlar gibi saplanmış bir hançer onlar da."</p>

  <p>Kasumi, "Bu dünya fethedildiğinde, bu yaratıklarla ilgilenmemiz gerekecek. Barbarlardan güçlü köleler çıkar. Bazıları soylarımıza sadakat yemini eden özgür vasallar olacak kadar değerli bile çıkabilir, ama bu menfurların soyunun tüketilmesi gerek," dedi. Kasumi bir an sessiz kaldıktan sonra, "Bırak barbarlar filolarından korkup kaçtığımızı düşünsün. Burası artık Savaş Cemiyeti'nde kalan klanların sorumluluğunda. Bırak Minwanabili Tasio düşünsün doğuya gidersem arkamdaki garnizon ne olur, diye. Kanazawiler kendilerini Yüce Meclis'te yeniden düzenleyene dek, bu savaşla işimiz bitmiştir. Yürüyüşün başlaması emrini ver," dedi.</p>

  <p>Chingari kumandanını selamladıktan sonra gitti ve Kasumi babasından gelen mesajda üstü kapalı olarak söylenenleri düşündü. Mavi Çark Cemiyeti'ndeki tüm kuvvetlerin geri çekilmesinin Savaş Lordu ile cemiyeti için büyük bir dezavantaj oluşturacağını biliyordu. Böylesi bir manevranın etkileri, gelecek yıllarda İmparatorluk'un dört bir yanında hissedilecekti. Artık Savaş Lordu için fevkalade zaferler olmayacaktı, zira Kanazawi lordlarına ve Mavi Çark'ın diğer klanlarına sadık kuvvetlerin çekilmesiyle, diğer klanlar da tam teşekküllü bir saldırıya katılmadan önce iki kez düşünecekti. Yo, diye düşündü Kasumi; babası ve diğer lordların yaptığı bu manevra cesurca, ama tehlikeliydi. Bu savaş uzayacaktı artık. Savaş Lordu muhteşem bir fetihten mahrum kalmıştı; artık çok fazla toprağı tutan çok az adamı vardı ve fazlasıyla açılmış durumdaydı. Kendisine yeni müttefikler bulmadığı sürece, savaşı ilerletemezdi.</p>

  <p>Artık iki seçeneği kalmıştı yalnızca: Midkemia'dan çekilip Yüce Meclis'in önünde küçük düşme riskine girmek ya da oturup yurtta yeni bir politika değişikliği beklemek.</p>

  <p>Mavi Çark'ın manevrası fevkaladeydi. Ama riski de büyüktü. Konsey'in Oyunu'ndaki gelecek manevra dizisi daha da tehlikeli olacaktı. Kendi kendisine, Ey babam, artık Büyük Oyun'a kendimizi sıkıca bağladık. Çok şeyi riske atıyoruz.- ailemizi, klanımızı, şerefimizi, hatta belki de İmparatorluk'un kendisini, dedi.</p>

  <p>Parşömeni buruşturarak yakındaki bir mangala fırlattı ve ateşte tamamen kül olduğunda, risk düşüncesini bir yana bırakarak çadırına doğru yürümeye başladı.</p>
</body>
</html>
