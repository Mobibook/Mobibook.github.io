<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="bölüm-ad" style="text-align: center;">DEĞİŞTİRİLMİŞ ÇOCUK</h2>

  <p class="giriş"><big><big>E</big></big><small>LF PRENSİ SESSİZCE OTURUYORDU.</small></p>

  <p>Calin annesini bekliyordu. Aklını meşgul eden çok şey vardı ve onunla bu gece konuşması gerekiyordu. Savaş ilerlediği için Elvandar kameriyelerinde fazla zaman geçiremediğinden, son zamanlarda bunu yapmaya pek fırsat bulamamıştı. Dış dünyalılar nehrin karşı yakasına geçmeyi en son denediklerinden beri, elflerin Savaşönderi olarak hemen her gün cephedeydi.</p>

  <p>Üç yıl önceki Crydee Şatosu baskınından beri dış dünyalılar her baharda, her elf başına bir düzine olarak gelmişler, nehrin karşı yakasını karıncalar gibi doldurmuşlardı. Elf büyüsü de her yıl onları geri püskürtmüştü. Yüzlercesi ormandaki uyku bahçelerine girip sonsuz bir uykuya dalarlar ve toprağın sardığı bedenleri büyülü ağaçları beslerdi. Kimileri orman perilerinin çağrılarına cevap vererek efsunlu perilerin şarkılarının peşinde koşar, doğaya ait varlıklara karşı kapıldıkları tutkularla, zalim sevgililerinin kollarında susuzluktan ölürken, canlarıyla orman perilerini beslerlerdi. Bazıları ise elf savaş boralarının çağrısına gelen orman yaratıklarının, dev kurtların, ayıların ve aslanların eline düşerdi. Elf ormanlarındaki ağaçların dalları ve kökleri bile, dönüp kaçana dek istilacılara karşı koyarlardı.</p>

  <p>Ama bu yıl, ilk defa olarak Kara Cüppeliler gelmişlerdi. Elf büyülerinin büyük bir kısmı yenilmişti. Elfler galebe çalmıştı, ama Calin, dış dünyalılar döndüğünde neler olacağını merak ediyordu.</p>

  <p>Gri Kuleler'deki cüceler bu yıl bir kez daha elflerin yardımına koşmuşlardı. Moredhellerin Yeşil Yürek'ten gitmeleriyle birlikte cüceler dağlardaki kışlıklarından hızla çıkmış, Elvandar savunmasına katılmışlardı. Crydee baskınından sonra Cücelerin dış dünyalıları nehrin karşı yakasında tutmadaki ana faktör olduklarını kanıtladıkları üçüncü yıl oluyordu bu. Ve yine cücelerle birlikte Tomas denen adam gelmişti.</p>

  <p>Annesi yaklaşırken Calin bakışlarını kaldırdı, sonra doğruldu. Kraliçe Aglaranna tahtına kuruldu ve "Oğlum, seni tekrar görmek güzel," dedi.</p>

  <p>"Anne, seni görmek de güzel." Annesinin ayaklarının dibine oturup, doğru sözcüklerin gelmesini bekledi. Karamsar havasını sezen annesi ise sabırla bekliyordu.</p>

  <p>Nihayet konuştu. "Tomas beni endişelendiriyor."</p>

  <p>"Beni de," dedi Kraliçe, ifadesi belirsiz ve dalgındı.</p>

  <p>"Saraya geldiği zaman ortaya çıkmamamın nedeni bu mu?"</p>

  <p>"Bu... ve başka nedenleri de var."</p>

  <p>"Nasıl oluyor da Eskiler'in büyüleri çağlar sonra bile tüm güçlerini koruyorlar?"</p>

  <p>Tahtın arkasından bir ses geldi. "Demek sorun bu, ha?"</p>

  <p>Şaşkın bir halde döndüler ve Dolgan karanlığın içinden çıkarak piposunu yaktı. Aglaranna kızmış görünüyordu. "Gri Kuleler'in cüceleri hep böyle gizlice mi dinlerler, Dolgan?"</p>

  <p>Cüce şefi iğneli soruyu önemsemedi. "Çoğu zaman hayır, kraliçem. Ama ben yürüyüşe çıkmıştım -şu küçük ağaç odalar hemen dumanla doluveriyor- ve tesadüfen kulak misafiri oldum. Sözünüzü kesmek istemezdim."</p>

  <p>"Dilediğinde çok usulca yürüyebiliyorsun, Dolgan," dedi Calin.</p>

  <p>Dolgan omuzlarını silkip dumandan bir bulut üfledi. "Sessiz yürümenin sırrını bilenler yalnızca elfler değil ki. Ama biz şu adamdan söz ediyorduk. Söylediğiniz doğruysa, bu gerçekten de ciddi bir mesele. Haberim olsaydı, hediyeyi almasına asla izin vermezdim."</p>

  <p>Kraliçe gülümsedi. "Bu senin hatan değil, Dolgan. Bilemezdin. Tomas Eskiler'e özgü giysisi içinde aramıza geldiğinden beri bundan korkuyordum. Önceleri, ölümlü olduğu için Valheru büyüsünün onda işe yaramayacağını sandım, ama şimdi görüyorum ki, her yıl ölümlülükten biraz daha uzaklaşıyor.</p>

  <p>"Bütün bunlara neden olan, bir dizi talihsiz olaydı. Ejderha büyüsü olmasa, Efsunörücülerimiz o hazineyi yıllar önce keşfetmiş olurlardı. Yüzyıllar boyu bu tür kalıntıları arayıp yok ederek moredheller tarafından kullanılmasına engel olduk. Şimdi ise çok geç, çünkü Tomas zırhın yok edilmesine asla razı olmayacaktır."</p>

  <p>Dolgan piposundan bir nefes çekti. "Her kış uzun koridorlarda derin düşüncelere dalarak baharın ve savaşın gelmesini bekliyor. Onun için başka bir şeyin önemi yok sanki. Ya oturuyor ve yemek yiyor ya da kapıda dikilip karlara, başka kimsenin göremediği şeylere bakıyor. Böyle zamanlarda zırhını odasında kilitli tutuyor, seferde ise üzerinden hiç çıkarmıyor, uyurken bile. O değişti ve bu doğal bir değişim değil. Hayır, zırhı vermeye asla razı olmaz."</p>

  <p>"Onu zorlamaya çalışabiliriz," dedi Kraliçe, "ama bu ters tepebilir. Onda vücut bulan bir şey var, halkımı kurtarabilecek bir şey, ben de onlar için birçok riske girebilirim."</p>

  <p>"Anlayamıyorum, Kraliçem," dedi Dolgan.</p>

  <p>"Ben de anladığımdan pek emin değilim, Dolgan, ama savaşta olan bir halkın Kraliçesiyim. Korkunç bir düşman topraklarımıza vahşice saldırıyor ve her yıl daha da curetkârlaşıyor. Dış dünyalıların büyüsü güçlü bir büyü, belki de Eskiler yok olduklarından beri görülenlerin en güçlüsü. Ejderhanın hediyesindeki büyü halkımı kurtarabilir."</p>

  <p>Dolgan başını iki yana salladı. "Böylesi bir gücün metal bir zırhta hâlâ var olması garip doğrusu."</p>

  <p>Aglaranna cüceye gülümsedi. "Öyle mi? Ya taşıdığın Tholin'in Şahmerdanı? O da geçmişten gelen güçleri taşımıyor mu? Seni Batı cücelerinin tahtına bir kez daha varis yapan güçleri?"</p>

  <p>Dolgan Kraliçe'ye sert bir bakış attı. "Geleneklerimizi iyi biliyorsunuz, Kraliçem. Çocuksu yüzünüzün ardında yılların bilgeliğinin olduğunu asla aklımdan çıkarmamalıyım." Kraliçenin cevabını önemsemedi. "Tholin'in Mac Mordain Cadal'da ortadan kaybolmasından beri Batıda yıllar boyu krallardan yeterince çektik. Bizler de en az Dorgin'de Kral Halfdan'e bağlı olanlar kadar iyiyiz. Ama halkım tahtı geri isterse, bunu tartışmamız gerekecek, tabii bu savaş bitene kadar olmaz. Şimdi, şu gence ne olmuş?"</p>

  <p>Aglaranna sıkıntılı görünüyordu. "Giderek değişiyor. Bu dönüşüme yardımcı olabiliriz. Efsunörücülerimiz şimdiden bunun üzerinde çalışıyorlar. Valheruların tüm gücü Tomas'ta saf haliyle uyanacak olursa, koruyucu gücümüzü tıpkı yolunda duran bir dal parçasını kenara iter gibi kolayca etkisiz kılabilir. Ama o doğuştan bir Eski değil. Onun doğası Valherulara yabancı, tıpkı onların doğasının diğerlerine karşı olduğu gibi. Efsunörücülerimizin de yardımıyla, ondaki sevgi, şefkat, anlayış gibi insani vasıflar saf Valheru gücünü değiştirebilir. Bu olursa, o... bizim için bir nimet olabilir." Dolgan Kraliçe'nin başka bir şey söylemek üzere olduğunu kesin olarak fark etmişti, ama sözünü kesmedi. "Ama o Valheru gücü insanoğlunun körü körüne nefret, vahşet ve gaddarlığa yatkınlığıyla birleşecek olursa, korkulacak bir şeye dönüşür. Bu karışımdan ne çıkacağını ise ancak zaman gösterebilir."</p>

  <p>"Ejderha Lordları..." dedi Dolgan. "Bizim irfanımızda Valherulardan söz edilir, ama kopuk, kısıtlı bilgilerle. İzniniz olursa, daha fazlasını öğrenmek isterim."</p>

  <p>Kraliçe uzaklara daldı. "Bugün dünyadakilerin en eskisi olan ilimlerimiz Valherulardan söz eder, Dolgan. Birçok şeyi dillendirmem yasaktır, çağırılması, anılması korkunç olan şeylerin isimleridir bunlar, ama sana şu kadarını söyleyebilirim. İnsanlar ya da cüceler gelmeden uzun zaman önce, bu dünyaya Valherular hâkimdi. Dünyanın kendi özünden oluşmuş, onun bir parçası olan, neredeyse tanrısal bir güçleri ve anlaşılmaz amaçları olan yaratıklardılar. Karmaşık ve çözülemez bir yapıları vardı. Her şeyden daha güçlüydüler. Dev ejderhaların sırtlarında uçarlardı, evrendeki hiçbir yer onlar için ulaşılmaz değildi. Başka dünyalara giderler, başka varlıklardan yağmaladıkları hoşlarına giden şeyleri, hazine ve bilgileri buraya getirirlerdi. Kendi arzu ve hevesleri dışında hiçbir yasaya tabi değillerdi. Çoğu zaman kendi aralarında da savaşırlar, anlaşmazlıklarını ancak ölümle çözerlerdi. Bu dünya onların hükmü altındaydı. Bizler de onlara ait yaratıklardık.</p>

  <p>"O zamanlar biz ve moredhel bir ırktandık ve Valherular bizi tıpkı hayvan yetiştirir gibi yetiştirirlerdi. Her iki ırktan da güzelliğe ve başka özelliklere sahip olanlar seçilir ve... süs hayvanı olarak yetiştirilirlerdi. Bazıları da ormanlara ve tarlalara bakmak üzere yetiştirilirlerdi. Bunlardan vahşi doğada yaşayanlar elflerin ataları oldular, Valherular ile birlikte kalanlar ise moredhellerin.</p>

  <p>"Ama bir gün durum değişti. Efendilerimiz her iki tarafa da zarar veren mücadelelerden vazgeçip birleştiler. Neden böyle yaptıklarını kimse hatırlamıyor, ama efendilerimize biz elflerden daha yakın olan moredheller arasında bunu bilen bazıları olabilir. Bu nedenleri o zamanlar biz de biliyorduk belki, ama Kaos Savaşları zamanıydı ve çok şey kaybedilmişti. Şu kadarını biliyoruz: Valheruların tüm hizmetkârları özgür bırakıldı ve o zamandan sonra ne elfler, ne de moredheller Eskiler'i bir daha görmediler. Kaos Savaşları patlak verince zaman ve mekânda büyük gedikler açıldı ve goblinler, insanlar ve cüceler onlardan geçerek bu dünyaya geldiler. Bizim halkımızdan ve moredhellerden pek azı kurtuldu, kurtulanlar da yurdumuzu kurdular. Moredheller elfler gibi kendi yollarını çizmek yerine, kayıp efendilerinin kudretine sahip olmayı arzuluyorlardı, böylece kurnazlıklarını Valheru'nun işaretlerini bulmak için kullandılar ve Kara Yol'a saptılar. Bir zamanlar kardeş olan bizlerin bu kadar farklı olmamızın nedeni de bu işte.</p>

  <p>"Eski büyü hâlâ güçlü. Tomas güç ve cesaret bakımından herkesle boy ölçüşebilir. Büyüyü bilmeden elde etti, bu da bir fark oluşturabilir. Eski büyü moredhelleri Kara Yol Kardeşleri'ne dönüştürdü, çünkü gücü karanlık arzularla aradılar. Tomas ise iyi ve asil yürekli bir gençti, ruhunda kötülükten iz bile yoktu. Belki yetiştikçe büyünün karanlık yönünü kontrol altına almayı öğrenebilir."</p>

  <p>Dolgan başını kaşıdı. "Söylediğinize göre, bu büyük bir risk. Doğrusu ben de genç hakkında endişelenmiş, olaylara daha geniş bir çerçeveden pek bakmamıştım. Siz durumu benden daha iyi biliyorsunuz, ama umarım zırhın onda kalmasına izin verdiğimize pişman olacağımız günler gelmez."</p>

  <p>Kraliçe tahtından indi. "Ben de pişman olmayacağımızı ümit ediyorum. Dolgan. Burada, Elvandar'da, eski büyü daha güçsüz, Tomas da iyi yürekli biri. Bu belki de, değişikliğe karşı çıkmaktansa yumuşatmakla doğru olanı yaptığımıza dair bir işarettir."</p>

  <p>Dolgan saygıyla eğilerek selam verdi. "Bilgeliğiniz karşısında saygıyla eğiliyorum, Kraliçem. Haklı olmanız için de dua ediyorum."</p>

  <p>Kraliçe ikisine de iyi geceler dileyerek çıktı. Calin, "Ben de annem Kraliçe'nin başka bir duyguyla değil de bilgeliğiyle konuşmuş olması için dua ediyorum," dedi.</p>

  <p>"Ne demek istediğini anlayamadım, Elf Prensi."</p>

  <p>Calin kısa boylu adama yukarıdan baktı. "Bana aptal numarası yapma, Dolgan. Bilgeliğin herkesçe biliniyor ve büyük saygı görüyor. Sen de benim kadar iyi görüyorsun. Annemle Tomas arasında bir şeyler filizleniyor."</p>

  <p>Dolgan iç çekti, üflemesiyle piposunun dumanını dağıttı. "Evet, Calin, ben de gördüm. Bir bakış, daha fazlası değil, ama bu da yeterli."</p>

  <p>"Kendisi hâlâ inkâr ediyor ama Tomas'a tıpkı bir zamanlar Kral babama baktığı gibi bakıyor."</p>

  <p>"Tomas da bir şeyler hissediyor," dedi cüce, Elf Prensi'ni dikkatle süzerek, "ama Kraliçe'nin hisleri kadar sevecen değil. Yine de kendine oldukça hâkim."</p>

  <p>"Dostuna dikkat et, Dolgan. Kraliçe'ye talip olacak olursa, sorun çıkacak demektir."</p>

  <p>"Ondan bu kadar mı nefret ediyorsun, Calin?"</p>

  <p>Calin Dolgan'a düşünceli bir ifadeyle baktı. "Hayır, Dolgan. Tomas'tan nefret etmiyorum. Ondan korkuyorum. Bu da yeter." Calin bir an sessiz kaldıktan sonra, "Biz Elvandar'da yaşayanlar, bir daha asla başka bir efendinin karşısında diz çökmeyeceğiz," dedi. "Annemin Tomas'ın değişmesiyle ilgili umutları boşa çıkarsa, bir şeyler düşünmemiz gerekecek."</p>

  <p>Dolgan ağır ağır başını salladı. "Bu çok acı bir gün olurdu, Calin."</p>

  <p>"Kesinlikle öyle, Dolgan." Calin annesinin tahtının önünden geçerek konsey dairesinden çıktı ve cüceyi yalnız bıraktı. Dolgan dışarıya, Elvandar'ın perileri andıran ışıklarına baktı, Elf Kraliçesi'nin umutlarının boşa çıkmaması için dua ediyordu.</p>

  <p>Rüzgâr ovalarda uğulduyordu. Ashen-Shugar, Shuruga'nın geniş omuzlarında oturuyordu. Dev altın ejderhanın düşünceleri sahibine ulaştı. Avlanacak mıyız? Ejderha, açlığını düşünüyordu.</p>

  <p>"Hayır. Bekleyeceğiz."</p>

  <p>Akın akın gelen moredheller yükselen şehre doğru yaklaşırlarken Kartal Bakışı'nın Hâkimi bekledi. Yüzlercesi yarım dünya ötedeki taş ocaklarından çıkarılmış dev taş bloklarını çekerek, ovalardaki şehre doğru sürüklüyorlardı. Birçoğu ölmüştü, birçoğu da ölecekti, ama bu önemsizdi. Acaba öyle miydi? Bu yeni ve yabancı düşünce Ashen-Shugar'ın canını sıkmıştı. Yukarıdan gelen bir kükremeyle birlikte bir başka dev ejderha daireler çizerek indi, bağırarak meydan okuyan, muazzam bir kara ejderhaydı. Shuruga başını kaldırıp gürleyerek cevap verdi. Sahibine de, Savaşacak mıyız? diye sordu.</p>

  <p>"Hayır."</p>

  <p>Ashen-Shugar bineğinin hayal kırıklığına uğradığını hissetti, ama bunun üzerinde durmamayı tercih etti. Diğer ejderhanın zarif hareketlerle yakında bir yere inerek, muhteşem kanatlarını sırtına katlayışını izledi. Siyah pulları puslu gün ışığını cilalı abanoz gibi yansıtıyordu. Ejderhanın binicisi elini kaldırarak selam verdi.</p>

  <p>Ashen-Shugar selama karşılık verdi ve diğer ejderha ihtiyatla yaklaştı. Shuruga tıslayınca Ashen-Shugar düşünmeden hayvana bir yumruk indirdi. Shuruga sessizliğe büründü.</p>

  <p>Kaplanlar Lordu Draken-Korin, "Kartal Bakışı'nın Hâkimi sonunda bize katılmaya mı geldi?" diye sordu. Ejderhasından inerken siyah ve turuncu çizgili zırhı parıldıyordu.</p>

  <p>Nezaket gereği Ashen-Shugar da ejderhasından indi. Elini beyaz kabzalı altın kılıcından fazla uzaklaştırmıyordu, zaman değişiyor olsa da, Valherular güvenmek nedir bilmezlerdi. Eskiden olsa kolaylıkla savaşa tutuşabilirdi, ama artık bilgi gereksinimi ön plana çıkmıştı. Ashen-Shugar, "Hayır," dedi. "Sadece izliyorum."</p>

  <p>Draken-Korin Kartal Bakışı'nın Hâkimi’ni süzdü, soluk mavi gözlerinde hiçbir duygu belirtisi yoktu. "Katılmayan yalnızca sen kaldın, Ashen-Shugar."</p>

  <p>"Evreni bir uçtan bir uca yağmalamaya katılmaktan söz ediyorsun, Draken-Korin. Bu... bu planınız çılgınlık."</p>

  <p>"Ne çılgınlığı? Neden söz ettiğini anlamıyorum. Biz varız. Biz yapıyoruz. Başka ne var ki?"</p>

  <p>"Bu bizim yöntemimiz değil."</p>

  <p>"Başkalarının yolumuza çıkmasına göz yummak da bizim yöntemimiz değil. Şu yeni varlıklar, bize karşı koyuyorlar."</p>

  <p>Ashen-Shugar gözlerini gökyüzüne doğru çevirdi. "Evet, öyle. Ama onlar diğerleri gibi değiller. Onlar da tıpkı bizim gibi bu dünyanın özünden yaratılmışlar."</p>

  <p>"Ne fark eder ki? Bizim soyumuzdan kaç kişi öldürdün? Dudaklarından ne kadar kan geçti? Karşına çıkanı öldürmelisin, yoksa o seni öldürür. Hepsi bundan ibaret." "Ya geride kalanlar, moredhel ve elfler?" "Ne olmuş onlara? Onlar bir hiç." "Onlar bize aitler."</p>

  <p>"Dağlarda sana bir haller olmuş, Ashen-Shugar. Onlar bizim kullarımız. Gerçek bir güçleri yok. Yalnızca bizim zevkimiz için var onlar, o kadar. Seni endişelendiren ne?"</p>

  <p>"Bilmiyorum. Bir şey var..."</p>

  <p>"Tomas."</p>

  <p>Bir an için Tomas iki yerde birden bulunuyordu. Başını sallayınca görüntüler kayboldu. Başını çevirince Galain'in yanındaki çalılıklarda uzandığını gördü. Biraz geride de elfler ve cücelerden oluşan kuvvetler bekliyorlardı. Prens Calin'in genç kuzeni, nehrin karşısındaki Tsurani kampını işaret etti. Tomas arkadaşının işaret ettiği yere bakınca, kamp ateşlerinin yanında oturmuş dış dünya askerlerini gördü ve gülümsedi. "Kamplarından uzaklaşmıyorlar," diye fısıldadı.</p>

  <p>Galain başıyla onayladı. "Kamp ateşlerinin sıcaklığını aratacak kadar canlarını yaktık."</p>

  <p>Baharın ilerleyen günlerine özgü bir akşam esintisi dolaşıyor, Tsurani kampını pusla örtüyordu. Kamp ateşleri bile daha sönük yanıyor gibiydiler. Tomas bir kez daha kampı inceledi. "Otuz kişi saydım, doğu ve batıdaki kampların her birinde otuz daha var."</p>

  <p>Galain bir şey söylemeden Tomas'ın bir sonraki emrini bekledi. Elvandar'ın Savaşönderi Calin olmasına rağmen, Tomas elflerin ve cücelerin komutasını üstlenmişti. Önderliğin ona ne zaman geçtiği belli değildi, ama yavaş yavaş, bedenen büyüdükçe liderlikte de yükselmişti. Savaş sırasında bir şeyin yapılması için sadece bağırması yetiyordu, elfler ve cüceler söylediğini yerine getirmek için hemen koşturuyorlardı. Başlangıçta bu, emirler mantıklı ve tartışılmaz oldukları içindi. Ama bu kalıp zamanla yerleşmiş ve artık emirleri veren Tomas olduğu için itaat eder olmuşlardı.</p>

  <p>Tomas Galain'e kendisini izlemesini işaret ederek nehir kıyısından indi ve Tsurani kampının görüş sahasının dışına, ağaçların arasında, derinlerde bekleyenlerin yanına geldiler. Dolgan, bir zamanlar Mac Mordain Cadal madenlerinden kurtardığı küçük çocuk olan genç adama baktı.</p>

  <p>Tomas iki metreye yaklaşan boyuyla tüm elflerden daha uzundu. Güçlü bir özgüvenle yürüyordu, doğuştan bir savaşçı gibi. Cücelerle geçirdiği altı yıl boyunca bir erkek... ve daha fazlası olmuştu. Tomas önünde toplanan savaşçılara bakarken Dolgan onu izliyordu, onun Gri Kulelerin karanlık madenlerinde artık korku ya da tehlike olmaksızın dolaşabileceğini anlamıştı.</p>

  <p>"Diğer gözcüler döndüler mi?"</p>

  <p>Dolgan başını sallayarak gözcülerin öne çıkmalarını işaret etti. Üç elf ve üç cüce yaklaştılar. "Kara Cüppeliler'den iz var mı?"</p>

  <p>Gözcüler olmadığını işaret edince, beyaz ve altın rengine bürünmüş olan adam kaşlarını çattı. "Bir tanesini yakalayıp Elvandar'a götürebilsek, çok iyi olurdu. Son saldırıları bugüne kadar olanların en şiddetlisiydi. Güçlerinin sınırlarını öğrenebilmek için neler vermezdim."</p>

  <p>Nehirden görülemeyecek kadar uzaklaştıklarına karar veren Dolgan piposunu çıkardı. Yakarken, "Tsuraniler Kara Cüppeliler'i, bir ejderhanın hazinesini koruduğu gibi koruyorlar," dedi.</p>

  <p>Tomas buna güldü ve Dolgan bir an için o tanıdık çocuğu görür gibi oldu. "Evet, ejderhanın inini yağmalayan da cesur bir cüce olur."</p>

  <p>Galain, "Son üç yıldır süregelen yöntemlerini kullanırlarsa, büyük olasılıkla bu mevsim için bizimle işleri bitmiştir. Önümüzdeki bahara dek tek bir Kara Cüppeli bile görmeyebiliriz."</p>

  <p>Tomas düşünceliydi, solgun gözlerinde kendine has bir parıltı vardı sanki. "Yöntemleri... yöntemleri almak, beklemek ve tekrar almak. Uzun süredir, nehri aşmadıkları sürece dilediklerini yapmalarına razıyız. Bu yöntemi değiştirmenin zamanı geldi. Başlarına yeterince dert olursak, şu Kara Cüppeliler'den birini ele geçirme fırsatını da yakalayabiliriz."</p>

  <p>Tomas'ın teklifinde saklı riski gören Dolgan olumsuz anlamda başını salladı. Ardından Tomas gülümseyerek, "Ayrıca nehir boyunca güçlerini biraz olsun zayıflatamazsak, cüceler ile ben kışı burada geçirmek zorunda kalacağız, çünkü dış dünyalılar Yeşil Yürek'in derinliklerine girdiler," dedi.</p>

  <p>Galain uzun boylu arkadaşına baktı. Tomas her geçen yıl elflere daha çok benziyordu ve Galain çoğu zaman sözlerinde gizli olan belli belirsiz mizahı takdir edebiliyordu. Tomas'ın Kraliçe'nin yakınında kalmayı memnuniyetle karşılayacağını biliyordu. Ama onun büyüsü hakkındaki endişelerine rağmen, Tomas'tan hoşlanmaya başlamıştı. "Nasıl?"</p>

  <p>"Sağdaki, soldaki ve gerideki kamplara okçular yolla. Benden bir yaban kazı sesi duyunca, nehrin karşı tarafına ok yağdırsınlar, ama o pozisyonların gerisinden, sanki asıl saldırı doğu ve batıdan geliyormuş gibi." Gülümsedi, ifadesinde hiç de espri yoktu. "Bu da kampı, bizim biraz kan akıtmamıza yetecek kadar süre boşaltacaktır."</p>

  <p>Galain onayladı ve her kampa on okçu yolladı. Diğerleri de savaş hazırlıklarını yaptılar ve aradan yeterince zaman geçince Tomas ellerini ağzına götürdü. Avuçlarını kapatarak bir yaban kazı sesi çıkardı. Bir an sonra, kampın karşısında doğu ve batı yönlerinden çığlıklar duyulmaya başlamıştı. Tsurani kampındaki askerler kalkmış, her iki yana bakıyorlardı, birkaçı suyun kıyısına kadar inmiş, karanlık ormanı görmeye çalışıyordu. Tomas elini kaldırdı ve bir balta gibi indirdi.</p>

  <p>Bir anda nehrin karşısındaki kampa ok yağmaya başladı ve Tsurani askerleri kalkanlarına koştular. Onlar tam olarak siper alamadan Tomas bir grup cücenin başında sığ geçitten geçerek nehri aştı. Başlarının üzerinden bir ok yağmuru daha geçti, sonra elfler yaylarını omuzlarına takıp kılıçlarını çektiler ve gerektiğinde koruma atışı yapmak üzere geride kalan on ikisi hariç onlar da cücelerin ardından saldırdılar.</p>

  <p>Kıyıya ilk çıkan Tomas oldu ve kendisini nehrin kıyısında karşılayan bir Tsurani muhafızını hakladı. Bir an sonra ise aralarına dalmış, kıyım yapıyordu. Altın kılıcından Tsurani kanı saçılıyor, yaralı ve ölenlerin haykırışları rutubetli geceyi dolduruyordu.</p>

  <p>Dolgan bir muhafızı öldürdü ve karşısına çıkacak başka kimse bulamadı. Dönünce Galain'in bir başka Tsurani'nin cesedi üzerinde durduğunu, ama gözlerini uzaktaki bir şeye diktiğini gördü. Cüce onun bakışını izleyince, başındaki bir kesikten kanlar sızan ve bir elini kaldırmış, merhamet dileyen yaralı bir Tsurani askerinin başında duran Tomas'ı gördü. Yüzünde ona ait olmayan bir vahşet maskesiyle adamın başında dikilmişti. Tuhaf ve dehşet verici bir haykırışla altın kılıcını indirerek Tsurani'nin hayatına son verdi. Hemen dönerek başka düşman aradı. Kimse çıkmayınca bir an dalgınlaştı, sonra gözleri tekrar odaklandı.</p>

  <p>Galain bir cücenin, "Geliyorlar," diye seslendiğini duydu. Hilenin anlaşıldığı Tsurani kamplarından gerçek çarpışma alanına doğru hızla gelenlerin bağrışmaları da duyuluyordu.</p>

  <p>Tomas'ın grubu tek kelime etmeden, çabucak suyu geçti. Tsurani okçularının ok yağmuru başlayıp, karşı yakadaki elfler onlara cevap verdiklerinde, kıyıya ulaşmışlardı. Saldıran grup hemen ormanın derinliklerine, güvenli bir mesafeye çekildi.</p>

  <p>Elfler ve cüceler durunca, biraz soluklanmak ve hâlâ kanlarında olan savaş coşkusunu dindirmek için oturdular. Galain Tomas'a baktı ve "İyi iş gördük," dedi. "Kaybımız yok, yalnızca birkaç hafif yaralı, otuz dış dünyalı da öldürüldü."</p>

  <p>Tomas gülümsemedi, bir an için bir şey duyuyormuş gibi düşünceli durdu. Dönüp Galain'e baktı, söylediklerini yeni anlıyordu âdeta. "Evet, iyi iş gördük, ama yarın yine saldırmalıyız, öbür gün de, ta ki, onlar bir tepki verene kadar."</p>

  <p>Geceler boyu nehri geçtiler. Bir kampa saldırıyorlar, ertesi gece ise millerce öteye hücum ediyorlardı. Bir gece saldırısız geçiyor, sonra aynı kamp üç gece üst üste saldırıya uğruyordu. Kimi zaman karşı kıyıdan atılan tek bir ok bir muhafızı haklıyor, arkadaşları da bir türlü gelmeyen saldırıya karşı hazır bekliyorlardı. Bir defasında hatlara şafaktan sonra, savunmacılar artık bir saldırı gelmeyeceğine karar verdikten sonra saldırdılar. Bir kampı yerle bir ederek güney ormanının içine doğru millerce ilerlediler ve silah taşıyan bir kervanı ele geçirdiler, hatta arabaları çeken altı bacaklı yaratıkları bile katlettiler. O baskından dönerken beş ayrı çarpışma oldu ve iki cüce, üç de elf kaybettiler.</p>

  <p>Tomas ve sayıları artık üç yüzü aşkın elf ve cüceyi bulan ekibi oturmuş, diğer kamplardan gelecek haberleri bekliyorlardı. Yosun, bitki kökü ve yumru köklerle pişirilmiş geyik eti yahnisi yiyorlardı.</p>

  <p>Bir ulak koşarak Tomas ve Galain'e yaklaştı. "Kral'ın ordusundan haber getirdim." Arkasından da griler içindeki bir figür kamp ateşine yaklaştı.</p>

  <p>Tomas ve Galain doğruldular. "Selam sana, Natalli Uzun Leon."</p>

  <p>"Selam sana, Galain," diye karşılık verdi uzun boylu, esmer ulak.</p>

  <p>Bir elf yeni gelenlere ekmek ve dumanı tüten bir kâse yahni getirdi, otururlarken Tomas, "Dük'ten ne haber var?" diye sordu.</p>

  <p>Haberci lokmaları ardı ardına çiğnerken, "Lord Borric selamlarını yolluyor," dedi. "Durum pek iç açıcı değil. Tsuraniler ağaçta biten yosun gibi doğuda yavaş yavaş ilerliyorlar. Birkaç metre yol alıyor, sonra duruyorlar. Anlaşılan hiç aceleleri yok. Dük'ün tahminine göre, sahile önümüzdeki yıl ulaşacak ve Özgür Şehirlerin kuzeyle bağlantısını kesecekler. Sonra da belki Zun ya da LaMut'a bir saldırı gelir. Kim bilir?"</p>

  <p>Tomas, "Crydee'den haber var mı?" diye sordu.</p>

  <p>"Ben yola çıkmadan hemen önce güvercinler gelmişti. Prens Arutha Tsuranilere karşı iyi dayanıyor. Tsuraniler orada da buradaki kadar talihsizler. Ama Yeşil Yürek'ten güneye doğru hareket ediyorlar." Cüceleri ve Tomas'ı süzdü. "Elvandar'a kadar gelebilmenize şaşırdım doğrusu."</p>

  <p>Dolgan piposunu tüttürdü. "Uzun bir yoldu. Hızlı ve sessiz hareket etmemiz gerekti. İstilacılar hareketlendiklerine göre, dağlara dönmemiz pek mümkün görünmüyor. Bir kez ele geçirdiklerini vermek istemezler."</p>

  <p>Tomas ateşin önüne geldi. "Nöbetçilerini nasıl aştınız?"</p>

  <p>"Baskınlarınız onların saflarında büyük kargaşaya yol açıyor. Batı Orduları'yla karşılaşan adamlar nehre doğru hücum etmek üzere hatlarından geri çekildiler. Ben de o gruplardan birini izledim. Arkalarına bakmayı düşünmediler bile. Tek yapmam gereken, çekildikleri zaman hatlarının gerisine kaymak, sonra da nehri geçmekti."</p>

  <p>Calin, "Bize karşı kaç kişi getiriyorlar?" diye sordu.</p>

  <p>Leon omuzlarını silkti. "Ben altı bölük gördüm, başkaları da olmalı." Bir Tsurani bölüğünün her biri otuz kişilik yirmi takımdan oluştuğunu tahmin ediyorlardı.</p>

  <p>Tomas eldivenli ellerini birbirine vurdu. "Üç bin kişiyi geri getirdiklerine göre mutlaka başka bir geçiş planlıyorlar. Kamplarını yakıp yıkmamıza engel olmak için bizi yeniden ormanın derinliklerine sürmeyi düşünüyor olmalılar." Gelip habercinin başına dikildi. "Kara Cüppelilerden gelen var mı?"</p>

  <p>"İzlediğim bölükte zaman zaman birini görüyordum."</p>

  <p>Tomas ellerini bir kez daha çırptı. "Bu defa güçlü geliyorlar. Diğer kamplara haber salın. İki gün içinde, dış dünyalıları izleyecek izci ve ulaklar hariç tüm Elvandar orduları Kraliçe'nin sarayında toplanacak."</p>

  <p>Haberciler sessizce ateşin başından kalkıp, Crydee nehrinin kıyıları boyunca sıralanmış diğer elf gruplarına haber vermek üzere hemen yola koyuldular.</p>

  <p>Tahtında oturan Ashen-Shugar dansözlerle ilgilenmiyordu. Dişi moredheller güzellik ve zarafetlerine bakılarak seçilirlerdi, ama onların cazibesi onu çekmiyordu. Aklı çok uzaklarda, yaklaşan savaştaydı. İçinde tuhaf bir şey oluşuyordu, tanımsız, boş bir duygu.</p>

  <p>Buna hüzün denir, dedi içinden bir ses.</p>

  <p>Sen kimsin ki beni rahatsız ederek yalnızlığımı bozuyorsun? diye düşündü Ashen-Shugar.</p>

  <p>Ben, senin olmaya başladığın şeyim. Bu yalnızca bir düş, bir anı.</p>

  <p>Ashen-Shugar öfkeyle haykırarak kılıcını çekip tahtından fırladı. Aynı anda müzisyenler de çalmayı bıraktılar. Dansözler, hizmetkârlar ve müzisyenler kendilerini yere atarak efendilerinin karşısında teslim oldular. "Ben, benim! Düş falan yok!"</p>

  <p>Sen geçmişten bir hatırasın sadece, dedi ses. İkimiz bir oluyoruz.</p>

  <p>Ashen-Shugar kılıcını kaldırdı ve indirdi. Korkuyla sinmiş bir hizmetkârın kafası yerde yuvarlandı. Ashen-Shugar diz çöküp elini fışkıran kanların üzerine koydu. Parmaklarını dudaklarına götürerek tuzlu tadı hissetti ve "Bu yaşamın tadı değil mi!" diye haykırdı.</p>

  <p>Bu bir yanılsama. Hepsi geçti.</p>

  <p>"Bir tuhaflık hissediyorum, bir huzursuzluk, bu beni... beni... bir sözcük bulamıyorum." Bu korku.</p>

  <p>Ashen-Shugar kılıcını bir kez daha savurdu ve genç bir dansöz öldü. "Bu şeyler, korkuyu onlar bilirler. Korkunun benimle ne işi var?"</p>

  <p>Korkuyorsun. Bütün yaratıklar değişmekten korkar, tanrılar bile.</p>

  <p>Kimsin sen? diye sessizce sordu Valheru. Ben senim. Ben, senin olacağın şeyim. Ben, senin geçmişte olduğun şeyim… Ben Tomas'ım.</p>

  <p>Aşağıdan gelen bir bağırış Tomas'ı kendine getirdi. Kalkıp küçük odasından çıktı ve ağaç dallarından yapılmış bir köprüden geçerek Kraliçe'nin sarayına doğru indi. Parmaklıkların arasından, Elvandar dağlarının eteklerinde kamp kurmuş yüzlerce cücenin loş siluetlerini görebiliyordu. Her saat yüzlerce elf ve cüce savaşçı daha gelip, emrindeki orduya katılıyorlardı. Yarın Calin, Tathar, Dolgan ve diğerleriyle birlikte mecliste yer alacak ve yaklaşan saldırıya karşı koyma planını açıklayacaktı.</p>

  <p>Altı yıllık savaş Tomas'a, ona hâlâ rahat vermeyen düşlere karşı tuhaf bir bakış açısı kazandırmıştı. Savaş coşkusuna kapıldığı zamanlar, başka birinin düşlerine giriyordu. Elf ormanlarından uzak olduğu zamanlarda, o düşlere girme çağrısına karşı koymak daha da zorlaşıyordu. Bu davetler onu ilk zamanlar olduğu gibi korkutmuyordu. Uzun zaman önce ölmüş olan varlığın düşleri sayesinde artık insandan da öteydi. İçinde güçler vardı, beyaz ve altın rengi zırhını kendisinden önce giyenin bir parçası oldukları gibi, artık kendisinin bir parçası olan ve kullanabileceği güçler. Bir daha asla Crydeeli Tomas olamayacağını biliyordu, peki ama ne olacaktı?</p>

  <p>Arkasından çok hafif bir ayak sesi geldi. Geriye dönmeden, 'İyi akşamlar, Kraliçem," dedi.</p>

  <p>Elf Kraliçesi gelip yanında durdu, yüzünde endişeli bir ifade vardı. "Hislerin elflerinkilere benzedi," dedi kendi dilinde.</p>

  <p>Tomas ona aynı dilde, adının eski anlamıyla hitap ederek, Görünüşe göre öyle, Parlayan Ay," dedi.</p>

  <p>Dönüp baktığında gözlerinde şaşkınlığı gördü. Kraliçe uzanıp usulca yüzüne dokundu. "Dük'ün konsey odasında durmuşken, Elf Kraliçesi'yle konuşma düşüncesiyle bile telaşla titreyen o çocuk mu, şimdi bu dili ana diliymiş gibi konuşan?"</p>

  <p>Tomas onun elini nazikçe itti. "Olduğum, senin de gördüğün neyse oyum ben." Sesi sert, emreder gibi bir tondaydı.</p>

  <p>Kraliçe onun yüzüne baktı, hatlarında gördüğü tanıdık ve korkunç bir şey neredeyse ürpermesine neden olacaktı. "Peki, ne görüyorum, Tomas?"</p>

  <p>Tomas onun sorusuna cevap vermeden, "Neden benden kaçıyorsunuz, leydim?" diye sordu.</p>

  <p>Kraliçe nazikçe konuştu. "Aramızda bir şeyler oluşuyor ve bu olmamalı. Bu, daha bize ilk geldiğin anda filizlendi, Tomas."</p>

  <p>Tomas âdeta neşeli bir ifadeyle, "Ondan da önce, Kraliçem, seni ilk gördüğüm anda," dedi. Uzun boyuyla ona yukarıdan bakıyordu. "Neden olamazmış bu şey? Yanına benden daha layık kim olabilir?"</p>

  <p>Kraliçe bir an için kontrolünü yitirerek ondan uzaklaştı. O anda Tomas, çok az kişinin görebildiği bir şeyi gördü: Elf Kraliçesi'nin şaşkın ve tereddüt içinde, kendi kadim bilgeliğinden bile şüphe duyan halini. "Başka ne olursan ol, sen bir insansın. Sana bahşedilmiş olan bütün o güçlere rağmen, verilen ömür bir insan ömrü kadar. Ben, ruhum lordumun yanına, onun gittiği Kutlu Adalar'a gidene dek halkımı yöneteceğim. Sonra tahtı Calin alacak, kralın oğlu ve kendisi de bir Kral olarak. Halkım bu şekilde idare edilir."</p>

  <p>Tomas uzanıp onun yüzünü kendine doğru çevirdi. "Bu her zaman böyle değildi."</p>

  <p>Kraliçe'nin gözlerinde bir korku kıvılcımı belirdi. "Hayır, hep özgür bir halk değildik."</p>

  <p>Kraliçe onun sabırsızlandığını hissediyor, ama buna direnip sakin konuşmaya çalıştığını da görebiliyordu. "O halde, hiçbir şey hissetmiyor musun?"</p>

  <p>Kraliçe bir adım geriledi. "Hissetmediğimi söylersem, yalan söylemiş olurum. Ama bu tuhaf bir çekim ve beni tereddütte bıraktığı gibi, bir hayli de endişelendiriyor. Valherulara bundan daha fazla, bir insanın başa çıkamayacağı kadar benzersen, seni burada barındıramayız. Eskiler'in dönmesine göz yumamayız."</p>

  <p>Tomas neşeyle acı karışımı tuhaf bir ifadeyle güldü. "Çocukken, sana çocukça bir arzuyla bakardım. Artık bir erkeğim ve erkekçe bir arzuyla bakıyorum. Bana seni isteyecek cüreti veren ve bunu yapmama aracı olan güç müdür, aynı zamanda bizi birbirimizden ayrı tutan?"</p>

  <p>Aglaranna elini yanağına götürdü. "Bilemiyorum. Kraliyet ailesi hiç değişmemiştir. Başkaları insanlarla birlikte olabilir. Bense senin yaşlı ve güçsüz, benimse şu anda gördüğün gibi olacağım zamanki o üzüntüyü yaşayamam."</p>

  <p>Tomas'ın gözleri parıldadı ve sesi sertleşti. "Bu asla olmayacak, Kraliçem. Bu ormanlarda bin yıl yaşayacağım. Bundan hiç kuşkum yok. Ama artık seni rahatsız etmeyeceğim... diğer konular çözülene dek. Bunun gerçekleşmesi yazgımız, Aglaranna. Bunu sen de anlayacaksın."</p>

  <p>Kraliçe elini ağzına götürdü ve öylece kalakaldı, heyecandan gözleri dolmuştu. Tomas söylediklerini düşünmesi için onu yalnız bırakarak uzaklaştı. Aglaranna'nın içinde, Lord Kralının ölümünden beri ilk kez iki duygu içinde çatışıyordu: Korku ve arzu.</p>

  <p>Tomas açıklığın kıyısından gelen bağırış üzerine döndü. Ağaçların arasından bir elf geliyordu, ardında da basit giyimli bir adam vardı. Calin ve Dolgan'la konuşmayı bıraktı ve üçü, Kraliçe'nin yanına götürülen yabancının peşine takıldılar. Aglaranna tahtında oturmuştu, danışmanları da her iki yanındaki sıralarda yerlerini almışlardı. Tathar Kraliçe'nin yanında, ayaktaydı.</p>

  <p>Yabancı tahta yaklaştı ve hafifçe eğilerek selam verdi. Tathar adama eşlik eden nöbetçiye bir bakış attı, ama elf kendinde değil gibiydi. Kahverengi giysili adam kusursuz bir elf diliyle, "Selamlar, Kraliçem," dedi.</p>

  <p>Aglaranna Kraliyet Kralın Lisanı'nda cevap verdi. "Aramıza gelmen büyük cesaret, yabancı."</p>

  <p>Adam değneğine dayanarak gülümsedi. "Yine de bir rehber bulmam gerekti, Elvandar'a yalnız başıma giremezdim."</p>

  <p>"Anlaşılan rehberinin fazla bir seçeneği yokmuş," dedi Tathar.</p>

  <p>Adam, "Her zaman bir seçenek vardır, her zaman aşikâr olmasa da," dedi.</p>

  <p>Tomas bir adım öne çıktı. "Buraya ne amaçla geldin?"</p>

  <p>Adam sese dönerek gülümsedi. "Ah! Ejderha'nın hediyesini giyen. Selam olsun sana, Crydeeli Tomas."</p>

  <p>Tomas geriledi. Adamın gözlerinden güç yayılıyordu ve rahat tavırları, Tomas'ın hissettiği kuvveti perdeliyordu. "Kimsin sen?"</p>

  <p>Adam, "Birçok adım vardır," dedi, "ama burada bana Kara Macros derler." Değneğini kaldırıp çevresinde kendisini izleyenlerin önünde savurdu. "Geldim, çünkü cüretkâr bir plana kalkıştınız." Değneğini son olarak Tomas'a doğrulttu. Sonra ucunu yere indirip tekrar üzerine yaslandı. "Ama benim yardımım olmadan, bir Kara Cüppeli yakalama planı, Elvandar'a zarardan başka bir şey getirmez." Belli belirsiz gülümsedi. "Yakında elinizde bir Kara Cüppeli olacak, ama henüz değil." Sesinde ince bir alay vardı.</p>

  <p>Aglaranna doğruldu. Omuzlarını geriye atmış, Macros'un gözlerinin içine bakıyordu. "Çok şey biliyorsun."</p>

  <p>Macros başını hafifçe eğdi. "Evet, çok şey bilirim ki bu bazen rahatsızlık vericidir." Onun yanından geçip, elini Tomas'ın omzuna koydu. Macros Tomas'ı Kraliçe'nin ayakta durduğu yerin yanına götürüp, omzuna hafifçe bastırarak oturttu. Kendisi de onun yanına oturup, değneğini de boynuyla omzunun arasına dayadı. Kraliçe'ye bakarak, "Tsuraniler ilk ışıkla birlikte gelecekler ve doğruca Elvandar'a saldıracaklar," dedi.</p>

  <p>Tathar Macros'un önüne çıkıp, "Bunu nereden biliyorsun?" dedi.</p>

  <p>Macros yine gülümsedi. "Beni babanın da üyesi olduğu meclisten hatırlamıyor musun?"</p>

  <p>Tathar gözleri büyüyerek geriledi. "Sen..."</p>

  <p>"Ben oyum, ama artık o adı kullanmıyorum."</p>

  <p>Tathar sıkıntılı görünüyordu. "Çok uzun zaman önceydi. Bunun mümkün olacağını hiç sanmazdım."</p>

  <p>"Çok şey mümkündür," dedi Macros. Manalı bakışlarını önce Kraliçe'ye, sonra Tomas'a çevirdi.</p>

  <p>Aglaranna huzursuzluğunu belli etmeden yavaşça oturdu. "Sen efsuncu musun?"</p>

  <p>Macros başını sallayarak onayladı. "Bana öyle derler, tabii artık öyküye eklenecek başka şeyler de var. Beni dinleyecek misiniz?"</p>

  <p>Tathar Kraliçe'ye bakarak onayladı. "Uzun zaman önce bu adam yardımımıza koşmuştu. Nasıl aynı adam olduğunu bilemiyorum, ama o zaman sizin ve benim babalarımızın gerçek bir dostuydu. Ona güvenebiliriz."</p>

  <p>"O halde, önerin nedir?" diye sordu Kraliçe.</p>

  <p>"Tsurani büyücüleri nöbetçilerinizin yerlerini belirlediler, nerelerde olduklarını biliyorlar. İlk ışıkla birlikte, bir boğanın boynuzları gibi iki dalga halinde nehri aşarak gelecekler. Siz onları karşılarken ortadan, zayıf olduğunuz yerden cho-ja denilen yaratıklar akın edecek. Onları size karşı daha önce kullanmadılar, ama cüceler size bunların savaştaki ustalığını anlatabilir."</p>

  <p>Dolgan öne çıktı. "Evet, Kraliçem. Korkunç yaratıklar, karanlıkta da en az benim halkım kadar iyi dövüşüyorlar. Onların madenlere hapsedildiklerini sanıyordum."</p>

  <p>"Evet, öyleydiler, baskınlara kadar," dedi Macros. "Onlardan çok sayıda getirdiler ve nehrin karşı yakasında, gözcülerinizin göremeyecekleri bir yerde hazırlanıyorlar. Kalabalık olarak gelecekler. Tsuraniler baskınlarınızdan bıktılar ve elf ormanlarının kutsal yüreği düşecek olursa, elflerin bundan böyle bir güç olamayacağını artık biliyorlar."</p>

  <p>"Öyleyse çekilmeli ve merkezi savunmalıyız," dedi Tomas.</p>

  <p>Macros bir an sessiz kaldı, bir şey hatırlıyor gibiydi. "Bu bir başlangıç, ama bu işin sona ermesini en az onlar kadar isteyen büyücülerini de beraberlerinde getiriyorlar. Onların büyüleri, savaşçılarının ormandan sizin Efsunörücülerinizin gücüne takılmadan geçmelerini sağlayacak ve böylece buraya gelecekler."</p>

  <p>"O halde onları burada karşılar ve sonuna kadar direniriz," dedi Aglaranna.</p>

  <p>Macros başını salladı. "Cesur sözler, Kraliçem, ama yardımıma ihtiyacınız olacak."</p>

  <p>Dolgan efsuncuyu süzdü. "Bir adam ne yapabilir ki?"</p>

  <p>Macros ayağa kalktı. "Çok şey. Yarın göreceksiniz. Korkma cüce, savaş sert geçecek ve çok kişi Kutlu Adalar'a göçecek, ama azmedersek, kazanacağız."</p>

  <p>"Bütün bunların olduğunu görmüş gibi konuşuyorsun," dedi Tomas.</p>

  <p>Macros gülümsedi, gözleri hiçbir şey söylemezken, bir yandan da binlerce şey söylüyordu. "Sahi öyle konuşuyorum, değil mi, Crydeeli Tomas?" Diğerlerine döndü ve değneğini savurarak, "Hazırlanın," dedi. "Yanınızda olacağım." Kraliçe'ye dönerek, "Dinlenmek istiyorum," dedi, "tabii benim için bir yeriniz varsa?"</p>

  <p>Kraliçe Macros'u konseye getiren elfe döndü. "Onu bir odaya götür ve ne istiyorsa getir."</p>

  <p>Efsuncu selam vererek rehberini izledi. Diğerleri sessiz kaldılar, nihayet Tomas, "Hazırlanalım," dedi.</p>

  <p>Gece yerini şafağa bırakırken, Kraliçe yalnız başına tahtının yanında duruyordu. Yıllar süren hükümdarlığı boyunca böyle bir zaman hiç olmamıştı. Aklından gençlik yıllarına kadar uzanan eskilerden, iki gece öncesine kadar uzanan yüzlerce görüntü geçiyordu.</p>

  <p>"Cevapları geçmişte mi arıyorsunuz, Kraliçem?"</p>

  <p>Dönünce, değneğine dayanmış efsuncuyu arkasında gördü.</p>

  <p>"Aklımı okuyabiliyor musun, efsuncu?"</p>

  <p>Macros gülümseyip elini sallayarak, "Hayır, leydim," dedi. "Ama çok şey bilirim ve görürüm. Yüreğiniz ağırlaşmış ve kafanızda sıkıntılar var."</p>

  <p>"Neden olduğunu da anlıyor musun?"</p>

  <p>Macros usulca güldü. "Şüphesiz. Yine de bunları sizinle konuşmayı yeğlerim."</p>

  <p>"Neden, efsuncu? Senin rolün ne?"</p>

  <p>Macros dışarıya, Elvandar'ın ışıklarına baktı. "Bir rol işte, herkesin oynadığı kadar."</p>

  <p>"Ama sen, seninkini iyi biliyorsun."</p>

  <p>"Doğru. Bazılarına, başkaları için muğlak olan şeyleri görme yetisi verilmiştir. Benim kaderim de bu." "Neden geldin?"</p>

  <p>"Çünkü buna ihtiyaç var. Ben olmazsam Elvandar düşebilir, bu kesinlikle olmamalı. Bu böyle takdir edildi, ben de ancak üzerime düşeni yapabilirim."</p>

  <p>"Savaş kazanılırsa kalacak mısın?"</p>

  <p>"Hayır. Başka görevlerim de var. Ama bir defa daha geleceğim, yine çok ihtiyaç duyulduğunda." "Ne zaman?" Bunu söyleyemem." "Yakında mı?"</p>

  <p>"Çok yakın, ama çok da yakın değil." "Bilmece gibi konuşuyorsun."</p>

  <p>Macros gülümsedi, buruk, hüzünlü bir gülüştü bu. "Hayat bir bilmecedir. Tanrıların elindedir. Onların dilekleri gerçekleşecek ve birçok ölümlü yaşamlarının değiştiğini görecek."</p>

  <p>"Tomas?" Aglaranna sihirbazın koyu renkli gözlerinin derinliklerine baktı.</p>

  <p>"En görülebilir değişiklik onda olacak, o, ama bu zamanları atlatacak olan herkes değişecek."</p>

  <p>"O ne?"</p>

  <p>"Ne olmasını isterdiniz?"</p>

  <p>Elf Kraliçesi bir cevap veremediğini gördü. Macros elini hafifçe omzuna koydu. Kraliçe onun parmaklarından bir dinginlik yayıldığını hissetti ve kendisinin, "Halkımın hiçbir sıkıntısının olmamasını isterdim, ama onun görüntüsü bile beni arzuyla dolduruyor," dediğini duydu. "Bir erkeğe özlem duyuyorum, onun... kudretinde bir erkeğe. Tomas kaybettiğim lorduma asla bilemeyeceği kadar benziyor. Ondan korkuyorum da, çünkü bir kez yemin ettikten, onu kendimden yüksek bir yere getirdikten sonra, hükmetme yetkim kalmayacak. Danışmanlar buna izin verirler mi ki? Halkım kendi rızasıyla Valheruların boyunduruğu altına asla girmez."</p>

  <p>Efsuncu bir süre sessiz kaldıktan sonra, "Tüm sanatıma rağmen, benden de gizlenen şeyler var," dedi, "ama şunu anlıyorum: Burada hayal bile edilemeyecek boyutlarda bir büyü var. Zamanın ötesine, hem de göründüğünden çok daha fazla uzandığını söylemekten fazlasını açıklayamam. Nasıl ki Valherular şu anda Tomas'ın içinde yaşıyor, Tomas da çağlar öncesinde, Valheruların içinde yaşıyor.</p>

  <p>"Tomas, son Ejderha Lordu Ashen-Shugar'ın giysisini giyiyor. Kaos Savaşları patlak verdiğinde, bu dünyada kalan yalnızca o olmuştu, çünkü kendi türüne karşı bir yabancılaşma hissediyordu."</p>

  <p>"Ya Tomas?"</p>

  <p>Macros gülümsedi. "Bunu fazla düşünmeyin, Kraliçem. Bu tür paradokslar insanın başını döndürebilir. Ashen-Shugar, bu dünyayı korumak zorunda olduğunu hissetmişti."</p>

  <p>Aglaranna, Elvandar'ın titrek ışıkları altında Macros'un yüzünü süzdü. "Eski ilimler hakkında herkesten daha fazlasını biliyorsun, sihirbaz."</p>

  <p>"Bana... çok şey bağışlandı, Kraliçem." Bakışlarını elf ormanlarına çevirdi, Kraliçe'yle değil de, kendi kendine konuşuyor gibiydi. "Yakında, Tomas için bir sınama olacak. Ne olacağından emin değilim, ama bu kadarını biliyorum. Crydeeli çocuk yalın insaniyetiyle, size olan sevgisiyle ve sizin sevginizle, bu dünyaya gelmiş en güçlü ölümlü ırkın en güçlü üyesine şu ana kadar her nasılsa dayandı. Bu iki doğanın çatışmasının korkunç acısına katlanmasında, Efsunörücülerinizin süreksiz sanatının da çok katkısı oldu."</p>

  <p>Kraliçe Macros'a sert bir bakış attı. "Bunu da mı biliyorsun?"</p>

  <p>Macros içten bir neşeyle güldü. "Kraliçem, ben de kibirsiz bir insan sayılmam. Böylesine hassas bir efsunu benim haberim olmadan yapabileceğinizi düşünmenize alındım doğrusu. Bu dünyada pek az büyü dikkatimden kaçar. Yaptığınız akıllıca bir şey ve dengeyi Tomas'ın lehine çevirebilir."</p>

  <p>"Tomas'ın gençliğimdeki Kralıma, benden çok erken alınan kocama bu kadar benzediğini gördükçe, ben de kendime bunu söyleyip duruyorum," dedi Aglaranna usulca. "Bu gerçek olabilir mi?"</p>

  <p>"Sınama süresini atlatabilirse, evet. Bu çatışmanın hem Tomas'ın, hem de Ashen-Shugar'ın sonunu getirmesi de mümkün. Ama Tomas sağ kalırsa, için için arzuladığınız şey olabilir.</p>

  <p>"Şimdi, size yalnızca tanrıların ve benim bildiğimiz bir şey söyleyeceğim. Olacak birçok şeyi yorumlayabilirim, ama birçok şey de benim için hâlâ bilinmez. Bildiğim şeylerden biri de şu: Tomas'ın gücü bir şekilde insani yüreği tarafından dengelenebilirse, zamanla bilgelik gençliğinin yerini aldıkça yanınızda akıllı ve iyi bir hükümdar olabilir. Uzaklaştırılacak olur ise, hem Krallık'ı, hem de Batının özgür halklarını korkunç bir kader bekliyor olabilir."</p>

  <p>Kraliçenin gözleri soruyu sordu, o da söze devam etti. "O karanlık geleceği göremem, Kraliçem; yalnızca tahminde bulunabilirim. Kudretinin karanlık tarafı ağır basarsa, kendisi de yok edilmesi gereken, dehşetli bir güce dönüşür. Onu savaş çılgınlığına kapıldığı anlarda görenler, içinde saklı olan gerçek karanlığın yalnızca bir gölgesini görüyorlar. Bir denge kurulup da Tomas'ın insani yönü hayatta kalır, ama siz onu yine de uzaklaştırırsanız, insanlığının öfke, acı ve nefret yönü baskın çıkabilir. Soruyorum size: Tomas uzaklaştırılır ve günün birinde kuzeyde ejderha sancağını çekerse, ne olur?"</p>

  <p>Kraliçe korkuya kapıldı ve bunu açıkça belli etti, kontrol maskesi tamamen düşmüştü. "Moredheller bir araya gelirler."</p>

  <p>"Evet, Kraliçem. Başıbozuk haydut çeteleri olarak değil, bir ordu olarak. Yirmi bin Kara Kardeş, onlarla birlikte yüz bin goblin ve karanlık ruhları, olacak yıkım ve vahşetten kazançlı çıkmayı uman birlikler dolusu insanlar. Sizin kendi halkınızın bile sorgusuz sualsiz peşinden gittiği, doğuştan savaşçı birinin çelik eldiveni altında toplanmış muazzam bir ordu."</p>

  <p>"Onu burada tutmamı mı tavsiye ediyorsun?"</p>

  <p>"Ben yalnızca alternatifleri gösterebilirim. Kararı siz vermelisiniz "</p>

  <p>Elf Kraliçesi kızıl-sarı arası buklelerini savurarak başını geriye atıp yaşlı gözlerle dışarıya, Elvandar'a baktı. Günün ilk ışıkları görünmüştü. Ağaçların arasından süzülen lâl rengi ışıklar, koyu mavi gölgeler oluşturuyordu. Ormandaki açıklıklardan, kuşların sabah şarkıları duyuluyordu. Tavsiyelerine teşekkür etmek için Macros'a doğru dönünce, gitmiş olduğunu gördü.</p>

  <p>Macros'un söylediği gibi, Tsuraniler yaklaşıyorlardı. Cho-jalar nehrin karşı tarafından, iki yanı kapatan insan hatlarının ardından saldırıyorlardı. Tomas az sayıda muhafızları olan okçulardan oluşan hafif birliklerini yerleştirmiş, onlar da yaklaşan orduya ateş açarak geriliyor, sözde bir direniş gösteriyorlardı.</p>

  <p>Tomas Elvandar ordusu ve Gri Kuleler'in cücelerinin başında duruyordu, altı bin istilacı ve büyücülerine karşı sayıları yalnızca bin beş yüzü buluyordu. Sessizce bekliyorlardı. Düşman yaklaştıkça, Tsurani savaşçılarının bağrışları ve elf oklarına hedef olanların çığlıkları ormandan duyulur oldu. Tomas başını kaldırıp, bir balkonda, efsuncu ile birlikte yaklaşan savaşı izleyen Kraliçe'ye baktı.</p>

  <p>Birdenbire elfler onlara doğru koşmaya başladı ve ağaçların arasında canlı renklerdeki Tsurani zırhlarının ilk parıltıları göründü. Hafif kuvvetler de ana kuvvetlere katılınca, Tomas kılıcını kaldırdı.</p>

  <p>"Bekleyin," diye bağırdı yukarıdan gelen bir ses ve efsuncu, Tsurani kuvvetlerinin öncülerinin girmekte olduğu ormandaki açık alanı işaret etti. Kendilerini bekleyen elf ordusuyla karşılaşan öncü birlikler durup, silah arkadaşlarının da kendilerine katılmasını beklediler. Subaylar saf düzeni alınmasını emrettiler, karşılarında iki ordunun açık bir alanda karşılaştığı, anlaşılır bir savaş vardı ve avantaj onlardaydı.</p>

  <p>Cho-jalar da bağırılan emirlere uyarak saf düzenine girmişlerdi. Bu yaratıkları hâlâ pekiyi tanımayan ve onları Tsuranilerin zeki yoldaşları olmalarına rağmen hayvan olarak gören Tomas hayret içindeydi.</p>

  <p>Macros bir kez daha, "Bekleyin!" diye bağırdı ve değneğini başının üstünde sallayarak havada geniş daireler çizdi. Ormandaki açıklığa bir sessizlik çöktü.</p>

  <p>Birdenbire bir baykuş Tomas'ın başının yanından geçerek doğruca Tsurani saflarına doğru daldı. Bir an için yabancıların üzerinde daire çizdikten sonra dalışa geçip, bir askerin yüzüne saldırdı. Pençeler gözlerini oyarken adam acılar içinde haykırdı.</p>

  <p>Bir şahin uçarak geçti ve baykuş gibi saldırdı. Ardından gökyüzünden büyük, kara bir ekin kargası alçaldı. Tsuranilerin arkasındaki ağaçlardan bir serçe sürüsü fırlayıp yüzlere ve korunmasız kollara saldırdılar. Ormanın her yerinden kuşlar geliyor ve istilacılara saldırıyorlardı. Etraf kısa sürede, ormandaki her tür kuşun Tsuranilere saldırırken çıkardıkları kanat çırpış sesleriyle dolmuştu. En küçük sinekkuşundan muazzam kartalına kadar binlercesi dış dünya ordusuna saldırıyorlardı. Adamlar bağırıp çağırıyorlardı, içlerinden birkaçı da gözleri oymaya, giysileri yırtmaya ve etleri parçalamaya çalışan acımasız gaga ve pençelerden kurtulmak için saflarını bırakmış, kaçıyordu. Cho-jalar da gerilediler, zırhlı postları gaga ve pençelere karşı dayansa da, mücevherleri andıran iri gözleri tüylü saldırganlar için kolay birer hedefti.</p>

  <p>Tsurani safları kargaşa içinde çözülürken elflerden bir haykırış koptu. Tomas emir verdi ve elf okçuları tüylü oklarıyla hengâmeye katıldılar. Tsurani askerleri daha düşmanla karşılaşamadan vurulup düşüyorlardı. Kendi okçuları da yüzlerce minik düşmanla boğuştukları için ateşe karşılık veremiyorlardı.</p>

  <p>Kuşlar Tsuranilerin ortasında kanlı işlerine devam ederlerken elfler de onların yerlerini koruma çabalarını izliyorlardı. Tsuraniler ellerinden geldiğince savaşıyorlar, birçok kuşu havada öldürüyorlardı, ama her ölenin yerine üç tane daha geliyordu.</p>

  <p>Birdenbire o kargaşanın ortasında ıslık gibi, havayı yırtan bir ses duyuldu. Açıklığın Tsurani tarafındaki her şey bir an donar gibi oldu ve her yer sessizliğe büründü. Sonra kuşlar, âdeta görünmeyen bir güç tarafından fırlatılıyorlarmışcasına, cızırtılı bir güç patlamasıyla yukarı doğru fırladılar. Kuşlar alandan çekilince Tomas Tsurani kuvvetlerinin arasında yürüyerek yeniden düzeni sağlayan büyücülerinin siyah cüppelerini gördü. Yüzlerce yaralı Tsurani yerde yatıyordu, ama savaşa alışık yabancılar yaralılarını boş verip, hemen saflarını yeniden düzenlediler.</p>

  <p>Muazzam kuş sürüsü istilacıların üzerinde yeniden toparlanarak inişe geçti. Aynı anda da Tsuranilerin çevresinde parlak, kızıl bir enerji kalkanı oluştu. Buna çarpan kuşlar hareketsiz kalıp düşmeye başladılar, tüyleri tütüyor ve havayı ağır bir yanık kokusuyla dolduruyordu. Engele çarpan elf okları da havada durup alev alarak zarar veremeden yere düşüyorlardı…</p>

  <p>Tomas ok atışının kesilmesini emretti ve dönüp Macros'a baktı. Efsuncu bir kez daha, "Bekleyin!" diye seslendi.</p>

  <p>Macros değneğini salladı ve kuşlar sessiz emrine uyarak dağıldılar. Değnek Tsuranilere doğru uzandı ve Macros kızıl engele nişan aldı. Değnekten altın rengi bir enerji fışkındı. Açıklığı geçip kızıl engeli de delerek kara cüppeli büyücülerden birini göğsünden vurdu. Büyücü iki büklüm olarak devrilirken, toplanmış olan Tsuranilerden dehşet ve öfke dolu bir bağırış yükseldi. Diğer büyücüler de dikkatlerini elf ordusunun yukarısındaki platforma çevirerek, Macros'a mavi ateş topları fırlattılar. Küçük mavi yıldızlar platforma çarparak kör edici bir ışık patlamasıyla görüntüyü kapatırken Tomas kendinden geçercesine bir öfkeyle, "Aglaranna!" diye haykırdı. Az sonra ise onu tekrar görebildi.</p>

  <p>Efsuncu platformda, Kraliçe'nin yanında duruyordu, ikisine de bir zarar gelmemişti. Tathar Kraliçe'yi uzaklaştırdı ve Macros değneğini bir kez daha uzattı. Bir kara cüppeli büyücü daha yere indi. Kalan dört büyücünün, Macros'un hayatta ve karşı saldırıya geçmiş olması karşısında hayret ve öfkeyle karışık ifadelerle bakakaldıkları açıkça görülebiliyordu. Efsuncuya karşı saldırılarını iki katma çıkararak Macros'un koruyucu kalkanına birbiri ardına mavi ışık ve ateş dalgaları gönderdiler.</p>

  <p>Yerdekilerin hepsi de, ortaya çıkan korkunç enerjiler yüzünden kör olmamak için ışığa arkalarını dönmek zorunda kalmışlardı. Büyülü saldırı sona erdiğinde Tomas başını kaldırıp baktı, sihirbaza yine bir şey olmamıştı.</p>

  <p>Büyücülerden biri ıstırap dolu bir haykırışla cüppesinden bir alet çıkardı. Onu çalıştırınca ortadan kayboldu, az sonra diğer üçü de onu izlediler. Macros Tomas'a bakıp değneğiyle Tsurani ordusunu gösterdi ve "Şimdi!" diye seslendi.</p>

  <p>Tomas kılıcını kaldırıp saldırı işaretini verdi. Hücum kolunun başında alanın diğer ucuna ilerlerken başlarının üzerinden bir ok yağmuru geçti. Kuşların saldırısı ve büyücülerinin öldürülüp kaçırılması Tsuranilerin morallerini bozmuştu. Yine de gerilemeyip pozisyon aldılar. Kuşların gaga ve pençeleri altında yüzlercesi, oklar yüzünden ise daha da fazlası ölmüştü, ama yine de elflerle cücelere karşı sayıca üçe bir fazlaydılar.</p>

  <p>Çarpışma başladı ve Tomas, öldürmek dışında her türlü düşünceyi kafasından silip atan kızıl sise kapıldı. Kılıcını bir sağa, bir sola indirerek Tsuranilerin arasında bir yol açıyor, kendisini durdurmak için yaptıkları her hamleyi karşılıyordu. Kılıcı karşısında hem Tsuraniler, hem de cho-jalar biçiliyor, kimseyi ayırmadan, karşısına çıkan herkese ölüm sunuyordu.</p>

  <p>Savaş açıklık alanda bir ileri, bir geri hareketleniyor, insanlar ve cho-jalar, elfler ve cüceler ölüyordu. Güneş gökyüzünde iyice yükseldi, ama kargaşa durmak bilmiyordu. Ölüm sesleri havayı doldururken yukarıda çaylaklar ve akbabalar toplanmaya başlamıştı.</p>

  <p>Tsurani kuvvetleri yavaş yavaş elflerle cüceleri gerilemeye zorluyorlardı. Ağır ağır Elvandar'ın merkezine doğru ilerliyorlardı. Bir an için bir durgunluk oldu, sanki iki taraf da uzlaşarak birbirinden bir an için ayrılmış ve arada açık bir alan bırakmışlardı. Tomas efsuncunun savaş seslerini bastırarak çınlayan sesiyle, "Geri!" diye bağırdığını duydu ve tüm Elvandar kuvvetleri birden geri çekildiler.</p>

  <p>Tsuraniler bir an için duraksadılar, sonra ciflerle cücelerin devam etmekteki tereddütlerini sezip, bastırmaya başladılar. Aniden bir gümbürtü koptu ve yer titredi. Herkes donakaldı, Tsuranilerin yüzlerinden korku okunuyordu.</p>

  <p>Tomas sarsıntı şiddetlendikçe ağaçların giderek daha güçlü bir şekilde sallandıklarını görüyordu. Aniden müthiş bir gürültü kreşendosu duyuldu, sanki tüm gök gürültülerinin büyük babası patlamıştı. Patlama sesiyle birlikte topraktan koca bir parça kopup, âdeta görünmeyen bir devin eliyle savrulmuşçasına havaya fırladı. Üzerinde duran Tsuraniler de havaya fırlayıp sertçe düştüler, yakınında olanlar da yere devrilmişlerdi. Bir başka toprak parçası fırladı, ardından da bir üçüncüsü. Bir anda hava, yukarı fırlayarak Tsuranilerin üzerine dökülen dev toprak parçalarıyla dolmuştu. Tsuraniler dehşet çığlıkları arasında dönüp kaçmaya başladılar. Toprağın bizzat kendisinin onlara saldırdığı bir yerden kaçtıkları için geri çekilmeleri tamamen düzensizdi. Tomas izlerken açık alan boşaldı ve sadece ölülerle ölmek üzere olanlar kaldılar.</p>

  <p>Birkaç dakika geçmeden toprak da hareketsiz kalmış ve olanları donakalmış bir halde izleyenlerle alan sessizliğe bürünmüştü. Ormana geri çekilen Tsurani ordusunun sesleri duyuluyordu. Çığlıkları, kaçarlarken başka dehşetlerle de karşılaştıklarının habercisiydi.</p>

  <p>Tomas kendisini zayıf ve bitkin hissediyordu, bakınca kollarının da kan içinde olduğunu gördü. Zırhı, kalkanı ve altın kılıcı her zamanki gibi tertemizdi, ama ilk defa üzerine insan kanının bulaştığını hissediyordu. Elvandar'da savaş çılgınlığı bir süre sonra geçiyordu ve tüm benliğiyle tiksindiğini hissediyordu.</p>

  <p>Dönüp yavaşça, "Bitti," dedi. Elflerle cücelerden cılız bir tezahürat koptu, ama hiçbiri kendilerini galip saymadıkları için pek de canlı değildi. Müthiş bir düşmanın ilkel güçler, açıklaması olmayan doğal güçler tarafından yerle bir edildiğine şahit olmuşlardı.</p>

  <p>Tomas ağır adımlarla Calin ve Dolgan'ın yanından geçip merdivenleri çıktı. Elf Prensi kaçan istilacıları takip etmek, kendi yaralılarıyla ilgilenmek ve ölmek üzere olan Tsuranilere merhametli ve çabuk bir son sağlamak üzere askerler yolladı.</p>

  <p>Tomas küçük odasına gidip perdesini kapattı. Kılıcıyla kalkanını bir tarafa fırlatıp kendini yatağına bıraktı. Başındaki sıkıcı bir zonklama yüzünden gözlerini kapattı. Anılar hemen akın ettiler.</p>

  <p>Gökyüzü, bir ufuktan diğerine kadar çılgın enerji girdaplarıyla parçalanmıştı. Ashen-Shugar muazzam Shugura'nın sırtında oturmuş, zaman ve mekânın dokusunun yırtılışını izliyordu.</p>

  <p>Berrak bir çınlama duyuldu, büyüsü sayesinde duyduğu bir sinyaldi bu. Beklediği an gelmişti. Shugura'yı hızla yukarı doğru sürerken Ashen-Shugar'ın gözleri gökyüzünü tarayarak, bu çılgın gösteriyle birlikte gelmesi gereken şeyi aradı. Shuruga altında aniden kıpırdandığı anda kendisi de avını gördü. Kara ejderhasının üzerinde oturan Draken-Korin'in silueti giderek yaklaşıyordu. Gözlerinde bir gariplik vardı, Ashen-Shugar uzun yaşamı boyunca ilk kez dehşetin ne demek olduğunu anlamaya başladı. Buna bir isim veremiyor, açıklayamıyor, ama Draken-Korin'in ıstırap dolu gözlerinde bunu görüyordu.</p>

  <p>Ashen-Shugar Shuruga'yı yukarı doğru sürdü. Muazzam altın ejderhanın kükreyerek meydan okumasına, Draken-Korin'in en az onun kadar muazzam olan kara ejderhası karşılık verdi. İkisi havada çarpıştılar ve binicileri ustalıklarını birbirleri üzerinde gösterdiler.</p>

  <p>Ashen-Shugar'ın altın kılıcı kalkıp indi ve üzerinde dişlerini gösteren bir kaplan figürü bulunan kalkanı ikiye böldü. Âdeta çocuk oyuncağıydı, Ashen-Shugar da böyle olacağını biliyordu. Draken-Korin özünün oldukça fazla bir kısmını oluşmakta olan şeye vermişti. Son Valheru'nun kudretinin karşısında o bir ölümlüden biraz halliceydi ancak. Ashen-Shugar bir kez, iki kez, üç kez vurdu ve kardeşlerinin sonuncusu da kara ejderhasının sırtından düştü. Yuvarlanarak yere çarptı. Ashen-Shugar Shuruga'nın sırtından inip Draken-Korin'in çaresiz bedeninin yanma doğru süzülerek, Shuruga'yı ölmek üzere olan kara ejderle hesabını bitirmesi için bıraktı.</p>

  <p>Çağlar boyu sürmüş yaşamını hatırlayan, yaralı bedende hâlâ direnen bir yaşam kıvılcımı vardı. Ashen-Shugar yaklaşırken Draken-Korin'in gözlerinde yalvaran bir bakış belirdi. "Neden?" diye fısıldadı.</p>

  <p>Ashen-Shugar altın kılıcını gökyüzüne doğru çevirerek, "Bu iğrençliğe asla izin verilmemeliydi," dedi. "Bildiğimiz her şeyin sonunu getirdiniz."</p>

  <p>Draken-Korin gökyüzüne, Ashen-Shugar'ın gösterdiği yere baktı. Şiddetli, köpüren enerji sellerini, çığlık çığlığa tüm semayı yol yol bölen, çarpık ışık kuşaklarını izledi. Kız ve erkek kardeşlerinin kötücül yaşam güçlerinden oluşmakta olan yeni dehşete, nefret ve öfke dolu, hiddetle köpüren, akılsız şeye şahit oldu.</p>

  <p>Draken-Korin çatlak bir sesle, "Çok güçlüydüler," dedi. "Bu kadarını asla düşünemezdik." Ashen-Shugar altın kılıcını kaldırırken yüzü dehşet ve nefretle çarpıldı. "Ama buna hakkım vardı!" diye haykırdı.</p>

  <p>Ashen-Shugar kılıcını indirerek Draken-Korin'in başını tek vuruşta gövdesinden ayırdı. Bir anda parlak bir ışık hem başın, hem de gövdenin çevresini sardı ve Ashen-Shugar'ın çevresindeki hava uğuldamaya başladı. Sonra mağlup Valheru hiçbir iz bırakmadan kayboldu ve özü, yeni tanrılara karşı öfkeyle kabaran akılsız canavara geri döndü. Ashen-Shugar buruk bir sesle, "Hak yoktur," dedi. "Yalnızca güç vardır."</p>

  <p>Böyle mi oldu?</p>

  <p>"Evet, kardeşlerimin sonuncusunu böyle öldürdüm işte." Ya diğerleri?</p>

  <p>"Şimdi onlar da onun bir parçası." Korkunç gökyüzünü işaret etti.</p>

  <p>Kaos Savaşları patlak verirken beraber, hiç ayrılmadan gökyüzündeki çılgınlığı izlediler. Bir süre sonra Ashen-Shugar, "Gel, bu bir son. Biz de gidelim," dedi.</p>

  <p>Bekleyen Shugura'ya doğru yürümeye başladılar. Sonra bir ses geldi.</p>

  <p>"Sessizsin."</p>

  <p>Tomas gözlerini açtı. Aglaranna önünde diz çökmüştü, elinde bitkilerle tatlandırılmış bir kap su ve bir bez vardı. Giysisini çıkarıp, altın zincirini de çıkarmasına yardım etti. O neredeyse tükenmiş bir halde otururken yüzündeki ve kollarındaki kanı temizlemeye başladı, Tomas kendisini izlerken tek kelime etmiyordu.</p>

  <p>Temizlenince kum bir bezle yüzünü silip, "Yorgun görünüyorsun, lordum," dedi. '</p>

  <p>"Çok şey görüyorum, Aglaranna, bir insanın görmemesi gereken şeyler. Ruhum çağların yükünü taşıyor ve yorgunum." "Seni avutacak bir şey yok mu?"</p>

  <p>Ona baktı ve gözleri birbirine kilitlendi. Emreden bakışta nazik bir yumuşama vardı, ama Kraliçe yine de bakışlarını indirmek zorunda kaldı.</p>

  <p>"Benimle alay mı ediyorsun, Kraliçem?"</p>

  <p>Aglaranna başını iki yana salladı. "Hayır, Tomas. Ben... seni avutmaya geldim, ihtiyacın varsa."</p>

  <p>Tomas uzanıp elinden tutarak Aglaranna'yı kendine çekti, açlığı gözlerinden okunuyordu. Onu kollarının arasında tutar, bedeninin giderek alevlenen arzularını hissederken, "Hem de çok ihtiyacım var, Kraliçem," dediğini duydu.</p>

  <p>Aglaranna onun açık renk gözlerine bakarken, aralarındaki son perdeyi de indirmiş oldu. "Benim de öyle, lordum."</p>
</body>
</html>
