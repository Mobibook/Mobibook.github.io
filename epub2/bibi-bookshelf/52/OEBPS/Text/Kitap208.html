<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="bölüm-ad" style="text-align: center;">YÜCE</h2>

  <p class="giriş"><big><big>B</big></big><small>OŞ BİR EV, ŞEHRE TEPEDEN BAKIYORDU.</small></p>

  <p>Evin üzerine yapıldığı arsa, bir zamanlar büyük bir aileye ev sahipliği yapmıştı. Ontoset şehrini çevreleyen sayısız sıradağların en yükseğinin tepesindeki bu yer, şehrin ve ötesindeki denizin manzarasını en iyi gören yer sayılıyordu. İmparatorluk'un kurnazca, ama ölümcül politik çatışmalarının birinde kaybeden tarafta oldukları için aile toplumda düşük bir konuma gelmişti. Civarda bulunabilecek en iyi yer olmasına rağmen, mülkle özdeşleşen uğursuzluk batıl inançlı Tsuraniler için fazlasıyla gerçekti ve ev bakımsız, mülk de harap bir haldeydi.</p>

  <p>Bir gün şehirde, bazı kula çobanlarının tepeden eski eve doğru çıkan yalnız, kara cüppeli birini gördükleri haberi duyuldu. Hepsi de toplumsal konumları gereği yapmaları gerekeni yaptılar, ondan uzak durmaya çalıştılar. Bölgeden ayrılmamış, hayvanlarına bakıyorlardı ki -kıt kazançlarının tek kaynağı: kula yünü- gün ortasına doğru büyük bir gürültü duydular, âdeta sema, tüm gök gürültülerinin büyük babası tarafından paramparça edilmişti. Sürü korku içinde dağıldı, bazıları tepenin eteklerine kaçtılar. Çobanlar da daha az korkmuş değillerdi, ama işleri gereği korkularını bir tarafa bırakıp hayvanların peşinden gittiler.</p>

  <p>Çobanlardan Xanothis adındaki biri, bir zamanlar meşhur olan tepeye çıkınca, orada duran, daha önce de gördüğü kara cüppeli büyücü ile karşılaştı. Daha birkaç saniye önce harap haldeki evin bulunduğu yerde dumanı tüten, çıplak, çevresini saran otlardan hayli aşağı seviyede, geniş bir toprak parçası yatıyordu. Bir Yüce'nin işine karışmış olduğundan korkan Xanothis gerilemeye başladı, Yüce'nin sırtı çobana dönük, kukuletası da örtülü olduğu için fark edilmeyeceğini umuyordu. Geriye doğru ilk adımı attığı anda büyücü dönüp koyu kahverengi, tedirgin edici gözleriyle ona baktı.</p>

  <p>Çoban gelenek gereği dizlerinin üzerine çöküp bakışlarını indirdi. Tamamen de alçalmadı, çünkü özgür bir adamdı ve soylu olmamakla birlikte, ailesinin başıydı.</p>

  <p>"Kalk," diye emretti büyücü.</p>

  <p>Biraz şaşıran Xanothis, bakışlarını kaldırmadan doğruldu. "Bana bak."</p>

  <p>Bakınca, kukuletanın içindeki yüzün kendisini dikkatle süzdüğünü gördü. Açık tenli yüzünü kaplayan, gözler kadar koyu renk sakal Xanothis'i daha da huzursuzlandırmıştı, çünkü yalnızca köleler sakal bırakırlardı. Büyücü bu bariz şaşkınlık karşısında gülümseyerek çobanın etrafında yürüdü ve onu inceledi.</p>

  <p>Büyücünün karşısındaki adam bir Tsurani için uzun sayılırdı, kendi bir metre yetmiş santimlik boyundan bile birkaç santim uzundu. Teni dumansız chocha ya da kahve gibi koyu renkti. Gözleri siyahtı, yer yer beyazlaşmış tutamlar dışında saçları da öyle. Çobanın kısa, yeşil giysisinin altında bir zamanlar asker olan birinin yapısı görünüyordu; büyücü bu gerçeği adamın dik duruşundan ve çok sayıdaki yarasından da anlamıştı. Ellisini geçmiş görünüyordu, ama hâlâ zorlu çoban hayatını sürdürebiliyordu. Daha kısa boylu olmakla birlikte, bu adam Crydeeli Gardan'ı andırıyordu.</p>

  <p>Büyücü tekrar adamın önüne gelince, "Adın?" diye sordu. Xanothis cevap verdi, sesi huzursuzluğunu belli ediyordu. Sonra büyücü, "Sence de burası bir ev yapmak için iyi bir yer mi, çoban?" diye sorarak onu şaşırttı.</p>

  <p>Aklı karışan Xanothis kekeleyerek, "Eğer... eğer. İsteğiniz buysa, Yüce."</p>

  <p>"Benim ne düşündüğümü sorma!" diye kestirip attı büyücü. "Ben senin fikrini sordum!"</p>

  <p>Xanothis utancı karşısında duyduğu öfkeyi zorlukla gizleyebiliyordu. Yüceler kutsaldılar ve birinin karşısında hata yapmak, utanç kaynağı sayılırdı. "Bağışla, Yüce buranın tanrıların sevmediği bir yer olduğu söylenir."</p>

  <p>"Peki, bunu söyleyenler kim?"</p>

  <p>Büyücünün sesinin sertliği, yaşlı adamın başını bir darbe yemiş gibi dikmesine neden oldu. Gözleri kızgınlığını pek saklayamıyordu, ama sakin bir sesle, "Şehirde yaşayanlar, Yüce ve köylerdeki diğer insanlar." Çobanın gözleri büyücününkilere takılıp kaldı.</p>

  <p>Büyücünün gözlerinin kenarları neşeli bir ifadeyle kırıştı ve dudakları biraz gerildi, ama sesi hâlâ çınlıyordu. "Ama sen böyle düşünmüyorsun çoban, değil mi?"</p>

  <p>"Ben on beş yıl askerlik yaptım, Yüce. Gördüğüm kadarıyla tanrılar çoğu zaman kendi başlarının çaresine bakmayı bilenleri severler."</p>

  <p>Bu söz üzerine büyücü gülümsedi, ama ifadesi pek de sıcak değildi. "Kendine güvenen bir adam. Güzel. Benzer şekilde düşündüğümüze memnun oldum, çünkü malikânemi buraya kurmayı düşünüyorum ve deniz manzarası hoşuma gider."</p>

  <p>Bu söz üzerine çobanın kaskatı kesildiği büyücünün dikkatinden kaçmadı ve "Sence de uygun mu, Ontosetli Xanothis?" dedi.</p>

  <p>Xanothis ağırlığını bir ayağından diğerine vererek, "Yüce benimle şaka ediyor," dedi. "Benim için uygun olmasının ya da olmamasının hiçbir önemi yok, buna eminim."</p>

  <p>"Doğru, ama yine de sorumu geçiştiriyorsun. Sence de uygun mu?"</p>

  <p>Xanothis'in omuzları biraz gevşedi ve "Sürümü başka yere taşımam gerekecek Yüce," dedi. "Hepsi bu. Saygısızlık etmek istemem."</p>

  <p>"Bana bugüne dek burada olan şu evden söz et, Xanothis."</p>

  <p>"Orası Almach Lordu'nun eviydi, Yüce. Savaş Lordu makamı için yapılan mücadeleler sırasında Almecho'ya karşı yanlış kuzeni destekledi." Omuzlarını silkti. "Eskiden o evin Güvenlik Şefiydim. Gururlu bir adamdım, bu da bir asker olarak ilerlememe engeldi. Lordum hizmetinden çıkıp evlenmeme izin verdi, ben de karımın babasının sürülerinin başına geçtim. Asker olarak kalsam şimdi ya bir köle, ya ölü ya da bir gri savaşçı olacaktım." Gözlerini denize çevirdi. "Başka ne bilmek istiyorsun, Yüce?"</p>

  <p>Büyücü, "Sürülerini bu tepede tutabilirsin, Xanothis," dedi. "Otlanan hayvanlar otları sağlıklı tutar, ben çorak topraklardan hoşlanmam. Yeter ki, onları çalışmalarımı yapacağım ana evden uzak tut, yoksa arada bir içlerinden biri bana yemek olur."</p>

  <p>Büyücü başka bir şey söylemeden cüppesinden bir alet çıkarıp çalıştırdı. Bir an için garip bir uğultu duyuldu; ardından da hafif bir pat sesiyle kara cüppeli siluet ortadan kayboldu. Xanothis birkaç dakika sessizce bekledi, sonra kaybolan hayvanlarının peşine düştü.</p>

  <p>O gecenin ilerleyen saatlerinde, bir kamp ateşinin başında ailesine ve diğer çobanlara Yüce'yle karşılaşmasını anlattı. Kimse söylediklerinin doğruluğundan kuşku duymadı, başka hataları olsa da, Xanothis gerçekleri abartacak biri değildi, ama hepsi hayret içinde kaldılar. Bir şeye de hiç alışamadılar: Bunu izleyen aylar boyunca yeni, büyük bir ev inşa edilirken, zaman zaman bir çoban, aşağıda kulalar otlarken Xanothis'in tepede, bir Yüce ile hararetli bir sohbete daldığına şahit oluyordu.</p>

  <p>Tepede artık yeni ve tuhaf bir ev yükseliyordu. Hem çok tartışılan, hem de imrenilen bir yerdi. İmrenmelerin nedeni, Tsurani mimarisinde âdeta bir devrim sayılan tasarımı ve yapısıydı. Geleneksel üç katlı, ortası açık yapı gitmişti. Yerini uzun, tek katlı bir bina almıştı; üzeri kapalı yollarla birçok küçük binaya bağlanıyordu. Yapıların arasındaki çok sayıdaki küçük bahçe ve dolanıp duran suyollarıyla karmakarışık bir şeydi. Tasarımı kadar inşası da bir olay olmuştu, çünkü genel olarak taştan yapılmış ve çatıya pişirilmiş kiremitler dizilmişti. Bazıları bunun yaz sıcağında serinlik sağladığını düşünüyorlardı.</p>

  <p>Evin ve sahibinin uyandırdığı hayret duygusuna katkıda bulunan iki nokta daha vardı. Birincisi, projenin yürütülme şekliydi. Büyücü Ontoset'te ilk olarak, bir gün şehirdeki en zengin tefeci olan Tumacel'in evine geldiği zaman görülmüştü. Otuz bin imparatorluk lirası tutarında para almış ve tefeciyi nakit kaybı ile büyük bir zarara sokmuştu. Milamber'in Tsuranilerin bürokrasi tutkusuyla başa çıkma yöntemi buydu. Bir Yüceye hizmet etmesi emredilen her tüccar veya esnaf, geri ödeme yapılması için imparatorluk hazinesine bir dilekçe vermek zorundaydı. Bu da sipariş edilen malların geç gelmesine, isteksiz bir hizmete ve pişmanlığa neden oluyordu. Milamber ise parayı peşin ödeyip, hazineden geri alma işini -muhasebe kayıtları sayesinde kaybını diğer tüccarlardan çok daha iyi açıklayabilecek olan- tefeciye bırakmıştı. İkinci nokta ise dekorasyon tarzıydı. Son derece cafcaflı duvar resimleri kullanmak yerine, yer yer yapılmış dingin, doğal renklerdeki manzara resimleri dışında bina büyük ölçüde boyasız bırakılmıştı. Projede çok sayıda genç ressam görevlendirilmiş, bittikten sonra da onlara inanılmaz derecede talep olmuştu. Bir aya kalmadan, Tsurani resim sanatında yeni bir dalga baş göstermişti.</p>

  <p>Dış bahçelerde şu anda elli işçi çalışıyordu, ana dünyaları olan Midkemia'ya özgü giysiler giyiyorlardı ve diledikleri gibi gidip gelmekte serbesttiler. Hepsi de Yüce tarafından bir gün içinde, ödeme yapmaksızın köle pazarından alınmışlardı.</p>

  <p>Yolu Ontoset'e düşen birçok kişi öğleden sonralarını civardaki tepelere tırmanıp, evi izleyerek geçiriyordu. Tabii ki, uygun bir uzaklıktan. Çoban Xanothis'e o evde yaşayan tuhaf Yüce hakkında sayısız sorular sorulmuş, ama eski asker hiçbir şey söylememiş, yalnızca bol bol gülmüştü.</p>

  <p>"Günümüzde Midkemia'ya açılan büyük gediğin kontrol edilebileceği inancı, yalnızca kısmen doğrudur." Milamber durup, kâtibine sözlerini yazması için zaman tanıdı. "Şunu söyleyebiliriz ki gedikler, zayıf etkili büyüler ya da çok sayıdaki dengesiz büyü aygıtının yan yana bulunması ile de açılabilirler, yani tesadüfi yaradılışları ile bağdaştırılan yok edici enerjiler açığa çıkmadan."</p>

  <p>Milamber'in gedik enerjilerinin özel durumları hakkındaki araştırması, tamamlandıktan sonra Meclis'in arşivlerine eklenecekti. Arşivlerden okuduğu diğer projeler gibi, gedikler hakkındaki araştırmalar da Milamber'in büyücü kardeşlerinin çalışmalarında gördüğü büyük bir kusuru sergiliyordu. Genel olarak projeler tamamlanmıyor, bu yüzden eksiklikleri oluyordu. Gedik oluşturma yöntemleri bir kez güvenli bir şekilde geliştirildikten sonra, yapıları hakkındaki daha ileri araştırmalara son verilmişti.</p>

  <p>Sözlerine devam ederek yazdırdı: "Kontrol kavramında eksik olan şey, bağlantının sonunu belirleme, gediği 'nişan alma' yetisidir. Fanatha'yı taşıyan geminin Midkemia dünyasındaki Crydee kıyılarında ortaya çıkmasının da gösterdiği gibi, yeni oluşmakta olan bir gedikle zaten var olan bir gedik arasında belli bir bağlantı olması muhtemeldir. Ama bunu izleyen denemelerden de anlaşıldığı gibi, bu bağlantı sınırlıdır ve bu sınırlar henüz tam olarak anlaşılamamıştır. İkinci bir gediğin, ilk gediğe yakın bir bölgede ortaya çıkması olasılığı yüksek olmakla birlikte, kesin de değildir."</p>

  <p>Kâtip söylediklerine yetişince Milamber, "Bunun yanında, gediklerin neden tutarsızlıklar gösterdikleri konusu da vardır," diye ekledi. "Anlaşıldığı kadarıyla boyut, oluşumda kullanılan enerji ile orantılı, ama diğer karakteristik özellikler bir düzene tabi değiller. Bazı gedikler tek yönlü" -Milamber bu gerçeği keşfederken çok sayıda değerli aletini yitirmişti- "bazıları ise çift yönlü harekete izin veriyor. Bir de aynı anda beliren ve her ikisi de çıkış ile son arasında tek yollu harekete izin veren iki tek yönlü gedikten oluşan 'bağlı çiftler' var. Birbirlerinden millerce uzakta ortaya çıkabiliyorlar ama yine de birbirlerine bağlılar-"</p>

  <p>Milamber'in sözleri, Meclis'ten birinin geldiğini bildiren çanın çalmasıyla kesildi. Kâtibini gönderip, desenli odaya yöneldi. Yürürken, son iki ayda kendini araştırmalarına bu kadar kaptırmasının gerçek nedenini düşündü. Yakında vermek zorunda kalacağı, Katala için Shinzawai malikânesine dönüp dönmeme yolundaki kararını geciktiriyordu.</p>

  <p>Milamber onun büyük olasılıkla başka biriyle evlenmiş olabileceğinin farkındaydı, zira ayrılmalarının üzerinden neredeyse beş yıl geçmişti ve kızın onun geri döneceğini umması için bir neden yoktu. Ama zaman ve eğitim, kıza karşı olan duygularını hiç köreltmemişti. Çini desenli ağırlama odasına geldiğinde kararını verdi: Yarın gidip onu görecekti.</p>

  <p>Odaya girdiği anda, Hochopepa'nın yerdeki çini desenin üzerine basmadan girdiğini gördü. "Ah, demek geldin," dedi tombul büyücü. "Seni son görüşümün üzerinden iki hafta geçtiği için, bir ziyaret etmeye karar verdim."</p>

  <p>"Seni gördüğüme sevindim. Yoğun çalışmalar yapıyorum, bir ara vermek iyi olacak."</p>

  <p>Odadan çıkıp, yakındaki çok sayıdaki bahçeden birine geçtiler. "Sana sormak istiyordum," dedi Hochopepa. "Seçtiğin bu desen neyi simgeliyor? Tanıdığım bir şey değil."</p>

  <p>"Bir zamanlar bir çeşmede gördüğüm bir şeklin stilize edilerek yeniden yaratılmış hali," dedi Milamber. "Üç yunus."</p>

  <p>"Yunus mu?"</p>

  <p>İki bodur meyve ağacının arasında minderlere otururlarken, Milamber Midkemialı deniz memelilerini açıkladı.</p>

  <p>"Neden o çeşmedeki yunusları seçtin?"</p>

  <p>"Bilmiyorum. Belki de bir dürtü. Ayrıca kulede son sınavımı verirken, aklımın bir iki ay sonrasına kadar sindirmediği bir şey de görmüştüm."</p>

  <p>"İkisinin birbiriyle ne ilgisi var?"</p>

  <p>"Yabancı'ya karşı son mücadelenin sunumu sırasında, Kelewan'in Düşman'ın evrenine girmesine engel olmak için gediği büken, kahverengi cüppeli, tek bir büyücüyü hatırlıyor musun?"</p>

  <p>Hochopepa düşünceliydi. "Hatırladığımı söyleyemem, Milamber. Ama o imgeleri yaratmak için kullanılan efsunlar hepimizi farklı faklı etkiler. Kendi gördüklerini başkalarının gördükleriyle kıyaslarsan, çok farklılıklar görürsün. Ama Yabancı'nın zamanında, hepimiz kara cüppeler giyiyorduk. Bu tuhaf, kahverengi cüppeli büyücü kim olabilir?"</p>

  <p>"Yıllar önce tanıdığım bir adam," dedi Milamber.</p>

  <p>"Bu mümkün değil. O sahne asırlar önce yaşandı."</p>

  <p>Milamber gülümseyerek, "Yine de ben onu tanıdım," dedi. "Üç yunus şeklini de, tanışmamızın bir tür anısı olarak seçtim."</p>

  <p>"Ne kadar garip. Zaman yolculuğu hakkında çeşitli görüşler öne sürülmüştür ki bu durumun başka bir açıklaması olamaz, tabii barbar aklın kulede sana bir oyun oynamadıysa." Son sözlerini gülümseyerek söylemişti.</p>

  <p>Milamber ellerini çırptı ve bir hizmetçi, bir tabak dolusu ikramlık getirdi. Hizmetkâr Netoha, orada daha önce yaşayan ailenin hedonralığını yapmıştı. Milamber onu, bahçelerine istediği çeşitli bitkileri ekebilecek birini ararken bulmuştu. Adam kendisi yaklaşacak kadar cüretkârdı ve bu yanıyla diğer Tsuranilerden ayrılıyordu. İşvereninin malikânesinin çöküşünden beri eğitimini aldığı alanda iş bulamayan Netoha, yıllarca zorlukla geçinebilmişti. Milamber'in onu işe almasında, ihtiyacının olduğu kadar ona acımasının da rolü vardı. Kısa sürede, genç büyücünün aklına bile gelmeyen onlarca konuda yararlılığını ispatlamış ve ilişkileri her ikisi için de de yararlı olmuştu.</p>

  <p>Hochopepa ikram edilen tatlılarla içeceği aldı. "Sana bir haber getirdim. İki ay içinde bir İmparatorluk Festivali olacak, oyunlar da var. Gelecek misin?"</p>

  <p>Milamber meraklanmıştı. Elinin bir hareketiyle Netoha'yı gönderdi. "Peki, bu festivali bu kadar özel yapan ne? Seni bu kadar hevesli gördüğümü hiç hatırlamıyorum."</p>

  <p>"Bu festival Savaş Lordu tarafından, yeğeni olan İmparator şerefine veriliyor. Oyunlardan bir hafta önce büyük bir saldırı planlıyor ve seferin başarılı geçtiğini ilan etmeyi umuyor." Sesini alçaktı. "Saray dedikodularına aşina olanlar biliyorlar ki, Yüce Konseyin önünde savaş yeteneğini kanıtlamak için büyük bir baskı altında. Söylentilere göre, savaşta Mavi Çark Partisi'nin desteğini yeniden kazanabilmek için onlara önemli imtiyazlar tanımak zorunda kalmış.</p>

  <p>"Ama oyunları asıl özel kılan, Cennetin Işığı'nın Tefekkür Sarayı'ndan çıkıp, kadim geleneği bozacak olması. Saray cemiyetiyle tanışman için iyi bir fırsat."</p>

  <p>"Üzgünüm, Hocho," dedi Milamber, "bir festivale katılmayı pek de istemiyorum. Bu ayın başlarında, araştırmalarımın bir parçası olarak Ontoset'te bir tanesine katıldım. Danslar sıkıcı, yemekler berbat, şarap da konuşmalar kadar yavan. Oyunlarsa daha da iç bayıltıcı. Sözünü ettiğin saray cemiyeti buysa, onları tanımasam da olur."</p>

  <p>"Milamber, eğitiminde tamamlanmamış olan birçok nokta var. Kara cüppeyi kazanmış olman, hemen sanatımızın bir ustası oluverdiğin anlamına gelmiyor. İmparatorluk'u korumak için, oturup etrafa enerji saçmanın yeni yollarını hayal etmekten ya da civardaki tefecileri ekonomik krizlere sokmaktan çok daha fazlası gerek." Bir tatlı daha alıp, iğneli sözlerine devam etti. "Benimle şenliklere gelmen için birçok neden var, Milamber. Öncelikle, bölgedeki soylular arasında şöhret sahibisin, şahane evinin haberleri İmparatorluk'un bir ucundan diğerine yayılıyor, özellikle de o çok sevdiğin resimleri yapmaları için hayli yüksek ücretler ödediğin genç ressamlar tarafından. Bu tür eserlerden yaptırmak, artık bir ayrıcalık sayılıyor.</p>

  <p>"Ve bu ev" -yüzünde alaycı bir hayranlık ifadesiyle eliyle bir yay çizdi- "böyle bir yapıyı tasarlayacak kadar zeki olan biri, mutlaka dikkate değer bir kişidir." Sesindeki alaycı tonu bırakarak, "Bu arada," diye ekledi, "bu dağ başında gizemli bir şekilde inzivaya çekilmen de, bütün bu saçmalığı hiç azaltmadı. Hatta şöhretini daha da artırdı.</p>

  <p>"Şimdi, toplumsal nedenlerden daha önemli nedenlere gelelim. Senin de hiç kuşkusuz bildiğin gibi, savaş hakkında aldığımız haberlerin bir şekilde hafifletildiği yolunda giderek artan endişeler var. Bunca yıldır pek az ilerleme elde edildi ve İmparator'un Savaş Lordu'nun politikasına karşı çıkabileceği söyleniyor. Bu doğruysa..." Devamını getirmedi.</p>

  <p>Milamber bir süre suskun kaldı. "Hocho, bence sana bir şeyden söz etmemin zamanı geldi, eğer bunun hayatıma son verilmesini gerektirdiğini düşünüyorsan, Meclis'e dönüp suçlamada bulunabilirsin."</p>

  <p>Hochopepa şakaları ve iğneli sözleri bir kenara bırakıp, tüm dikkatini vermişti.</p>

  <p>"Beni eğiten sizler işinizi iyi yaptınız, çünkü İmparatorluk için en iyisini yapma ihtiyacıyla doluyum. Doğduğum yerle ilgili hislerim çok az, bunun ne anlama geldiğini de asla bilemeyeceksiniz. Ama beni şu an olduğum kişiye dönüştürme süreci içinde, bir zamanlar Crydee için benliğimde hissettiğim o yurt sevgisinin benzerini asla yaratamazdınız. Yarattığınız şey, güçlü bir görev duygusu olan, ama görevi olduğunu hissettiği şeye karşı hiçbir sevgi bağı olmayan bir adam." Milamber'in söyledikleri etkisini gösterirken Hochopepa bir şey söylemedi, sonra başıyla Milamber'e devam etmesini işaret etti.</p>

  <p>"Ben, Yabancı gökyüzünüzü istila ettiğinden beri İmparatorluk'un gördüğü en büyük tehlike olabilirim, çünkü politikanıza bulaşırsam, merhametsiz bir adalet olurum.</p>

  <p>"Partiler içindeki gruplaşmalardan, ailelerin bir partiden diğerine geçişlerinden ve bu hareketlerin sonuçlarından haberim var. Dağ başında oturduğum için, başkentteki politik hayvanların düzenlerinden ve oyunlarından haberim olmadığını mı sanıyorsun? Elbette var. Mavi Çark Partisi çökecek ve üyeleri yeniden İmparatorluk'un Savaş Partisi saflarına katılacak olsalar, ertesi gün Ontoset pazarındaki her sokak satıcısı bundan söz ediyor olur. Olup bitenleri, olaylara doğrudan karışmayan diğerleri kadar iyi biliyorum. Ve buraya geldiğimden beri geçen aylar sırasında, tek bir sonuca vardım: İmparatorluk yavaş yavaş kendi kendini öldürüyor."</p>

  <p>Diğer büyücü bir an sessiz kaldı, sonra, "Sistemimizin neden bizi kendimizi öldürmek durumunda bıraktığını hiç düşündün mü?” diye sordu.</p>

  <p>Milamber kalkıp birkaç adım attı. "Elbette. Bunu inceliyorum ve harekete geçmeden önce beklemeyi tercih ettim. Bana çok iyi öğretmiş olduğunuz tarihi anlamak için zamana ihtiyacım var. Ama nelerin yanlış olduğu hakkında bazı fikirlerim var ve bunlar benim için bir başlangıç noktası olacak." Başını eğerek devam edip edemeyeceğini sordu. Hochopepa da başıyla devam etmesini işaret etti. "Bana göre burada birçok ciddi sorun var, İmparatorluk üzerindeki etkilerini ancak tahmin edebileceğim sorunlar.</p>

  <p>"Birincisi," -işaret parmağını kaldırdı- "güç sahibi olanlar, kendi ihtişamlarını İmparatorluk'un çıkarından daha üstün tutuyorlar. Sıradan bir göz de onları İmparatorluk'un ta kendisi olarak gördüğü için, bunu fark etmek kolay değil," dedi.</p>

  <p>"Ne demek istiyorsun?" diye sordu Hochopepa.</p>

  <p>"İmparatorluk'u düşününce, aklına ne geliyor? Meydanlarda savaşan ordularla dolu bir tarih mi? Ya da Meclis'in yükselişi? Belki de bir dizi yönetici geliyor aklına? Her ne olursa olsun, en önemli gerçek göz ardı ediliyor. İmparatorluk, sınırları içinde yaşayan herkestir, soylulardan en düşük hizmetçilere, hatta tarlalarda çalışan kölelere kadar. Savaş Lordu ya da Yüce Konsey gibi göz önündeki, ama küçük bir parça olarak değil, bir bütün olarak görülmeli. Bunu anlıyor musun?"</p>

  <p>Hochopepa sıkıntılı görünüyordu. "Emin değilim, ama sanırım... Devam et."</p>

  <p>"Eğer bu doğruysa, gerisini düşün. İkincisi, istikrar gereksinimi hiçbir zaman büyüme gereksinimini bastırmamalı."</p>

  <p>"Ama biz hep büyüdük!" diye itiraz etti Hochopepa.</p>

  <p>"Bu doğru değil," diye karşı çıktı Milamber. "Hep genişlediniz, iyice incelemezsen bu büyüme gibi görünebilir. Ama ordularınız topraklarınıza toprak katarken sanatınıza, müziğinize, edebiyatınıza, araştırmalarınıza ne oldu? Hep övünen Meclis bile, zaten bilinen şeyleri ayrıntılandırmaktan ileriye gitmiyor. Az önce, 'etrafa enerji saçmanın' yeni yollarını aramakla zamanımı boşa harcadığımı ima ettin. Bunda yanlış olan ne? Hiç. Ama yeni olan şeylere kuşkuyla bakan bir toplumda yanlış bir şey vardır.</p>

  <p>"Etrafına bir bak, Hocho. Ressamlarınız sarsılmış bir halde, çünkü gençliğimde gördüğüm tablolardaki şeyleri açıkladım ve birkaç genç ressam şevke geldi. Müzisyenleriniz tüm zamanlarını eski şarkıları notası notasına öğrenmekle harcıyorlar, oysa hiçbiri yeni besteler yapmıyor, yalnızca eskilerin üzerinde ustaca oynamalar yapıyorlar. Kimse yeni kahramanlık öyküleri düzmüyor, yalnızca eskileri tekrar anlatıyorlar. Hocho, siz durgun bir toplumsunuz. Savaş da bunun bir göstergesi. Nedeni olmayan, alışkanlık yüzünden savaşılan, bazı grupların gücü elinde tutmasına, zaten zengin olanları daha da palazlandırmaya ve Konsey Oyunu'nu oynamaya yarayan bir savaş. Hem de ne pahasına! Her yıl binlerce hayat ziyan oluyor, İmparatorluk'un ta kendisi olan hayatlar, kendi vatandaşları. İmparatorluk, kendi halkıyla beslenen bir yamyam."</p>

  <p>Diğer büyücü duyduklarından rahatsız olmuştu, bunlar gördüğüne inandığı şeyle, yani canlı, enerjik, hayat dolu bir kültürle tam bir zıtlık içindeydi.</p>

  <p>"Üçüncüsü," dedi Milamber, "eğer benim görevim İmparatorluk'a hizmet etmekse ve İmparatorluk'un sosyal düzeni kendisinin önünü tıkıyorsa, o zaman o sosyal düzeni değiştirmek de benim görevimdir, yıkmam gerekse bile."</p>

  <p>Hochopepa işte şimdi sarsılmıştı. Milamber'in mantığı kusursuzdu, ama önerilen çözüm, Hochopepa'mn bildiği ve saygı duyduğu her şeyi potansiyel olarak tehdit ediyordu. "Söylediklerini anlıyorum, Milamber, fakat sözünü ettiğin şey bir seferde kavranamayacak kadar zor."</p>

  <p>Milamber, yatıştırıcı bir ses tonuyla devam etti. "Tek çözümün mevcut sosyal düzenin yıkılması olduğunu ima etmiyorum, Hocho. Bunu sadece seni sarsıp, kendimi ifade edebilmek için kullandım. Araştırmalarımın büyük bir bölümü de bununla ilgili, yalnızca enerjiye somut bir hakimiyetle değil, Tsurani halkının ve İmparatorluk'un yapısı hakkında da derinlemesine bir inceleme. İnan ki, bu mesele üzerinde ne kadar düşünmem gerekiyorsa düşüneceğim. Arşivlerde biraz zaman geçirmeyi planlıyorum."</p>

  <p>Hochopepa kaşlarını atıp, genç arkadaşının yüzüne baktı. "Seni uyarıyorum, o arşivlerde endişe verici şeyler bulabilirsin. Söylediğim gibi, eğitimin henüz tamamlanmış değil."</p>

  <p>Milamber sesini alçaktı. "Şimdiden endişe verici şeyler buldum, Hocho. Ulusların yaygın gerçekler olarak kabul ettikleri şeylerin çoğu yanılgılara dayanıyor."</p>

  <p>Hochopepa endişeliydi. "Bazı şeyler vardır ki, Meclis üyeleri hariç kimsenin bilmesine izin verilmez, Milamber, buna rağmen kardeşlerinden biriyle bile onlardan söz etmek akıllıca değil." Bakışlarını uzaklaştırarak düşündü, sonra, "Yine de, o küflü, harap mahzenlerde dolaşmayı bitirince bulduklarını tartışmak istersen, seni dinlemekten memnun olurum." Tekrar arkadaşına baktı. "Seni beğeniyorum, Milamber, bence bize yeni bir soluk getirdin, ama seni ölü olarak görmek isteyen çok kişi de var. Yaptığın şu sosyal araştırmadan Shimone ya da benden başkasına söz etmeye kalkma."</p>

  <p>"Kabul. Ama ne yapılması gerektiği konusunda bir hükme vardığım zaman, harekete geçeceğim."</p>

  <p>Hochopepa doğruldu, yüzünde endişeli bir ifade vardı. "Sana katılmıyor değilim, dostum, sadece söylediklerini sindirmek için zamana ihtiyacım var."</p>

  <p>"Sana yalnızca gerçekleri söyleyebilirim, Hocho, ne kadar rahatsız edici olurlarsa olsunlar."</p>

  <p>Hochopepa gülümsedi. "Bu gerçeği takdir ediyorum, Milamber. Söylediklerini bir süre düşünmeliyim." Sesi kısmen de olsa her zamanki esprili tonuna büründü. "Belki de benimle Meclis'e gelmek istersin? Şu ev inşası ve diğer işler yüzünden çoğu zaman yoksun; arada bir kendini göstermende yarar var."</p>

  <p>Milamber arkadaşına gülümsedi. "Tabii." Hochopepa'nın şekle doğru önden gitmesini işaret etti. Yürürlerken Hochopepa, "Milamber, kültürümüzü incelemek istiyorsan, sana hâlâ İmparatorluk Festivali'ne gelmeni öneriyorum," dedi. "O bir gün içinde arena koltuklarında dönecek olan politik hareketlilik, Yüce Konsey'de bir ayda görebileceğinden fazladır."</p>

  <p>Milamber Hochopepa'ya döndü. "Belki de haklısın. Bunu düşüneceğim."</p>

  <p>Meclis'teki desenin üzerinde ortaya çıktıklarında, Shimone yakında duruyordu. Hafifçe eğilerek onları selamladı ve "Hoş geldiniz," dedi. "Siz ikinizi aramaya çıkmak üzereydim."</p>

  <p>Hochopepa şakayla karışık bir ifadeyle, "Meclis için o kadar önemli miyiz ki, bizi getirmek için seni yolluyorlar?" dedi.</p>

  <p>Shimone başını hafifçe eğdi. "Belki, ama bugün değil. Yalnızca şu anda olanları ilginç bulabileceğinizi düşünmüştüm."</p>

  <p>"Neler oluyor?" diye sordu Milamber.</p>

  <p>"Savaş Lordu Meclis'e bir mesaj yollamış ve Hodiku'nun bunun hakkında soruları var. Acele etsek iyi olur, başlamak üzereler."</p>

  <p>Hızlı adımlarla Meclis'in ana salonuna yürüyüp içeri girdiler. Açık banklarla kaplı bir amfitiyatro, geniş bir açıklığın çevresini sarıyordu. Kara cüppeler içindeki yüzlerce Yüce yerlerini almıştı bile. Zeminin merkezinde tek başına duran, bir zamanlar Shinzawai lordunun kardeşi olan Fumita'yı görebiliyorlardı; o günkü toplantıya o başkanlık edecekti. Başkanlık, katılmış olanlar arasından rasgele seçilen birine veriliyordu. Milamber oraya getirildiğinden beri Fumita'yı Meclis'te yalnızca iki kez görmüştü.</p>

  <p>Shimone, "Seni Meclis'te son görüşümün üzerinden neredeyse üç hafta geçti, Milamber," dedi.</p>

  <p>"Özür dilerim, evimi düzenlemekle meşguldüm."</p>

  <p>"Ben de öyle duydum. İmparatorluk sarayında adın çok sık geçiyor. Duyduğuma göre Savaş Lordu da seninle tanışmak için sabırsızlanıyormuş."</p>

  <p>"Belki bir gün."</p>

  <p>Hochopepa Shimone'ye, "Böyle bir adamı kim anlayabilir ki?" dedi. "Böylesine tuhaf bir ev yapan birini." Milamber'e döndü. "Herhalde bundan sonra da evleneceğini söyleyeceksin."</p>

  <p>Milamber güldü. "Nereden bildin, Hocho?" Hochopepa'nın gözleri büyüdü. "Ciddi olamazsın!" "Neden olmayacakmışım?"</p>

  <p>"Milamber, inan bana bu akıllıca bir iş değil. Ben evlendiğim için hep pişman olmuşumdur."</p>

  <p>"Hocho, evli olduğunu bilmiyordum."</p>

  <p>"Bundan pek söz etmemeyi tercih ediyorum. Karım iyi bir kadın, ama fazlasıyla sivri bir dili ve yakıcı bir zekâsı var. Kendi evimde itilip kakılan bir köleden pek farklı değilim. Bu yüzden onu sadece belirli tatil günlerinde görüyorum; daha sık görmek sinirlerime dokunur."</p>

  <p>Shimone, "Evlenmek istediğin kim, Milamber?" dedi Shimone. "Bir soylunun kızı mı?"</p>

  <p>"Hayır. Shinzawai malikânesinde benimle birlikte o da köleydi."</p>

  <p>Hochopepa, "Hımm... köle bir kız," diye düşündü. "Bu işe yarayabilir."</p>

  <p>Milamber bir kahkaha attı, Shimone de kıkırdadı. Diğer büyücülerin çoğu onlara meraklı gözlerle baktılar, Meclis eğlenilecek bir mekân sayılmazdı.</p>

  <p>Fumita elini kaldırdı ve Meclis sessizliğe büründü. "Bugün</p>

  <p>Meclis'e Hodiku tarafından bir konu getirildi."</p>

  <p>Başı tıraşlanmış, burnu kemerli, zayıf bir Yüce yerinden kalkıp, Milamber ile Hochopepa'nın önünden geçerek zeminin merkezine doğru yürüdü.</p>

  <p>Salondaki büyücüleri süzdükten sonra konuştu. "Bugün burada olmamın sebebi, İmparatorluk hakkında konuşacak olmamdır." Bu, Meclis'e getirilen her konu için yapılan resmi açılıştı. "İmparatorluk'un iyiliği için konuşacağım," diyerek formaliteleri tamamladı. "Savaş Lordu'nun bugün yaptığı, Midkemia dünyasına karşı süren savaşı büyütmeye yönelik yardım çağrısı beni endişelendiriyor."</p>

  <p>Odanın her yanından "Politika" ve "Otur aşağı!" çığlıklarıyla alaycı tezahüratlar yükseldi. Çok geçmeden Shimone ve Hochopepa da diğerleriyle birlikte ayağa fırlamış, "Bırakın konuşsun!" diye bağırıyorlardı.</p>

  <p>Fumita sessizliği sağlamak için elini kaldırdı ve az sonra oda sessizleşti. Hodiku sözlerine devam etti. "Bu daha önce de olmuştu. On beş yıl önce Meclis, Thuril Konfederasyonu'na karşı sürdürülen savaşın sona erdirilmesi için Savaş Lordu'na bir emir yollamıştı."</p>

  <p>Bir başka büyücü ayağa fırladı. "Thuril fethi devam etseydi, kuzeyde o yılki Thun göçünü durdurmaya yetecek kadar adam kalmayacaktı. Szetac Vilayeti ve Kutsal Şehir'in bu sayede kurtuldukları çok açık. Ama kuzeydeki sınırlarımız artık güvende. Durum aynı değil."</p>

  <p>Bütün salon tartışmalara daldı ve Fumita'nın düzeni yeniden sağlaması dakikalar sürdü. Hochopepa kalkıp, "Hodiku'nun, bu talebi İmparatorluk'un güvenliği açısından çok önemli bulmasının nedenlerini duymak istiyorum," dedi. "İsteyen her büyücü, fetih lehinde çalışmakta serbesttir."</p>

  <p>"İşte mesele de bu," diye cevap verdi Hodiku. "Bir başka zaman ve mekâna karşı yapılan bu savaşın haklı olduğunu düşünen herhangi bir büyücünün, fetih lehinde çalışmaması için hiçbir neden yok. Savaş Lordu'na halihazırda hizmet eden Kara Cüppeliler olmasa, böyle bir iş için gedik de hazırlanamazdı. Benim karşı çıktığım, şimdi de Meclis'ten talepte bulunuyor olması. Beş ya da altı büyücü savaşta hizmet verme yolunu seçseler, hatta şu diğer dünyaya giderek hayatlarını riske bile atsalar, bu kendilerini ilgilendirir. Ama tek bir büyücü bile sonuçlarını düşünmeden bu talebe karşılık verecek olursa, Meclis artık Savaş Lordu'nun iradesi altına girmiş gibi olur."</p>

  <p>Büyücülerin çoğu bu hassasiyeti alkışlarken, bir kısmı da anlamı üzerinde düşündü. Çok azı yuhalama ya da alaycı tezahüratlarda bulundu. Hochopepa bir kez daha ayağa kalktı. "Bir teklifte bulunmak istiyorum. Ben Savaş Lordu'na Meclis adına bir mesaj gönderip, Meclisin üzülerek de olsa hiçbir büyücüye talep edildiği şekilde hizmet etmesini emredemeyeceğini, ama kendisi adına çalışmaya istekli olan her büyücüden yardım istemekte özgür olduğunu bildirme işini üzerime alırım."</p>

  <p>Odada takdir dolu uğultular yükselirken Fumita, "Hochopepa Savaş Lordu'na Meclis adına bir politika bildirgesi sunmayı öneriyor. İtirazı olan var mı?" diye sordu. Hiçbir itiraz olmayınca, "Meclis, Hochopepa'ya bilgeliği için teşekkür ediyor," dedi.</p>

  <p>Bir an duraksadıktan sonra, "Üzerinde durulması gereken bir konu daha var," dedi. "Çırak Shiro, Yüce Sanat için gereken ahlaki değerler açısından eksik bulundu. Akıl okuyucuların gösterdiğine göre, Thurilli bir kadın olan anneannesinden küçük yaşta edindiği anti-Emperyalist duygular taşıyor. Meclis onaylıyor mu?"</p>

  <p>Eller kalktı, büyücüler oy verdikçe her birinde bir ışık halesi oluşuyordu. Yaşaması için yeşil, ölümü için kırmızı, çekimser için mavi. Milamber çekimser kaldı, ama ölüm için oybirliğine varılmıştı. Bir Kara Cüppeli doğruldu, Milamber birkaç dakika içinde çırağın hislerinin uyuşarak kendinden geçeceğini, sonra da zihin gücüyle gölün dibine gönderileceğini ve su yüzeyine çıkamayacak kadar soğuk olan cansız bedeninin artık orada kalacağını biliyordu.</p>

  <p>Toplantı dağıldıktan sonra Shimone, "Daha sık gelmeye çalışmalısın, Milamber," dedi. "Artık seni çok az görüyoruz. Yalnız başına da çok fazla zaman geçiriyorsun."</p>

  <p>Milamber gülümsedi. "Doğru, ama yarın bu durumu düzeltmeyi planlıyorum."</p>

  <p>Ev çan sesiyle yankılandı ve hizmetkârlar, Yüce'nin ziyareti için hazırlıkları yapmak üzere fırladılar. Shinzawai Lordu Kamatsu, bir Yüce'nin Meclis salonlarında bir çanı çalarak oraya gelmek istediğini belirttiğini ve ortaya çıkışını önceden haber verdiğini biliyordu.</p>

  <p>Kasumi'nin odasında Laurie ile evin büyük oğlu, boyalı, sert kâğıtlarla oynanan pashawa oyununa dalmışlardı. Bu, Midkemia'daki meyhanelerde ve evlerde yaygın bir oyundu ve genç Tsurani'nin Midkemia yaşam tarzının her yönünü iyice öğrenme tutkusunun bir başka ayrıntısıydı.</p>

  <p>Kasumi ayağa kalktı. "Büyük olasılıkla eskiden amcam olan kişidir; gitsem iyi olacak."</p>

  <p>Laurie gülümsedi. "Sakın kaybetmekten sıkılmış olmayasın?"</p>

  <p>Tsurani başını iki yana salladı. "Kendi evimde başıma bir dert almış olduğumdan korkuyorum. Zaten asla iyi bir köle olmadın, Laurie, şimdi bir de iyice yoldan çıktın. Neyse ki, senden hoşlanıyorum."</p>

  <p>İkisi de güldüler ve evin büyük oğlu dışarı çıktı. Birkaç dakika sonra bir köle koşarak Laurie'ye gelip, evin lordunun hemen gelmesini emrettiğini söyledi. Laurie doğal bir itaat dürtüsünden çok, kölenin yüzünden okunan korkusu yüzünden ayağa fırladı. Hemen lordun odasına gidip kapının pervazını tıklattı. Bir yana kayarak açılan kapıyı Kasumi tuttu. Laurie içeri girince Shinzawai lordu ile konuğu gördü ve aklı karmakarışık oldu.</p>

  <p>Konuk Tsurani Yücelerin kara cüppesini giyiyordu, ama yüzü Pug'ın yüzüydü. Konuşacak gibi oldu, durdu, sonra tekrar başladı. "Pug?"</p>

  <p>Evin lordu, kölenin bu cüretkâr hareketi karşısında fena halde öfkelenmişti, ama ağzından çıkmak üzere olan emir Yüce tarafından durduruldu. "Bu odayı birkaç dakika için kullanabilir miyim, lord? Bu köle ile yalnız konuşmak istiyorum."</p>

  <p>Shinzawai Lordu Kamatsu gergin bir hareketle eğildi. "Nasıl isterseniz, Yüce." Odadan çıkarken oğlu da onu izledi; eski kölesinin ortaya çıkmasının sarsıntısını hâlâ üzerinden atamamıştı ve kendi içinde çelişkiler yaşıyordu. O bir Yüce'ydi, bunda bir sahtecilik olduğu düşünülemezdi: Oraya geliş şekli bunu kanıtlıyordu. Ama Kamatsu, oğluyla birlikte son dokuz yıldır büyük bir titizlikle kurdukları planın, onun onaya çıkışıyla birlikte bozulacağını düşünmeden edemiyordu.</p>

  <p>Milamber konuştu. "Kapıyı kapat, Laurie."</p>

  <p>Laurie kapıyı kapattıktan sonra eski dostunu süzdü. İyi görünüyordu, ama çok değişmişti. Duruşuna bir azamet gelmişti, taşıdığı kudret cüppesi daha önce eksik olan iç gücünü dışa vurmuştu sanki.</p>

  <p>"Ben..." diye başladı Laurie, sonra sessizliğe büründü, ne diyeceğini bilemiyordu. Sonunda, "İyi misin?" dedi.</p>

  <p>Milamber başıyla onayladı. "Çok iyiyim, eski dostum."</p>

  <p>Laurie gülümseyip yanına giderek dostuna sarıldı, sonra kendini biraz geri çekti. "Dur sana bir bakayım."</p>

  <p>Milamber gülümsedi. "Adım Milamber, Laurie. Pug olarak tanıdığın delikanlı, geçen yılın çiçekleri kadar ölü artık. Gel, oturup konuşalım."</p>

  <p>Masaya oturup iki fincan chocha doldurdular. Laurie acı içecekten bir yudum alıp, "Senden hiç haber alamadık," dedi. "İlk yıldan sonra da seni kayıp kabul ederek vazgeçtim. Kusuruma bakma."</p>

  <p>Milamber onayladı. "Meclisin yöntemi böyle. Bir büyücü olarak geçmişimle tüm bağlarımı koparmam gerek, toplumsal açıdan kabul edilebilir bir şekilde devam ettirebileceklerim hariç. Ne klanım, ne de ailem olmadığı için, feragat edecek bir bağım da yoktu. Sen de hiçbir zaman haddini bilmeyen, berbat bir köleydin. Kaçak, barbar bir büyücü için daha iyi bir dost olabilir mi?"</p>

  <p>Laurie başıyla onayladı. "Döndüğüne sevindim. Kalacak mısın?"</p>

  <p>Milamber olumsuz anlamda başını salladı. "Burada bana yer yok. Ayrıca yapmam gereken işler var. Artık kendime ait bir malikânem var, Ontoset şehri yakınlarında. Senin için geldim. Ve Katala için, tabii eğer..." Sesi kısılıp sustu, onun hakkında bir şey sormaya korkuyor gibiydi.</p>

  <p>Gerginliğini sezen Laurie, "Hâlâ burada ve evlenmedi," dedi. "Seni hiç unutmadı." Yüzünü bir sırıtış kapladı. "Midkemia tanrıları aşkına! Aklımdan tamamen çıkmış. Bunu bilemezdin."</p>

  <p>"Neyi?"</p>

  <p>"Bir oğlun var."</p>

  <p>Milamber donakalmıştı. "Bir oğlum mu?"</p>

  <p>Laurie bir kahkaha attı. "Seni götürmelerinden sekiz ay sonra doğdu. İyi bir çocuk, Katala da iyi bir anne."</p>

  <p>Milamber bu haberin ağırlığı karşısında ezildiğini hissediyordu. "Lütfen. Onu buraya getirir misin?"</p>

  <p>Laurie ayağa fırladı. "Hemen."</p>

  <p>Koşarak odadan çıktı. Milamber içinde yükselen duygulara karşı savaşıyordu. Büyücülük yöntemleri ile aklını rahatlatarak kendini toparladı.</p>

  <p>Kapı kayarak açıldı ve Katala göründü, yüzünde bir kararsızlık vardı. Arkasında duran Laurie'nin kollarında da, dört yaşlarında bir çocuk duruyordu.</p>

  <p>Milamber ayağa kalkıp kollarını açtı. Katala koşarak ona sarıldığında, Milamber sevincinden neredeyse haykıracaktı. Bir an sessizce öylece durdular, sonra Katala, "Öldüğünü sandım," diye mırıldandı. "Ümit ettim... ama öldüğünü sandım."</p>

  <p>Dakikalar boyu, birbirlerinin varlığından sonsuz bir haz alarak durdular, sonra Katala kendini geri çekti. "Oğlunla tanışman gerek, Pug."</p>

  <p>Laurie çocuğu getirdi. İri, kahverengi gözleriyle Milamber'e bakıyordu. Güzel bir çocuktu ve annesine çok benziyordu, ama başını yana eğiş şekli, Crydee sarayındaki o çocuğu da anımsatıyordu. Katala onu Laurie'den alıp Milamber'in kollarına verdi. "William, bu senin baban."</p>

  <p>Çocuk bunu biraz kuşkuyla karşılamış gibiydi. Çekingen bir ifadeyle gülümsedi, ama arkaya yaslanarak mesafeyi korudu. Birdenbire, "İnmek istiyorum," dedi. Milamber gülerek çocuğu yere indirdi. Çocuk babasına baktı, sonra karalar içindeki yabancıya olan ilgisini bir anda yitirdi. "Heey!" diye bağırarak, Shinzawai Lordu'nun şah taşlarıyla oynamaya koştu.</p>

  <p>Milamber onu bir an izledikten sonra, "William mı?" diye sordu.</p>

  <p>Katala yanında durup beline sarılmıştı, âdeta onu yine kaybetmekten korkuyordu. Laurie, "Annesi onun için bir Midkemia ismi istedi, Milamber," dedi.</p>

  <p>Katala şaşırmıştı. "Milamber mi?"</p>

  <p>"Yeni adım bu, sevgilim. Beni bu isimle çağırmaya alışmalısın." Kız kaşlarını çattı, bu pek de hoşuna gitmemişti. "Milamber," diye tekrarlayarak tınısını denedi. Sonra omuzlarını silkti. "Güzel bir isim."</p>

  <p>"O nasıl William oldu peki?"</p>

  <p>Laurie, parçaları birbiri üstüne yığmaya çalışan çocuğun yanına giderek taşları nazikçe elinden aldı. Çocuk ona sert bir ifadeyle baktı. "Oynamak istiyorum," dedi hiddetle.</p>

  <p>Laurie çocuğu kucağına alıp, "Ona birkaç isim söyledim, o da bunu seçti," dedi.</p>

  <p>"Kulağa hoş geliyor," dedi Katala; "William."</p>

  <p>Çocuk adını duyunca annesine döndü; "Acıktım."</p>

  <p>Çocuk kıvranarak kollarından kurtulmaya çalışırken Laurie, "Ben James ya da Owen'dan yanaydım, ama o ısrar etti," dedi.</p>

  <p>Katala çocuğu aldı. "Ona yemek yedirmem gerek. Mutfağa götüreceğim." Milamber'i öpüp odadan çıktı.</p>

  <p>Büyücü bir an sessizce durdu. "Bu, umduğumdan çok daha fazlası. Onun başka birini bulmuş olacağından korkuyordum."</p>

  <p>"O bunu yapacak biri değil, P-Milamber. Ona iltifat eden adamların hiçbiriyle ilgilenmedi, sayıları da az değildi. O iyi bir kadın. Ondan şüphe etmene hiç gerek yok."</p>

  <p>"Asla etmeyeceğim de, Laurie."</p>

  <p>Oturdular; kapıdan gelen ihtiyatlı bir öksürük, başlarını çevirmelerine neden oldu. Kamatsu kapıda duruyordu. "Girebilir miyim, Yüce?"</p>

  <p>Milamber ve Laurie ayağa kalkacak gibi olunca, evin lordu kalkmamalarını işaret etti. "Lütfen, oturun." Kasumi babasının arkasından girip kapıyı kapattı. Milamber ilk defa olarak evin oğlunun Midkemia tarzı giysiler içinde olduğunu fark etti. Bir kaşını kaldırdı, ama bir şey söylemedi.</p>

  <p>Shinzawai ailesinin reisi çok sıkıntılı görünüyor, düşüncelerini toparlamaya çalışıyordu. Az sonra, "Yüce," dedi, "sizinle açık konuşabilir miyim? Bugünkü ziyaretiniz beklenmedik bir şey ve bazı sıkıntılara neden olabilir."</p>

  <p>"Lütfen," dedi Milamber. "Evinizde sıkıntıya neden olmayı istemem, lord. Yalnızca karımla oğlumu istiyorum. Ayrıca bu köleyi de isteyeceğim." Laurie'yi işaret etti.</p>

  <p>"Nasıl isterseniz, Yüce. Kadın ve çocuk elbette ki sizinle gelecekler. Ama size yalvarıyorum, lütfen kölenin burada kalmasına izin verin."</p>

  <p>Milamber odadakilerin yüzlerini teker teker süzdü. İki Shinzawai kendilerine hakim duruyorlardı, ama birbirleri ve Laurie ile bakışmaları, gerginliklerini ele veriyordu. Geçen beş yıl süresince burada bir şeyler değişmişti. Odadaki adamlar arasındaki ilişki, efendiler ile köle arasında olması gerektiği gibi değildi.</p>

  <p>"Laurie?" Milamber dostuna baktı. "Bu da nedir?"</p>

  <p>Laurie diğer iki adama, sonra da Milamber'e baktı. "Bana bir söz vermeni istemek zorundayım."</p>

  <p>Kamatsu'nun şiddetle irkilmesi, ne kadar şaşırdığını gösteriyordu. "Laurie! Fazla ileri gidiyorsun. Bir Yüce'yle pazarlık edilmez. Sözleri yasa gibidir."</p>

  <p>Milamber elini kaldırdı. "Hayır. Bırakın konuşsun."</p>

  <p>Laurie rica dolu bir ses tonuyla, "Bu konularda pek bilgim yok, Milamber," dedi. "Protokolden hiç anlamadığımı bilirsin. Gelenekleri çiğniyor olabilirim, ama eski dostluğumuzun hatırı için senden rica ediyorum, bu odada duyacaklarını kimseye söylememeye söz verir misin?"</p>

  <p>Büyücü düşündü. Shinzawai lorduna her şeyi anlatmasını emredebilir, adam da tıpkı emirlere uyan bir asker gibi otomatik olarak anlatırdı, ama ozanla olan arkadaşlığı onun için önemliydi. "Bana söyleyeceklerinizi kimseye anlatmayacağıma söz veriyorum."</p>

  <p>Laurie iç çekerek gülümsedi, Shinzawailer de gerginliklerini biraz olsun üzerlerinden attılar. "Buradaki lordumla bir pazarlık yaptık," dedi Laurie. "Bazı görevleri tamamladığımız zaman, özgür olacağım."</p>

  <p>Milamber başını iki yana salladı. "Bu mümkün değil. Yasalar, bir kölenin özgür bırakılmasına izin vermez. Savaş Lordu bile bir köleyi özgür bırakamaz."</p>

  <p>Laurie gülümsedi. "Ya sen?"</p>

  <p>Milamber ciddileşmişti. "Ben yasaların dışındayım. Bana kimse emir veremez. Büyücü olduğunu mu iddia ediyorsun?"</p>

  <p>"Hayır, Milamber. Öyle bir şey değil. Burada yalnızca bir köle olabileceğim doğru. Ama burada olmayacağım ki. Midkemia'ya döneceğim."</p>

  <p>Milamber şaşırmıştı. "Bu nasıl olabilir? Midkemia'ya açılan tek bir gedik var, o da Savaş Lordu'nun gözde büyücülerinin kontrolünde. Başka gedik yok, olsa bilirdim."</p>

  <p>"Bir planımız var. Karmaşık ve açıklaması çok uzun sürer, ama basitçe açıklayacak olursak şöyle bir şey: Ben, bir Kızıl Turakamu rahibi kılığına girerek Kasumi'ye eşlik edeceğim. O da, cephedeki bölüklerin yerini almaya giden askerlerin başında olacak. Herkes Kızıl'ın rahiplerinden uzak durduğu için, boyumun uzunluğu da muhtemelen kimsenin dikkatini çekmeyecek. Bölüklerin hepsi de Shinzawailere sadık. Midkemia'ya geçtikten sonra da, safların arasına sızıp Kraliyet kuvvetlerine ulaşacağız."</p>

  <p>Milamber başıyla onayladı. "Dil derslerini ve giysileri şimdi anlıyorum. Ama söylesene, Laurie. Özgürlüğün karşısında Tsuranilere gönüllü casusluk mu yapacaksın?" Sesinde sitem yoktu, yalnızca sıradan bir soruydu.</p>

  <p>Laurie kızardı. "Casus olarak gitmiyorum. Bir rehber olarak gidiyorum. Kasumi'yi Rillanon'a, Kral ile görüşmeye götürüyorum."</p>

  <p>"Neden?" Milamber şaşırmıştı.</p>

  <p>Kasumi araya girdi. "Kral'a bir barış önerisi götüreceğim."</p>

  <p>Milamber karşı çıktı. "Savaş Partisi hâlâ Yüce Konsey'in başındayken savaşı sona erdirmeyi nasıl umabilirsiniz?"</p>

  <p>"Lehimize olan bir durum var," diye karşılık verdi Kamatsu. "Bu savaş dokuz yıldır sürüyor, daha ne kadar süreceği de belli değil. Yüce, size bir şey öğretmek haddime düşmez, ama bazı şeyleri açıklayabilir miyim?"</p>

  <p>Milamber devam etmesini işaret etti. Kamatsu içkisinden bir yudum alıp sözlerine devam etti. "Thuril Konfederasyonu ile olan savaşın sona ermesinden beri, Savaş Partisi Yüce Konsey'deki üstünlüğünü korumak için bir baskı altına girdi. Thurillerle yaşanan her sınır çarpışması, yeniden savaş konusunu gündeme getirdi. Thunlerin eski güney topraklarını yeniden ele geçirmek amacıyla kuzeydeki geçitleri aşmak için yaptıkları ardı arkası kesilmez saldırılarla sınırdaki çarpışmalar arasında, Savaş Partisi güçlükle çoğunluğu sağlayabildi. On yıl önce, Mavi Çark Partisi'nin başını çektiği bir koalisyon onları yerlerinden olmanın eşiğine getirmişti ki, Meclis sizin eski ana dünyanıza açılan gediği keşfetti. Ana dünyanızın zengin metallerinin varlığı öğrenilir öğrenilmez, konseyde savaş çanları çalmaya başladı. Yıllar boyunca yaptığımız tüm ilerlemeler o anda yerle bir oldu.</p>

  <p>"Biz de derhal bu çılgınlığa karşı çıkmaya başladık. Laurie'nin bize söylediği kadarıyla eski dünyanızda çıkarılan metaller, cüceler diye andığınız ırkın değerli bulmayıp, terk ettikleri madenlerin artıkları. Bu işte Tsuranuanni için, Savaş Sancağını yeniden dikip kan dökmeye yönelik yeni bir mazeretten başka hiçbir şey yok.</p>

  <p>"Tarihimizi biliyorsunuz. Aramızdaki anlaşmazlıkları barışçı bir yolla çözmemizin ne kadar zor olduğunu biliyorsunuz. Ben bir askerdim ve savaşın getirdiklerini bilirim. Götürdüklerini de. Laurie, Krallık'ta yaşayanlar hakkındaki şüphelerimin doğru olduğu konusunda beni ikna etti. Soylularınıza ve ordularına rağmen, siz fazla savaş tutkunu bir halk değilsiniz. Ticaret yapmayı siz de istersiniz."</p>

  <p>Milamber söze girdi. "Bütün bunlar doğru. Ama şu andaki şartlarda geçerli olduklarından emin değilim. Eski ülkem, kuzeyli goblinlerle yapılan ve Kesh sınırlarında geçen hafif çarpışmalar dışında yaklaşık elli yıldır büyük bir savaş yaşamadı. Oysa şimdi Batı'da savaş davulları çalıyor. Kraliyet Orduları kana bulandı. Ülke, hiçbir neden yokken istila edildi. Bana kalırsa, bir anda durup affetmek istemeyeceklerdir. Bir karşılık cezası, en azından tazminat isteyeceklerdir. Yüce Konsey, Tsuranuanni onurunu çiğneyip, askerlerinin verdikleri zararın giderilmesi için geri adım atar mı?"</p>

  <p>Shinzawai lordu sıkıntılı görünüyordu. "Konseyin bunu yapmayacağına eminim. Ama İmparator yapar."</p>

  <p>Milamber şaşırmıştı. "İmparator mu? Onun bunlarla ne ilgisi var?"</p>

  <p>"Ichindar, tanrılar onu kutsasın, bu savaşın İmparatorluk'un tüm kaynaklarını kuruttuğunu düşünüyor. Thuril'e karşı sefer yaparken bazı sınırların İmparatorluk tarafından, zaferlerin getireceğinden çok daha fazla götürü olmadan kontrol edilemeyecek kadar geniş ve uzak olduklarını öğrendik. Cennetin Işığı, Midkemia'da karşımıza çıkan kadar geniş ya da uzak bir sınır daha olamayacağını biliyor. O da Konsey Oyunu'na el atıyor. Bu, belki de Tsuranuanni tarihinin en büyük oyunu. Cennetin Işığı, Savaş Lordu'na barış yapması için emir vermeye, gerekirse onu makamından indirmeye hazır. Ancak Kral Rodric'in anlaşmaya istekli olduğu garanti edilmeden, geleneği çiğnemek gibi büyük bir riske de girmeyecek. Yüce Konseyin karşısına ancak barış söz konusu ise çıkmalı; aksi halde çok büyük riske girmiş olur.</p>

  <p>"Hükümdarın öldürülmesi İmparatorluk tarihinde yalnızca bir kez olmuştur, Yüce. Yüce Konsey de katili selamlayıp, İmparator ilan etmişti. Katil, öldürdüğü adamın oğluydu. Babası tapınaklardan zorla vergi toplamaya kalkmıştı; bu, bir İmparator'un Konsey Oyunu'nda son kez yer alışıydı. Bizler zor insanlar olabiliriz, Yüce, hatta birbirimize karşı bile ve bugüne dek hiçbir İmparator Ichindar'ın yapmak istediğini yapmaya kalkışmadı, çok kişi, pek çok kişi bunu İmparatorluk'un onurunu çiğnemek olarak görecek ki bu tasavvur edilemez bir harekettir.</p>

  <p>"Ama konseye barış önerisiyle gidebilirse, bu bariz bir şekilde tanrıların böylesi bir görevi kutsadıklarının göstergesi olur ve kimse ona karşı çıkmaya cesaret edemez."</p>

  <p>"Büyük bir riske giriyorsun, Shinzawai Lordu."</p>

  <p>"Ben halkımı ve İmparatorluk'u seviyorum, Yüce. Cephede ülkem için seve seve ölürüm, gençliğimde, Thuril seferleri sırasında da canımı defalarca tehlikeye attım. İmparatorluk'un kendine gelmesi için de canımı, oğullarımı, evimin onurunu, ailemi ve klanımı da tehlikeye atabilirim. İmparator da bunu yapar. Bizler sabırlı insanlarız. Bu plan yıllardır hazırlanıyor. Mavi Çark Partisi uzun süredir gizlice Barış Partisi ile işbirliği içinde. Biz savaşın üçüncü yılında, Savaş Lordu'nu utandırmak ve Kasumi'yi yaklaşan yolculuğuna hazırlamak için çekildik. Siz ve Laurie ona öğretmenlik yapmak üzere buraya getirilmeden önce, bir yıldan uzun bir süre Mavi Çark ve Barış partilerinin çeşitli lordlarını ziyaret edip işbirliği yapmalarını, her üyenin Konsey Oyunu'nda üzerine düşen görevi yapmasını sağladık.</p>

  <p>"Biz Tsurani'yiz ve Cennetin Işığı elinde hazır bir elçi olmadan bir öneride bulunulmasına izin vermez. Biz Kasumi'nin o elçi olmasını sağladık ve salak Kralınıza güvenli bir şekilde ulaşabilmesi için elimizden geleni yaptık. Bu şekilde olmak zorunda, çünkü denememiz başarısız olur da bizim tarafımızın dışında herhangi biri bunu öğrenirse, benimki de dahil olmak üzere çok kelle uçar, oyunda kaybetmenin bedeli budur. Laurie'yi götürürseniz, Kasumi'nin eski Kralınıza ulaşma şansı çok azalır ve barış çabaları, biz bir başka güvenilir rehber bulana dek ertelenir, bu da en az bir ya da iki yıllık bir gecikme anlamına gelir. Durum artık kritik. Mavi Çark Partisi, Savaş Partisi ile yıllar süren görüşmelerin ardından yeniden Savaş İttifakı'na katıldı ve binlerce adam, Kasumi Kraliyet saflarının arasından eski yurdunuza gizlice girebilsin diye savaşa gönderiliyorlar. Yakında zamanı gelecek. Savaşın bir yıl dahi olsa uzamasının ne anlama geleceğini düşünmelisiniz. Eski yurdunuz fethedilecek olursa, Savaş Lordu yapacağımız her türlü hamleye karşı yenilmez bir duruma gelebilir."</p>

  <p>Milamber düşündü, sonra Kasumi'ye dönerek, "Ne kadar yakında?" diye sordu.</p>

  <p>Kasumi, "Yakında, Yüce," dedi, "yalnızca haftalar kaldı. Savaş Lordu'nun her yerde casusları var ve planlarımız hakkında az çok fikir sahibi. Mavi Çark'ın konseydeki ani taraf değişikliğine pek güvenmiyor, ama yardımlarını da geri çeviremiyor. Büyük bir zafer patlatmak zorunda olduğunu hissediyor. Lord Borric ve Lord Brucal'a, Krallık'ın ana kuvvetlerine karşı büyük bahar saldırısını planlıyor. Saldırı, İmparatorluk Festivali'nden hemen önce gerçekleşecek, böylece İmparatorluk Oyunları'nda kendi kişisel zaferini duyurabilecek."</p>

  <p>Kamatsu, "Bu tıpkı şah oynarken, oyunun sonlarına doğru yapılan bir gambit(4) gibi, Yüce," dedi.</p>

  <p>"Çarpıcı bir zafer, Savaş Lordu'na Yüce Konsey'i eline geçirmesi için gereken her şeyi sağlayacaktır, ama son hamlemiz için bu riski göze alacağız. Saldırı hazırlıkları devam ettiği için, cephe karmakarışık bir halde olacak. Kasumi ve Laurie'nin hatlardan sızmaları için en uygun fırsat bu. Kral Rodric kabul ederse, Cennetin Işığı Yüce Konsey'e bir barış ilanı ile gidebilir, o zaman da Savaş Lordu'nun güç ve nüfuzunun tüm dayanağı yerle bir olur. Şah açısından düşünecek olursak, İmparatorumuzun Savaş Lordu'nu mat etmesi için elimizdeki son taşı tehlikeye atıyoruz."</p>

  <p>Milamber bir süre için düşünceliydi. "Gördüğüm kadarıyla cüretkâr bir plana kalkışmışsınız, Shinzawai Lordu. Kimseye bir şey söylememek için verdiğim sözü tutacağım. Laurie burada kalabilir." Laurie'ye baktı. "Atalarımızın tanrıları seni korusun ve başarıya ulaştırsın. Bu savaşın kısa sürede sona ermesi için dua ediyorum." Ayağa kalktı. "Sizce de mahsuru yoksa artık gideceğim. Karımı ve çocuğumu eve götürmek istiyorum."</p>

  <p>Kasumi kalkıp eğilerek selam verdi. "Ben bir şey daha söylemek istiyorum, Yüce."</p>

  <p>Milamber devam etmesini işaret etti. "Yıllar önce Katala'yı eş olarak almak istediğinizde ve ben size bu talebinizin reddedileceğini söylediğimde, aynı zamanda bunun bir nedeni olduğunu da söylemiştim. Planımıza göre, siz de ana dünyanıza dönecektiniz. Bunu artık anladığınıza inanıyorum. Bizler zor insanlarız, Yüce, ama acımasız değiliz."</p>

  <p>"Plan açıklandığı anda anlamıştım." Laurie'ye baktı. "Şu anda olduğum kişi için burası ana yurdum, ama içimde hâlâ değişmemiş olan bir parçam var, bu yüzden de yurduna dönmene imreniyorum: Sevgiyle hatırlanacaksın, eski dostum."</p>

  <p>Bu sözlerden sonra Milamber odadan çıktı. Katala'yı büyük evin dışında, bir bahçede oğullarının oyunlarını izlerken buldu. Katala ona doğru geldi ve sarılıp, yeniden birbirlerine kavuşmanın tadını çıkardılar. Uzunca bir andan sonra Milamber, "Gel, sevgilim," dedi, "oğlumuzu eve götürelim."</p>
</body>
</html>
