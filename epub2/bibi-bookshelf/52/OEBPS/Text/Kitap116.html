<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="bölüm-ad" style="text-align: center;">BASKIN</h2>

  <p class="giriş"><big><big>A</big></big><small>RABALAR AĞIR YÜKLERİN ALTINDA GICIRDIYORDU.</small></p>

  <p>Kırbaçlar saklıyor ve hantal hantal yürüyen öküzler yüklerini sahile inen yolda çekiyorlardı. Arutha, Fannon ve Lyam kaleyle sahil arasında yolculuk eden arabaları koruyan askerlerin önünde at sürüyordu. Arabaların peşinden kasaba halkından düzensiz bir kalabalık geliyordu. Çoğu çıkınlar taşıyarak ya da el arabalarını çekerek sahilde bekleyen gemilere doğru Dük'ün oğullarının ardından gidiyorlardı.</p>

  <p>Kasaba yolundan ayrılan yola saptılar ve Arutha'nın gözleri yıkım işaretlerini taradı. Bir zamanlar müreffeh bir kasaba olan Crydee artık kekre bir mavi sisle kaplıydı. İşçiler onara -bildiklerini onarmaya çabalarken sabah havasında çekiç ve testere sesleri çınlıyordu.</p>

  <p>Tsuraniler iki gün önce şafakta baskın yapmış, dehşet içindeki kadınlar, ihtiyar adamlar ve çocuklar tarafından bir alarm verilmeden önce görev yerlerindeki birkaç muhafızı alaşağı ederek kasabanın içinden hışımla geçmişlerdi. Yabancılar kasabayı yerle bir etmiş, rıhtıma ulaşana kadar durmamış, oraya vardıklarında da üç gemiye ateş açarak ikisine ağır hasar vermişlerdi. Hasarlı gemiler Carse'a doğru ağır aksak ilerlemeye çoktan başlamışken, limandaki hasar görmemiş gemiler sahil boyunca, Denizcinin Kederi'nin kuzeyindeki konumlarına ilerlemişlerdi.</p>

  <p>Tsuraniler rıhtımın yakınındaki binaların çoğunu ateşe vermişlerdi, ancak binalar ağır hasar görmüş olmalarına rağmen onarılabilir durumdaydı. Yangın kasabanın merkezine yayılarak orada en ağır kayıpların verilmesine neden olmuştu. Zanaatustalarının Salonu, iki han ve onlarca daha küçük bina artık dumanı tüten birer harabeydi. Yerlerini kararmış keresteler, çatlamış kiremitler ve yanık taşlar belirtiyordu. Yangın kontrol altına almana kadar Crydee'nin üçte biri yanmıştı.</p>

  <p>Arutha surun üzerinde durarak alevler yayılırken kasabanın üzerinde yansıyan cehennemi kızıllığı izlemişti. Sonra ilk ışıkla birlikte garnizonu çıkarmış ve Tsuranilerin çoktan ormanın içinde kaybolduğunu görmüştü.</p>

  <p>Arutha bunu hatırladığında hâlâ kızıyordu. Fannon Lyam'a garnizonu şafağa kadar çıkarmamasını tembih etmişti -bunun kale kapılarını açtırmak ya da garnizonu daha büyük bir kuvvetin onları pusuda beklediği ormana çekmek için bir hile olduğundan korkarak- ve Lyam ihtiyar Kılıçustası'nın isteğine uymuştu. Arutha, Tsuranileri hemen püskürtmesine izin verilse, hasarın büyük bölümünü engelleyebileceğinden emindi.</p>

  <p>Arutha sahile inen yolda ilerlerken düşüncelere dalmıştı. Önceki gün Lyam'ın Crydee'den ayrılması emri gelmişti. Dük'ün yaveri ölmüştü ve savaş bu baharda üçüncü yılma girerken Lyam'ın Yabon'daki kampında kendisine katılmasını istiyordu. Arutha'nın anlamadığı nedenlerden dolayı, Dük Borric beklendiği üzere komutayı ona vermemişti; bunun yerine Dük Borric garnizon kumandanı olarak Kılıçustası'nın adını vermişti. Ancak, diye düşündü genç prens, Lyam'ın desteği olmadan Fannon hiç değilse bana emirler yağdırmaya eskisi kadar hazır olmaz. Kızgınlığını gidermeye çalışarak başını hafifçe iki yana salladı. Kardeşini seviyordu, ama Lyam'ın hakkını savunmaya biraz daha istekli olmasını diliyordu. Savaşın başlangıcından beri Crydee'de komuta Lyam'daydı, ama tüm kararları veren Fannon olmuştu. Şimdiyse nüfuzla birlikte makam da Fannon'un olmuştu. "Düşünceli misin, kardeşim?"</p>

  <p>Lyam atını çekmişti ve artık başını iki yana sallayıp gülümseyen Arutha'nın yanındaydı. "Seni kıskanıyorum, o kadar."</p>

  <p>Lyam kardeşine en sıcak gülümsemesiyle baktı. "Gitmek istediğini biliyorum, ama babamın emirleri açıktı. Sana burada ihtiyaç var."</p>

  <p>"Yaptığım her öneri yok sayılıyorsa, bana ne kadar ihtiyaç olabilir ki?"</p>

  <p>Lyam'ın yüz ifadesi yatıştırıcıydı. "Babamın Fannon'u garnizon komutanı yapma kararı seni hâlâ rahatsız ediyor."</p>

  <p>Arutha kardeşine dikkatle baktı. "Artık babamın seni Crydee kumandanı yaptığı yaştayım. Babam benim yaşımdayken tam yetkili bir kumandan ve Batı'da Şövalye-Generaldi ve Kral'ın Batı'daki Valisi olmasına sadece dört yıl kalmıştı. Büyük babam ona komutayı tamamen devredecek kadar güveniyordu."</p>

  <p>"Babam başka, Büyük babam başka, Arutha. Unutma, büyük babam Crydee'de hâlâ savaş olduğu, yeni fethedilen yerlere barış getirilen zamanlarda büyümüştü. Savaşta büyümüştü. Babam öyle değil. O bütün savaş hünerlerini büyük babamın yaptığı gibi kendi yurdunu korurken değil, Düşler Vadisi'nde Kesh'e karşı savaşırken edinmişti. Devir değişiyor."</p>

  <p>Arutha sıkkın bir biçimde, "Gerçekten de değişiyorlar, kardeşim," dedi. "Kendi babası gibi büyük babam da güvenli surların arkasında oturmazdı. Savaşın başlamasından beri iki yıldır Tsuranilere karşı büyük çaplı tek bir hücum bile düzenlemedik. Onların savaşın gidişatını belirlemelerine göz yummaya devam edemeyiz, aksi halde kuşkusuz galebe çalarlar."</p>

  <p>Lyam kardeşine gözlerinden yansıyan endişeyle baktı. "Arutha, düşmana saldırmak için sabırsızlandığını biliyorum, ama Fannon garnizonu riske atmaya cesaret edemeyeceğimiz konusunda haklı. Burada kalıp sahip olduklarımızı korumamız gerek."</p>

  <p>Arutha gerideki örselenmiş kasabalılara baktı. "Arkadan gelenlere ne kadar iyi korunduklarını anlatırım."</p>

  <p>Lyam Arutha'daki öfkeyi gördü. "Beni suçladığını biliyorum, kardeşim. Fannon yerine senin tavsiyeni dinleseydim..."</p>

  <p>Arutha'nın haşin tavrı kayboldu. "Bu senin yüzünden değil," diye teslim etti. "İhtiyar Fannon sadece temkinli davranıyor. Aynı zamanda bir askerin değerinin sakalına düşmüş aklarla ölçüldüğü kanısında. Ben sadece Dük'ün oğluyum. Korkarım bu andan itibaren fikirlerim baştan savılacaktır."</p>

  <p>Lyam, "Sabırsızlığına ket vur, delikanlı," dedi yalandan bir ciddiyetle. "Belki de senin cüretkarlığınla Fannon'ın temkinliliği arasında güvenli bir orta yol izlenebilir." Lyam güldü.</p>

  <p>Arutha her zaman kardeşinin kahkahasının bulaşıcı olduğunu düşünmüştü ve kendini sırıtmaktan alamadı. "Belki de öyle, Lyam," dedi bir kahkahayla.</p>

  <p>Sandalların mültecileri kıyının açıklarında demirlemiş gemilere götürmek üzere beklediği kumsala geldiler. Kaptanlar gemilerinin bir kez daha saldırıya uğramayacağı konusunda kendilerine güvence verilene dek rıhtıma yaklaşmayı reddettiğinden, kaçmakta olan kasabalılar gemilere binmek için kıyıya vuran dalgaların arasından yürümek zorunda kaldılar. Erkek ve kadınlar eşyalarını taşıdıkları çıkınları ve çocuklarını güvenli bir biçimde başlarının üzerinde tutarak suyun içinden sandallara doğru yürümeye başladılar. Daha büyük çocuklar olayı bir eğlenceye dönüştürerek neşeyle yüzüyordu. Birçok kasabalı düklerin ordusunda sipahi olarak hizmet vermek üzere geride kalıp yakılan evlerini yeniden inşa edeceğinden, pek çok gözü yaşlı ayrılık oldu. Gitmekte olan kadınlar, çocuklar ve yaşlı adamlar sahilden, Dükalık'ın en güney noktasındaki ve o zamana kadar ne Tsuranilerin ne de Yeşil Yürek'teki Kara Kardeşlerin tacizine uğramamış olan Tulan'a nakledilecekti.</p>

  <p>Lyam ile Arutha atlarından indiler ve bir asker atlarını aldı. Kardeşler askerlerin kumsala çekilen yegane sandala haber güvercinleriyle dikkatlice doldurulmuş sandıkları dikkatle yüklemesini izlediler. Kuşlar Karanlık Boğazları'ndan gemiyle düklerin kampına nakledilecekti. Kapma uçmak üzere eğitilmiş güvercinler şu anda Crydee'ye doğru yoldaydı ve onların varışıyla birlikte düklerin kampına haber getirip götürme sorumluluğu Martin Longbow'un iz sürücüleri ile Natal Korucuları'nın omzundan kısmen kalkacaktı. Bu kampta yetişen -bu yuvalarını bulma içgüdüsünü geliştirmeleri için şarttı- olgun güvercinlerin hazır olduğu ilk yıldı.</p>

  <p>Çok geçmeden bagajlar ve mülteciler gemilere yüklenmiş ve Lyam'ın ayrılma zamanı gelmişti. Fannon ona katı ve resmi bir veda etti, ancak Kılıçustası'nın kontrollü tavrından, Dük'ün oğlu için endişelendiği belliydi. Kendi ailesi olmayan Fannon, büyüme çağlarında çocuklara bir nevi amca olmuş, onlara kılıç kullanmayı, zırh bakımını ve savaş kuramını bizzat öğretmişti. Resmi bir poz takınıyordu, ama kardeşlerin ikisi de ondaki gerçek sevgiyi görebiliyordu.</p>

  <p>Fannon gittiğinde kardeşler birbirlerine sarıldılar. Lyam,</p>

  <p>"Fannon'a iyi bak," dedi. Arutha şaşırmış göründü. Lyam sırıttı ve "Babam'ın seni bir kez daha atlayıp garnizonun kumandanlığını Algon'a vermesi durumunda olacakları düşünmek istemem," dedi.</p>

  <p>Arutha inledi, sonra da kardeşiyle birlikte güldü. Atustası sıfatıyla Algon, teknik olarak Fannon'dan sonra komutan yardımcısıydı. Kaledeki herkesin adama gerçek bir sevgi, atlar konusundaki engin bilgilerine de saygı besliyordu, ancak herkes onun atlar dışındaki konularda genel bilgi eksikliği konusunda hemfikirdi. İki yıllık savaştan sonra bile hâlâ istilacıların başka bir dünyadan geldiği düşüncesine direniyor, bu da Tully'ye sonsuz bir sinir bozukluğu vesilesi oluyordu.</p>

  <p>Lyam iki gemicinin sandalı onun için tutmakta olduğu suya doğru ilerledi. Omzunun arkasından, "Kız kardeşimize de iyi bak, Arutha," diye seslendi.</p>

  <p>Arutha bakacağını söyledi. Lyam sandaldaki kıymetli güvercinlerin yanına atladı ve sandal kumsaldan itilerek uzaklaştırıldı. Arutha giderek küçülen sandalı izledi.</p>

  <p>Arutha ağır ağır atını tutan askerin yanma yürüdü. Durup sahile baktı. Güneyde sabah göğüne doğru fırlamış duran Denizcinin Kederi'nin başını çektiği yüksek yarlar şaha kalkmıştı. İçinden Tsuranilerin o kayalara çarptığı güne lanet etti.</p>

  <p>Carline kalenin güney kulesinin üzerinde durmuş, denizden esen meltem yüzünden cüppesine sarınmıştı. Kumsala gitmek istemediğinden kalede kalmış, Lyam'a önceden veda etmişti. Korkularının Lyam'ın düklerin kampında babasına katılmaktan duyduğu mutluluğu gölgelememesini yeğlemişti. Son iki yıl boyunca pek çok defa kendisini böylesi duygular yüzünden paylamıştı. Yaşamındaki erkekler, tümü de çocukluklarından beri savaş için eğitilmiş birer askerdi. Ancak Crydee'ye Pug'ın esir düşmesinin haberi geleli beridir, onlar için duyduğu korku geçmek bilmemişti.</p>

  <p>Bir kadının boğazını temizleme sesi Carline'in dönmesine neden oldu. Prenses'e son dört yıldır yoldaşlık eden Leydi Glynis hafifçe gülümsedi ve başının bir hareketiyle yerdeki, kuleye inen kapıda beliren, yeni gelmiş kişiyi gösterdi.</p>

  <p>Roland kapı aralığından yere çıktı. Son iki yıldır daha da büyümüştü ve artık Arutha kadar uzun boyluydu. Hâlâ zayıftı, ama çocuksu yüz hatları yerlerini bir erkeğin hatlarına bırakmaktaydı.</p>

  <p>Eğilerek selam verdi ve "Majesteleri," dedi.</p>

  <p>Carline onun selamını başım sallayarak kabul etti ve Leydi Glynis'e kendilerini yalnız bırakmasını işaret etti. Glynis merdivenlerden koşarak kuleye indi.</p>

  <p>Carline usulca, "Lyam'la birlikte sahile inmedin mi?" dedi.</p>

  <p>"Hayır, Majesteleri."</p>

  <p>"Gitmeden önce onunla konuştun mu?"</p>

  <p>Roland bakışlarını uzak ufuklara çevirdi. "Evet, Majesteleri, ancak gitmesinden pek memnun olmadığımı itiraf etmem gerekiyor."</p>

  <p>Carline başım sallayarak anladığını belirtti. "Kalmak zorunda olduğun için."</p>

  <p>Roland acı bir sesle, "Evet, Majesteleri," dedi.</p>

  <p>Carline usulca, "Neden bu kadar resmisin, Roland?" dedi.</p>

  <p>Roland bu Yaz Ortası günü on yedi yaşını dolduran Prenses'e baktı. Bir zamanlar sinir patlamalarına meyilli, şımarık bir küçük kız olan Carline, artık düşünceli ve içe dönük, güzel bir genç kadına dönüşüyordu. Kalede, Pug'ın haberi ulaştıktan sonra Carline'in odasından gecelerce yükselen hıçkırıkların farkında olmayan pek az kişi vardı. Neredeyse bir haftalık yalnızlıktan sonra Carline değişmiş, daha mülayim, daha az inatçı biri olarak ortaya çıkmıştı. Dışta Carline'in hissettiklerini belli eden pek az şey vardı, ama Roland onun içinde bir yara taşıdığını biliyordu.</p>

  <p>Bir anlık sessizlikten sonra Roland, "Majesteleri..." dedi. Durdu, sonra, "Önemi yok," dedi.</p>

  <p>Carline elini onun koluna koydu. "Roland, başka ne olursa olsun, her zaman dosttuk seninle."</p>

  <p>"Bunun doğru olduğunu düşünmek beni mutlu ediyor."</p>

  <p>"Öyleyse, söyle bana, aramızda yükselen bu duvar niye?"</p>

  <p>Roland içini çekti ve yanıtında her zamanki çapkınca şakacılığından iz yoktu. "Bir duvar varsa bile, Carline, onu ben inşa etmedim."</p>

  <p>Kızın eski kişiliğinden bir kıvılcım ortaya çıktı ve Carline sesinde asabi bir tonla, "Öyleyse bu küskünlüğün mimarı ben miyim?" dedi.</p>

  <p>Roland'ın sesinde öfke patladı. "Evet, öyle, Carline!" Elini dalgalı kumral saçlarının içinden geçirdi ve "Pug'la dövüştüğüm günü hatırlıyor musun?" dedi.</p>

  <p>Carline Pug'ın adını duyunca gerildi. Katı bir tavırla, "Evet, hatırlıyorum," dedi.</p>

  <p>"Eh, o kavga aptalca, çocukça bir kavgaydı. Ona seni üzerse onu pataklayacağımı söyledim. Sana bunu söylemiş miydi?"</p>

  <p>Carline'in gözleri davetsiz gözyaşlarıyla doldu. Usulca, "Yo, hiç sözünü etmedi," dedi.</p>

  <p>Roland yıllardır âşık olduğu güzel yüze baktı ve "Hiç değilse o zaman rakibimi biliyordum," dedi. Öfkesi uçup giderken sesini alçaktı. "O zaman, sonlara doğru, onunla benim iyi arkadaş olduğumuzu düşünmek hoşuma gidiyor. Yine de, yüreğindekileri değiştirmeye çalışmaktan asla vazgeçmeyeceğime yemin etmiştim."</p>

  <p>Carline ürpererek cüppesine sarındı, hava o kadar soğuk olmamasına rağmen. İçinde birbiriyle çelişen, kafasını karıştıran duygular vardı. Titreyerek, "Neden vazgeçtin, Roland?" dedi.</p>

  <p>Roland'ın içinde ani ve haşin bir öfke patladı. İlk defa Prenses'in önünde nüktecilik ve terbiye maskesini düşürdü. "Çünkü bir hatırayla savaşamam, Carline." Kızın gözleri irileşti ve gözyaşları göz pınarlarına dolup yanaklarından süzüldü. "Etten kemikten başka bir adamla yüzleşebilirim, ama geçmişten gelen bu gölgeyle başa çıkamam." Sözlerinde sıcak bir öfke patladı. "O öldü, Carline. Keşke böyle olmasaydı; benim dostumdu ve onu özlüyorum, ama bıraktım, gitsin. Pug öldü. Bunun doğru olduğunu kabullenmediğin sürece, boş bir umutla yaşıyorsun, demektir."</p>

  <p>Carline ağzını elinin tersiyle örttü, gözleri ona dile getirilmeyen inkarla bakıyordu. Birden döndü ve merdivenlerden koşarak indi.</p>

  <p>Tek başına kalan Roland dirseklerini kule duvarının soğuk taşlarına koydu. Başını ellerinin arasına alarak, "Ah, amma da ahmak biri oldum ben!" dedi.</p>

  <p>Kale duvarındaki muhafız, "Devriye!" diye bağırdı. Arutha ile Roland askerlerin sınır köylerinden gelen sipahilere talimatlar veren askerleri izlemeyi bırakarak döndüler.</p>

  <p>Kapıya ulaştılar ve devriye grubu atları üzerine ağır ağır içeri girdi; yanlarında Martin Longbow ile diğer iki iz sürücünün yürümekte olduğu, on iki kirli, bitkin süvariydiler. Arutha Avcıustası'nı selamladı ve "O yanınızdaki ne?" dedi.</p>

  <p>Atlı sıralarının arasında duran, kısa gri cüppeler giymiş, üç adamı kastediyordu. Avcı yayma yaslanarak, "Tutsaklar, Majesteleri," dedi.</p>

  <p>Muhafızlar gelip esirlerin etrafındaki yerlerini alırken Arutha yorgun süvarileri azletti. Beklemekte oldukları yere yürüdü ve dokunma mesafesine geldiğinde üçü de dizlerinin üzerine çökerek alınlarını toprağa bastırdılar.</p>

  <p>Arutha bu gösteri karşısında hayretle kaşlarını kaldırdı. "Hiç bunlar gibisini görmemiştim."</p>

  <p>Longbow başını sallayarak onayını belirtti. "Zırh giymemişler ve onları ormanda bulduğumuzda ne dövüştüler ne de kaçtılar. Şimdi gördüğün gibi yaptılar, ancak o zaman balıkçı karıları gibi zırvaladılar."</p>

  <p>Arutha Roland'a, "Rahip Tully'yi bul. Lisanlarından bir şey anlayabilir," dedi. Roland rahibi bulmaya koştu. Longbow iki iz sürücüsünü salıverdi, onlar da mutfağa yöneldiler. Bir muhafız Kılıçustası Fannon'u bulmaya ve ona esirleri haber vermeye gönderildi.</p>

  <p>Birkaç dakika sonra Roland Rahip Tully ile birlikte döndü. İhtiyar Astalon Rahibi, lacivert, neredeyse siyah bir cüppeye bürünmüştü ve ona bir göz atınca üç esir birbirlerine anlaşılmaz şeyler fısıldamaya koyuldular. Tully onlardan yana baktığında tamamen sessizleştiler. Arutha Longbow'a hayretle baktı.</p>

  <p>Tully, "Burada ne var?" dedi.</p>

  <p>"Tutsaklar," deri Arutha. "Lisanlarıyla bir ilgisi olan tek adam sen olduğundan, onlardan bir şeyler öğrenebileceğini düşündüm."</p>

  <p>"Xomich adlı Tsurani'yle olan zihin temasımdan çok az şey hatırlıyorum, ama deneyebilirim." Rahibin ettiği birkaç aksak kelime üç esirin de bir ağızdan konuşmasıyla birlikte bir kargaşayla sonuçlandı. En ortadaki arkadaşlarını tersleyince diğer ikisi sustular. Diğerleri gibi, o da kısa boyluydu, ama yapısı güçlüydü. Saçı kahverengiydi, teni esmerdi, ama gözleri şaşırtıcı bir yeşil renkteydi. Tully'yle ağır ağır konuştu, tavrı yoldaşlarından bir nebze daha az hürmetkardı.</p>

  <p>Tully başını iki yana salladı. "Emin olamıyorum, ama sanının benim bu dünyanın Yüceler'inden biri olup olmadığımı merak ediyor."</p>

  <p>"Yüce mi?" diye sordu Arutha.</p>

  <p>"Can çekişen asker gemideki, 'Yüce' adını verdiği bir kişiye hürmet duyuyordu. Bunun belirli bir şahsın adı olmaktan ziyade bir unvan olduğunu düşünüyorum. Belki de Arutha bu insanların büyücülerine ya da rahiplerine büyük hürmet besledikleri konusundaki şüphesinde haklıydı."</p>

  <p>"Bu adamlar kim?" diye sordu Prens.</p>

  <p>Tully adamlarla tekrar aksak sözcüklerle konuştu. Ortadaki adam ağır ağır konuşuyordu, ama Tully bir süre sonra elini sallayarak adamın sözünü kesti. Arutha'ya, "Bunlar köle," dedi.</p>

  <p>"Köle mi?" O ana kadar Tsuranilerin yalnızca savaşçılarıyla temas kurulmuştu. Köleliği uyguladıklarını öğrenmek önemli bir keşifti. Krallık'ta görülmedik bir şey olmamasına rağmen, kölelik yaygın değildi ve hüküm giymiş suçlularla sınırlıydı. Uzak Sahil boyunda, yok denecek kadar azdı. Arutha bu fikri yabancı ve nefret verici buluyordu. İnsanlar düşük bir sosyal konumda doğmuş olabilirdi, ancak en alt düzeyden serfin bile asillerin saygı duymak ve korumak mecburiyetinde olduğu hakları vardı. Arutha ani bir tiksintiyle, "Onlara tanrılar aşkına ayağa kalkmalarını söyle," dedi.</p>

  <p>Tully konuştu ve yanlardaki iki kişi ürkmüş çocuklar gibi etraflarını süzerken adamlar yavaşça ayağa kalktılar. Ortadaki adam sakince duruyordu, gözlerini biraz indirmişti sadece. Tully adamı bir kez daha sorgularken lisanlarını yeniden anlamaya başladığını fark etti.</p>

  <p>En ortadaki adam uzun uzun konuştu ve sözlerini bitirdiğinde Tully, "Nehrin yakınlarındaki kuşatılmış bölgelerde çalışmakla görevlendirilmişler. Kamplarının orman halkının -elf-leri kastettiğini sanıyorum- ve kısa olanların baskınına uğradığını söylüyor," dedi.</p>

  <p>Longbow bir gülümsemeyle, "Şüphesiz cüceler," diye ekledi.</p>

  <p>Tully ona yakıcı bir bakış attı. Uzun bacaklı ormancı gülümsemeye devam etti. Martin kaledeki, ihtiyar din adamından hiç korkmayan sayılı genç adamdan biriydi, Dük'ün personeline katılmadan önce dahi.</p>

  <p>"Dediğim gibi," diye devam etti rahip, "elfler ve cüceler kamplarını basmış. Öldürüleceklerinden korkarak kaçmışlar. Devriye bu sabah onları bulana kadar ormanda günlerce dolaşmışlar."</p>

  <p>Arutha, "Bu ortadakinin diğerlerinden biraz farklı bir hali var. Ona bunun nedenini sorsana," dedi.</p>

  <p>Tully adamla yavaşça konuştu, adam da sesinde pek tonlama olmaksızın yanıt verdi. Sözlerini bitirdiğinde Tully bir parça şaşkınlıkla konuştu. "İsminin Tchakachakalla olduğunu söylüyor. Eskiden bir Tsurani subayıymış!"</p>

  <p>Arutha, "Bu çok talihli bir şey olabilir. İşbirliği yaparsa, nihayet düşman hakkında biraz bilgi edinebiliriz," dedi.</p>

  <p>Kılıçustası Fannon kaleden çıktı ve Arutha'nın esirleri sorguya çekmekte olduğu yere doğru seğirtti. Crydee garnizonunun komutanı, "Bunlar kim?" dedi.</p>

  <p>Arutha esirler hakkında bildiği kadarını açıkladı ve bitirdiğinde Fannon, "İyi, sorgulamaya devam edin," dedi.</p>

  <p>Arutha Tully'ye, "Nasıl köle olduğunu sor," dedi.</p>

  <p>Tchakachakalla herhangi bir mahcubiyet belirtisi göstermeden öyküsünü anlattı. Bitirdiğinde Tully başım iki yana salladı. "O bir Hücum Önderi'ymiş. Rütbesinin bizim ordularımızda neye denk geldiğini çözmek biraz zaman alabilir, ama onun en azından bir Şövalye-Teğmen olduğunu tahmin ediyorum. Adamlarının ilk muhaberelerden birinde çözüldüğünü ve 'soyunun' büyük onur kaybı yaşadığım söylüyor. Savaş Şefi dediği biri ona kendi canını alma iznini vermemiş. Bunun yerine kumanda ettiklerinin utancının kefaretini ödemek için köle yapmışlar onu."</p>

  <p>Roland alçak bir ıslık kopardı. "Adamları kaçmış ve onu sorumlu tutmuşlar."</p>

  <p>Longbow, "Kumandası altındakileri berbat eden ve Dükü tarafından Kuzey Hudutları boyundaki Sınır Baronları'ndan birine hizmet etmesi emredilen birden çok kont olmuştu," dedi.</p>

  <p>Tully Martin ve Roland'a karanlık bir bakış attı. "Bitirdiyseniz, devam edebilir miyim, acaba?" Arutha ile Fannon'a hitaben, "Söylediklerinden her şeyin elinden alındığı anlaşılıyor. Bizim işimize yarayabilir," dedi.</p>

  <p>Fannon, "Bu bir hile olabilir. Tipinden hoşlanmadım," dedi.</p>

  <p>Adam başını kaldırdı ve Fannon'a gözlerini kısarak baktı. Martin'in ağzı açık kaldı. "Kilian aşkına! Sanırım ne dediğini anlıyor."</p>

  <p>Fannon Tchakachakalla'nın tam önünde durdu. "Beni anlıyor musun?"</p>

  <p>"Biraz, efendi." Aksanı koyuydu ve Kral Lisanına yabancı, ağır, şarkı söyler gibi bir tonda konuşuyordu. "Kelewan'da pek çok Krallık kölesi var. Kral Lisanı'nı biraz biliyorum.'</p>

  <p>Fannon, "Neden daha önce konuşmadın?" dedi.</p>

  <p>Adam yine herhangi bir duygu belirtisi göstermeksizin yanıtladı, "Emir yoktu. Köle itaat eder. Yapmaz..." Tully'ye dönüp birkaç kelime etti.</p>

  <p>Tully, "İlk adımı atmak bir kölenin haddine düşmez, diyor," dedi.</p>

  <p>Arutha, "Sence ona güvenilebilir mi?" dedi.</p>

  <p>"Bilmiyorum. Öyküsü tuhaf, ama bunlar bizim ölçülerimize göre tuhaf insanlar. Ölüm döşeğindeki askerle zihin temasım bana hâlâ anlamadığım pek çok şey gösterdi." Tully adamla konuştu.</p>

  <p>Tsurani Arutha'ya, "Tchakachakalla anlatır," dedi. Sözcükleri bulmaya çabalayarak, "Ben Wedewayo. Soyum, ailem. Klanım Hunzan. Eski, çok onur. Şimdi köle. Soy yok, klan yok, Tsuranuanni yok. Onur yok. Köle itaat eder," dedi.</p>

  <p>Arutha, "Anladığımı sanıyorum. Tsuranilere geri dönsen sana ne olurdu?"</p>

  <p>Tchakachakalla, "Köle olmak, belki. Öldürülmek, belki. Aynı şey."</p>

  <p>"Ya burada kalırsan?"</p>

  <p>"Köle olmak, öldürülmek?" Pek bir ilgi göstermeden omuzlarını silkti.</p>

  <p>Arutha ağır ağır, "Bizler köle barındırmayız. Seni serbest bıraksak ne yapardın?" dedi.</p>

  <p>Kölenin yüzünden bir duygu kıvılcımı geçti, adam Tully'ye döndü ve çabuk çabuk konuştu. Tully tercüme etti, "Böyle bir şey dünyasında mümkün değilmiş. Böyle bir şeyi yapabilir misin, diye soruyor."</p>

  <p>Arutha başıyla onayladı. Tchakachakalla yoldaşlarını işaret etti. "Onlar çalışır. Onlar hep köle."</p>

  <p>"Ya sen?" dedi Arutha.</p>

  <p>Tchakachakalla Prens'e dik dik baktı ve gözlerini Arutha'dan bir an bile ayırmadan Tully'yle konuştu. Tully, "Şeceresini sayıp döküyor. Hunzan Klanı'ndan, Wedewayo'nun Hücum Önderi, Tchakachakalla olduğunu söylüyor. Babası bir Erk Önderi, büyük büyük babasıysa Hunzan Klanı'nın Savaş Şefi imiş. Şimdi yalnızca bir köle, ailesi yok, klanı, ulusu ve onuru yok. Ona onurunu geri vermeyi planlayıp planlamadığını soruyor," dedi.</p>

  <p>Arutha, "Tsuraniler gelirse, ne yaparsın?" dedi.</p>

  <p>Tchakachakalla yoldaşlarını gösterdi. "Bu adamlar köle. Tsurani gelir, hiçbir şey yapmazlar. Beklerler. Birlikte giderler..." Tully'yle birbirlerine kısaca bir şeyler söylediler ve Tully ona istediği sözcüğü söyledi. "... kazananlarla. Kazananlarla birlikte giderler." Arutha'ya baktı ve gözleri canlandı. "Sen Tchakachakalla serbest yap. Tchakachakalla senin adamın olsun, lord. Senin onurun Tchakachakalla'nın onuru. Dersen yaşam versin. Dersen Tsuranilerle savaşsın."</p>

  <p>Fannon konuştu. "Akla yakın bir hikaye. Ama casus olma ihtimali daha yüksek."</p>

  <p>Fıçı göğüslü Tsurani Fannon'a dik dik baktı, sonra da ani bir hareketle Kılıçustası'nın önüne vardı ve kimse karşılık veremeden Fannon'un kemerinden kılıcını çekti.</p>

  <p>Longbow bir saniye sonra kendi kılıcını çekmişti, Arutha'nın kılıcı da aynı anda kınından çıkmaktaydı. Roland ile diğer askerler onların yalnızca bir an gerisindeydi. Tsurani herhangi bir tehditkar hareket yapmadı, onun yerine bıçağı çevirdi ve kabzasını Fannon'a doğru uzattı. "Efendi Tchakachakalla düşman mı düşünüyor? Efendi öldürsün. Savaşçı ölümü versin, onur geri dönsün."</p>

  <p>Arutha kılıcını kınına geri koydu ve bıçağı Tchakachakalla'nın elinden aldı. Bıçağı Fannon'a geri vererek, "Yo, seni öldürmeyeceğiz," dedi. Tully'ye, "Bu adamın işimize yarayabileceğini sanıyorum. Şimdilik ona inanmaya meyilliyim," dedi.</p>

  <p>Fannon hiç de memnun görünmüyordu. "Çok kurnaz bir casus olabilir, ama sen haklısın. Onu yakından izlersek, bir zararı dokunmaz. Rahip Tully, bu adamları askerlerin kışlasına götürüp onlardan ne öğrenebileceğine bakar mısın? Ben de kısa bir süre sonra yanına gelirim."</p>

  <p>Tully üç köleyle konuştu ve onu izlemelerini işaret etti. İki ürkek köle hemen kıpırdadılar, ama Tchakachakalla Arutha'nın önünde dizlerinin üzerine çöktü. Tsurani lisanında çabuk çabuk konuştu, Tully de tercüme etti. "Az önce onu ya öldürmeni ya da adamı olarak almanı talep etti. Soyu, klanı ya da onuru olmayan bir adamın nasıl olup da özgür olabileceğini anlamıyor. Onun dünyasında böyle adamlara gri savaşçılar deniyormuş ve hiç onurları yokmuş."</p>

  <p>Arutha, "Bizim geleneklerimiz sizinkilerden farklı. Burada ailesi ya da klanı olmayan bir adam özgür ve de onurlu olabilir," dedi.</p>

  <p>Tchakachakalla onu dinlerken başını hafifçe yana eğdi, sonra da başıyla onayladı. Ayağa kalktı ve "Tchakachakalla anladı," dedi. Sonra sırıtarak ekledi, "Yakında ben senin adamın olacak. İyi lord ihtiyacı var iyi savaşçıya. Tchakachakalla iyi savaşçı."</p>

  <p>"Tully, onları yanına al ve öğren bakalım Tchak... Tcha-kal..." Arutha güldü. "Bu ağız dolusu ismi telaffuz edemiyorum." Köleye, "Burada hizmet vereceksen, sana bir Krallık ismi lazım," dedi.</p>

  <p>Köle etrafına bakındı, sonra da sertçe başıyla onayladı.</p>

  <p>Longbow, "Ona Charles deyin," dedi. "Aklıma gelen en uygun isim bu."</p>

  <p>Arutha, "Diğerleri kadar uygun bir isim. Bu andan itibaren Charles olarak anılacaksın," dedi.</p>

  <p>Yeni ad alan köle, "Tcharles mı?" dedi. Omuzlarını silkti ve başıyla onayladı. Başka tek kelime etmeden köleleri askerlerin kışlasına götüren Rahip Tully'nin peşine düştü.</p>

  <p>Üç köle köşeyi dönerek gözden kaybolunca Roland, "Buna ne diyorsunuz?" dedi.</p>

  <p>Fannon, "Kandırılıp kandırılmadığımızı zaman gösterecek," dedi.</p>

  <p>Longbow güldü. "Ben Charles'a göz kulak olurum, Kılıçustası. O sert bir ufaklık. Onları getirirken iyi bir tempoyla yol aldı. Belki onu bir iz sürücüye çeviririm."</p>

  <p>Arutha araya girdi. "Onu kale duvarlarının dışına gönül rahatlığıyla gönderebilmem için zaman geçmesi gerek."</p>

  <p>Fannon konuyu bıraktı. Longbow'a, "Onları nerede bulmuştun?" dedi.</p>

  <p>"Kuzeyde, nehrin Berrakpınar kolunun yakınlarında. Sahile doğru giden geniş bir savaşçılar kafilesinin izini sürüyorduk."</p>

  <p>Fannon bunları düşündü. "Gardan oranın yakınlarına başka bir devriyeyi götürüyor. Belki de onları bir görür, biz de piç kurularının bu sene ne çevireceğini öğreniriz." Başka tek kelime etmeden kaleye doğru yürümeye başladı.</p>

  <p>Martin güldü; onu duyan Arutha şaşırdı. "Bunda sana komik gelen nedir, Avcıustası?"</p>

  <p>Martin başını iki yana salladı. "Ufak bir şey, Majesteleri. Kılıçustası'nın kendisi. Bunu kimseye açmaz, ama kumandanın yeniden babamızda olması için her şeyini vereceğine kalıbımı basarım. O iyi bir asker, ama sorumluluk almaktan hoşlanmıyor."</p>

  <p>Arutha uzaklaşan Kılıçustası'nın sırtına baktı ve "Haklı olduğunu sanıyorum, Martin," dedi. Sesinde düşünceli bir ton vardı. "Son zamanlarda Fannon'la o kadar ters düştüm ki, bu görevi hiç istemediği gerçeğini gözden kaybettim."</p>

  <p>Martin sesini alçaltarak, "Bir önerim var, Arutha," dedi.</p>

  <p>Arutha başıyla onayladı. Martin Fannon'u işaret etti. "Fannon'a bir şey olursa, çabucak yeni bir Kılıçustası ata; babanın onayını bekleme. Zira beklersen komutayı Algon alacaktır ve o ahmağın biridir."</p>

  <p>Avcıustası'nın küstahlığı karşısında Arutha kasılırken Roland Martin'i uyaran bir bakışla susturmaya çalıştı. Arutha soğuk bir tavırla, "Senin Atustası'nın dostu olduğunu sanıyordum," dedi.</p>

  <p>Martin gülümserken gözlerinde tuhaf bir nüktenin izleri vardı. "Evet, öyleyim, kaledeki herkes gibi. Ama kime sorsan aynı şeyi söyler: Atlarını elinden alırsan, Algon berbat bir düşünür olur."</p>

  <p>Martin'in tavrına sinirlenen Arutha, "Ya onun yerini kim almalı? Avcıustası mı?" dedi.</p>

  <p>Martin bu düşünce karşısında öyle açık, içten bir kahkaha attı ki, Arutha onun önerisine eskisi kadar kızmadığını fark etti.</p>

  <p>"Ben mi?" dedi Avcıustası. "Tanrılar saklasın, Majesteleri. Ben sadece basit bir avcıyım, fazlası değil. Yo, gereksinim duyulursa, Gardan'ı ata. O Crydee'deki açık arayla en yetenekli askerdir."</p>

  <p>Arutha Martin'in haklı olduğunu bilmesine rağmen, sabırsızlığına teslim oldu. "Yeter. Fannon iyi, ben de onun öyle kalmaya devam edeceğini sanıyorum."</p>

  <p>Martin başıyla onayladı. "Tanrılar onu esirgesin... hepimizi de. Lütfen beni mazur gör, ama bu gelip geçen bir kaygıydı sadece. Şimdi, Majesteleri'nin izni olursa, bir haftadır sıcak bir yemek yemedim."</p>

  <p>Arutha gidebileceğini işaret etti, Martin de mutfağa doğru yürümeye başladı. Roland, "O bir konuda yanılıyor, Arutha," dedi.</p>

  <p>Arutha kollarını göğsünde kavuşturup, köşeyi dönerek gözden kaybolan Longbow'u izledi. "O nedir, Roland?"</p>

  <p>"Adam göründüğü gibi basit bir avcı olmaktan çok daha fazla birisi."</p>

  <p>Arutha bir an sessiz kaldı. "Öyle. Martin Longbow'daki bir yan her zaman beni huzursuz etmiştir, ancak hiçbir zaman bir kusurunu görmedim."</p>

  <p>Roland güldü ve Arutha, "Şimdi de sana mı bir şey komik geldi, Roland?" dedi.</p>

  <p>Roland omuzlarını silkti. "Sadece pek çok kişinin onunla seni birbirinize çok benzettiği."</p>

  <p>Arutha Roland'a karanlık bir bakışla baktı, Roland ise başını iki yana salladı. "Başkalarında en çok gücendiğimiz şeylerin kendimizde gördüğümüz kusurlar olduğu söylenir çoğu zaman. Bu doğrudur, Arutha. İkinizin de mizah anlayışında aynı keskin, neredeyse alaycı yan var ve ikinizin de aptallığa tahammülü yok." Roland'ın sesi ciddileşti. "Bence bunda esrarlı bir yan yok. Sen babana çok benziyorsun; Martin'in de ailesi olmadığı için, kendisine Dük'ü örnek alması mantıklı."</p>

  <p>Arutha düşünceli bir tavra büründü. "Belki de haklısın. Ama bu adamda beni rahatsız eden başka bir şey daha var."</p>

  <p>Roland düşünceli Prens'in yanında yürümeye başladı ve haddini aşıp aşmadığını merak etti.</p>

  <p>Gece gök gürültüleriyle doluydu. Batıdan yığınla bulut yaklaşırken yıldırımlar karanlığı parçalıyordu. Roland güney kulesinde durmuş, bu görüntüyü izliyordu. Akşam yemeğinden beri ruh hali batıdaki gökler kadar karaydı. Günü iyi geçmemişti. Başta Arutha ila kapının yanında yaptığı konuşmaya canı sıkılmıştı. Derken Carline yemekte onu bu kulede, iki hafta önceki karşılaşmalarından beri benimsediği aynı taş gibi sessiz tavrını bırakmamıştı. Carline her zamankinden de durgun görünüyordu, ama Roland ne zaman ondan yana bir bakış atma cesaretini kendinde bulsa, kendi kendisine duyduğu öfke yüreğine saplanıyordu. Roland Prenses'in gözlerinde hâlâ acıyı görebiliyordu. "Ne kadar akılsız bir ahmağım ben," dedi yüksek sesle.</p>

  <p>"Ahmak değilsin, Roland."</p>

  <p>Carline birkaç adım ötesinde durmuş, yaklaşan fırtınaya bakıyordu. Havanın ılık olmasına rağmen, omuzlarına bir şal atmıştı. Gök gürültüsü ayak izlerini gizlemişti ve Roland, "Kuleye çıkmak için kötü bir gece, leydim," dedi.</p>

  <p>Gelip onun yanında durdu ve "Yağmur yağacak mı? Bu sıcak geceler gök gürültüsü ve yıldırım getiriyor, ama genellikle pek yağmur olmuyor," dedi.</p>

  <p>"Yağmur yağacak. Leydileriniz nerede?"</p>

  <p>Kule kapısını işaret etti. "Merdivende. Yıldırımdan korkuyorlar, üstelik seninle yalnız konuşmak istedim."</p>

  <p>Roland hiçbir şey söylemedi, Carline de bir süre sessiz kaldı. Gece gökleri yırtan vahşi enerji gösterileri ve onların ardından gelen çatırtılı gök gürültüsü patlamalarıyla bölünüyordu. Carline neden sonra, "Ben küçükken," dedi, "Babam böyle geçelerde tanrıların gökte oyun oynadığını söylerdi."</p>

  <p>Roland onun duvarda asılı tek meşaleyle aydınlanan yüzüne baktı. "Benim babam bana savaştıklarını söylerdi."</p>

  <p>Carline gülümsedi. "Roland, Lyam'ın gittiği gün doğru konuştun. Kendi kederimde kaybolup gerçekleri göremedim. Hiçbir şeyin sonsuza dek sürmeyeceğini bana en önce söyleyecek Pug'ın kendisi olurdu. Geçmişte yaşamanın aptalca olduğunu ve geleceği bizden çaldığını." Başını biraz indirdi. "Belki de bunun Babamla bir ilgisi vardır. Annem öldüğünde asla kendini toparlayamadı. Çok küçüktüm ve hâlâ nasıl olduğunu hatırlıyorum. O ölmeden önce babam çok gülerdi. O zamanlar Lyam'a daha çok benzerdi. Sonra... Eh, Arutha'ya daha çok benzer oldu. Gülüyordu, ama gülüşünde bir şenlik, bir acılık oluyordu."</p>

  <p>"Sanki alaycı gibi mi?"</p>

  <p>Carline düşünceli bir şekilde kafa salladı. "Evet, alaycı. Neden böyle dedin?"</p>

  <p>"Fark ettiğim bir şey... bugün kardeşine söylediğim bir şey. Martin Longbow hakkında."</p>

  <p>Kız içini çekti. "Evet, anlıyorum. Longbow da öyle."</p>

  <p>Roland usulca, "Yine de, buraya ağabeyinden ya da Martin'den söz etmek için gelmedin," dedi.</p>

  <p>"Yo, sana davranışım için ne kadar üzgün olduğumu söylemek için geldim. İki haftadır sana kızgındım, ama buna hiç hakkım yoktu. Sen sadece gerçeği söyledin. Sana kötü davrandım."</p>

  <p>Roland şaşırmıştı. "Sen bana kötü davranmadın, Carline. Ben hödüklük ettim."</p>

  <p>"Yo, bana dostluktan gayrı bir şey göstermedin, Roland. Bana gerçeği söyledin, duymak istediklerimi değil. Bu zor olmadı... hislerini düşününce." Yaklaşan fırtınaya baktı. "Pug'ın esir düştüğünü ilk duyduğumda, dünyanın sonu geldi sandım."</p>

  <p>Roland anlayışlı davranmaya çalışarak, '"İlk aşk en zor olanıdır,'" diye alıntı yaptı.</p>

  <p>Carline bu aforizmaya gülümsedi. "Böyle derler. Ya senin için?"</p>

  <p>Roland kaygısız görünmeyi başardı. "Öyle görünüyor, Prensesim."</p>

  <p>Carline ellerini Roland'ın koluna koydu. "İkimizin de elinden başka türlü hissetmek gelmez, Roland."</p>

  <p>Roland'ın gülümsemesi daha hüzünlü bir hal aldı. "Gerçek bu, Carline."</p>

  <p>"Her zaman iyi dostum olacak mısın?"</p>

  <p>Sesinde genç Toprak Beyi'ne dokunan içten bir kaygı vardı. Aralarındaki sorunları çözmeye çalışıyor, ama bunu yaparken eskiden kullandığı gibi kurnazlığa başvurmuyordu. Dürüst çabaları Roland'ın duygularına tam bir karşılık bulmamaktan hissettiği tüm öfkeyi yok etti. "Olacağım, Carline. Her zaman senin iyi dostun olacağım."</p>

  <p>Carline Roland'ın kollarına geldi ve Roland ona sıkıca sarıldı, kızın başı göğsündeydi. Carline usulca, "Rahip Tully bazı sevgilerin denizden esen meltemler gibi beklenmeden geldiğini, diğerlerinin de dostluğun tohumlarından serpildiğini söylüyor," dedi.</p>

  <p>"Böylesi bir hasadı ümit ediyorum, Carline. Ama gelmezse de, senin iyi dostun olarak kalacağım."</p>

  <p>Bir süre konuşmadan durarak birbirlerini farklı şeyler için teselli ettiler, ama ikisinin de iki yıldır mahrum kaldığı bir şefkatle yaptılar bunu. İkisi de berikinin yakınlığının verdiği rahatlıkta kaybolmuştu ve şimşeklerin kısa anlarla ortaya serdiği şeyi görmedi. Ufukta, yalpalayarak limana yaklaşan bir gemi vardı.</p>

  <p>Yağmur yağmaya başlarken rüzgârlar kale surlarındaki kazıklı çitlere asılı bayrakları dalgalandırıyordu. Su ufak göllerde toplanırken, meşalelerin birikintilerin yüzeyinden yansıyan sarı ışığı surun üzerinde ayakta duran iki adama bu dünyadan olmayan bir görüntü veriyordu.</p>

  <p>Bir şimşek denizi aydınlattı ve asker, "İşte, Majesteleri, gördünüz mü? Muhafız Kayaları'nın üç derece güneyinde," dedi. Kolunu uzatarak yönü belirtti.</p>

  <p>Arutha karanlığın içine doğra bakarken alnında konsantre olmaktan derin çizgiler oluşmuştu. "Bu karanlıkta hiçbir şey göremiyorum. Orası bir Guis-wan rahibinin ruhundan bile daha karanlık." Asker katil tanrının adı geçince dalgın bir korunma işareti yaptı. "Fener kulesinden bir haber var mı?"</p>

  <p>"Yok, Majesteleri. Ne ışıkla, ne de ulakla."</p>

  <p>Gece yeni bir şimşek çakışıyla aydınlandı ve Arutha uzakta geminin siluetini gördü. Küfretti. "Limana güven içinde ulaşmak için Uzunburun'daki işaret fenerine ihtiyacı olacak." Başka tek kelime etmeden avluya inen merdivenlere koştu. Kapının yanma gelince bir askere atını ve iki süvariyi alıp ona eşlik etmesi talimatını verdi. Orada durmuş beklerken yağmur geçip giderek geceyi temiz, ancak ılık, nemli bir hisle bıraktı. Birkaç dakika sonra Fannon askerlerin kışlası yönünden ortaya çıktı. "Bu nedir? Atlar?"</p>

  <p>Arutha, "Limana bir gemi yaklaşıyor ve Uzunburu'nda işaret feneri yok."</p>

  <p>Bir seyis Arutha'nın atını ve iki süvariyi getirirken, Fannon,</p>

  <p>"O zaman yola çıksan iyi olacak. Ve fener kulesindeki o taş kafalı miskinlere de görevleri bittiğinde onlara söyleyecek lafım olduğunu söyle," dedi.</p>

  <p>Arutha Fannon'un karşı çıkmasını beklemişti ve çıkmamasından dolayı rahatladı. Atına bindi ve kapılar açıldı. Kapıdan geçip kasabaya inen yola yöneldiler.</p>

  <p>Kısa süren yağmur geceyi taze kokularla doldurmuştu: Yolun kenarındaki çiçekler ve denizden gelen tuz kokusu kasabaya yaklaştıklarında çok geçmeden yerini yıkık binaların kavrulmuş kalıntılarından yayılan, yanık odunun kekre kokusuna bıraktı.</p>

  <p>Sessiz kasabanın yanından geçerek liman yoluna saptılar. Rıhtımın yanına yerleştirilmiş iki muhafız Prens'in yanlarından uçarak geçtiğini görünce aceleyle selam verdiler. Limanın yanındaki kepenkleri kapanmış binalar, baskından sonra kaçanlara sessizce tanıklık ediyordu.</p>

  <p>Kasabadan ayrıldılar ve yoldaki bir sapağı izleyerek fener kulesine doğru gittiler. Kasabanın ilerisinde ana karaya taştan, uzun bir şose, üzerinde de sıkıştırılmış topraktan bir yolla bağlanan, kayalık doğal bir adanın üzerinde yer alan fener kulesini ilk kez gördüler. Çakan bir şimşek gökyüzünü aydınlattı ve üç binici yelkenlerini fora etmiş haldeki geminin limana yaklaştığını gördüler.</p>

  <p>Arutha diğerlerine bağırarak, "Fenerin ışığı olmazsa kayalara çakılırlar," dedi.</p>

  <p>Muhafızlardan biri bağırarak yanıt verdi, "Bakın, Majesteleri. Birisi işaret veriyor!"</p>

  <p>Atlarının dizginlerini çektiler ve kulenin dibinde bazı şekiller gördüler. Siyahlar içindeki bir adam durmuş, elindeki lambayı ileri geri sallıyordu. Gemidekiler tarafından açıkça görülebiliyor, ancak kalede duvarlarındakiler onu göremiyordu. Loş ışıkta Arutha yerde yatan Crydee askerlerinin hareketsiz bedenlerini gördü. Yüzlerini gizleyen başörtüleriyle birlikte siyah giysilere bürünmüş diğer dört adam, atlılara doğru koştular. Üçü sırtlarındaki kınlarından uzun kılıçlar çektiler, dördüncüsü ise okuyla nişan aldı. Arutha'nın sağındaki asker göğsüne bir ok yiyerek haykırdı. Arutha atını etrafını saran üçünün arasına sürerek kılıcıyla ikisini devirip, üçüncüsünün de yüzünü biçti. Adam hiç ses çıkaramadan düştü.</p>

  <p>Prens atını çevirdi ve diğer yoldaşının da okçuya vurmakla meşgul olduğunu gördü. Kulenin içinden siyahlar içindeki başka adamlar da çıkarak sessizce onlara doğru koştular.</p>

  <p>Arutha'nın atı çığlık attı. Atın sırtından çıkan bir ok görebiliyordu. Atı altında yıkılırken ayaklarını üzengilerden kurtardı ve sol bacağını ölmekte olan hayvanın sırtından kaldırarak hayvan yere çarparken kendini atlayarak kurtardı. Yere çarpıp yuvarlanarak iki eliyle uzun bir kılıcı başının üzerinde tutmuş, siyahlar içindeki kısa boylu bir şeklin hemen önünde ayağa fırladı. Uzun kılıç aşağı indi ve Arutha sola sıçrayarak kendi kılıcıyla bir darbe indirdi. Kılıcını adamın göğsüne sapladı, sonra da kılıcını çekerek çıkarttı. Kendisinden öncekiler gibi, siyahlar içindeki adam da çığlık atmadan yere düştü.</p>

  <p>Çakan yeni bir şimşek kuleden Arutha'ya doğru koşan adamları gösterdi. Arutha geriye kalan biniciye gidip kaledekileri uyarmasını emretmek üzere döndü, ama haykırdığı buyruk adamın üzerine üşüşen siyahlı şekiller tarafından eyerinden çekilip alındığını gördüğünde gırtlağında söndü. Arutha ona ulaşan ilk adamın darbesini savuşturdu ve sersemleyen üç şeklin yanından koşarak geçti. Kılıcının kabzasıyla bir dördüncünün suratını dağıtarak adamı yere yıkmaya çalıştı. Tek düşüncesi koşup kaledekileri uyarabilmek için kendisine bir kaçış yolu açmaktı. Darbeyi yiyen adam geriye doğru sendeledi ve Arutha onu sıçrayarak geçmeyi denedi. Düşen adam bir eliyle uzandı ve atlayan Arutha'nın bacağını yakaladı.</p>

  <p>Arutha sert taşlara çarptı ve ellerin sağ çizmesine çılgınca yapıştığını hissetti. Sol ayağıyla geriye doğru tekme attı ve çizmesiyle adamın boğazına vurdu. Adamın nefes borusunun ezilme sesini kasılmalar izledi.</p>

  <p>Arutha yeni bir saldırgan ona ulaşırken ayağa kalktı, diğerleri de ancak bir adım gerideydi. Arutha geriye doğru sıçrayarak biraz mesafe kazanmaya çalıştı. Çizmesinin topuğu bir kayaya geldi ve aniden dünya tepe taklak oldu. Kendini bir an havada asılı hissetti, sonra şosenin yanından sekerken omuzları kayayla buluştu. Birkaç kayaya daha çarptı ve buz gibi sular üzerini sardı.</p>

  <p>Suyun verdiği şok bayılmasını önledi. Başı dönerek, gayrı ihtiyari nefesini tuttu, ama pek nefesi kalmamıştı. Düşünmeden kendini yukarı itti ve yüksek, hırıltılı bir nefes alışla yüzeye çıktı. Hâlâ sersem durumda olmasına rağmen, oklar yanında suya inerken yüzeyin altına girecek kadar aklı vardı. Limanın puslu karanlığında hiçbir şey göremiyordu, ama kayalara yapıştı ve yüzmekten çok kendini çekerek ilerledi. Akıncıların onun diğer yöne gitmesini beklemelerini ümit ederek, şosenin fener tarafına yöneldi.</p>

  <p>Sessizce yüzeye çıktı ve gözlerini kırpıştırarak tuzlu suyu uzaklaştırdı. İri bir kayanın ardına sığınıp etrafı gözleyince karanlık suları araştıran siyah figürler gördü. Arutha kendisini kayaların arasına yerleştirerek sessizce ilerledi. İncinen kas ve eklemleri hareket ederken acıyla yüzünü buruşturmasına neden oluyordu, ama görünüşte kırılmış bir şey yoktu.</p>

  <p>Yeni bir şimşek limanı aydınlattı. Arutha geminin Crydee limanına güvenli bir şekilde hızla ilerlediğini görebiliyordu. Bu bir ticaret gemisiydi, ama hızını artırmak için yelkenler eklenmiş ve savaş için teçhiz edilmişti. Gemiyi kim kumanda ediyorsa, çılgın bir dahi olmalıydı, zira kayaları kıl payıyla aşırtarak şosenin kavisli yerinin çevresinden dolaşıp doğrudan rıhtıma yöneltti. Güvertede siyah giysiler içindeki bir grup savaşçı, hazırda silahlarıyla bekliyordu.</p>

  <p>Arutha dikkatini şosedeki adamlara verdi ve bunlardan birinin diğerlerine sessiz bir işaret yaptığını gördü. Kasabaya doğru koşup gittiler. Arutha bedenindeki acılara kulak asmadan, şosenin toprak yoluna yeniden ulaşmak için kaygan kayalardan dikkatle geçerek kendisini yukarı çekti. Biraz sendeleyerek ayağa kalktı ve kasabaya doğru baktı. Hâlâ bir sorun belirtisi yoktu, ama kısa sürede patlayacağını biliyordu.</p>

  <p>Arutha fener kulesine yarı sendeleyerek, yarı koşarak vardı ve kendisini basamakları çıkmaya zorladı. İki kez neredeyse bayılacaktı, ama kulenin tepesine ulaştı. Gözcünün işaret ateşinin yanında ölü yattığını gördü. Gaz yağına batırılmış tahtalar hava koşullarından üzerinde asılı duran bir kapakla korunuyordu. Soğuk rüzgâr binanın dört yanındaki açık pencerelerden içeri esiyordu.</p>

  <p>Arutha ölü nöbetçinin kesesini buldu ve içinden çakmak taşı, çelik ve çıra çıkardı. Metal kapağın yan tarafındaki ufak kapıyı, tahtayı rüzgârdan korumak için gövdesini kullanarak açtı. Çaktığı ikinci kıvılcım tahtayı tutuşturdu ve ufak bir alev ortaya çıktı. Alev çabucak yayıldı ve tam yanmaya başladığında Arutha kapağı kaldıran zincirli palangayı çekti. Rüzgâr ateşi beslerken alevler duyulabilir bir vınlamayla tavana kadar yükseldiler.</p>

  <p>Duvarların birinin yanında Kulgan tarafından böylesi acil durumlar için hazırlanmış bir kavanoz toz karışım vardı. Arutha baş dönmesiyle mücadele ederek ölü nöbetçinin kemerinden bıçağını çekmek üzere eğildi. Bıçağı kavanozun kapağını kanırtarak açmak için kullandıktan sonra kavanozun içindekilerin tamamını ateşe attı.</p>

  <p>Alevler aniden parlak kırmızıya dönüştüler; kimsenin normal ışıkla karıştıramayacağı bir işaret ateşiydi bu. Arutha ışığın önünü kesmemek için pencerenin uzağında durarak kaleye doğru döndü. Arutha zihninin yeniden bulandığını hissederken alevlerin parlaklığı giderek artıyordu. Uzun bir an boyunca gecede sessizlik vardı, sonra kaleden bir alarm duyuldu. Arutha ferahladı. Kızıl işaret ateşi limanda yağmacılar olduğunu gösteren işaretti ve kale garnizonu bunun gibi akınları karşılamak için pek çok tatbikat yapmıştı. Fannon gece vakti Tsurani akıncılarını ormanda kovalamak konusunda temkinli davranabilirdi, ama limanındaki bir korsan gemi, yanıt vermekte tereddüt edeceği türden bir şey değildi.</p>

  <p>Arutha merdivenlerden sendeleyerek inip kapıya yaslanarak destek almak için durdu. Bedeninin tamamı acıyordu ve baş dönmesi onu neredeyse tamamen avucuna almıştı. Derin bir nefes aldı ve kasabaya yöneldi. Ölü atının yattığı yere geldiğinde, kılıcını arandı, sonra onu yanında limana taşıdığını hatırladı. Siyah giysili bir okçunun yanında yatan süvarilerinden birinin yanına doğru sendeledi. Arutha düşen askerin kılıcını almak için eğildikten sonra doğrulduğunda neredeyse bayılacaktı. Hareket ederse bayılacağından korkup bir an dik durdu ve kafasındaki çınlamanın dinmesini bekledi. Yavaşça uzanıp kafasına dokundu. Bir şişliğin kabarmakta olduğu, özellikle ağrıyan bir noktadan şoseden düşerken kafasını en az bir kez vurmuş olduğunu anladı. Parmaklan pıhtılaşan kanla yapış yapış halde aşağı indi.</p>

  <p>Arutha kasabaya doğru yürümeye başladı ve hareket ederken başındaki çınlama yeniden başladı. Bir süre sendeledi, sonra kendisini koşmaya zorladı, ama üç sarsak adımdan sonra, hantal yürüyüşüne döndü. Elinden geldiğince acele ederek yoldaki dönemeçten geçip kasabayı gördü. Uzaktan gelen dövüş sesleri duydu. Uzaktan ateşe verilen binalardan göğe yükselen ateşlerin kızıl ışığını görüyordu. Kadın ve erkeklerin çığlıkları Arutha'nın kulaklarına tuhaf bir şekilde uzak ve sessiz geliyordu.</p>

  <p>Kendisini hızlı yürümeye zorladı ve kasabaya yaklaştığında, savaşma beklentisi zihnindeki sislerin büyük bölümünü dağıttı. Liman tarafına döndü; rıhtımın yanındaki binalar yandığından etraf gün kadar aydınlıktı, ama ortalıkta kimse yoktu. Rıhtımın yanındaki sahada akıncıların gemisi duruyordu, doka bir borda iskelesi indirilmişti. Arutha gemiyi korumak için muhafızların geride bırakılmış olmasından korkarak sessizce yaklaştı. Borda iskelesine ulaştığında, ortalık sessizdi. Sövüş sesleri uzaktan geliyordu, sanki akıncıların tümü kasabanın içlerine saldırmış gibiydi.</p>

  <p>Uzaklaşmaya başlarken gemiden biri seslendi. "Merhamet tanrıları adına! Orada biri mi var?" Ses derin ve güçlüydü, ama denetim altında tutulan bir dehşet ifadesi taşıyordu.</p>

  <p>Arutha kılıcını hazırda tutarak borda iskelesinden aceleyle çıktı. Tepeye ulaştığında durdu. Öndeki lombar ağzı kapağından alt güvertede yanan harlı ateşleri görebiliyordu. Etrafına bakındı: Gözlerinin değdiği her yerde, kendi kanlarının içinde yatan denizciler gördü. Geminin kıç tarafından ses, "Sen, adam. Krallığın içinde tanrı korkusu olan adamlarından biriysen, gel de bana yardım et," dedi.</p>

  <p>Arutha kırımın arasından yolunu buldu ve sancak küpeştesine yaslanıp oturmuş bir adam gördü. Adam iri yarı, geniş omuzluydu ve fıçı gibi göğsü vardı. Yirmi ile kırk arasında herhangi bir yaşta olabilirdi. Sağ eliyle hatırı sayılır göbeğinin sağ tarafını tutuyor, parmaklarının arasından kan sızıyordu. Açık alnından geriye kıvırcık, koyu renkli saçlar uzanıyordu. Yakınlarda yatan siyah giysili bir şekle işaret ederken cılız bir şekilde gülümsemeyi başardı. "Piç kuruları mürettebatımı öldürüp gemimi ateşe verdiler. Buradaki beni ilk darbesiyle öldürmeme hatasını işledi." Bacaklarının üzerine düşmüş bir seren parçasını işaret etti. "Aynı anda şu kahrolası sereni yerinden oynatıp hem de bağırsaklarımı içeride tutamıyorum. Onu biraz kaldırırsan, sanırım kendimi kurtarabilirim."</p>

  <p>Arutha sorunu gördü: Adam serenin kısa tarafının altında kalmış, düğüm olmuş ipler ve makaraların arasında sıkışmıştı. Serenin uzun tarafını kavradı ve yukarı çekerek birkaç santim hareket ettirdi, ama yeterliydi. Yaralı adam yarı homurdanıp, yarı inleyerek bacaklarım çekip kurtardı. "Bacaklarımın kırıldığını sanmıyorum, delikanlı. Bana el ver de bir görelim."</p>

  <p>Arutha ona elini verdi ve tıknaz denizciyi ayağa kaldırırken neredeyse dengesini kaybedecekti. "İşte," dedi yaralı adam. "Kendin de pek savaşacak durumda sayılmazsın, öyle değil mi?"</p>

  <p>Arutha bir bulantı dalgasıyla mücadele edip bir taraftan da adamı düzeltirken, "İdare ederim," dedi.</p>

  <p>Denizci Arutha'ya yaslandı. "O zaman acele etsek iyi olacak. Yangın yayılıyor." Arutha'nın yardımıyla borda iskelesinden inmeyi başardı. Nefes nefese rıhtımın yanındaki sahaya ulaştıklarında ısı yoğunlaşıyordu. Yaralı adam, "Durma!" diye nefesini tuttu.</p>

  <p>Arutha başıyla onayladı ve adamın kolunu kendi omzuna attı. Kasabaya inmiş sarhoş denizciler gibi sendeleyerek iskelede yürüdüler.</p>

  <p>Aniden bir gümbürtü oldu ve adamların ikisi de yere kapaklandı. Arutha dönen başını iki yana salladı ve sırt üstü döndü. Arkasında dev bir ateş kulesi göğe doğru fırladı. Gemi gör edici sarı ve beyaz ateş sütunun ortasında hayal meyal görünen, siyah bir siluetti sadece. Üzerlerine ısı dalgaları çarptı, sanki dev bir fırının kapısında duruyorlardı.</p>

  <p>Arutha konuşmayı başardı, "Neydi bu?"</p>

  <p>Yoldaşı ona aynı derecede cılız bir yanıt verdi: "İki yüz fıçı dolusu Quega ateş yağı."</p>

  <p>Arutha duyduklarına inanamıyordu. "Gemideyken ateş yağı hakkında bir şey söylemedin."</p>

  <p>"Seni heyecanlandırmak istemedim. Çoktan yarı yarıya göçmüş bir halin vardı. Ya çıkarız ya da çıkamayız, diye düşündüm."</p>

  <p>Arutha ayağa kalkmaya çalıştı, ama gerisin geri düştü. Aniden kendisini rıhtımın soğuk taşlarında dinlenirken çok rahat hissetti. Ateşin gözlerinin önünde kararmaya başladığını gördü, sona her şey karardı.</p>

  <p>Arutha gözlerini açtı ve üzerine eğilmiş bulanık şekiller gördü. Gözlerini kırpıştırdı ve şekiller berraklaştı. Carline şiltesinin başında dolanıyor, Rahip Tully'nin onu muayene edişini endişeyle izliyordu. Carline'nin arkasında Fannon, onun yanında da tanımadığı bir adam vardı. Derken Arutha onu hatırladı. "Gemideki adam."</p>

  <p>Adam sırıttı. "Amos Trask, Sidonie'nin sabık kaptanı, ta ki o pi-Prenses'ten özür dilerim- o kahrolası toprak sıçanları onu ateşe verene kadar. Burada Majesteleri sayesinde durmaktayım."</p>

  <p>Tully araya girdi. "Kendini nasıl hissediyorsun?"</p>

  <p>Arutha doğrulup oturarak bedeninin bir kör sızılar yığını olduğunu hissetti. Carline ağabeyinin sırtına yastıklar yerleştirdi. "Örselendim, ama yaşayacağım." Başında biraz sersemlik vardı. "Biraz başım dönüyor."</p>

  <p>Tully burnunun ucundan Arutha'nın kafasına baktı. "Pek şaşırtıcı değil. Berbat bir darbe almışsın. Birkaç gün ara ara başın dönebilir, ama ciddi bir durum olduğunu sanmam."</p>

  <p>Arutha Kılıçustası'na baktı. "Ne kadar oldu?"</p>

  <p>Fannon, "Seni dün gece bir devriye grubu getirdi. Şimdi sabah."</p>

  <p>"Akın?"</p>

  <p>Fannon başını hüzünle iki yana salladı. "Kasaba tamtakır oldu. Hepsini öldürmeyi becerdik, ama Crydee'de ayakta kalan tek bir bina bile yok. Limanın güney ucundaki balıkçı köyüne dokunulmamış, ama onun dışında her şey yitirildi."</p>

  <p>Carline Arutha'nın etrafında dolanarak titizleniyor, yorganları sıkıştırıyor, yastıklarını kabartıyordu. "Dinlenmen gerekiyor."</p>

  <p>Arutha, "Şu an açım," dedi.</p>

  <p>Carline bir kase sıcak çorba getirdi. Arutha katı yemek yerine çorba içmeye razı oldu, ama kardeşinin onu yedirmesine izin vermeyi reddetti. Lokmaların arasında, "Bana olanları anlatın," dedi.</p>

  <p>Fannon rahatsız görünüyordu. "Tsuranilerdi."</p>

  <p>Arutha'nın kaşığı tutan eli kaseyle ağzının arasında orta yerde kalakaldı. "Tsuraniler mi? Onların Günbatımı Adaları'ndan gelen yağmacılar olduğunu sanmıştım."</p>

  <p>"Başta biz de öyle sandık, ama Kaptan Trask'le ve yanımızdaki Tsurani köleleriyle konuştuktan sonra, olanları birleştirerek durumu anladık."</p>

  <p>Tully sözü devraldı. "Kölelerin hikayesine bakılırsa, bu adamlar özellikle seçilmiş. Buna bir ölüm akını diyorlar. Kasabaya girmek, ellerinden geldiği kadarını yakıp yıkmak, sonra da kaçmadan ölmek üzere seçilmişler. Gemiyi bize bırakmamak kadar adanmışlıklarının bir simgesi olarak yakmışlar. Söylediklerinden bunun büyük onur atfedilen bir şey olduğunu tahmin ediyorum."</p>

  <p>Arutha Amos Trask'e baktı. "Geminizi ele geçirmeyi nasıl başardılar, Kaptan?"</p>

  <p>"Ah, bu acı bir hikaye, Majesteleri." Biraz sağ tarafına yaslandı ve Arutha onun yarasını hatırladı.</p>

  <p>"Yan tarafın nasıl?"</p>

  <p>Trask sırıttı, kara gözlerinde neşe vardı. "Pis bir yara, ama ciddi değil. İyi yürekli peder onu eskisi gibi yaptı, Majesteleri."</p>

  <p>Tully alaylı bir ses çıkardı. "O adamın yatakta olması gerekir. Senden daha ciddi bir yara almış. Senin iyi olduğunu görene kadar başından ayrılmayı reddetti."</p>

  <p>Trask bunu duymazdan geldi. "Daha kötülerini almıştım. Bir defasında korsan olmuş bir Quega savaş kalyonuyla dalaşa girmiştik ve -eh, bu başka bir hikaye. Siz gemimi sormuştunuz." Topallayarak Arutha'nın şiltesine yaklaştı. "Palanque'den silah ve ateş yağı yüküyle yola çıktık. Buradaki durumu düşünerek, hazır bir Pazar bulacağımı tahmin ettim. Boğazları mevsimin başında geçerek başka gemileri atlattık ya da öyle ümit ediyorduk.</p>

  <p>"Ancak geçişi erken geçişimizin bedelini ödedik. Güneyden muazzam bir fırtına esti ve bir hafta boyunca sürüklendik.</p>

  <p>Fırtına sona erdiğinde sahile varmayı amaçlayarak doğuya yöneldik. Nirengi noktalarına bakarak konumumuzu çıkarmakta zorlanacağımızı sanmıyordum. Kara göründüğünde gemideki hiç kimse, karadaki tek bir işareti bile tanımadı. Hiçbirimiz daha önce Crydee'nin kuzeyine gitmediğinden, düşündüğümüzden fazla uzağa düştüğümüzü anladık.</p>

  <p>"Gündüz vakti ilerledik, bilmediğim resif ve yarlarda gemiyi tehlikeye atmak istemediğimden gece vakti demir attık. Üçüncü gece Tsuraniler kıyıdan bir yunus sürüsü gibi yüzerek geldiler. Dosdoğru geminin altına daldılar ve ben güvertedeki kargaşadan başımı kaldırdığımda, o pi -Prenses'ten özür diliyorum-Tsuranilerden on iki tanesi tepeme üşüştü. Gemimi ele geçirmek anca birkaç dakikalarını aldı." Omuzları biraz çöktü. "İnsanın gemisini kaybetmesi zor şey, Majesteleri."</p>

  <p>Acıyla yüzünü buruşturdu ve Tully ayağa kalkarak Trask'i Arutha'nın yanındaki bir tabureye oturttu. Trask öyküsüne devam etti. "Ne dediklerini anlamıyorduk; lisanları insanlardan çok maymunlara uygun -ben şahsen beş uygar lisan bilirim ve daha on ikisinde derdimi anlatabilirim. Ama dediğim gibi, zırvalarını anlamıyorduk, ama niyetlerini açıkça ortaya koydular.</p>

  <p>"Deniz haritalarımı incelediler." Hatırlayınca yüzünü buruşturdu. "Onları yasal ve dürüst yollardan, Durbin'deki emekli bir kaptandan aldıydım. O haritalarda elli yılın tecrübesi vardı, Crydee'den Keshia Konfederasyonu'nun en uzak doğu sahillerine kadar ve onları aradıklarını bulana kadar eski püskü yelken bezleri gibi sağa sola savurdular. Aralarında denizciler vardı, zira haritaları tanır tanımaz, planlarını bana bildirdiler.</p>

  <p>"Tatlı su balıkçısı diye küfredin bana, ama keşke işaret kulenizin birkaç mil kuzeyindeki burunlara demirleseydik. Biraz daha ilerlemiş olsaydık, iki gün önce güvenli bir şekilde Crydee limanında olacaktık."</p>

  <p>Arutha ile diğerleri hiçbir şey söylemediler. Trask sözlerine devam etti. "Kargo bölmelerimi aradılar ve ne olduğuna bakmadan her şeyi suya fırlatmaya başladılar. Beş yüzün üzerinde kaliteli Quega kılıcı bir yana gitti. Kargılar, mızraklar, uzun yaylar, her şey - sanırım bunların bir şekilde Crydee'ye ulaşmasını önlemek için. Quega ateş yağıyla ne yapacaklarını bilemediler -fıçıları bölmeden çıkarmak için bir rıhtım vinci gerekecekti- bu yüzden de onları olduğu gibi bıraktılar. Ama gemide ellerine geçmeyen tek bir silah dahi kalmadığından emin oldular. Derken siyah paçavralara bürünmüş ufak toprak sıçanlarından bazıları kıyıya yüzdüler ve sahilden işaret kulesine doğru gitmeye başladılar. Onlar giderken diğerleri, mürettebatımı izleyen birkaç tanesi dışında, dizlerinin üzerine çöküp ileri geri sallanarak dua ediyordu. Derken birdenbire, güneşin batmasından yaklaşık üç saat sonra, ayağa fırlayıp adamlarımı tekmelemeye ve haritadaki limanı işaret etmeye başladılar.</p>

  <p>"Yelken açtık ve sahile yöneldik. Gerisini biliyorsunuz. Sanırım deniz yönünden bir saldırı beklemeyeceğinizi tahmin ediyorlardı."</p>

  <p>Fannon, "Doğru tahmin etmişler. Son baskınlarından beridir ormanlardaki devriyeleri sıklaştırdık. Crydee'ye bizim haberimiz olmadan bir günlük yürüme mesafesinden daha fazla yaklaşamazlardı. Bu yolla bizi hazırlıksız yakaladılar," dedi. İhtiyar Kılıçustası'nın sesi yorgun ve acı çıkıyordu. "Şimdi kasaba yok oldu ve avlumuz dehşet içindeki kasabalılarla doldu."</p>

  <p>Trask'in sesi de acıydı. "Adamlarının çoğunu çabucak kıyıya çıkardılar, ama adamlarımı katletmek için geriye yirmi kadarını bıraktılar" Yüzünden bir acı ifadesi geçti. "Benim delikanlılar zorlu tiplerdi, ancak genelde iyi adamlardı. Çocuklarım gövdelerine saplanan, suya çarparken ufak bayraklar gibi sallanan Tsurani oklarıyla serenlerden düşmeye başlayana kadar ne olduğunu anlayamadık. Bizden onları yeniden çıkartmamızı isteyeceklerini sandık. O zaman benim çocuklar iyice bir dövüştü. Ama yeterince hızlı davranmamışlardı. Marlinspike’lar ve halat bağlamak için kullanılan şişler ellerinde kılıç ve yaylar olan adamlara karşı koyamaz."</p>

  <p>Trask derin bir iç geçirdi; yüzündeki acı yarasından olduğu kadar öyküsünden de dolayıydı. "Otuz beş adam. İskele sıçanları, caniler, katillerdi hepsi de, ama onlar benim mürettebatımdı. Onları öldürmeye gitme fırsatını bulan bir tek bendim. Üzerime gelen ilk Tsuraninin kafasını kırdım, onun kılıcını alıp bir başkasını öldürdüm. Ama üçüncüsü kılıcı elimden aldı ve beni şişledi." Kısa, keskin bir kahkaha attı. "Boynunu kırdım. Bir süre kendimden geçtim. Beni öldü sanmış olmalılar. Daha sonra hatırladığım ilk şey, ateşler yanıyordu ve bağırmaya başladım. Sonra senin borda iskelesinden çıktığını gördüm."</p>

  <p>Arutha, "Sen gözü pek bir adamsın, Amos Trask," dedi.</p>

  <p>İri yarı adamın yüzünden derin bir acı ifadesi geçti. "Gemimi elimde tutacak kadar gözü pek değil, Majesteleri. Şimdi sahile vurmuş bir gemiciden başka bir şey değilim."</p>

  <p>Tully, "Şimdilik yeter. Arutha, dinlenmen gerekiyor," dedi. Elini Amos Trask'in omzuna koydu. "Kaptan, sen de aynını yapsan iyi olur. Yaran kabul ettiğinden daha ciddi. Seni dinlenebileceğin bir odaya götüreyim."</p>

  <p>Kaptan ayağa kalktı ve Arutha , "Kaptan Trask," dedi. "Evet, Majesteleri?"</p>

  <p>"Burada, Crydee'de iyi adamlara ihtiyacımız var."</p>

  <p>Denizcinin yüzünden bir mizah kıvılcımı geçti. "Teşekkür ederim, Majesteleri. Ancak bir gemi olmadan ne işe yararım, bilmiyorum."</p>

  <p>Arutha, "Fannon ile ben seni meşgul ederiz, merak etme," dedi.</p>

  <p>Adam yaralı tarafı yüzünden rahat hareket edemeyerek hafifçe eğildi. Tully ile birlikte gitti. Carline Arutha 'yı yanağından öperek, "Şimdi dinlen," dedi. Çorbayı aldı ve odadan Fannon eşliğinde çıktı. Arutha kapı kapanmadan uykuya dalmıştı.</p>
</body>
</html>
