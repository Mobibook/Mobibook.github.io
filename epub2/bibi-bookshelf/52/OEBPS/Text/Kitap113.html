<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="bölüm-ad" style="text-align: center;">RILLANON</h2>

  <p class="giriş"><big><big>G</big></big><small>EMİ LİMANA GİRDİ.</small></p>

  <p>Krallık Denizi'nin iklimi, Acı Deniz'den daha ılımandı ve Salador'dan oraya yaptıkları yolculuk olaysız geçmişti. Yolun büyük bölümünde sürekli kuzeybatı yönünde esen bir rüzgârla boğuşmak zorunda kaldıklarından, iki yerine üç hafta geçmişti.</p>

  <p>Pug geminin ön güvertesinde durmuş, cüppesine sıkıca sarınmıştı. Kış rüzgârının sertliği yerini daha yumuşak bir serinliğe bırakmıştı, sanki baharın gelmesine sadece birkaç gün vardı.</p>

  <p>Rillanon'a Krallığın Mücevheri deniyordu ve Pug bunun hak edilmiş bir isim olduğuna karar verdi. Batı'nın yayvan şehirlerinin aksine Rillanon, engebeli tepelerin üzerine hoş bir karmaşa halinde saçılmış uzun kuleler, zarif kemerli köprüler ve hafifçe bükülen yollardan oluşan bir kütleydi. Görkemli kulelerin üzerinde sancak ve flamalar rüzgârda çırpınıyordu, şehir, varlığını kutluyormuş gibi. Pug'a, limana demir atmış gemilere gidip gelen mavnalarda çalışan gemiciler bile Rillanon’da olmanın büyüsü yüzünden daha renkli geldi.</p>

  <p>Salador Dükü Borric için bir dukalık bayrağı dikilmesini buyurmuştu ve bu sancak şimdi geminin ana direğinin tepesinde dalgalanıyor, kraliyet şehrinin memurlarına Crydee Dükü'nün geldiğini haber veriyordu. Borric'in gemisine limandaki gemi kılavuzu tarafından iskeleye yanaşma önceliği tanındı ve gemi çabucak kraliyet rıhtımına bağlandı. Kafile gemiden indi ve Kraliyet Hane Muhafızları'ndan bir bölük tarafından karşılandı. Muhafızların başında ihtiyar, ak saçlı, ancak yine de dimdik duran bir adam vardı ve Borric'i sıcak bir şekilde selamladı.</p>

  <p>İki adam birbiriyle kucaklaştılar ve muhafızlara özgü, kraliyet renkleri olan mor ve altın giysiler içinde, ancak kalbinin üzerinde bir dukalık nişanı taşıyan yaşlı adam, "Borric, seni yeniden görmek güzel. Ne kadar oldu? On... on bir yıl mı?" dedi.</p>

  <p>"Caldric, eski dostum. On üç yıl oldu." Borric ona sevgiyle baktı. Adamın berrak, mavi gözleri ve kısa, akçıl bir sakalı vardı.</p>

  <p>Adam başını iki yana sallayıp gülümsedi. "Çok uzun zaman oldu." Diğerlerine baktı. Pug'ı fark ederek, "Bu senin küçük oğlun mu?" dedi.</p>

  <p>Borric güldü. "Hayır, gerçi olsa da beni utandırmazdı." Uzun, ince Arutha 'ya işaret etti. "Oğlum bu. Arutha, gel de büyük dayınla tanış."</p>

  <p>Arutha öne çıktı ve ikisi kucaklaştılar. Rillanon Lordu, Kral Hane Muhafızları Alayı'nın Şövalye-Generali ve Kraliyet Şansölyesi, Dük Caldric, Arutha'yı itti ve onu bir kol boyu uzaklığından inceledi. "Seni son gördüğümde daha ufak bir çocuktun. Seni tanımam gerekirdi, zira babanın yakışıklılığından payını almış da olsan, sevgili kardeşime -annenin babasına- da çok benziyorsun. Aileme onur verdin."</p>

  <p>Borric, "Eh, ihtiyar savaş atı, şehrin nasıl?" dedi.</p>

  <p>Caldric, "Konuşulacak çok şey var, ama burada değil. Sizi Kral'ın sarayına getirip rahat ettireceğiz. Ziyaret için çok zamanımız olacak. Sizi buraya, Rillanon'a getiren nedir?" dedi.</p>

  <p>"Majesteleri'yle görüşmem gereken çok önemli bir mesele var, ama sokaklarda konuşulacak türden bir şey değil. Saraya gidelim."</p>

  <p>Dük ile kafilesine binekler verildi ve şehrin içinden atlarıyla geçerlerken bir muhafız takımı caddeleri boşalttı. Pug Krondor ile Salador ihtişamlarıyla etkilenmişse de, Rillanon karşısında nutku tutulmuştu.</p>

  <p>Ada şehri aralarından denize akan birkaç ufak nehrin aktığı çok sayıda tepenin üzerine inşa edilmişti. Kuleler kadar köprüler ve kanallardan oluşan bir şehre benziyordu. Binalardan çoğu yeni görünüyordu ve Pug bunun Kral'ın şehri yeniden inşa etme planının bir parçası olduğunu düşündü. Yol üzerinde birkaç noktada işçilerin eski bir binadan taşları çıkardıklarını ya da yeni duvarlar ve çatılar diktiklerini gördü. Yeni binaların cephesi renkli taşlarla, çoğu onlara beyaz, mavi ya da pembe renk veren mermer ve kuvarsla kaplanmıştı. Caddelerdeki kaldırım taşları temiz, hendekler Pug'ın diğer şehirlerde gördüğü tıkanıklıklar ve pislikten yoksundu. Başka ne yapıyor olursa olsun, diye düşündü çocuk, Kral şehre muhteşem bir şekilde bakıyor.</p>

  <p>Sarayın önünden akan bir nehir olduğundan, giriş, suyun üzerinden ana avluya geçen kemerli bir köprüyle sağlanıyordu. Saray, şehrin merkezindeki bir tepe yamacının üzerine yayılmış uzun koridorlarla birbirlerine bağlanan büyük binalar toplamıydı. Cephesine kaplanmış pek çok renkte taşlar ona gökkuşağı gibi bir görünüm veriyordu.</p>

  <p>Avluya girerlerken duvarlardan trompet sesleri duyuldu ve muhafızlar hazır ola geçtiler. Atları almak için kapıcılar öne çıkarken saray girişinin yanında bir grup saray asilzadesiyle memuru onları karşılamak üzere bekliyordu.</p>

  <p>Pug onlara yaklaştığında bu adamlar tarafından verilen selamların resmi olduğunu ve Dük Caldric'in karşılamasının sıcaklığından yoksun olduğunu fark etti. Kulgan ile Meecham'ın arkasında dururken, Caldric'in sesini duyabiliyordu. "Lordum Borric, Crydee Lordu, size Kraliyet Hanesinin Vekilharcı Baron Gray'i takdim edeyim." Bu, üzerine sıkı sıkıya oturmuş, kırmızı ipekten bir tunik ve dizlerinde torba gibi şişen soluk griden bir pantolon giymiş, kısa boylu, tıknaz bir adamdı. "Kont Selvec, Kraliyet Donanması Birinci Lordu." İnce, yağlı bir bıyığı olan, uzun boylu, sıska bir adam eğilerek selam verdi. Hepsi de Lord Borric'in gelişinden duydukları memnuniyeti kısaca ifade ettiler, ama Pug onların söylediklerinde pek içten olmadıklarını hissetti.</p>

  <p>Kalacakları yerlere götürüldüler. Kulgan'ın Meecham'ı yanında tutmak için ortalığı ayağa kaldırması gerekti, zira Baron Gray onu saraydaki hizmetkârlar kanadına göndermek istemiş, ancak Caldric Kraliyet Şansölyesi olarak nüfuzunu kullanınca bundan vazgeçmişti.</p>

  <p>Pug'a gösterilen oda, ihtişam bakımından o ana kadar gördüklerinin tümünü fena halde aşmıştı. Zemin cilalı mermerdendi, duvarlar da aynı malzemeyle kaplanmıştı, ama üzerinde yer yer altına benzeyen lekeler vardı. Yatak odasının bir tarafındaki, büyük, altın varaklı bir küvetin bulunduğu, ufak bir odada büyük bir ayna asılıydı. Kâhyalardan biri tek tük eşyasını -kendi bavulları ormanda kaybolduğundan beri yolda topladıkları birkaç şeyi- Pug'ın tüm sahip olduklarının on katının sığabileceği, devasa bir dolaba yerleştirdi. Adam işi bittikten sonra, "Banyonuzu hazırlayayım mı, efendim?" diye sordu.</p>

  <p>Pug başıyla onayladı, çünkü gemide geçirdiği üç haftanın sonunda giysileri üzerine yapışmış gibi geliyordu. Banyo hazır olduğunda, kâhya, "Lord Caldric, dört saat sonra Dük Borric'in kafilesini akşam yemeğine bekliyor, efendim. O zaman geri geleyim mi?" dedi.</p>

  <p>Adamın diplomatikliğine hayran kalan Pug "evet," dedi. Adamın tek bildiği Pug'ın Dük'le birlikte gelmiş olduğuydu ve yemek davetine dâhil olup olmama kararını Pug'a bırakmıştı.</p>

  <p>Pug ılık suya dalarken rahatlayarak uzun uzun iç çekti. Kalede çocukken banyo seven biri değildi, kir pasını denizde ve kalenin yakınındaki çaylarda yıkamayı yeğlerdi. Şimdiyse banyodan keyif almayı öğrenebilirdi. Tomas'ın bu konuda ne düşüneceğine kafa yordu. Siyah saçlı, güzel bir prenses ile mutlu ve kum rengi saçlı bir çocuk üzerine hüzünlü anılardan ılık bir sisin içine süzüldü.</p>

  <p>Önceki gece yedikleri, Dük Caldric'in Lord Borric'in kafilesini ağırladığı yemek dostça bir buluşmaydı. Şimdiyse taht odasında, Kral'ın huzuruna kabul edilmeyi bekliyorlardı. Salon yüksek, kemerli bir tavanı olan, kocaman bir şeydi, güneydeki duvarının tamamı ise şehre tepeden bakan yerden tavana kadar pencerelerle kaplıydı. Dük'ün kafilesi izleyenlerin arasından, merkezi bir koridordan geçirilirken yüzlerce soylu etrafta bekliyordu.</p>

  <p>Pug, Dük Borric'i kötü giyimli saymasının mümkün olamayacağını düşünmüştü, zira çocukları gibi o da her zaman Crydee'deki en iyi giysileri giyerdi. Ancak odanın dört bir yanındaki süslü giysilerin arasında, Borric tavus kuşu sürüsü arasında kalmış bir kuzgunu andırıyordu. Şurada inci işlemeli bir cepken, burada altın iplikle işlenmiş bir tunik -her bir asilzade diğeriyle yarışıyor gibiydi. Kadınlardan tümü en pahalısından ipek ve brokarlara bürünmüşlerdi, ancak erkekleri parlaklıkta yalnızca biraz aşıyorlardı.</p>

  <p>Tahtın önünde durdular ve Caldric Dük'ü takdim etti. Kral gülümsedi ve Pug onun Arutha'yı biraz andırdığını fark etti, ancak Kral'ın tavırları daha rahattı. Tahtında öne eğildi ve "Şehrimize hoş geldin, kuzen. Bunca yıldan sonra bu salonda Crydee'yi görmek güzel," dedi.</p>

  <p>Borric öne adım attı ve Adalar Kralı Dördüncü Rodric'in önünde diz çöktü. "Majestelerini iyi bulduğum için mutluyum."</p>

  <p>Hükümdarın yüzünden bir gölge geçti, sonra Kral yeniden gülümsedi. "Bize yoldaşlarını takdim et."</p>

  <p>Dük oğlunu takdim etti ve Kral, "Eh, conDoin soyundan bizim dışımızda birinin anne tarafımızın kanını taşıdığı doğruymuş," dedi. Arutha eğilerek selam verdi ve geriledi. Dük'ün danışmanlarından biri sıfatıyla sıra Kulgan'daydı. Dük'ün sarayında herhangi bir rütbesi olmayan Meecham odasında kalmıştı. Kral nazik bir şeyler söyledi ve Pug tanıtıldı. "Crydee Toprak Beyi Pug, Majesteleri, Derin Orman Efendisi ve maiyetimin azası."</p>

  <p>Kral ellerini şaklattı ve güldü. "Trolleri öldüren çocuk. Ne kadar harika. Seyyahlar bu öyküyü uzak Crydee sahillerinden buraya getirdi ve bunu cesur eylemi gerçekleştiren kişinin ağzından duymayı isteriz. Daha sonra bir araya gelelim de bize bu mucizeyi anlat."</p>

  <p>Bin gözün kendisini izlediğini hisseden Pug eğilerek acemice selam verdi. Daha önce de trol hikâyesinin yayılmamış olmasını dilediği zamanlar olmuştu, ama bunu hiçbir zaman şimdiki kadar istememişti.</p>

  <p>Pug geriledi ve Kral, "Bu gece kuzenimiz Borric'in gelişi onuruna bir balo düzenleyeceğiz," dedi.</p>

  <p>Ayağa kalkarak mor cüppesini düzeltti ve altın makam zincirini çıkardı. Bir iç oğlanı zinciri kadifeden mor bir yastığın üzerine yerleştirdi. Kral daha sonra altın tacını siyah bukleli saçlarının üzerinden aldı ve başka bir iç oğlanına verdi.</p>

  <p>O tahtından inerken kalabalıktakiler eğildiler. "Gel, kuzen," dedi Borric'e, "tüm bu makam kasıntılıkları olmadan konuşabileceğimiz, şahsi balkonuma çekilelim. Bu tantana beni bıktırıyor," dedi.</p>

  <p>Borric başıyla onayladı ve Pug ile diğerlerine beklemelerini işaret ederek Kral'ın yanında yürümeye başladı. Dük Caldric o günkü toplantının sona erdiğini ve Kral'a ricaları olanların ertesi gün yeniden gelmeleri gerektiğini duyurdu.</p>

  <p>Kalabalık salonun ucundaki iki büyük kapıdan ağır ağır boşalırken Arutha, Kulgan ve Pug beklediler. Caldric onlara yaklaştı ve "Size bekleyebileceğiniz bir oda göstereyim. Majesteleri'nin sizi huzuruna çağırması ihtimaline karşı yakınlarda bir yerde bulunmanız iyi olur," dedi.</p>

  <p>Bir saray vekilharcı onları Kral'ın Borric'i geçirdiği kapının yakınındaki ufak bir kapıdan geçirdi. Ortasında meyveler, peynir, ekmek ve şarapla dolu, uzun bir masanın bulunduğu geniş, rahat bir odaya girdiler. Masanın etrafında çok sayıda sandalye, odanın duvarlar boyunca da üzerlerine şişkin yastıklar yığılmış birkaç divan vardı.</p>

  <p>Arutha geniş camdan kapıların yanına gitti ve dışarıya baktı. "Babamla Kral'ın kraliyet balkonunda oturduğunu görebiliyorum."</p>

  <p>Kulgan ile Pug da ona katılıp işaret ettiği yere baktılar. İki adam şehre ve ötesindeki denize tepeden bakan bir masanın başına oturmuştu. Kral taşkın el hareketleriyle konuşuyor, Borric de onu dinlerken başıyla onaylıyordu.</p>

  <p>Pug, "Ekselansları'nın bu kadar genç görünmesini beklemiyordum, Majesteleri," dedi.</p>

  <p>Arutha onu alaylı bir gülümsemeyle yanıtladı. "Babamın onun babasının kuzeni, dolayısıyla annemin de annesinin kuzeni olduğunu düşündüğün zaman, pek şaşırtıcı değil."</p>

  <p>Kulgan elini Pug'ın omzuna köydü. "Soylu ailelerin arasında çoğu zaman birden çok bağ vardır, Pug. Dört ya da beşinci göbekten kuzenler politik nedenlerle evlenir ve aileleri yeniden birbirine yaklaştırır. Doğu'da tahtla arasında, uzak da olsa ve çarpık bir yoldan da ilerlese, şöyle ya da böyle bir akrabalık bağı olduğunu iddia edemeyecek tek bir aile dahi olduğunu sanmam."</p>

  <p>Masaya döndüler ve Pug bir peynir parçasını kemirmeye başladı. "Kral'ın keyfi yerindeymiş gibi görünüyor," dedi tümünün de aklında olan konuya temkinlice yaklaşarak.</p>

  <p>Kulgan çocuğun bunu dolambaçlı bir şekilde ifade edişinden memnun olmuşa benziyordu, zira Salador'dan ayrıldıktan sonra Borric hepsini de Dük Kerus'un söyledikleri konusunda dikkatli olmaları için uyarmıştı. İhtarını, "İktidar salonlarında sır olmaz ve sağırlar bile duyabilir," atasözüyle bitirmişti.</p>

  <p>Arutha, "Hükümdarımız değişken ruh hallerine sahip biridir; umalım da Babam'ın haberlerini duyduktan sonra keyfi kaçmasın," dedi.</p>

  <p>Dük'ten gelecek haberi beklerlerken ikindi ağır ağır geçti. Dışarıdaki gölgeler uzadığında Borric aniden bir kapıda göründü. Yüzünde sıkıntılı bir ifadeyle yanlarına geldi. "Majesteleri öğleden sonranın büyük bölümünü Krallığın yeniden doğumu üzerine planlarını anlatarak geçirdi."</p>

  <p>Arutha, "Ona Tsurani'yi anlattın mı?" dedi.</p>

  <p>Dük başıyla onayladı. "Beni dinledi ve sakin bir tavırla bana bu meseleyi düşüneceğini belirtti. Yaklaşık bir gün sonra yeniden görüşeceğimizden başka bir şey demedi."</p>

  <p>Kulgan, "Hiç değilse keyfi yerinde gibiydi," dedi.</p>

  <p>Borric yaşlı danışmanına baktı. "Korkarım, fazla keyifli. Bir tür telaş alameti bekliyordum. Krallığı önemsiz bir nedenle boydan boya geçmiş değilim, ancak söylediklerim onu heyecanlandırmış gibi görünmedi."</p>

  <p>Kulgan endişeli görünüyordu. "Bu yolculukta zaten fazla zaman harcadık. Umalım da Majesteleri'nin bir hareket planına karar vermesi uzun zaman almasın."</p>

  <p>Borric kendisini bir sandalyeye attı ve bir şarap bardağına uzandı. "Umalım."</p>

  <p>Pug Kral'ın şahsi meskenine doğru yürürken sezdikleri yüzünden ağzı kurumuştu. Birkaç dakika içinde Kral Rodric'le görüşecekti ve Krallığın hükümdarıyla yalnız kalma düşüncesi onu huzursuz ediyordu. Daha önce diğer güç sahibi soyluların huzurunda ne zaman bulunsa, Dük'ün ya da oğlunun gölgesine saklanmış, Tsuraniler hakkında bildiği az bir şeyi anlatmak üzere öne çıktıktan sonra tekrar çabucak arka planla karışmıştı. Şimdiyse Büyük Kesh İmparatorluğu'nun kuzeyindeki en kudretli adamın yegâne konuğu olacaktı.</p>

  <p>Hane vekilharçlarından biri onu Kral'ı şahsi balkonuna açılan kapıdan geçirdi. Geniş, açık verandanın kenarı boyunca birkaç hizmetkâr ayakta duruyordu ve Kral da geniş bir tentenin altındaki oyulmuş mermerden yapılma bir masanın başında oturuyordu.</p>

  <p>Güneşli bir gündü. Ondan önce kışın yaptığı gibi, bahar da erken geliyordu ve esen havada bir ılıklık vardı. Balkonun altında, sınırını çizen çalı ve taş duvarların ötesinde, Pug Rillanon şehrini ve ötesindeki denizi görebiliyordu. Renkli çatılar öğle güneşinde pırıl pırıl parlıyordu ve son dört gün içinde son karlar da tamamıyla erimişti. Gemiler limana girip çıkıyor, sokaklar da vatandaşlarla dolup taşıyordu. Tacirlerin ve seyyar satıcıların belli belirsiz duyulan bağırışları Kral'ın oturmuş, öğle yemeğini yediği yere hafif bir uğultu halinde yükseliyordu.</p>

  <p>Pug masaya yaklaşırken hizmetkârlardan biri bir sandalye çekti. Kral döndü ve "Ah! Toprak Beyi Pug, lütfen otur," dedi. Pug eğilerek selam verecek oldu, ama Kral, "Yeter. Bir arkadaşımla yemek yerken formalitelere tahammül edemem," dedi.</p>

  <p>Pug tereddüt ettikten sonra, otururken, "Majesteleri beni onurlandırıyor," dedi.</p>

  <p>Rodric bu sözü eliyle savuşturdu. "Erkeklerin arasında bir çocuk olmak nasıl şeydir, hatırlıyorum. Tacı aldığımda senden az büyüktüm. O zamana kadar ben sadece babamın oğluydum." Gözlerinde bir an uzak bir ifade belirdi. "Prens'tim, doğru, ama yine de yalnızca bir çocuktum. Benim fikrimin hiçbir kıymeti yoktu ve babamın beklentilerini bir türlü karşılayamıyordum, ne avcılıkta, ne yelkencilikte ne de kılıç kullanmada. Caldric'in de aralarında bulunduğu öğretmenlerimden bir sürü azar işitirdim. Kral olduğumda bütün bunlar değişti, ancak nasıl olduğunu hâlâ hatırlıyorum." Pug'a döndü ve gülümserken uzak ifade kayboldu. "Ve arkadaş olmamızı gerçekten istiyorum." Öte yana bir bakış attı ve ifadesi yeniden uzak bir hal aldı. "Şimdilerde insan fazla arkadaş edinemiyor, değil mi? Kral olduğumdan dolayı da arkadaşım olduğunu iddia eden, ancak öyle olmayan pek çokları çıkıyor." Bir an suskun kaldıktan sonra düşünceli halinden yeniden sıyrıldı. "Şehrimi nasıl buldun?"</p>

  <p>Pug, "Hiç böyle bir şey görmemiştim, Majesteleri. Muhteşem," dedi.</p>

  <p>Rodric önlerinde uzanan manzaraya baktı. "Evet, öyle, değil mi?" Elini salladı ve bir hizmetkâr kristal kadehlere şarap doldurdu. Pug şaraptan bir yudum aldı; hâlâ şaraptan zevk almayı öğrenememişti, ancak bu şarabın çok iyi olduğunu düşündü, hafifti, içinde meyve ve hafif baharat tadı vardı. Rodric, "Rillanon'u burada yaşayanlar için muhteşem bir yer haline getirmek için çok çalıştım. Bir gün gelip Krallık'taki tüm şehirlerin burası kadar muhteşem olmasını, gözün baktığı her yerde güzelliğin bulunmasını isterdim. Bunu yapmak için yüz ömür gerekeceğinden, tek yapabildiğim izlenecek yolu göstermek, öykünmek isteyenler için bir örnek oluşturmak. Ancak tuğla bulduğum yerde mermer bırakıyorum. Ve bunu görenler ne olduğunu anlayacaklar -mirasım."</p>

  <p>Kral bir an sayıklar gibi olmuştu ve Pug Kral'ın binalardan, bahçelerden ve çirkinlikleri göz önünden çekmekten bahsederken söylediklerinin hepsinden emin olamadı. Kral aniden konuyu değiştirdi. "Bana trolleri nasıl öldürdüğünü anlat."</p>

  <p>Pug ona anlattı ve Kral onun her sözcüğünü dikkatle dinler gibiydi. Çocuk bitirdiğinde Kral, "Bu fevkalade bir öykü. Saraya ulaşan anlatışlardan daha iyi, zira onların yansı kadar kahramanca olmasa da, gerçek olduğu için onlardan iki kat etkileyici. Cesur bir yüreğin var, Toprak Beyi Pug," dedi.</p>

  <p>Pug, "Teşekkür ederim, Majesteleri," dedi.</p>

  <p>Rodric, "Öykünde Prenses Carline'den bahsettin," dedi.</p>

  <p>"Evet, Majesteleri?"</p>

  <p>"Onu annesinin kucağında küçük bir bebek olduğu zamandan beri görmedim. Nasıl bir kadın oldu?"</p>

  <p>Pug bu konu değişikliğini şaşırtıcı bulmasına rağmen, "Çok güzel bir kadın oldu, Majesteleri, annesine çok benziyor. Biraz öfkeli de olsa, akıllı ve zeki," dedi.</p>

  <p>Kral başıyla onayladı. "Annesi çok güzel bir kadındı. Kızı onun yarısı kadar bile güzel olsa, gerçekten de çok güzel demektir. Akıl yürütebiliyor mu?"</p>

  <p>Pug'ın kafası karışmış gibiydi. "Majesteleri?"</p>

  <p>"Akıl, mantık için uygun bir kafası var mı? Tartışabiliyor mu?"</p>

  <p>Pug şiddetle kafa salladı. "Evet, Majesteleri. Prenses bu konuda çok iyidir."</p>

  <p>Kral ellerini ovuşturdu. "İyi. Borric'in onu buraya ziyarete yollamasını sağlamalıyım. Bu doğulu kadınların çoğu içi boş, yavan kimseler. Borric'in kıza bir eğitim vermiş olduğunu ümit ediyordum. Mantık ve felsefe bilen, tartışıp konuşmayı bilen genç bir kadınla tanışmak isterim."</p>

  <p>Pug birden Kral'ın tartışmaktan bahsederken kendi düşündüğü şeyi kastetmediğini anladı. Bu uyuşmazlıktan bahsetmemenin en iyi olacağına karar verdi.</p>

  <p>Kral devam etti. "Bakanlarım beni bir eş bulmam ve Krallık'a bir vâris vermem için sıkıştırıyor. Meşguldüm ve açık konuşmak gerekirse, saraydaki kadınlarda ilgimi çekecek pek az şey bulabildim -ah, ay ışığında bir yürüyüş ve... başka şeyler için iyiler. Ama ya vârislerimin annesi olmak için? Sanmıyorum. Ancak kraliçe arama konusunda ciddileşmem gerekiyor. Belki de conDoin soyundan gelen yegâne kız evlat iyi bir başlangıç noktası olurdu."</p>

  <p>Pug conDoin'lerin başka bir kız çocuğu olduğundan bahsedecekken Kral ile Anita'nın babası arasındaki gerginliği hatırlayarak bu güdüsünü bastırdı. Üstelik kız daha yedi yaşındaydı.</p>

  <p>Kral yeniden konu değiştirdi. "Kuzen Borric dört gündür yabancılar, şu Tsuraniler hakkında anlattıklarıyla gözlerimi dolduruyor. Bütün bu işler hakkında sen ne düşünüyorsun?"</p>

  <p>Pug ürkmüş görünüyordu. Kral'ın ona, Krallığın güvenliği gibi önemli bir mesele şöyle dursun, herhangi bir konudaki fikrini sorabileceğini düşünmemişti. Bir an düşünerek yanıtım elinden geldiğince iyi ifade etmeye çalıştı, sonra, "Tüm görüp duyduklarımdan hareketle, Majesteleri, bu Tsuranilerin salt istila etmeyi planlamakla kalmadıklarını, şimdiden burada olduklarını düşünüyorum," dedi.</p>

  <p>Kral bir kaşını kaldırdı. "Ya? Kanıtlarını duymak isterim."</p>

  <p>Pug söyleyeceklerini dikkatle düşündü. "Bu halkın korudukları" gizlilik dikkate alındığında, Majesteleri, bildiğimiz kadar çok görüldülerse, geliş gidişlerinin sayısının bildiğimizden çok daha fazla olması mantıklı değil midir?"</p>

  <p>Kral başıyla onayladı. "İyi bir sav. Devam et."</p>

  <p>"Dolayısıyla, karlar yağdıktan sonra, uzak bölgelerden ayrılmamaları nedeniyle, onların izlerini bulma olasılığımızın azalması da muhtemel değil midir?"</p>

  <p>Rodric başıyla onayladı ve Pug devam etti. "Dük ile diğerlerinin söyledikleri kadar dövüşken iseler, baharda hücuma geçmek üzere askerlerini kış mevsiminde getirecekleri iyi bir yer bulmak üzere Batı'nın haritasını çıkardıklarını sanıyorum."</p>

  <p>Kral elini masaya vurdu. "Mantığını iyi işletmişsin, Pug." Hizmetkârlara yemek getirmelerini işaret ederek, "Şimdi, yemek yiyelim," dedi.</p>

  <p>Hayret veren çeşitlilikte ve iki kişi oldukları düşünüldüğünde şaşırtıcı bir miktarda yiyecek getirildi ve Pug Kral'ın cömertliğine karşı kaygısız görünmemek için pek çok şeyden azar azar aldı. Yemek yerlerken Rodric ona birkaç soru sordu, Pug da elinden geldiğince yanıtladı.</p>

  <p>Pug yemeğini, bitirirken Kral dirseğini masaya dayadı ve sakalsız çenesini ovuşturdu. Uzun süre boşluğa baktı ve Pug düşüncelere dalmış bir krala nasıl davranmak gerektiğini bilmediğinden kendini mahcup hissetmeye başladı. Sessizce oturmayı seçti.</p>

  <p>Bir süre sonra Rodric düşüncelerinden sıyrıldı. Pug'a bakıp, "Neden bu insanlar gelip başımıza bela oluyor şimdi? Yapılacak o kadar çok şey var ki. Savaşın planlarımı kesintiye uğratmasına izin veremem," derken sesinde sıkıntılı bir ton vardı. Ayağa kalkıp bir süre balkonda volta attı, Pug da Kral'la birlikte ayağa kalktığından, orada öylece dikildi. Rodric Pug'a döndü. "Dük Guy'a haber göndermem lazım. O bana yol gösterir. Kafası bu işlere yatkındır."</p>

  <p>Kral birkaç dakika daha şehre bakarak volta atarken Pug da onun sandalyesinin yanında durdu. Kral'ın kendi kendisine bölünmemesi gereken büyük yapıtlardan bahsettiğini duydu, sonra kolunun çekildiğini hissetti. Döndü ve saray vekilharçlarından birinin yanında sessizce durduğunu gördü. Vekilharç gülümseyerek ve kapıya doğru bir işaret yaparak görüşmenin sona erdiğini belirtti. Pug adamı kapıya kadar izlerken, personelin Kral'ın ruh hallerini tanımak konusundaki yeteneğine hayret etti.</p>

  <p>Pug odasına geri götürüldü ve hizmetkârdan Lord Borric'e meşgul değilse, Pug'ın onu görmek istediği mesajını iletmesini istedi. Odasına gitti ve oturup düşünmeye başladı. Kısa bir süre sonra kapı tıklatıldığında düşüncelerinden sıyrıldı. Kapıyı çalanın girmesine izin verdi ve Dük'e mesajı taşıyan hizmetkâr Borric'in Pug'ı hemen göreceği mesajıyla birlikte içeri girdi.</p>

  <p>Pug adamın ardından odasından çıktı ve Dük'ün odasını yardım almadan bulabileceğini söyleyerek onu yolladı. Dük'e ne söyleyeceğini düşünerek ağır ağır yürüdü. İki şey çocuk için çok açıktı: Kral, Tsuranilerin krallığı için potansiyel bir tehdit olmasından hoşlanmamıştı ve Lord Borric, Guy du Bas-Tyra'nın Rillanon'a çağrılmakta olduğunu duyunca aynı derecede rahatsız olacaktı.</p>

  <p>Son birkaç günkü tüm yemeklerde olduğu gibi, masada bir sessizlik vardı. Crydeeli beş adam Dük'ün odasında oturmuş, yemek yiyor, tümü de koyu renkli tuniklerinin üzerinde Kral'ın mor ve altın renkli armasını taşıyan saray hizmetkârları yakınlarda dolanıyordu.</p>

  <p>Dük Rillanon'dan ayrılıp Batı'ya dönmek için can atıyordu. Crydee'den ayrılmalarının üzerinden neredeyse dört ay geçmişti: kışın tamamı. İlkbahar kapıdaydı ve tümü de Tsurani saldırısının artık birkaç gün içinde gerçekleşeceğine inanıyordu. Arutha'nın huzursuzluğu da babasınınkinden aşağı kalmıyordu. Kulgan dahi bekleyişin olumsuz etkilerini belli ediyordu. Yalnızca duygularını hiç belli etmeyen Meecham, beklemekten rahatsız değilmiş gibi görünüyordu.</p>

  <p>Pug sıla özlemi de duyuyordu. Sarayda sıkılmıştı. Kulesine ve derslerine dönmek istiyordu. Kimseye bundan bahsetmese de Carline'i de yeniden görmek istiyordu. Son zamanlarda onu daha yumuşak bir ışıkla hatırladığını, bir zamanlar sinirini bozan özelliklerini affettiğini görüyordu. Aynı zamanda, karışık duygularla Tomas'ın kaderini öğrenebileceğini de hissediyordu. Dağlarda karlar erken erirse Dolgan bu yakınlarda Crydee'ye haber gönderirdi.</p>

  <p>Borric son bir hafta zarfında Kralla kendi açısından hiçbiri tatminkâr geçmeyen birkaç görüşmeye daha katlanmıştı. Bunlardan sonuncusu birkaç saat önce olmuştu, ama odadaki hizmetkârlar çıkmadan önce bu konuda hiçbir şey söylemeyecekti.</p>

  <p>Son tabaklar da toplanır ve hizmetkârlar Kral'ın en iyi Keshia konyağını bardaklara boşaltırken kapı çalındı ve Dük Caldric içeri girerek hizmetkârları elini sallayarak dışarı çıkardı. Oda boşaldığında Dük'e döndü.</p>

  <p>"Borric, yemeğini böldüğüm için özür dilerim, ama haberlerim var."</p>

  <p>Borric ayağa kalktı, diğerleri de öyle. "Lütfen bize katıl. İşte, bir bardak al."</p>

  <p>Caldric kendisine sunulan konyağı aldı ve Pug başka bir sandalye çekerken çocuğun sandalyesine oturdu. Rillanon Dükü konyağından bir yudum aldı ve "Bir saatten kısa bir süre önce Bas-Tyra Dükü'nden ulaklar geldi. Guy, Kral'ın Batı'daki bu sorun 'söylentileri' nedeniyle 'gereksiz yere' üzülmesi olasılığı üzerine duyduğu endişeyi dile getiriyor."</p>

  <p>Borric ayağa kalkıp bardağını odanın karşı tarafına fırlatarak paramparça etti. Crydee Dükü öfkeyle neredeyse kükrerken duvardan amber renkli sıvı süzüldü. "Guy ne dolap çeviriyor? Bu söylentiler ve gereksiz yere üzülmeler meselesi nedir!"</p>

  <p>Caldric bir elini kaldırdı ve Borric biraz sakinleşerek yeniden oturdu. Yaşlı Dük, "Kral'ın Guy'a yaptığı çağrıyı ben şahsen kaleme aldım. Anlattığın her şey, her bilgi kırıntısı ve her kanı mektuba dâhildi. Tek düşünebildiğim Guy'ın kendisi saraya varana dek Kral'ın hiçbir karara varmamasını sağladığı," dedi.</p>

  <p>Borric parmaklarıyla masada davul çaldı ve Caldric'e öfkeden çakmak çakmak gözleriyle baktı. "Bas-Tyra ne yapıyor? Savaş gelirse Crydee'ye ve Yabon'a gelir. Halkım acı çeker. Topraklarım yakılıp yıkılır."</p>

  <p>Caldric başını ağır ağır iki yana salladı. "Açık konuşacağım, eski dostum. Kral ile amcası, Erland'ın arası açılalı beri, Guy Krallık'ta kendi sancağına öncelik vermek üzere oynuyor. Sanıyorum ki, Erland'ın sağlığının iyice bozulması durumunda, Guy kendisinin Krondor'un mor rengini giyeceğini düşünüyor."</p>

  <p>Borric sıkılmış dişlerinin arasından, "O zaman beni iyi dinle, Caldric," dedi. "Bu yükü kendime ya da benden olanlara ancak davaların en yücesi için yüklerim. Ancak Erland düşündüğüm kadar hastaysa, Guy ne iddia ederse etsin, Krondor'daki tahta oturan Kara Guy değil, Anita olur. Batı Orduları'nı Krondor'a sürmem ve krallığı üzerime almam gerekirse, bunu yaparım, Rodric başka türlüsünü istese bile. Batı tahtına başka biri ancak Kral'ın tebliği üzerine oturabilir."</p>

  <p>Caldric Borric'e sakince baktı. "Ve tahta hıyanetle damgalanmak mı istiyorsun?"</p>

  <p>Borric masaya eliyle vurdu. "O alçağın doğduğu güne lanet olsun. Onun akrabam olduğunu kabul etmek zorunda olduğuma üzülüyorum."</p>

  <p>Caldric bir dakika Borric'n sakinleşmesini bekledi, sonra, "Seni senden iyi tanırım, Borric. Batı'nın savaş sancağını Kral'a karşı kaldırmazsın, kuzenin Guy'ın gırtlağını seve seve sıkacak olsan bile. Krallığın en iyi iki generalinin birbirinden böylesine nefret etmesi beni her zaman üzmüştür," dedi.</p>

  <p>"Öyle ve nedensiz de değil. Ne zaman Batı'ya yardım için bir çağrı yapılsa, muhalefet eden hep kuzen Guy olur. Ne zaman bir entrika çevrilse ve bir unvan yitirilse, onu kazanan Guy'ın gözdelerinden biri olur. Nasıl göremiyorsun? Kongre'nin Rodric'in ilk üç yılı için Guy'ı kral naibi olarak seçmemesi sadece senin, Yabonlu Brucal'ın ve benim baskılarımız sonucu oldu. Krallık'taki her dükün önünde durdu ve senin Kral'ın adıyla hükmetmeye uygun olmayan, yorgun, ihtiyar bir adam olduğunu söyledi. Bunu nasıl unutabiliyorsun?"</p>

  <p>Caldric sandalyede oturur, oda fazlasıyla aydınlık olduğundan bir eliyle gözlerini perdelerken gerçekten de yorgun görünüyordu. Usulca, "Görüyorum ve unutmadım. Ama o aynı zamanda evlilik bağıyla akrabam ve ben burada olmasam Rodric üzerinde daha ne kadar nüfuzu olurdu sence? Kral çocukken onu taparcasına seviyor, onda atılgan bir kahraman, birinci dereceden bir savaşçı, Krallığı savunan biri görüyordu," dedi.</p>

  <p>Borric sandalyesinde geriye yaslandı. "Özür dilerim, Caldric," derken sesi sertliğini kaybetmişti. "Hepimizin iyiliği için çalıştığını biliyorum. Ve onca yıl önce Guy gerçekten de kahraman rolü oynayıp Derin Taunton'da Kesh Ordusu'nu püskürtmüştü. Birinci elden tanık olmadığım meselelerden bahsetmemeliyim."</p>

  <p>Arutha bütün bunlar konuşulurken sessizce oturmuştu, ancak gözlerinden babasıyla aynı öfkeyi duyduğu belli oluyordu. Sandalyesinde öne eğildi ve dükler ona baktı "Söyleyecek bir şeyin mi var, oğlum?"</p>

  <p>Arutha ellerini iki yana açtı. "Bütün bunları dinlerken beni rahatsız eden bir düşünce vardı: Tsuraniler gelirse, Kral'ın tereddüt etmesi Guy'a ne kazandıracak?"</p>

  <p>Borric parmaklarıyla masada davul çaldı. "Bilmece bu, zira çevirdiği tüm dolaplara rağmen Guy bana beslediği garez uğruna Krallığı tehlikeye atmaz."</p>

  <p>"Mesele henüz kuşkulu bir durumdayken Batı'nın biraz acı çekmesine izin vermek, sonradan da Doğu Orduları'nın başında, Derin Taunton'da olduğu gibi fatih ve kahraman olarak gelmek işine gelmez miydi?" dedi Arutha.</p>

  <p>Caldric bunu düşündü. "Ümit ediyorum ki, Guy bile bu yabancıları bu denli hafife alamaz."</p>

  <p>Arutha odada volta attı. "Ama bildiklerini bir düşün. Can çekişen bir adamın sayıklamaları. Yalnızca buradaki Pug'ın gördüğü, benim de denize doğru sürüklenirken göz ucuyla gördüğüm bir geminin tabiatı üzerine tahminler. Bir rahip ile bir büyücünün varsayımları, ki bu iki meslek de Guy'ın gözünde pek az değer taşır. Göç eden Karanlık Kardeşler. Bu tür haberlerin doğruluğundan şüphe ediyor olabilir."</p>

  <p>"Ama her şey ortada," diye itiraz etti Borric.</p>

  <p>Caldric genç Prens'in odada volta atmasını izledi. "Beki de sen haklısın. Eksik olan şey sözlerindeki ivedilik, mürekkeple parşömene yazılmış kuru bir mektupta eksik olan ivedilik. Buraya vardığında, onu ikna etmeliyiz."</p>

  <p>Borric sözlerini neredeyse tükürerek söyledi. "Buna karar vermek Kral'a kalmış, Guy'a değil."</p>

  <p>Caldric, "Ama Kral Guy'ın verdiği nasihatlere çok önem atfediyor. Batı Orduları'nın komutasını eline geçireceksen, ikna edilmesi gereken kişi Guy," dedi.</p>

  <p>Borric sarsılmış görünüyordu. "Ben mi? Ben orduların sancağını taşımak istemiyorum. Tek istediğim gerekirse Erland'ın bana yardım etmekte serbest olması."</p>

  <p>Caldric iki elini de masanın üzerine koydu. "Borric, bütün bilgeliğine rağmen, taşralı bir asilzadeden pek farklı değilsin. Erland ordulara önderlik edemez. Sağlığı iyi değil. Yapabilecek olsaydı bile, Kral buna izin vermezdi. Son zamanlarda Rodric'i en iyi halinde gördün. Karanlık ruh hallerine büründüğü zaman, yaşamından endişe duyuyor. Hiç kimsenin bunu söyleyecek cesareti yok, ama Kral amcasının tacı elde etmek üzere entrika çevirdiğinden kuşkulanıyor."</p>

  <p>"Gülünç!" diye bağırdı Borric. "On üç yıl önce istese Erland tacı alabilirdi. Açık bir ardıllık durumu yoktu. Rodric'in babası daha onu yasal mirasçısı olarak belirlememişti ve Erland'ın hakkı Kral'ınki kadar açıktı, belki daha da açık. Rodric'in iddiasını yalnızca Guy ile çocuğu kullanmak isteyenler desteklediler. Kongrenin büyük bölümü Kral olarak Erland'ı desteklerdi."</p>

  <p>"Biliyorum, ama devir değişti ve çocuk artık çocuk değil. Artık korkudan içi bulanan, ürkmüş bir genç adam. Bunun Guy ile diğerlerinin etkisinden mi, bir akıl hastalığından mı olduğunu bilmiyorum. Kral başka insanlar gibi düşünmüyor. Hiçbir kral başkalarını düşünmez, Rodric ise çoğundan daha az yapıyor bunu. Ne kadar gülünç görünürse görünsün, Batı'nın Orduları'nı amcasına vermeyecektir. Guy onun kulağına fısıldamaya başladıktan sonra, onları sana da vermeyeceğinden korkuyorum."</p>

  <p>Borric bir şey söylemek üzere ağzını açtı, ama Kulgan araya girdi. "Kusuruma bakmayın, Majesteleri, ama bir öneride bulunabilir miyim?"</p>

  <p>Caldric Borric'e baktı, o da başıyla onayladı. Kulgan boğazım temizledi ve "Kral Batı Orduları'nı Yabonlu Dük Brucal'a verir miydi?" dedi.</p>

  <p>Borric ile Caldric'in yüzlerinde idrak kıvılcımı ağır ağır ışıdı ve nihayet Crydee Dükü başını arkaya atıp güldü. Yumruğunu masaya vurup neredeyse bağırarak, "Kulgan! Seni tanıdığım bütün bu yıllar boyunca bana iyi hizmet etmemiş olsaydın bile, bu gece yaptığınla etmiş olurdun," dedi. Caldric'e döndü. "Ne dersin?"</p>

  <p>Caldric odaya gireli beri ilk kez gülümsedi. "Brucal mı? O ihtiyar savaş köpeği mi? Krallık'ta daha dürüst bir adam yoktur. Üstelik veraset sırasında da değil. Guy'ın gözden düşürme çabalarından bile muaf olacaktır. Orduların komutasını alırsa..."</p>

  <p>Arutha düşüncenin sonunu getirdi. "Babamı baş danışmanı olmak üzere çağırır. Babamın Batı'daki en iyi komutan olduğunu biliyor."</p>

  <p>Caldric yüzünde heyecanla sandalyesinde doğrulup oturdu. "Yabon'un ordularının komutası bile sende olurdu."</p>

  <p>"Evet," dedi Arutha "ve LaMut, Zun, Ylith ve diğerleri."</p>

  <p>Caldric ayağa kalktı. "Bunun işe yarayacağını sanıyorum. Yarın Kral'a hiçbir şey söyleme. Bu 'öneriyi' yapmanın uygun zamanını kollayacağım. Dua edin de Majesteleri onaylasın"</p>

  <p>Caldric oradan ayrıldı ve Pug bu yolculuğun iyi bir sona ermesi için ilk defa bir umut olduğunu gördü. Bütün hafta boyunca kara yıldırımlar gibi tüten Arutha bile neredeyse mutlu görünüyordu.</p>

  <p>Pug kapısının yumruklanmasına uyandı. Uykulu uykulu dışarıda olan her kimse, içeri girmesini söyledi ve kapı açıldı. Kraliyet vekilharçlarından biri içeri baktı. "Efendim, Kral Dük'ün kafilesindeki herkesin ona taht odasında katılmasını buyuruyor. Hemen." Pug'ın rahat etmesi için bir meşale tuttu.</p>

  <p>Pug hemen geleceğini söyledi ve aceleyle giyindi. Dışarısı hâlâ karanlıktı ve bu sürpriz çağrıya neyin neden olduğunu düşünerek kaygılanıyordu. Önceki gece, Caldric gittikten sonraki umut duygusunun yerini, ne yapacağı tahmin edilemeyen Kral'ın bir şekilde Bas-Tyra Dükü'nün oraya gelişini engelleme planını öğrenmiş olduğuna dair, içini kemiren bir kaygı almıştı.</p>

  <p>Odasından çıktığında hâlâ tuniğini saran kemerinin tokasını ilikliyordu. Yanında akşamları genellikle yakılan fener ve mumlar söndürülmüş olduğundan karanlığa karşı bir meşale tutan vekilharçla birlikte salondan aceleyle geçti.</p>

  <p>Taht odasına ulaştıklarında, Dük, Arutha ile Kulgan oraya geliyor, hepsi de hâlâ uyku kıyafetleri içinde tahtının yanında volta atmakta olan Rodric'i endişeli bakışlarla süzüyorlardı. Dük Caldric bir kenarda, yüzünde ciddi bir ifadeyle duruyordu. Oda, meşaleleri taşıyan vekilharçlar dışında boştu.</p>

  <p>Tahtın önünde toplanmalarından hemen sonra, Rodric bir öfke fırtınasına tutuldu. "Kuzen! Elimde ne var, biliyor musun?" diye çığlık attı bir parşömen destesi tutarak.</p>

  <p>Borric bilmediğini söyledi. Rodric'in sesi yalnızca biraz alçaldı. "Yabon'dan bir mesaj! O ihtiyar ahmak Brucal şu Tsurani yabancılarının sınır karakollarından birine saldırıp yok etmelerine izin vermiş! Şunlara bir bak!" diye neredeyse çığlık atarak parşömen destesini Borric'e doğru fırlattı. Kulgan parşömenleri yerden alıp Borric'e uzattı. "Boş ver," dedi Kral sesi yeniden neredeyse normal bir hal alarak. "Sana ne yazdığını söyleyeyim.</p>

  <p>"Bu istilacılar Özgür Şehirler'e, Walinor yakınında hücum etmişler. Elf ormanlarının içine kadar saldırmışlar. Taş Dağı'na saldırmışlar. Crydee'ye saldırmışlar."</p>

  <p>Borric düşünmeden, "Crydee'den ne haberler var?" dedi.</p>

  <p>Kral bir ileri bir geri yürümeyi kesti. Borric'e baktı ve bir an Pug onun gözlerinde deliliği gördü. Kral gözlerini kısa bir süre kapattı, sonra yeniden açtı ve Pug Kral'ın yeniden kendisi olduğunu görebildi. Başını hafifçe iki yana salladı ve elini şakağına götürdü. "Yalnızca Brucal'dan ikinci elden aldığım haberler var. Altı hafta önce bu mesajlar yola çıktığında, Crydee'ye tek bir saldırı olmuştu. Oğlun Lyam zaferin tam olduğunu, yabancıların ormanın derinliklerine sürüldüklerini rapor ediyor."</p>

  <p>Caldric öne adım attı. "Tüm raporlar aynı şeyi söylüyor. Ağır silahlarla donanmış piyade bölükleri karlar erimeden önce gece vakti saldırarak sınır karakollarını hazırlıksız yakalamış. Taş Dağı'nın yakınlarındaki LaMut adındaki bir sınır karakolunun işgal edildiği dışında pek az şey biliniyor." Borric'e manalı manalı baktı. "Tsuranilerin süvari kullandığına dair hiç haber yok."</p>

  <p>Borric, "O zaman belki de Tully haklıdır ve atları yoktur," dedi.</p>

  <p>Kral'ın başı dönüyor gibiydi, sendeleyerek geri adım attı ve tahtına oturdu. Bir elini yeniden şakağına koydu ve "Bu atlar meselesi nedir? Krallığım istila edildi. Bu yaratıklar askerlerime saldırmaya cüret etti," dedi.</p>

  <p>Borric Kral'a baktı. "Majesteleri ne yapmamı ister?"</p>

  <p>Kral sesini yükseltti. "Yapmak mı? Bir karar vermeden önce sadık Bas-Tyra Dükümün gelmesini bekleyecektim. Ama artık harekete geçmem gerekiyor."</p>

  <p>Durdu ve kara gözleri meşale ışığında parlarken yüzünde kurnaz bir ifade belirdi. "Batı Orduları'nı Brucal'a vermeyi düşünüyordum, ama o ihtiyar ahmak kendi sınır karakollarını bile korumaktan aciz."</p>

  <p>Borric, Brucal namına itiraz edecek oldu, ama babasını tanıyan Arutha koluna yapışınca Dük sessiz kaldı.</p>

  <p>Kral, "Borric, Crydee'yi oğluna bırakman gerekiyor. Sanırım o başının çaresine bakabilir yetenekte. Bize şimdiye kadarki yegâne zaferimizi kazandırdı." Gözleri daldı ve kıkırdadı. Bir an başını iki yana salladı ve sesindeki çılgınlık kayboldu. “Ah, tanrılar adına, bu ağrılar yok mu? Başım patlayacak gibi sanki." Gözlerini bir an kapattı. "Borric, Crydee'yi Lyam ile Arutha'ya bırak; sana Batı Orduları'nın sancağını veriyorum; Yabon'a git. Brucal büyük baskı altında, zira yabancıların ordusunun büyük bölümü LaMut ile Zun'a doğru hücum ediyor. Oraya vardığında, ihtiyacın olanları iste. Bu istilacıların topraklarımızdan sürülmesi lazım."</p>

  <p>Kral'ın yüzü solgundu ve alnında ter damlaları parlıyordu. "Bu başlamak için iyi bir saat değil, ama limana bir gemi hazırlanması için haber yolladım. Hemen yola çıkman gerekiyor. Şimdi git."</p>

  <p>Dük eğilerek selam verdi ve döndü. Caldric, "Majesteleri'ni odasına götüreyim. Hazır olduğunuzda size rıhtıma kadar eşlik ederim," dedi.</p>

  <p>Yaşlı Şansölye, Kral'ın tahttan inmesine yardım etti ve Dük'ün kafilesi salondan ayrıldı. Odalarına koştular ve vekilharçların çoktan eşyalarını toplamakta olduklarını gördüler. Pug etrafta heyecanla bekliyordu, zira nihayet eve dönecekti.</p>

  <p>Rıhtımın kenarında durarak Caldric'e veda ettiler. Pug ile Meecham bekliyordu ve uzun boylu toprak ağası, "Eh, delikanlı. Bu savaşa girdiğimize göre evi yeniden görene dek epey zaman geçecek," dedi.</p>

  <p>Pug başını kaldırıp onu fırtınada bulmuş olan adamın yaralı yüzüne baktı. "Neden? Eve gitmiyor muyuz?"</p>

  <p>Meecham başını iki yana salladı. "Prens Krondor'dan gemiyle yola çıkıp Karanlık Boğazları'ndan geçerek kardeşinin yanma gidecek, ama Dük gemiyle önce Ylith'e oradan da Brucal'ın LaMut yakınlarındaki kampına geçecek. Lord Borric nereye giderse, Kulgan da oraya gider. Ve ustam nereye giderse, ben de oraya giderim. Ya sen?"</p>

  <p>Pug midesinin büzüldüğünü hissetti. Toprak ağasının söylediği doğruydu. Yeri Crydee'dekilerin değil Kulgan'ın yanıydı, gerçi isterse Prens'le birlikte eve dönmesine izin verileceğini biliyordu. Kendini çocukluğunun sona ermekte olduğunun başka bir belirtisine teslim etti. "Kulgan nereye giderse, ben de oraya giderim."</p>

  <p>Meecham omzuna bir şaplak attı ve "Eh, hiç değilse balıkçı karısının süpürgesi gibi salladığın o kahrolası kılıcın nasıl kullanılacağım öğretebilirim sana," dedi.</p>

  <p>Bu ihtimal karşısında pek de neşelenmeyen Pug hafifçe gülümsedi. Çok geçmeden gemiye binip Salador'a doğru yol almaya ve batıya yapacakları uzun yolculuğun ilk ayağına başladılar.</p>
</body>
</html>
