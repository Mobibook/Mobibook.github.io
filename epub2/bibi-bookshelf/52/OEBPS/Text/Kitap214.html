<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="bölüm-ad" style="text-align: center;">İHANET</h2>

  <p class="giriş"><big><big>O</big></big><small>RDULAR YÜZ YÜZE DURMUŞLARDI.</small></p>

  <p>Yıllanmış askerler, açık vadi arazisinin karşı yakalarından birbirlerini süzüyorlardı; dokuz yılı aşkın süredir savaştıkları bir düşmanın yanında kendilerini rahat hissetmeye pek de hazır değillerdi. Her iki taraf da, Krallık'ın soylularını ve İmparatorluk'un klanlarını temsil eden şeref birliklerinden oluşuyordu. İki tarafın sayısı da bin adamdan fazlaydı. Tsurani istila ordusunun son kalanları da şimdi gediğe girip Kelewan'a dönüyorlar, geride yalnızca İmparator'un onur birliğini bırakıyorlardı. Krallık ordusunun kampları ise, vadiye açılan iki geçidin ağzında hâlâ duruyordu ve antlaşma imzalanana dek de geri çekilmeyeceklerdi. Yeni oluşan güven duygusuna ihtiyatla yaklaşılıyordu.</p>

  <p>Vadinin Krallık tarafında Lyam beyaz bir savaş atının üzerinde, İmparator'un gelmesini bekliyordu. Yanında da Krallık'ın soyluları atlarının üzerinde bekliyorlardı, zırhları temizlenip cilalanmıştı. Özgür Şehirler'in milisleri ve Natalli Korucular da yanlarındaydılar.</p>

  <p>Arazinin karşı yakasından borazan sesleri duyuldu ve gedikten çıkan İmparator'un heyeti göründü. Heyet Tsurani birliklerinin başına doğru ilerlerken, sancakları hafif rüzgârla dalgalanıyordu.</p>

  <p>İki hükümdarın arasındaki yüzlerce metrelik yolu yürümeye başlayan haberciyi bekleyen Prens Lyam, yanında at üzerinde duranlara döndü. Pug, Kulgan, Meecham ve Laurie, Krallık'a yaptıkları hizmetlerden ötürü şeref yerlerini almışlardı. Kont Vandros ve önde gelen birçok subay daha yakınındaydılar. Lyam'ın hemen yanında ise, heyecanla kıpırdanıp duran kestane rengi bir savaş atının üzerindeki Arutha vardı.</p>

  <p>Pug etrafına bakınınca, kaderlerinde çok önemli bir yer tuttuğu iki büyük devletin tüm sembollerinin görüntüsü karşısında sersemletici bir hisse kapıldı. Açık arazinin karşı tarafında İmparatorluk'un, her biri tanıdık olan güçlü ailelerinin sancaklarını görebiliyordu: Kedalar, Oaxatucanlar, Minwanabiler ve diğerleri. Ardında ise batıdaki Crydee'den, doğudaki Ran'a kadar Krallık'taki tüm dukalıkların sancakları dalgalanıyordu.</p>

  <p>Kulgan eski öğrencisinin bakışlarının dalıp gittiğini fark etti ve elindeki uzun değneği omzuna dokundurdu. "İyi misin?"</p>

  <p>Pug döndü. "İyiyim. Yalnızca bir an anılara dalıp kendimi kaybettim. Bu günü görmek, bir bakıma çok tuhaf. Savaşta her iki taraf da katı birer düşmandı, benimse her iki ülkeyle de bağlarım var. Henüz keşfedilecek duygularım olduğunu anlıyorum."</p>

  <p>Kulgan gülümsedi. "İç gözlem için bol bol zamanın olacak. Belki Tully ve ben de yardımcı olabiliriz." İhtiyar rahip barış toplantısını kaçırmak istememiş, zorlu yolculukta Arutha'ya eşlik etmişti. Ancak eyer üzerinde geçen on dört günün bedeli ağır olmuştu ve şu anda Lyam'ın çadırında hasta yatıyordu. Yine de kraliyet heyetine eşlik etmeye kararlı olduğundan, çadırda kalması için Lyam'ın emir vermesi gerekmişti.</p>

  <p>Tsurani habercisi Lyam'ın önüne gelmişti. Tam bir eğilişle selam verdikten sonra, Tsurani dilinde bir şeyler söyledi. Pug, tercüme etmek üzere atıyla öne çıktı. "Diyor ki, 'Doksanbirinci İmparator, Cennetin Işığı ve tüm Tsuranuanni halklarının Hükümdarı olan Majesteleri İmparator Ichindar, Krallık olarak bilinen toprakların hükümdarı olan, Sayın Majesteleri Prens Lyam biraderine sevgilerini sunuyor. Prens kendisinin vadinin ortasında ona katılma teklifini kabul edecek mi acaba?' "</p>

  <p>Lyam, "Ona de ki," dedi, "ben de sevgilerimi yolluyorum ve kararlaştırılan yerde onunla buluşmaktan memnuniyet duyacağım." Pug söylenenleri, Tsuranilere uygun bir resmiyet içinde tercüme etti ve haberci yine tam bir eğilişle selam vererek, kendi hatlarına döndü.</p>

  <p>İmparator'un tahtırevanının taşınmaya başladığını gördüler. Lyam, muhafızlarının da kendisine eşlik etmelerini işaret etti ve onlar da vadi zemininin ortasında İmparator'la buluşmak üzere hareket ettiler. Pug, Kulgan ve Laurie de şeref muhafızlarıyla birlikte geliyorlardı; Meecham ise askerlerin yanında kalmıştı.</p>

  <p>Buluşma yerine ilk gelen taraf olan Krallık atlıları, imparatorluk tarafının yaklaşmasını beklediler. Tahtırevan, boy ve görünümlerinin birbirine yakınlığına göre seçilmiş yirmi kölenin sırtında taşınıyordu. Ağır, altın işlemeli tahtırevanı taşımakta zorlanan iri kasları gerilmişti. Son derece değerli ve güzel taşlarla bezenmiş, altın kakmalı ahşap desteklerden beyaz tüller sarkıyordu. Nadir altın ve değerli taşlar güneş ışınlarını yansıtıyor, pırıl pırıl parlıyorlardı.</p>

  <p>Tahtırevanın ardından, İmparatorluk'un en güçlü ailelerinin temsilcileri, Savaş Şefleri geliyorlardı. Beş kişiydiler, her aileden yeni Savaş Lordu adayı olarak bir kişi vardı.</p>

  <p>Tahtırevan indirildi ve Tsuranuanni halklarının İmparatoru olan Ichindar dışarı çıktı. Tsuranuanni ölçülerine göre paha biçilmez, altın bir zırh giymişti. Başında, aynı metalle kaplanmış, sorguçlu bir miğfer vardı. Kendisini karşılamak üzere atından inmiş olan Lyam'a yaklaştı. Tercümanlık yapacak olan Pug da atından inip, iki hükümdarın yanına gitti. İmparator onu başıyla selamladı.</p>

  <p>Lyam ve Ichindar birbirlerini süzdüler, ikisi de diğerinin gençliği karşısında şaşırmış gibiydi. Ichindar, yeni Veliaht'tan yalnızca üç yaş büyüktü.</p>

  <p>Lyam, İmparator'u dostluk ve barış umuduyla karşıladığını söyleyerek başladı. Ichindar da aynı şekilde karşılık verdi. Ardından Cennetin Işığı bir adım yaklaşıp elini uzattı. "Bildiğim kadarıyla sizde âdet böyleymiş?"</p>

  <p>Lyam, Tsuranuanni İmparatoru'nun elini sıktı. Bir anda gerginlik çözüldü ve vadinin her iki yanından da alkışlar yükseldi. İki genç hükümdar gülümsüyorlar, birbirlerinin elini sımsıkı tutuyorlardı.</p>

  <p>"Bu iki halk için de uzun bir barışın başlangıcı olsun," dedi Lyam.</p>

  <p>"Barış Tsuranuanni için yeni bir şey," diye cevap verdi Ichindar, "ama çabuk öğreneceğimize eminim. Yüce Konseyim, yaptıklarım yüzünden ikiye bölündü. Umarım ki, ticaret ve birbirimizden öğreneceklerimiz sayesinde kazanacağımız refah, bizleri birbirimize yaklaştırır."</p>

  <p>"Bunu ben de diliyorum," dedi Lyam. "Ateşkesi pekiştirmek için, size bir armağan yaptırdım." Bir işareti üzerine, Krallık hatlarından bir asker çıktı, ardından güzel bir siyah savaş atı getiriyordu. Atın sırtında altın işlemeli siyah bir eyer vardı ve eyerde, kabzası ve kını mücevherlerle bezenmiş, geniş bir kılıç asılıydı.</p>

  <p>Ichindar atı biraz kuşkuyla süzdü, ama kılıcın işçiliğine hayran olmuştu. Koca kılıcı tartarak, "Beni onurlandırıyorsunuz, Prens Lyam," dedi.</p>

  <p>Ichindar dönüp muhafızlarından birine işaret etti ve adam bir sandığın getirilmesini emretti. İki köle sandığı getirip İmparator'un önüne koydular. Ngaggi ağacından oyulmuş, koyu ve güzel bir de cila vurulmuştu. Üzeri, Tsurani hayvan ve bitkilerinin yarım kabartmalarıyla süslenmişti. Her biri açık ve koyu tonlarla ustaca belirtilmişti, ayrıntıları âdeta gerçek gibiydi. Bu bile başlı başına güzel bir hediye sayılırdı ki, kapağı açıldı ve sandığın, her biri başparmaktan daha büyük olan, son derece zarif kesimli değerli taşlarla dolu olduğu görüldü güneşin altında ışıl ışıl parlıyorlardı.</p>

  <p>İmparator, "Yüce Konsey'i tazminat konusunda ikna etmek kolay olmadı," dedi, "şu sıralarda ilişkilerimiz de pek iyi değil, ama bu olayı pekiştirecek bir armağana onlar bile karşı çıkmadı. Umarım bu, ülkemin neden olduğu zararın giderilmesine biraz olsun yardımcı olur."</p>

  <p>Lyam hafifçe eğilerek selam verdi. "Çok cömertsiniz, teşekkürler. İçecek bir şeyler almak için bana katılır mısınız?" İmparator onayladı ve Lyam, bir köşk çadırın kurulmasını emretti. Bir düzine asker dörtnala gelip atlarından indiler. Birçoğu direkler ve rulolar halinde malzemeler taşıyorlardı. Kısa sürede büyük, tek taraflı bir köşk çadırı dikilmişti. Tentenin altına sandalyeler ve bir masa yerleştirildi. Diğer askerler de şarap ve yiyecekler getirip, masanın üzerine koydular.</p>

  <p>Pug İmparator, Arutha da ağabeyi için geniş minderli birer sandalye çektiler. İki hükümdar da oturdular, Ichindar, "Bu, tahtımdan çok daha rahat," dedi. "Bir minder yaptırmalıyım."</p>

  <p>Şaraplar koyuldu ve Lyam ile İmparator kadeh kaldırdılar.</p>

  <p>Ardından, barışa kadeh kaldırılması önerildi. Orada bulunan herkes buna içti.</p>

  <p>Ichindar Pug'a döndü. "Yüce, anlaşılan bu buluşmamız, çevremizdekiler için son buluşmamızdan daha yararlı olacak."</p>

  <p>Pug başını eğdi. "Buna eminim, Majesteleri. Umarım İmparatorluk Oyunları'nda verdiğim rahatsızlık bağışlanmıştır."</p>

  <p>İmparator kaşlarını çattı. "Rahatsızlık mı? Daha ziyade bir yıkım demek gerek."</p>

  <p>Pug söylenenleri diğerleri için tercüme ederken, Ichindar acı acı gülümsedi. "Bu Yüce, İmparatorluğuma birçok yenilik getirdi. Korkarım ki yaptıklarının sonucunu, adı unutulduktan çok uzun süre sonra bile görmeye devam edeceğiz. Yine de, bu geçmişte kaldı. Şimdi geleceğe bakalım."</p>

  <p>İki hükümdar, dünyaları arasında bir ilişki kurmanın en iyi yolu üzerinde tartışmaya koyulurlarken, her iki kampın şeref konukları köşk çadırında bekliyorlardı.</p>

  <p>Tomas köşk çadırını izliyordu. Calin ve Dolgan her iki yanında bekliyorlardı. Arkalarında iki binden fazla elf ve cüce hazır bekliyordu. Vadiye Kuzey Geçidi'nden girmiş, toplanmış olan Krallık kuvvetlerinin yanından geçmişlerdi. Açıklığın çevresini dolaşıp, olanları açıkça izleyebilecekleri batı ormanlarında buluşmuşlardı.</p>

  <p>Tomas yoldaşlarına, "Bir hile belirtisi göremiyorum," dedi.</p>

  <p>İkinci bir cüce, Taş Dağlı Harthom, onlara yaklaştı. "Evet, elf çocuğu. Efsuncunun uyarısına rağmen, her şey sakin görünüyor."</p>

  <p>Birdenbire arazinin karşı tarafında bir ısı dalgalanması belirip, görüşleri dalgalanıp bulanır gibi oldu; ardından Tomas ve diğerleri, Tsurani askerlerinin silahlarını çektiklerini gördüler.</p>

  <p>Tomas arkasındakilere dönüp, "Hazır olun!" dedi.</p>

  <p>Bir Krallık askeri atıyla köşk çadırına doğru yaklaştı. Tsurani lordları ona kuşkuyla baktılar, o ana dek çadıra yaklaşan askerler yalnızca yiyecek ve içecek getirenler olmuştu.</p>

  <p>Adam, "Majesteleri!" diye bağırdı. "Tuhaf bir şeyler oluyor."</p>

  <p>"Ne?" dedi Lyam, adamın telaşlı halinden rahatsız olmuştu.</p>

  <p>"Bulunduğumuz yerden, ormanlardan batıya doğru ilerleyenler olduğunu görebiliyoruz."</p>

  <p>Lyam ayağa kalkınca, ağaçların yanında hareket eden figürler gördü. Bir an sonra, Pug konuşulanları İmparator'a tercüme ederken Lyam, "Bunlar cüceler ve elfler olmalı," dedi. Ichindar'a döndü. "Elf Kraliçesi ve cüce Savaş Şefleri'ne de barış haberini göndermiştim. Onlar yaklaşıyor olmalılar."</p>

  <p>İmparator, Lyam'ın yanına gelip, ormanı inceledi. "Neden ağaçların arasında duruyorlar? Neden saklanıyorlar?"</p>

  <p>Lyam atlıya döndü. "Git ve ağaçların arasındakilere yanımıza gelmelerini söyle."</p>

  <p>Muhafız söyleneni yaptı. Ormana kadar olan yolun yarısını almıştı ki, ağaçların arasından bir haykırış koptu ve yeşiller giymiş elflerle zırhlı cüceler koşarak ileri fırladılar. Savaş çığlıkları ve haykırışlar her yanı sardı. Ichindar koşarak yaklaşan figürlere şaşkınlıkla baktı. Adamlarının çoğu silahlarını çekmişlerdi. Tsurani hatlarından bir asker koşarak köşk çadırına yaklaştı ve "Majesteleri, mahvolduk," diye bağırdı. "Bu bir tuzak!"</p>

  <p>Tüm Tsuraniler silahlarını çekip gerilediler. Ichindar, "Siz barış antlaşmalarını böyle mi yaparsınız?" diye bağırdı. "Sözler verirken, bir yandan da hain planlar yaparak?"</p>

  <p>Lyam ne söylediğini anlamamıştı, ama ses tonundan ne demek istediği anlaşılıyordu. Pug'ın koluna yapışarak, "Ona bununla bir ilgim olmadığım söyle!" dedi.</p>

  <p>Pug çadırın etrafını saran patırtıda sesini yükseltmeye çalıştı, ama Tsurani soyluları Cennetin Işığı'nın çevresini sararak geriliyorlar, Tsurani saflarındaki askerler de Ichindar'ın korumasına katılmak için koşuyorlardı.</p>

  <p>Tsurani askerleri yaklaşırlarken Lyam, "Geriye! Geriye, kendi saflarımıza!" diye bağırdı. Midkemialılar hemen atlarına bindiler.</p>

  <p>Pug gürültünün içinde Ichindar'ın, "Seni hain, gerçek yüzünü gösterdin!" diye bağırdığını duydu. "Tsuranuanni, onura olmayanlarla asla anlaşma yapmaz. Krallığınızı yerle bir edeceğiz!"</p>

  <p>Elflerle cücelerin Tsurani askerleriyle çarpışmaya girmeleriyle birlikte savaş sesleri yükseldi. Lyam ve diğerleri de oturmuş, savaşa katılmak için bekleyen askerlerinin yanına doğru at sürdüler. Lyam dizginleri çekerken Lord Brucal, "Saldıralım mı, Majesteleri?" dedi.</p>

  <p>Lyam başını salladı. "Bu ihanetin bir parçası olacak değilim."</p>

  <p>Karşısındaki manzaraya baktı. Elfler ve cüceler, Tsuranileri gedik makinesine geri sürüyorlardı. İmparator ve muhafızları bir daire çizerek çarpışmadan kaçınıyorlar, bin şeref muhafızını saldırganlarla aralarında tutuyorlardı. Kaçanların gedikte kayboldukları görülebiliyordu.</p>

  <p>Bir an sonra gedikten Tsurani askerleri fırladı. Saldırganları karşılamak üzere ileri atıldılar. Çökmekte olan Tsurani hattı toparlandı, ardından da elflerle cüceleri geri püskürtmeye başladı.</p>

  <p>Arutha atını Lyam'ınkinin yanına sürdü. "Lyam! Saldırmalıyız. Elflerle cüceler fazla dayanamazlar. O gediğin diğer tarafında, yalnızca bir adım ötede on bin Tsurani askeri var. Bu lanet savaşı sona erdirmeyi umuyorsan, o makineyi ele geçirmeli ve elimizde tutmalıyız."</p>

  <p>Pug kendi atını Lyam'ın bineğinin diğer tarafına yaklaştırdı. "Lyam!" diye bağırdı. "Arutha'nın dediğini yapmalısın."</p>

  <p>Genç Veliaht hâlâ kararsızdı. Pug sesini daha da yükseltti. "Şunu anlaman gerekiyor: Dokuz yıldır, İmparatorluk'un kudretinin yalnızca bir parçasını gördünüz, yalnızca Savaş Partisi klanına ait olanlarını. Şimdiye dek birçok gizli dostunuz vardı ve Krallık'a karşı büyük bir harekette bulunulmasına engel oluyorlardı. Şimdi ise bu ihanet, İmparatorluk'taki tüm klanların, emirlerine tartışmasız uyacakları tek adamı öfkelendirdi. Ichindar, her bir Tsuranuanni klanının saldırmasını emredebilir!</p>

  <p>"Tüm cephelerde birden otuz binden fazla adamla hiç savaşmadınız. Yarın o otuz bin kişi bu vadiye geri dönebilir. Bir haftada sayıları iki katına çıkar. Lyam, adamın nasıl bir güce sahip olduğunu bilmiyorsun. Bir yıl içinde karşımıza bir milyon adam ve bin büyücü çıkarabilir! Harekete geçmelisin!"</p>

  <p>Lyam gergin bir halde oturuyordu, yaşadığı anın acısı yüzünden belliydi. "Bize yardım edebilir misin?"</p>

  <p>"Makineye ulaşmam için bir yol açabilirsen edebilirim, ama gediği kapatacak gücüm var mı, bilemiyorum. Başka güçlerim var, ama üzerimdeki şartlanmayı yenip İmparator'a karşı gelsem ve buradaki tüm adamları öldürsem bile bunun pek bir yararı olmaz, çünkü bir adım ötemizde daha büyük bir ordu var."</p>

  <p>Lyam başıyla onayladı. Ağır ağır Arutha'ya döndü. "Kuzey ve Güney geçitlerine atlı haberciler gönderin. Krallık Orduları silah başına." Arutha dönüp bağırarak emri verdi ve atlılar, her iki geçide doğru da hızla yola koyuldular.</p>

  <p>Lyam Pug'a döndü. "Yardım edebileceksen et, ama yol güvenli olana dek bekle. Bu dünyada sanatının tek ustası sensin." Laurie, Meecham ve Kulgan'ı göstererek, "Onlar da savaştan uzak dursunlar," dedi, "bu işte yerleri yok. Geride kal, eğer yenilecek olursak, sanatını kullanıp Krondor'a git. Carline ile Anita'nın doğuya, büyük amcaları Caldric'in yanına gitmeleri gerek, çünkü Tsuraniler Batıyı mutlaka ele geçirirler." Kılıcını çekip, hareket emri verdi.</p>

  <p>Bin atlı ileri çıktılar, hızla yol alırken subaylar safları düzgün tutmak için bağırarak emirler yağdırdıkça giderek hareketlenen çelik bir duvar gibiydiler. Ardından Lyam saldırı işareti verdi ve atlılar, safları dağılarak açıklığın öte yanındaki Tsuranilere saldırdılar. Tsuraniler atlıların gümbürtüsünü duydular ve birçoğu elflerle cüceleri bırakıp gerileyerek bir kalkan duvarı oluşturdular. Kraliyet atlıları duvarla çarpışırlarken Pug, Laurie, Meecham ve Kulgan onları izliyorlardı. Uzun mızraklar bükülüp kırılıyor, atların ve insanların çığlıkları duyuluyordu. Adamlar öldükçe kalkan duvarında açılmalar oluyor, ama başkaları fırlayıp boşlukları dolduruyordu, sonunda Krallık ordusu püskürtüldü. Lyam kuvvetlerini toplayıp bir kez daha saldırdı ve bu defa duvarı yıkmayı başardı.</p>

  <p>Pug Tsurani kuvvetlerinin sağ kanadının, atlıların karşısında gerilediklerini görebiliyordu, ama İmparator askerlerini dengede tutuyor ve hattın merkezi dayanıyordu. Pug, Tsurani soylularının İmparator'a kaçması için yalvardıklarını, o kadar uzaktan bile görebiliyordu.</p>

  <p>İmparator kılıcını çekmiş, bağırarak sağa sola emirler yağdırıyordu. Savaş meydanını terk etmeyi reddediyordu. Adamlarına sık bir çember oluşturtarak gedik makinesini koruyor, böylece Kelwan'dan bu vadiye başka adamlar da dönebiliyordu. Bakınca, gedikten giderek daha fazla sayıda adamın gelmeye başladığını gördü. Yakında, Krallık'ın küçük kuvvetini yenmeye yetecek sayıda adam gelmiş olacaktı.</p>

  <p>Ayaklarının altında hafif bir titreşim hissetti, ardından Tsurani lordlarından biri, İmparator'a arkasını işaret etti. Ichindar, kuzeydeki ağaçların arasından yüzlerce atlının belirdiğini gördü. Lyam'ın çağrısına ilk cevap verenler, kuzey atlı birlikleri olmuştu. İmparator yeni gelen askerleri, bu yeni tehdidi karşılamak üzere kuzeye yönlendirdi.</p>

  <p>Sol taraftan gelen bir bağırış, dönmesine neden oldu. Beyaz ve altın renkler içindeki uzun boylu bir savaşçı, Tsurani muhafızlarını buğday gibi biçerek, doğruca Cennetin Işığı'na yaklaşıyordu. Tüm Tsurani lordları onu engellemek için fırladılar. Bir klan Kuvvet Lideri yanında kaldı. İmparator'a doğru koşarak, "Majesteleri, gitmelisiniz," dedi. "Ancak kısa bir süre dayanabiliriz. Sizi yitirirsek İmparatorluk yüreğini yitirmiş olur ve tanrılar bize sırt çevirir."</p>

  <p>İmparator onu itip geçmeye çalışırken, altın-beyaz renkli dev, bir Tsurani lordunu daha biçti. Subay, "Tanrılar affetsin," diyerek kılıcının düz tarafını Ichindar'ın ensesine indirdi. İmparator yere yığılınca Kuvvet Lideri askerlere, onu gedikten taşımaları için bağırdı. "İmparator yaralandı! Onu güvenli bir yere götürün!" Askerler hiçbir şey sormadan mutlak hükümdarı kaldırıp, makineye taşıdılar.</p>

  <p>Bir Hücum Kolu Lideri, Kuvvet Lideri'nin yanına koşarak, "Efendim, tüm lordlarımız öldürüldü!" diye bağırdı. Kuvvet Lideri, sayıları çok fazla olan Tsurani askerlerinin uzun boylu savaşçıyı gerilemeye zorladıklarını, ama daha önce İmparator'un yanında olan tüm küçük Savaş Şeflerini öldürmüş olduğunu gördü. Bir an dönüp bakınca, Ichindar'ı taşıyan muhafızların gediğin uzak ucunda gözden kaybolduklarını ve İmparator'un artık güvende sayıldığını gördü. Yitirecek başka zaman olmadığını anlayan Kuvvet Lideri; "Artık Kuvvet Komutanı benim!" dedi. "Sen de İkinci Komutan'sın. Kuzeye daha fazla adam!" Atlılar Kuzey Geçidi'nden dörtnala gelirlerken, adam hemen kuzey hattına daha fazla asker yollamak üzere fırladı.</p>

  <p>Kuzeyden gelen hücum kolu, gök gürültüsünü andıran bir gümbürtüyle Tsurani mevziisine saldırdı. Alelacele dikilmiş kalkan, duvarı dalgalandı, ama direndi. Kuvvet Komutanı çevresine bakındı ve yeterli takviye kuvvetleri gelinceye dek direnebilmeleri için dua etti.</p>

  <p>Pug ve üç arkadaşı, kuzeyden gelenlerin kalkan duvarına çarpışını görüyorlardı. Mızraklar çarpışıyor, atlar düşüyor, ayaklar altında ezilen adamlar haykırıyorlardı. Duvar yine de direniyordu, Krallık kuvvetleri yeni bir saldırı için toparlanmak üzere çekildiler. Lyam'ın komutasındaki kuvvetler geri püskürtülüyorlardı; o da saldırıyı kuzeyden gelen saldırıyla koordineli olarak yapabilmek için geri çekilme emri vermişti. Batıda ise Tomas'ın idaresindeki elfler ve cüceler, Tsuranilerin tam ortasındaydılar ve onlara bir hayli güçlük çıkarıyorlardı, ama onlar da yavaş yavaş geri sürülüyorlardı.</p>

  <p>Atlılar geri çekilince, Tsuraniler dikkatlerini elfler ile cücelere çevirdiler. Kuzey ve güney kalkan mevzilerinin arkasında olanlar yerlerini terk edip, batı kanadındaki yoldaşlarına yardıma koştular.</p>

  <p>Bunu gören Meecham, "Elfler çekilmezlerse, Tsuraniler onları ezecek," diye gözlemledi. Sanki söylediğini duymuşlar gibi, dört adam batı kuvvetlerinin çöküşüne şahit oldular. Elfler ve cüceler, elf okçularının koruması altında geri çekiliyorlardı.</p>

  <p>Kulgan Pug'a, "Bu gecikme Tsuranilerin işine yarayacak," dedi. Tsurani askerlerinin gedikten bir sel gibi geldiklerini görebiliyorlardı. "Lyam bir sonraki saldırının ardından makineye erişemezse, biz zayıfladıkça Tsuraniler güçlenecek."</p>

  <p>"Onları ancak gediğin ağzına okçular yerleştirebilirse oyalayabilir," dedi Pug. "Oradan gelecek düzenli bir ok yağmuru, onları bir tür set dikmeye yetecek kadar uzun süre oyalar. O zaman da onun çalışmasına engel olabiliriz."</p>

  <p>"Yok edilemez mi?" diye sordu Laurie. "Diğer yol çok riskli."</p>

  <p>Pug bir an sessiz kaldı. "Güçlerimin gediği yok etmeye yetip yetmeyeceğini bilemiyorum. Ama sanırım bunu denemenin zamanı geldi."</p>

  <p>Atını mahmuzlamak üzereyken, arkalarından bir ses çınladı: "Hayır!"</p>

  <p>Hepsi birden döndüler ve arkalarında, daha bir an öncesine dek kimsenin olmadığı yerde, kahverengiler giymiş, elinde bir değnek tutan birini gördüler. "Bu iş için senin güçlerin bile yetmez, Yüce."</p>

  <p>"Macros!" diye bağırdı Kulgan.</p>

  <p>Macros acı acı gülümsedi. "Daha önce de söylediğim gibi, en çok ihtiyaç duyulan, durumun en ciddi olduğu zamanda işte buradayım."</p>

  <p>"Ne yapılacak?" diye sordu Pug.</p>

  <p>"Gediği kapatacağım, ama yardımına ihtiyacım var." Dikkatini Kulgan'a çevirdi. "Görüyorum ki, vermiş olduğum asa hâlâ sende. Güzel. Atlarınızdan inin."</p>

  <p>Pug ve Kulgan atlarından indiler. Pug, Kulgan'ın elinden hiç düşürmediği asasının, Macros'un verdiği asa olduğunu unutmuştu.</p>

  <p>Macros yaklaşıp, Kulgan'ın önünde durdu. "Asanın ucunu toprağa sıkıca göm." Dönüp, kendi taşıdığı asayı Pug'a verdi. "Bu asa, diğerinin bir eşidir. Onu sımsıkı tut ve bu işi sağ olarak tamamlamak istiyorsan, elini bir an için bile gevşetme." Az ilerideki çatışmaya baktı. "Belirlenen saat gelmek üzere, ama henüz değil. Dikkatle dinleyin, zaman azalıyor." Pug'a, ardından da Kulgan'a baktı. "Bütün bunlar sona erdiğinde, gedik yok edilmiş olursa, adama dönün. Orada tüm olanların açıklamasını bulacaksınız, tabii bunlar sizi tatmin etmeyebilir de." Yine acı bir ifadeyle gülümsedi. "Kulgan, eski öğrencini bir daha görmek istiyorsan, o asayı tüm gücünle tut. Pug'ı aklından çıkarma ve o asanın Midkemia toprağı ile temasının bir an için bile kesilmesine izin verme. Anlaşıldı mı?"</p>

  <p>"Ya sen?" dedi Kulgan.</p>

  <p>Macros sert bir tonla konuştu. "Benim güvenliğim beni ilgilendirir. Siz benim için endişelenmeyin. Bu dramada benim rolüm de, tıpkı sizinkiler gibi daha başından belirlenmişti. Şimdi izleyin."</p>

  <p>Dikkatlerini bir kez daha çarpışmaya verdiler. Krallık ordusunun kuzey kolu saldırdı; Lyam ve Tomas da kendi kuvvetlerine bu saldırıya katılma emri verdiler. Atlılar kalkan duvarına bir kez daha vurdular ve Tsurani hatları yıkıldı. Bir an için Krallık atlıları savaş alanına hâkim olmuşlar, Tsuraniler içe doğru çökmüşlerdi. Sonra, binicilerinin altındaki atlara saldıran ya da binicileri atlarından inmeye zorlayan mızraklı piyadeler saldırının avantajını bozdukça, dengeler değişti. Gedik makinesinin çevresinde, savaşan figürlerden oluşan bir deniz vardı. Bir düzen, bir disiplin yoktu. Adamlar bir mevzi için değil, hayatta kalmak için savaşıyorlardı. Sertleştirilmiş tahta ve deriye vuran metal sesleri vadiyi doldurmuştu. İzleyiciler nereye baksalar kan akıyordu, ölümün sesi ise korkunçtu.</p>

  <p>Macros Pug'a bakarak, "Zamanı geldi," dedi. "Benimle gel."</p>

  <p>Pug, kahverengi cüppeli sihirbazın peşinden yürüdü. Macros'un asasını elinde sımsıkı tutuyor, kendilerini bekleyen şeyden sağ çıkmak için tek umudunun o olduğu yolundaki uyarıya inanıyordu. Çarpışmanın içinden geçtiler, sanki bir güç onları koruyordu. Defalarca bir asker vurmak üzere döndü, ama diğer yandan çıkan bir başkası onu engelledi. Atlar onları ezecek gibi oluyor, ama son anda başka tarafa dönüyorlardı. Âdeta önlerinde bir yol açılıyor, arkalarından da kapanıyordu.</p>

  <p>Tsurani saflarından geri kalan yere yaklaştılar. Kalkanlılardan biri, bir atlının mızrağı karşısında düştü. Yerdeki cesedin üzerinden geçip, gediğin çevresindeki küçük, nispeten sakin çembere girdiler. Gedikten hâlâ akın akın asker boşanıyor, çember genişliyordu. Askerle yakın tarafa doğru koşarlarken, Macros ile Pug gediğin uzak tarafından platforma çıktılar. Askerler iki büyücünün farkında değil gibiydiler.</p>

  <p>Macros, gediğin boşluğuna doğru adım attı. Pug da arkasından girdi. Kelewan'a çıkmayı beklerken, renksiz bir yerde kaldılar. Yön duygusu yoktu. Işıksız bir yerdi, ama karanlık değildi, yalnızca grinin farklı tonları vardı. Pug yalnız olduğunu fark etti, varlığının sona ermemiş olduğunu ancak kulağına gelen kendi kalp atışlarından anlıyordu. Usulca, "Macros?" dedi.</p>

  <p>Macros'un sesini duydu: "Buradayım, Pug." "Seni göremiyorum."</p>

  <p>Bir kıkırdama duyuldu. "Göremezsin, çünkü ışık yok. Gördüğün şey, burada bir tür çıkış noktası bulabilmen için sanatımın bahşetmiş olduğu basit bir yanılsama. Yeterli hazırlık olmadan, senin muazzam güçlerin bile aklını korumana yetmez, Pug. Yalnızca şunu kabul et ki, insanoğlunun aklı, bu yerle başa çıkacak kadar donanımlı değil." "Burası neresi?"</p>

  <p>"Burası, aradaki yer. Kaos Savaşları sırasında tanrılar burada mücadele ettiler, biz de işimizi burada yapacağız."</p>

  <p>"İnsanlar ölüyor, Macros. Acele etmeliyiz."</p>

  <p>"Burada zaman yoktur, Pug. Savaşanlarla kıyaslarsak, biz bir anın içinde donmuş durumdayız. Yaşlanıp ölebiliriz, yine de savaş alanında bir saniye bile geçmemiş olur.</p>

  <p>"Ama yine de işimizi çabuk yapmalıyız. Ben bile bunu, bizi hayatta tutmak için, bu işi bitirmek için gereken bir miktar enerji harcamadan yapamam. Fazla oyalanmaya cesaret edemeyiz, ama sana söylemem gereken birkaç şey var. Sözünü yerine getirmen için çok uzun zaman bekledim. Gediği senin yardımın olmadan kapatamam."</p>

  <p>Pug konuştu, ama duyuları, her yanını saran gri manzaraya ve biraz uzaktan gelen bedensiz sese karşı isyan ediyordu. "Yabancı geldiğinde ve Düşman Tsuranuanni halklarını geri istediğinde, gediği çeviren sendin. Bu, kuşkusuz müthiş bir güç ister."</p>

  <p>Sihirbazın kıs kıs güldüğünü duydu. "O ayrıntıyı hatırlıyorsun demek? Eh, o zamanlar gençtim." Macros bu cevabın yetersiz olduğunu biliyormuşçasına, "O zaman gedik vahşi bir şeydi," diye ekledi, "Meclis kulelerinin tepelerinde duranların iradeleri ile yaratılmıştı. Ben yalnızca onu başka bir yere çevirip, Düşman'ın planını bozdum, tabii büyük bir riske girerek. Artık bu gedik kontrol edilen bir şey, kökü sağlam bir şekilde</p>

  <p>Kelewan'da, bir makine tarafından idare ediliyor. Onu kontrol eden, Midkemia ile uyum içinde tutan çok sayıdaki karmaşık büyü, benim onu sona erdirmeme engel oluyor. Tek yapabileceğim onu sona erdirmek, ama bunun için de yardıma ihtiyacım var.</p>

  <p>"Bu dramayı sona erdirmeden önce, sana şunu söyleyeceğim: Adama ulaştıktan sonra birçok şeyi anlayacaksın. Ama mesajımı dinlerken, en çok bir tek şeyi aklında tutmam istiyorum senden. Lütfen şunu unutma ki, yaptıklarımı kaderim böyle olduğu için yaptım. Beni iyi biri olarak hatırlamanı istiyorum."</p>

  <p>Pug efsuncuyu göremese de, varlığının yakında olduğunu hissediyordu. Konuşacak oldu, ama Macros'un sesi sözünü kesti. "İşim bitince, kalan az miktardaki enerjinin tümünü, kendini Kulgan'a götürmek için kullan. Asa sana yardımcı olacak, ama tüm gücünü bu işe vermelisin. Başaramazsan, yok olursun."</p>

  <p>Bu, Macros'un ikinci uyarışıydı ve Pug, yıllardır ilk kez korktu. "Ya sen?"</p>

  <p>"Sen kendini düşün, Pug. Benim başka kaygılarım var."</p>

  <p>Bir değişiklik hissi uyandı, sanki etraflarını saran hiçliğin dokusu içten içe değişiyordu. Macros, "Ben emir verince," dedi, "güçlerinin tüm öfkesini açığa çıkarmalısın. İmparatorluk Oyunları'nda yaptıkların, şimdi yapman gerekenlerin ancak bir gölgesiydi."</p>

  <p>"Onu da mı biliyorsun?"</p>

  <p>Bir kıkırdama daha duyuldu. "Oradaydım, ama koltuğum, seninkine göre kötü bir yerdeydi. Çok etkileyici olduğunu itiraf etmeliyim. Ben bile bu kadar harikulade bir gösteri sergilemekte zorlanırdım. Şimdi, artık zaman kalmadı. Emrimi bekle, sonra da gücünü bana doğru yönlendir."</p>

  <p>Pug bir şey söylemedi. Efsuncunun varlığını, sanki Macros tarafından onun için tarif ediliyormuşçasına önünde hissediyordu. Bir kez daha etrafındaki dönegelen değişimi hissetti. Bir an sonra çevresi tamamen, tıpkı Altın Köprü gediğinde şahit olduklarına benzeyen çılgın enerji akımlarıyla doldu. Her yanda kör edici renkler, tanımadığı ilkel güçler patlıyordu.</p>

  <p>"Şimdi, Pug!" diye haykırdı Macros.</p>

  <p>Pug tüm iradesini bu göreve verdi. Benliğinin en derinliklerine kadar uzandı. Oradan, iki dünyada edinmiş olduğu büyü güçlerinden elinden geldiği kadarını çekip çıkardı. Dağları yok etmeye, nehirlerin yönlerini değiştirmeye, şehirleri yerle bir etmeye yetecek güçlere odaklandı. Ardından, tıpkı tutması acı veren bir şeyi elinden atar gibi, bütün bu enerjiyi büyücünün olduğunu sezdiği yere doğru yönlendirdi. Güçler tayahhül edilemez, akıl dışı bir şekilde patladılar ve zaman ve mekânın temel maddeleri, çığlık çığlığa bu patlamaya karşı çıktılar. Pug onun çevresinde kıvrılıp büküldüğünü hissedebiliyordu, evrenin temeltaşı istilacıları dışarı atmak istiyordu sanki. Sonra ani bir gevşeme ile hepsi uçup gitti.</p>

  <p>Pug, kendini mutlak bir karanlık içinde yüzerken buldu. Uyuşmuş, somut bir şey düşünemez bir halde sürükleniyordu. Aklı, sezdiklerini kabullenemiyordu ve bilincini yitirmek üzereydi. Parmaklarının gevşemeye başladığını hissetti, değnek elinden kaymaya başladı. Tamamen içgüdüsel bir hareketle parmakları kasılarak tekrar kapandı. Ardından hafif bir çekiş hissetti. Aklı, kendisini ele geçirmeye çalışan serin karanlığa karşı direnirken, bir şeyi hatırlamaya çalıştı. Çevresi soğuyor, ciğerlerinin havasızlıktan yandığını hissediyordu. Bir kez daha bir şeyi hatırlamaya çalıştı, ama aklına bir türlü gelmiyordu.</p>

  <p>Sonra o çekişi bir daha hissetti ve yakında cılız, ama tanıdık bir ses duyar gibi oldu.</p>

  <p>Cılız bir sesle, "Kulgan?" dedi ve kendini karanlığa bıraktı.</p>

  <p>Tsurani Kuvvet Lideri yaşıyordu. Etrafında, gedik makinesinin civarında ölü yatanları gördükçe, o mucizeye şaşıyordu. Bir dakika önceki patlama yüzlerce kişiyi öldürmüştü, başkaları da az ileride, sersemlemiş bir halde yatıyorlardı.</p>

  <p>Doğrulup, olanlara bir baktı. Gediğin korkunç bir şekilde yok oluşu, Krallık kuvvetlerinin de işine gelmemişti. Atlılar dehşete kapılmış atlarını kontrol altına almaya uğraşırlarken, birçok binek de binicilerini sırtlarından atmış, çılgınca kaçıyorlardı. Her yerde kargaşa hakimdi. Ama çatışmanın kıyısında olanlar diğerlerine göre daha az sersemlemişler, savaşa kaldıkları yerden devam etmeye hazırlanıyorlardı.</p>

  <p>Artık Kelewan'la bir bağlantı olmadığına göre, ne yardım, ne de güvenlik içinde geri dönme umudu kalmamıştı. Yine de, sayıları düşmandan pek de az sayılmazdı, savaş meydanından galip çıkma şansları vardı. Gedik için daha sonra da endişelenebilirlerdi.</p>

  <p>Krallık güçleri geri çekilince, savaş sesleri bir anda sustu. Kuvvet Komutanı çevresine bakındı ve hâlâ daha yüksek rütbeli bir subay göremeyince, yeni bir saldırıya karşı kalkan duvarının hazırlanması için emirler yağdırmaya başladı.</p>

  <p>Krallık kuvvetleri ağır ağır toparlanıyorlardı. Saldırmıyor, Tsuranilerin karşısında mevzi alıyorlardı. Askerleri hatları oluştururken, Kuvvet Komutanı bekledi. Krallık atlıları her yanda hazır bekliyorlar, ama geliniyorlardı.</p>

  <p>Gerilim ağır ağır tırmandı. Kuvvet Komutanı, bir platform yapılmasını emretti. Dört Tsurani bir kalkan getirdiler, o da üzerine çıktı ve onu kaldırdılar. Gözleri büyüdü. "Destek kuvvetleri var." Güneyde, Güney Geçidi Krallık kuvvetlerinin uzaktan yaklaşan saflarını görebiliyordu. Onlar, ateşkes sahasından daha da uzaklaşmışlardı ve savaş meydanına daha yeni geliyorlardı.</p>

  <p>Karşı yönden gelen bir bağırış üzerine kuzeye döndü: Ağaçların arasından Kraliyet piyadeleri çıkıyordu. Bir kez daha güneye dönüp, gözlerini kıstı. Uzak pusun içinde, atlıların ardından gelen büyük bir piyade kuvvetinin izlerini görebiliyordu. Subay, kalkanın indirilmesini emretti ve İkinci Komutanı, "Ne var?" diye sordu.</p>

  <p>"Tüm orduları savaş alanında." Yutkundu, her zamanki Tsurani soğukkanlılığını yitirmişti. "Tanrıların anası! Otuz bin kişi olmalılar."</p>

  <p>"Öyleyse ölmeden önce, onlara karşı destanlara layık bir savaş veririz," dedi İkinci Komutan.</p>

  <p>Kuvvet Komutanı etrafına bakındı. Her yanda kan kaybeden, yaralı ve baygın askerler vardı. Karşılarında toplanan Krallık ordularının ancak üçte biri onlarla çarpışmıştı. Yarısı tam gücüyle savaşamayacak durumda olan dört bin Tsuraniye karşılık, tam yirmi bin taze asker yaklaşıyordu.</p>

  <p>Kuvvet Komutanı başını iki yana salladı. "Savaş olmayacak. Geri dönüş yolumuz kesildi, belki de ebediyen. Bunun bir anlamı yok."</p>

  <p>Şaşkın İkinci Komutanının yanından ayrılıp, kalkan duvarının ötesine geçti. İki elini birden başının üzerine kaldırıp konuşma işareti vererek ağır adımlarla Lyam'a doğru yürürken, tarihte kuvvetleriyle teslim olan ilk Tsurani subayı olacağı anın acısını yaşıyordu. Prens'e ulaşması yalnızca birkaç dakika sürdü. Miğferini çıkarıp diz çöktü.</p>

  <p>Başını kaldırıp uzun boylu, altın saçlı Krallık Prensi'ne bakarak, "Lord Lyam," dedi. "Adamlarımı sizin ellerinize bırakıyorum. Teslimiyeti kabul ediyor musunuz?"</p>

  <p>Lyam başıyla onayladı. "Evet, Kasumi. Teslimiyeti kabul ediyorum."</p>

  <p>Karanlık. Ardından, etrafı saran bir grilik. Pug, ağırlaşmış göz kapaklarını açılmaya zorladı. Üzerinde, Kulgan'ın tanıdık yüzü duruyordu.</p>

  <p>Eski öğretmeninin yüzü, geniş bir gülümsemeyle kaplandı. "Aramıza döndüğünü görmek güzel. Gerçekten yaşayıp yaşamadığını bilemedik. Bedenin çok soğuktu. Doğrulabilecek misin?"</p>

  <p>Pug uzanan kolu tutunca, Meecham'ın da yanında diz çökmüş olduğunu ve doğrulmasına yardım etiğini gördü. Güneşin sıcak ışıkları vücudunu ısıttıkça, kol ve bacaklarındaki üşümenin geçtiğini hissetti. Bir an kıpırdamadan oturduktan sonra, "Sanırım yaşayacağım," dedi. Bunu söylerken, gücünün geri geldiğini hissedebiliyordu. Bir an sonra kalkabileceğini hissetti ve ayağa kalktı.</p>

  <p>Krallık orduları çevresini sarmışlardı. "Neler oldu?"</p>

  <p>"Gedik yok oldu," dedi Laurie, "kalan Tsuraniler de teslim oldular. Savaş sona erdi."</p>

  <p>Pug, bir şey hissedemeyecek kadar halsizdi. Çevresini sarmış insanların yüzlerine baktı ve gözlerindeki derin rahatlamayı gördü. Bir anda Kulgan onu kucakladı. "Bu deliliğe bir son vermek için hayatını tehlikeye attın. Bu, herkesten çok senin zaferin."</p>

  <p>Pug bir şey söylemedi, sonra eski ustasından geri çekildi. "Savaşı sona erdiren Macros'tu. O geri döndü mü?"</p>

  <p>"Hayır. Yalnızca sen, ayrıca sen burada belirir belirmez, iki asa da kayboldu. Ondan hiçbir iz yok."</p>

  <p>Pug başını sallayarak sersemliğini üzerinden attı. "Şimdi ne olacak?"</p>

  <p>Meecham geriye baktı. "Lyam'ın yanına dönmen akıllıca olur. Bir hareketlilik var."</p>

  <p>Laurie ve Kulgan, gedikte verdiği mücadele yüzünden hâlâ çok bitkin olan Pug'a yardım ettiler. Lyam, Arutha, Kasumi ve bir araya toplanmış Krallık soylularının bekledikleri yere doğru yürüdüler. Arazinin karşı tarafından elfler ile cücelerin yaklaştığını da görebiliyorlardı; kuzey Krallık kuvvetleri de onların arkasındaydı.</p>

  <p>Pug, Shinzawailerin büyük oğlunu görünce şaşırmıştı, onun Kelewan'a döndüğünü sanıyordu. Silahsız ve miğfersiz haliyle çok mahzun duruyordu; başını öne eğmiş olduğu için de Pug ile diğerlerinin geldiğini görmedi.</p>

  <p>Pug dikkatini elfler ile cücelere çevirdi. Başlarında dört kişi yürüyordu. İçlerinden ikisini, Dolgan ile Calin'i tanıyordu. Yanlarında, büyücünün tanımadığı bir cüce daha vardı. Dördü Prens'in önüne geldiklerinde Pug, beyaz ve altın rengi giysili, uzun boylu savaşçının, çocukluk arkadaşı olduğunu fark etti. Tomas'taki değişiklik karşısında dili tutulmuş bir halde kalakaldı, eski dostu artık bir insan kadar elfi de andıran, devasa bir görünümdeydi.</p>

  <p>Lyam, öfkelenemeyecek kadar bitkindi. Elvandar Savaş Şefi'ne bakarak usulca, "Neden saldırdınız, Tomas?" dedi.</p>

  <p>Elflerin Prens Eşi, "Tsuraniler silahlarını çektiler, Lyam," dedi. "Saltanat çadırına saldırmaya hazırlanıyorlardı. Görmediniz mi?"</p>

  <p>Yorgunluğuna rağmen, Lyam'ın sesi yükseldi. "Ben yalnızca bir barış toplantısına düşmanca bir saldırıda bulunduğunuzu gördüm. Tsurani kampında hiçbir olumsuz hareket görmedim."</p>

  <p>Kasumi başını kaldırdı. "Majesteleri, yemin ederim ki, biz ancak onlar karşımıza çıkınca silah çektik." Tomas'ın kuvvetlerini gösterdi.</p>

  <p>Lyam tekrar Tomas'a döndü. "Ateşkes olduğu ve barış yapılacağına dair haber göndermedim mi?"</p>

  <p>"Evet," diye cevap verdi Dolgan, "efsuncu haberi getirdiğinde ben de oradaydım."</p>

  <p>"Sihirbaz mı?" dedi Lyam. Dönüp, "Laurie!" diye bağırdı. "Seninle konuşacaklarım var."</p>

  <p>Laurie öne çıkıp, "Majesteleri?" dedi.</p>

  <p>"Emrettiğim gibi, Elf Kraliçesi'ne haberi götündün mü?"</p>

  <p>"Şerefim üzerine yemin ederim ki, Elf Kraliçesi ile bizzat konuştum."</p>

  <p>Tomas, Lyam'ın gözlerinin içine baktı, başını geriye savurmuş, yüzünde meydan okuyan bir ifade vardı. "Ben de yemin ederim ki, bu adamı şu ana dek hiç görmedim. Tsuranilerin ihanet planının haberini bize Macros getirdi."</p>

  <p>Kulgan ile Pug öne çıktılar. "Majesteleri," dedi Kulgan, "bu işte efsuncunun parmağı varsa -ki görünüşe göre her yerde var- bu esrarı çözmeyi daha sonraya bırakmak en iyisi olacaktır."</p>

  <p>Lyam'ın kızgınlığı hâlâ geçmemişti, ama Arutha, "Bırakalım öyle kalsın," dedi. "Bu karışıklığı kampa döndüğümüzde çözeriz."</p>

  <p>Lyam başını eğerek onayladı. "Kampa dönüyoruz." Veliaht, Brucal'a dönerek, "Esirler için uygun bir muhafız grubu hazırlayın ve onları da getirin," dedi. Sonra Tomas'a döndü. "Döndüğümüzde seni de çadırımda istiyorum. Açıklığa kavuşturmamız gereken çok şey var." Tomas kabul etti, yine de bu sorgulama ihtimali hoşuna gitmemiş gibiydi. Lyam, "Hemen kampa dönüyoruz," diye bağırdı. "Emri verin."</p>

  <p>Krallık subayları atlarını kendi birliklerine doğru sürdüler ve emir verildi. Tomas döndüğünde, yanında bir yabancı vardı. O gülümseyen yüze bakarken Dolgan, "Kör müsün be çocuk?" dedi. "Çocukluk arkadaşını tanıyamadın mı?"</p>

  <p>Bitkin haldeki büyücü yaklaşırken Tomas Pug'a baktı. "Pug?" dedi usulca. Sonra uzanıp, bir zamanlar kaybetmiş olduğu süt kardeşini kucakladı. "Pug!"</p>

  <p>Yola çıkan orduların gürültüsünün ortasında, gözlerinde yaşlarla sessizce durdular. Kulgan ellerini onların omuzlarına koydu. "Gelin, geri dönmeliyiz. Konuşulacak çok şey var ve tanrılara şükür ki, artık bunun için bol bol zaman da var."</p>

  <p>Kampta tam bir kutlama vardı. Dokuz yılı aşkın bir sürenin ardından, Krallık askerleri artık ertesi gün ölüm ya da yaralanma riskine girmeyeceklerini biliyorlardı. Kamp ateşlerinin etrafından şarkılar yükseliyor, her yerden kahkahalar duyuluyordu. Çadırlarda yaralı halde, rahiplerin bakımında olan başkalarının da olması, bunların bazılarının barışın ilk gününü göremeyecek ya da zaferin meyvelerini tadamayacak olmalarının çoğu için pek bir önemi yoktu. Kutlayanların tümü, sağ olanlar arasında olduklarını biliyorlar ve bu gerçeğin tadım çıkarıyorlardı. Kayıp yoldaşlarının yasını tutmak için zamanları olacaktı. Şimdi ise yaşıyor olmanın tadını çıkarıyorlardı.</p>

  <p>Lyam'ın çadırında ise ortam daha sakindi. Geri dönerlerken Kulgan, o gün olanlar üzerinde epeyce kafa yormuştu. Çadıra vardıklarında, Crydeeli büyücü, olayları birleştirerek kabaca bir tablo ortaya çıkarmıştı. Görüşlerini orada bulunanlara da açıklamış, sözlerinin sonuna gelmişti.</p>

  <p>"Bu durumda görünen şu ki," dedi Kulgan, "Macros gediğin kapanmasını istiyordu. Her şey, bu amaç için korkunç bir düzenbazlık içinde kullanıldığımıza işaret ediyor."</p>

  <p>Lyam, yanında Arutha ve Tully ile oturuyordu. "Böylesine acı bir bedeli göze almasına neden olan deliliği hâlâ anlayamıyorum. Bugünkü çarpışma iki binden fazla kişinin canına mâl oldu."</p>

  <p>Pug söze girdi. "Bence bunun ve başka soruların cevaplarını, onun adasına gittiğimizde bulacağız. O zamana kadar bir fikir edinebileceğimizi sanmıyorum."</p>

  <p>Lyam içini çekti. Tomas'a, "En azından iyi niyetle hareket ettiğine inanıyorum," dedi. "Buna sevindim. Bugünkü katliamdan sorumlu olduğunu tasavvur etmek kolay olmazdı."</p>

  <p>Tomas bir kadeh şarabı kaldırıp yudumladı. "Ters düşmemiz için bir neden olmamasına ben de sevindim. Yine de, bu işte kötü bir olaya alet edildiğimi hissediyorum."</p>

  <p>"Hepimiz öyle," diye onayladı Harthom ve Dolgan.</p>

  <p>Calin, "Büyük olasılıkla hepimiz, Kara Olan'ın planında bir rol oynadık," dedi. "Belki de Pug'ın dediği gibi, gerçekleri Efsuncunun Adası'nda bulacağız, ama bu kahrolasıca iş benim çok canımı sıktı."</p>

  <p>Lyam, çevresinde konuşulanları duymuyormuş gibi dalgın gözlerle, kıpırdamadan duran Kasumi'ye baktı. "Kasumi," dedi, "seni ve adamlarını ne yapacağım?"</p>

  <p>Adı anılınca, Kasumi'nin gözleri yeniden odaklandı. "Majesteleri," dedi, "Laurie bana çok şey öğretti ve gelenekleriniz hakkında bilgim var. Ama yine de ben Tsuraniyim. Benim ülkemde subaylar öldürülür, geriye kalan adamlar da köle olurlar. Bu konuda size bir tavsiyem olamaz. Dünyanızda savaş esirlerine nasıl muamele ettiğinizi bilmiyorum."</p>

  <p>Sesi soğuk, duygusuzdu. Lyam bir şey söyleyecek gibi oldu, ama Pug'ın işareti onu susturdu. Büyücünün söylemek istediği bir şey vardı. "Kasumi?"</p>

  <p>"Evet, Yüce?" Tomas bu hitap karşısında şaşırmıştı, ama bir şey söylemedi. Kampa dönerlerken iki çocukluk arkadaşının, başlarından geçenleri birbirlerine ancak en genel hatlarıyla anlatacak kadar zamanları olmuştu.</p>

  <p>"Prens'e teslim olmasaydın, ne yapacaktınız?"</p>

  <p>"Ölene dek savaşacaktık, Yüce."</p>

  <p>Pug başıyla onayladı. "Anlıyorum. O halde, dört bine yakın adamının hayatını kurtarmış oldun. Binlerce Krallık askerinin de."</p>

  <p>Kasumi'nin ifadesi yumuşadı ve duyduğu utanç belli oldu. "Sizin halkınız arasında bulundum, Yüce. Tsurani eğitimimi unutmuş olabilirim. Evimin adına onursuzluk getirdim. Prens adamlarımı öldürdükten sonra, kendi canımı almak için onun iznini isteyeceğim, tabii bana bu onuru bile vermek istemeyebilir."</p>

  <p>Brucal ve diğerleri, duydukları karşısında sarsılmışlardı. Lyam'ın ifadesi değişmedi, yalnızca, "Onursuzluk getirmedin," dedi. "Ölmekle hiçbir amaca hizmet etmiş olmazdın. Gedik yok olunca, bir amacınız da kalmadı."</p>

  <p>"Bizim geleneğimiz böyle," dedi Kasumi.</p>

  <p>"Artık değil," dedi Lyam. "Artık yurdunuz burası, başka yerin yok. Kulgan ve Pug'ın gedikler hakkında söylediklerine bakılırsa, artık Tsuranuanni'ye dönmeniz de mümkün değil. Burada kalacaksınız ve ben, bundan en iyi şekilde yararlanmak niyetindeyim."</p>

  <p>Kasumi'nin gözlerinde cılız bir umut ışığı belirdi. Veliaht, Lord Brucal'a dönerek, "Yabon Düküm," dedi. "Tsurani askerlerini nasıl görüyorsunuz?"</p>

  <p>Yaşlı Dük gülümsedi. "Gördüklerimin en iyileri." Kasumi bu söz üzerine biraz gururlandı. "Acımasızlıkları, Karanlık Kardeşliğin askerlerine denk, ama onlardan daha asiller; Keshli köpek askerleri kadar disiplinli, Natalli Korucular kadar dayanıklılar. Genel olarak, üstün askerler oldukları kuşku götürmez."</p>

  <p>"Böyle bir ordu, sıkıntıdaki kuzey sınırlarımız için yararlı olabilir mi?"</p>

  <p>Brucal gülümsedi. "LaMutan garnizonu, savaşta en ağır hasarı alan yerlerden biriydi. Oraya değerli bir destek olacaklardır."</p>

  <p>LaMut Kontu da, Dük'ünün yorumuna katıldı. Lyam, Kasumi'ye döndü. "Adamların özgür bırakılacak ve asker olacak olsalar, yine de kendi canına kıyar mıydın?"</p>

  <p>Shinzawailerin oğlu, "Bu nasıl mümkün olabilir, Majesteleri?" dedi.</p>

  <p>"Sen ve adamların taca sadakat yemini ederseniz, sizi LaMut Kontu'nun komutası altına vereceğim. Hem özgür insanlar, hem de vatandaş olacaksınız ve kuzey sınırımızı, Kuzey Toprakları'nda yaşayan insanlık düşmanlarına karşı savunmakla görevlendirileceksiniz."</p>

  <p>Kasumi sessizce oturuyor, ne söyleyeceğini bilemiyordu. Laurie ona yaklaşıp, "Onursuzluk yok," dedi.</p>

  <p>Kasumi'nin yüzünde bariz bir ferahlama ifadesi belirdi. "Kabul ediyorum, eminim adamlarım da edecekler." Duraksadı, ardından, "Buraya İmparator'un şeref muhafızları olarak geldik," dedi. "Burada konuşulanlardan duyduğum kadarıyla, bizler de herkes gibi bu efsuncu tarafından kullanılmışız. Onun amaçları uğruna daha fazla kan dökülmesini istemem. Size teşekkür ediyorum, Majesteleri."</p>

  <p>Lord Vandros, "Bence dört bin kişinin lideri olan biri için Şövalye Yüzbaşılığı uygundur. Siz de katılıyor musunuz, Sayın Dük'üm?" dedi. Brucal başıyla onayladı, Vandros da, "Gelin, Yüzbaşı," dedi, "sizinle yeni görevinizi konuşmalıyız."</p>

  <p>Kasumi kalkıp Lyam'a selam verdi ve LaMut Kontu'yla birlikte dışarı çıktı. Arutha kardeşinin omzuna dokundu. Lyam başını çevirince Prens, "Bu kadar devlet meselesi yeter," dedi. "Savaşın sona erişini kutlama zamanı geldi."</p>

  <p>Lyam gülümsedi. "Doğru." Pug'a döndü. "Büyücü, gidip güzel eşinle tatlı çocuğunu getir. Etrafımda ev ve aile kokan bir şeyler istiyorum."</p>

  <p>Tomas Pug'a baktı. "Eş? Çocuk? Neler oluyor?"</p>

  <p>Pug bir kahkaha attı. "Konuşacak çok şey var. Ailemi getirdikten sonra hepsini anlatırız."</p>

  <p>Kendi çadırına döndü, Katala Wiliam'a bir masal anlatıyordu. İkisi de fırlayıp ona koştular, döndüğünden beri onu görememişlerdi. Pug bir askerle haber gönderip iyi olduğunu, ama Prensle bazı işleri olduğunu bildirmişti.</p>

  <p>"Katala, Lyam akşam yemeğinde bize katılmanı istiyor."</p>

  <p>William babasının cüppesini çekiştirdi. "Ben de gelmek istiyorum, Baba."</p>

  <p>Pug oğlunu kucakladı. "Sen de, William."</p>

  <p>Çadırın içindeki kutlama, dışarıda süregelene göre daha sakindi. Yine de, Laurie'nin balatları ile eğleniyor, barışın nihayet sağlanmış olmasının tadını çıkarıyorlardı. Yemek, her zamanki kamp karavanasıydı, ama her nasılsa daha lezzetli geliyordu. Bol miktarda alınan şarap da, ortama neşe katıyordu.</p>

  <p>Lyam, elinde bir kadeh şarapla oturuyordu. Diğerleri çadırda alçak sesli sohbetlere dalmışlardı. Veliaht biraz sarhoş olmuştu, ama kimse bu kadarcık bir rahatlamayı ona çok görmüyordu, son bir ayda başına çok şey gelmişti. Kulgan, Tully ve onu en iyi tanıyan Arutha da Lyam'ın, bir Tsurani oku olmasa, o an aralarında olacak olan babasını düşündüğünü anlamışlardı. Önce savaşın, ardından da tacın sorumluluğunun üzerine yıkılmasıyla Lyam, kardeşi gibi babasının yasını tutma fırsatı bulamamıştı. Şimdi ise kaybını tam anlamıyla hissediyordu.</p>

  <p>Tully doğruldu. Sesini yükselterek, "Yoruldum, Majesteleri," dedi. "İzninizle çekilebilir miyim?"</p>

  <p>Lyam eski öğretmenine gülümsedi. "Elbette. İyi geceler, Tully."</p>

  <p>Çadırdaki diğerleri de hemen onu izleyip, Veliaht'ı yalnız bıraktılar. Saltanat çadırının dışında, konuklar birbirlerine iyi geceler dilediler. Laurie, Kulgan, Meecham ve cüceler de ayrılarak, Pug ve ailesini Calin ile Tomas'ın yanında bıraktılar.</p>

  <p>Çocukluk arkadaşları, tüm akşamı son dokuz yılda yaşadıklarını birbirlerine anlatarak geçirmişlerdi. İkisi de diğerinin öyküsü karşısında aynı ölçüde hayrete düşmüştü. Pug da, Kulgan da, Ejderha Lordları'nın büyüsü ile ilgilenmişlerdi. Bir gün Ejderhalar Salonu'na gitmek istediklerini belirtmişlerdi. Dolgan da, bu yolculuğu yapmak isterlerse onlara seve seve rehberlik edebileceğini söylemişti.</p>

  <p>İki genç adamın dostlukları yeniden canlanmıştı, ama ikisi de bunun eskisi gibi olmayacağını anlıyorlardı, her ikisi de büyük değişiklikler geçirmişti. William ve Katala da, tıpkı ejderha zırhı ve kara cüppe gibi bunun birer kanıtıydılar.</p>

  <p>Katala cüceleri ve elfleri harika bulmuştu -William ise her şeyi, özellikle de cüceleri harika bulmuş, şimdi de annesinin kollarında uyuyordu. Katala, Tomas hakkında ne düşüneceğini bilemiyordu. Birçok yönden Calin'i andırıyor, ama öte yandan kamptaki diğer adamlara da çok benziyordu.</p>

  <p>Tomas uyuyan çocuğa baktı. "Annesine benziyor, ama içinde, tanıdığım başka bir çocuğu hatırlatacak kadar hinlik var."</p>

  <p>Pug gülümsedi. "Umarım onun hayatı daha sakin olur."</p>

  <p>Arutha kardeşinin çadırından çıkıp onlara katıldı. Yıllar önce kendisi ile birlikte Mac Mordain Cadal Madenleri'ne gelen iki çocuğun yanına geldi. "Aslında bunu söylememeliyim, ama yıllar önce -babanı ilk kez ziyarete geldiğinde, Calin- bir saman arabasında boğuşan iki çocuğun konuşmalarına kulak misafiri olmuştum."</p>

  <p>Tomas ve Pug, anlamayan gözlerle Prens'e baktılar. "Hatırlamıyorsunuz, değil mi?" diye sordu Arutha. "Sarışın, sıska olan çocuk, daha kısa boylu olanın göbeğine oturmuş, günün birinde, Elvandar'da sevilen, büyük bir savaşçı olacağını söylüyordu."</p>

  <p>Bunun üzerine Pug ile Tomas güldüler. "Hatırladım," dedi Pug.</p>

  <p>"Diğeri de, Krallık'ın en büyük büyücüsü olacağını söylüyordu."</p>

  <p>Katala, "Belki William da büyüdüğünde düşlerini gerçekleştirir," dedi.</p>

  <p>Arutha gözlerinde hınzır bir ışıltıyla gülümsedi. "Öyleyse ona dikkat edin. Uykuya dalmadan önce onunla uzun uzun sohbet ettik ve bana dedi ki, büyüyünce bir cüce olmak istiyormuş." Hepsi birden güldüler; çocuğuna bir an için endişeyle bakan Katala hariç, ama sonra o da diğerlerinin neşesine katıldı.</p>

  <p>Arutha ve Calin diğerlerine iyi geceler dilediler, Tomas da, "Ben de yatıyorum," dedi.</p>

  <p>"Bizimle Rillanon'a gelir misin?" dedi Pug.</p>

  <p>"Hayır, bunu yapamam. Kraliçemin yanma dönmeliyim. Ama çocuk doğunca konuğumuz olmalısınız, büyük bir kutlama olacak." Gelmeye söz verdiler. Tomas, "Sabah olunca evlerimize doğru yola çıkacağız," dedi. "Cüceler köylerine dönecekler, oralarda da yapılacak çok iş var. Çok uzun zamandır ailelerinden uzaktalar. Tholin'in şahmerdanının dönmesiyle de, Dolgan'ın Batı'da Kral olması tartışmaları doğacak." Sesini alçaltarak, "Ama yaşlı dostum o şahmerdanı büyük olasılıkla, bu konuyu açan ilk cücenin kafasına indirir ya, o başka," diye ekledi. Elini Pug'ın omzuna koyarak, "Bütün bunları ikimizin de atlatmış olmamız güzel," dedi, "o tuhaf deliliğimin zirvesindeyken bile, seni asla unutmadım."</p>

  <p>"Ben de seni asla unutmadım, Tomas," dedi Pug.</p>

  <p>"Efsuncunun Adası'nda bu sırrı çözdüğünüzde, bana da haber gönderirsin, değil mi?"</p>

  <p>Pug, bunu yapacağını söyledi. Kucaklaşıp vedalaştılar, Tomas uzaklaşmaya başlamıştı ki, gözlerinde çocuksu bir parıltıyla dönüp baktı. "Yine de, yanında bir eş ve çocukla Carline'in karşısına çıktığında, orada olmak isterdim."</p>

  <p>Pug kızardı, yaklaşan bu buluşmayı karmaşık duygularla bekliyordu. Gözden kaybolurken Tomas'a el salladı, sonra Katala'nın yüzünde sert bir ifadeyle kendisini süzdüğünü fark etti. Katala sakin, ölçülü bir ses tonuyla, "Carline de kim?" diye sordu.</p>

  <p>Arutha komutan çadırına girince Lyam başını kaldırdı. Küçük kardeş, "Yatmış olacağını sanıyordum," dedi. "Çok yoruldun."</p>

  <p>"Bir süre düşünmek istedim, Arutha. Yalnız başıma fazla zaman geçirememiştim, bazı şeyleri kafamda bir düzene koymak istedim." Sesi bitkin ve sıkıntılıydı.</p>

  <p>Arutha kardeşinin yanına oturdu. "Ne gibi şeyler?"</p>

  <p>"Bu savaş, Babam, sen, ben" -Martin'i düşündü- "başka şeyler... Arutha, Kral olabileceğimden emin değilim."</p>

  <p>Arutha kaşlarını biraz kaldırdı. "Başka seçeneğin yok ki, Lyam. Kral olacaksın, bunu iyi tarafından görmeye çalış."</p>

  <p>"Tacı kardeşime bırakabilirim," dedi Lyam yavaşça, "Erland'ın Rodric'e bıraktığı gibi."</p>

  <p>"İşler ne de güzel bir çorbaya dönmüştü ya. İç savaş çıkarmak istiyorsan, tam yolunu bulmuşsun. Krallık, Lordlar Kongresi'nde bir tartışmayı kaldıramaz. Doğu ile Batı arasında hâlâ sarılacak bir sürü yara var. Üstelik Bas-Tyralı da hâlâ kayıp."</p>

  <p>Lyam içini çekti. "Sen daha iyi bir kral olursun, Arutha."</p>

  <p>Arutha bir kahkaha attı. "Ben mi? Krondor Prensi olma düşüncesi bile sıkıyor beni. Bak, Lyam, çocukken insanların sana çabucak ısınmasına çok gıpta ederdim. İnsanlar hep seni bana tercih ederlerdi. Yaşım ilerledikçe anladım ki, ben sevilmiyor değildim; ama sende, insanlarda sevgi ve güven uyandıran bir şey vardı. Bu da, bir kralda olması gereken bir özellik. Babamın ardından Dük olacak olmana hiç imrenmedim, şimdi de tacına imrenmiyorum. Eskiden, savaştan sonra bir süre dolaşmayı düşünürdüm, ama Krondor'u yönetmek zorunda olduğum için, artık bu da mümkün değil. Bu yüzden, sırtıma bir de tüm Krallık'ın yükünü yüklemeye çalışma. Çünkü o yükü almam."</p>

  <p>"Yine de, benden daha iyi bir kral olursun." Lyam gözleri Arutha'nınkilere kilitledi ve öyle kaldı.</p>

  <p>Arutha duraksadı, kaşlarını çattı, ardından kardeşine kuşku dolu bir bakış attı. "Belki, ama Kral olacak olan sensin ve ben senin uzun bir süre Kral olarak kalmanı bekliyorum." Esneyerek doğruldu. "Ben yatacağım. Uzun ve zorlu bir gündü." Çadırın kapısına yaklaşınca, "Rahatla, Lyam," dedi. "İyi bir hükümdar olacaksın. Sana danışmanlık yapmak üzere Caldric, Kulgan, Tully ve Pug gibileri varken, bizi bu yeniden yapılanma döneminden sen geçireceksin."</p>

  <p>Lyam, "Arutha," dedi, "gitmeden..." Arutha, Lyam'ın söyleyeceklerini toparlamasını bekledi. "Kulgan ve Pug ile birlikte, Efsuncunun Adası'na gitmeni istiyorum. Oraya daha önce de bir kez gitmiştin ve... orada bulunacak olan şey hakkındaki görüşünü öğrenmek istiyorum." Arutha bu fikirden hoşlanmamış, itiraz etmeye başlamıştı. Lyam sözünü kesti. "Krondor'a gitmek istediğini biliyorum, ama bu yalnızca birkaç gün sürer. Rillanon'a varışımızla taç giyme töreni arasında on iki gün olacak, bu da bize katılman için bol bol yeter."</p>

  <p>Arutha yine karşı çıkacak oldu, ama buruk bir gülümsemeyle kabul etti. "Kendine güven, Lyam. Tacı ben almayacağıma göre, sana kaldı işte." Çadırdan çıkarken gülerek, "Üzerinde hak iddia edecek başka erkek kardeş de yok," diye ekledi.</p>

  <p>Lyam tek başına oturup, dalgın dalgın şarabını yudumladı. Yine uzun bir iç çekişle, "Biri daha var, Arutha," dedi kendi kendine, "doğru olanı yapmam için tanrılar bana yardım etsin."</p>
</body>
</html>
