<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="bölüm-ad" style="text-align: center;">KRONDOR</h2>

  <p class="giriş"><big><big>H</big></big><small>AN KALABALIKTI.</small></p>

  <p>Amos, Arutha ile Martin'i ana salondan geçirip şöminenin yanındaki boş bir masaya götürdü. Yerlerine otururlarken Arutha'nın kulağına bazı konuşmalar çalındı. Dikkatli bakınca, odadaki ortamın ilk anda göründüğünden daha gergin olduğunu fark etti.</p>

  <p>Arutha'nın aklından sayısız düşünce geçiyordu. Erland'dan yardım alma planları limana vardıktan birkaç dakika sonra suya düşmüştü. Şehirde her yer Bas-Tyralı Guy'ın Krondor'da yalnızca misafir olmadığını, kontrolü tamamen eline geçirdiğini gösteren işaretlerle doluydu. Şehrin muhafızları Bas-Tyra'ya özgü siyah ve altın rengi giyenlerin yanında dolaşıyor, her kulede Guy'ın sancağı dalgalanıyordu.</p>

  <p>Pasaklı bir garson kız yanlarına yaklaşınca Amos üç bira söyledi ve adamlar biraları gelene dek sessizce beklediler. Garson kız gidince Amos, "Artık adımlarımızı dikkatli atmalıyız," dedi.</p>

  <p>Arutha'nın ifadesi hiç değişmiyordu. "Yelken açmamız ne kadar sürer?"</p>

  <p>"En az üç hafta. Gövdeyi onartmamız ve omurgayı doğru şekilde yeniletmemiz gerek. Ne kadar süreceği tersanecilere bağlı. Kış kötü bir zaman: İyi havalarda ticaret yapanlar, bahara dek hazır olmaları için gemilerini demirlerler. Yarın ilk iş araştırmaya başlarım."</p>

  <p>"Bu çok uzun sürebilir. Gerekiyorsa yeni bir gemi al."</p>

  <p>Amos tek kaşını kaldırdı. "Paran var demek?"</p>

  <p>"Gemideki sandığımda." Buruk bir gülümseyişle, "Savaşla politika oyunu oynayanlar yalnızca Tsuraniler değil," dedi. "Krondor'daki ve Doğu'daki birçok soylu için savaş uzak, tasavvur edilemez bir şeydir. Savaş yaklaşık dokuz yıldır devam ediyor ve tek gördükleri şey mesajlardan ibaret.</p>

  <p>"Sadık Kraliyet tacirlerimiz de malzeme ve gemilerini sırf Kral Rodric'e duydukları sevgi uğruna bağışlamazlar. Benim altınım, hem masraflar, hem de rüşvetler açısından Krondor askerlerini Crydee'ye getirmenin maliyetini karşılamak için bir tedbir."</p>

  <p>"Pekâlâ," dedi Amos, "yine de bir iki hafta sürer. Bir gemi simsarına gidip de sana gösterilen ilk gemi karşılığında altın ödeyemezsin, dikkat çekmek istemiyorsan tabii. Satılan gemilerin çoğu da beş para etmez. Biraz zaman alacak."</p>

  <p>"Ayrıca," diye araya girdi Martin, "bir de boğaz konusu var."</p>

  <p>"Haklısın," dedi Amos, "ama Sarth'a giden sahilin ilerisinde rahatça dönebilir ve boğazdan geçmek için uygun bir zaman kollayabiliriz."</p>

  <p>"Hayır," dedi Arutha. "Sarth hâlâ Prensliğe bağlı. Guy Krondor'u kontrolü altına aldıysa, orada da ajanları ve askerleri vardır. Acı Deniz'den çıkana dek emniyette olamayız. Krondor'da Sarth'da olacağından daha az dikkat çekeriz: Burada yabancılar alışılmadık şeyler değil."</p>

  <p>Amos Arutha'ya baktı ve "Seni tanıdığım başka insanlar kadar iyi tanıdığımı söyleyemem," dedi, "ama bana kalırsa sen kendi postunu düşünmek yerine başka hesaplar peşindesin."</p>

  <p>Arutha bakışlarını odada gezdirdi. "Konuşmak için daha tenha bir yer bulsak iyi olacak."</p>

  <p>Amos iç çekmeyle homurtu arası bir sesle sandalyesinden kalktı. "Denizcinin Yeri kalmayı tercih edeceğim bir yer değil, ama işimizi görür." Uzun bara doğru gidip hancıyla uzun uzun konuştu. İriyarı hancı merdivenlerin yukarısını işaret etti, Amos da başıyla onayladı. Arkadaşlarına kendisini izlemelerini işaret etti ve onları ana salonun kalabalığından merdivenlere, oradan da uzun bir koridordun ucundaki son kapıya götürdü. Kapıyı açarak içeri girmelerini işaret etti.</p>

  <p>Girdikleri oda fazla bir konfor sunmuyordu. Yerde içleri otlarla doldurulmuş dört şilte vardı. Köşede duran büyükçe bir kutu ortak bir dolap görevi görüyordu. Bir kâse yağın içinde yüzen basit bir fitilden oluşan uydurma bir lamba, kaba bir masanın üzerinde duruyordu; Longbow yakınca odaya ağır bir koku doldu.</p>

  <p>Amos kapıyı kapatırken Arutha, "Oda tercihinden söz ederken ne demek istediğini anlıyorum şimdi," dedi.</p>

  <p>"Çok daha beterlerinde de uyudum," dedi Amos ve şiltelerden birine kuruldu. "Özgürlüğümüzü kaybetmek istemiyorsak, inanılır kimliklere bürünmemiz gerek. Şimdilik sana Arthur diyeceğiz. Gerçek adına da benzediği için, birisi sana gerçek adınla seslenir de döner ya da cevap verirsen mantıklı bir açıklama yapabiliriz. Hem hatırlaması da kolay."</p>

  <p>Arutha ve Martin oturdular, Amos devam etti. "Arthur -bu isme alış- şehirlerde dolaşmak hakkındaki bilgin fındık kabuğunu bile doldurmaz, Martin'in bilgisi ise bunun yarısı kadar bile değil. Adı sanı duyulmadık bir yerdeki orta halli bir soylunun oğlu rolü sana iyi gider. Martin, sen de Natal tepelerinden gelen bir avcısın."</p>

  <p>"Bu dili yeterince iyi konuşabilirim."</p>

  <p>Arutha belli belirsiz gülümsedi. "Ona gri bir pelerin bulursak, pekâlâ bir korucu olur. Ben ne Natal, ne de Kesh dillerini bilmiyorum, bu yüzden ben de orta halli bir doğulu soylunun eğlence gezisindeki oğlu olacağım. Krondor'dakilerin çoğu Doğulu baronların yarısını bile bilmezler."</p>

  <p>"Bas-Tyra'ya çok yakın olanlar hariç. Etrafta bu kadar kara pelerinli varken, Guy'ın adamları arasında sözde bir kuzenine rastlamak harika olur."</p>

  <p>Arutha'nın ifadesi ciddileşti. "Aklımda başka şeyler olduğu konusunda haklıydın, Amos. Guy'ın burada ne işi olduğunu ve bunun savaş açısından ne anlama geldiğini tam olarak öğrenene dek Krondor'dan ayrılmayacağım."</p>

  <p>"Hemen yarın bir gemi bulsam bile," dedi Amos, "ki bu pek mümkün değil, dolaşıp bilgi toplayacak bol bol zamanın olur. Büyük olasılıkla bilmek isteyeceğinden de fazlasını öğrenirsin. Şehir pek sır tutamaz. Dedikodu tellalları sermayelerini pazara çıkarırlar, şehirdeki her sıradan insan da sana olup bitenler hakkında bir fikir verecek kadar bilgi sahibidir. Yeter ki kulaklarını açık ve ağzını kapalı tutmayı unutma. Dedikodu tellalları sana bilmek istediklerini sattıktan sonra dönüp, senin bilgi istediğin haberini şehir muhafızlarına öyle hızlı satarlar ki, elini çabuk tutmazsan göremezsin bile." Amos gerinerek, "Daha erken, ama bence sıcak bir yemek yiyip yatsak iyi olacak," dedi. "Dolaşmamız gereken çok yer var." Kalkıp kapıyı açtı ve üç adam ana salona döndüler.</p>

  <p>Arutha neredeyse soğumuş olan etli böreği çiğniyordu. Başını eğmiş, börekçinin yağlı yemeğini yemeye devam etmek için kendini zorluyordu. Yağ içindeki sert kabuğun altında satıcının söylediği gibi sığır ve domuz etinin dışında ne olduğunu düşünmemeye çalışıyordu.</p>

  <p>Gözlerini kalabalık meydanda gezdiren Arutha, Prens Erland'ın sarayının girişini inceledi. Böreğini bitirince hemen bir bira masasına geçip, yediklerini bastırmak için büyük bir bardak bira söyledi. Son bir saat boyunca görünüşte belli bir amacı olmadan yer değiştirmiş, orta halli bir soylunun oğlu rolünde bir sokak satıcısından diğerine geçmiş, ıvır zıvır satın almıştı. Bu bir saat içinde çok şey de öğrenmişti.</p>

  <p>Martin ve Amos göründüler, buluşma zamanına daha bir saat kadar vardı. Gergin bakışlarla etraflarını süzerlerken ikisinin de ifadeleri sıkıntılıydı. Amos bir şey söylemeden Arutha'ya onları takip etmesini işaret etti. Öğlen kalabalığında ilerleyerek çabucak meydan bölgesinden uzaklaştılar. Daha az kalabalık olmasa da, daha sakin görünen bir yere geldiklerinde Amos bir binaya girmelerini işaret etti.</p>

  <p>Kapıdan girer girmez Arutha kendini sıcak, buharlı bir ortamda buldu ve bir görevli gelip onları karşıladı. "Bir hamam mı?" dedi Arutha.</p>

  <p>Amos ciddi bir sesle, "Yolculuğun kirinden arınman gerek, Arthur," dedi. Görevliye dönerek, "Hepimize buharlı bir banyo," dedi.</p>

  <p>Adam onları bir soyunma odasına götürüp ellerine uyduruk birer havlu, eşyaları içinde birer bez torba tutuşturdu. Soyunup havlulara sarındılar ve giysilerini bez torbalara koyarak buhar odasına geçtiler.</p>

  <p>Geniş oda boydan boya çinilerle kaplıydı, ama duvarlar ve yerler leke tutmuş, yer yer yemyeşil olmuştu. Hava yoğundu ve kokuyordu. Küçük, yarı çıplak bir çocuk odanın ortasında, buharın çıktığı taştan ocağın başında çömelmişti. Taşların altındaki dev mangala önce odun katıp, sonra da üzerlerine su döküyor, dev buhar bulutlan çıkarıyordu.</p>

  <p>Odanın en uzak köşesindeki bir sedire oturunca Arutha, "Neden bir hamam?" diye sordu.</p>

  <p>"Hanımızın duvarları çok ince," diye fısıldadı. "Hem birçok iş bu tür yerlerde konuşulur, yani bir köşede fısıldaşan üç kişi dikkat çekmez." Çocuğa dönüp, "Sen, koş da bize soğutulmuş şarap getir," diye bağırdı. Amos çocuğa gümüş bir sikke attı ve çocuk parayı havada yakaladı. Yerinden kımıldamayınca Amos bir tane daha attı ve çocuk koşarak uzaklaştı. Amos iç çekerek, "Soğutulmuş şarabın fiyatı buraya son geldiğimden beri iki katına çıkmış," dedi. "Bir süre gelmez, ama fazla uzun da sürmez."</p>

  <p>Arutha sıkıntısını saklamaya gerek görmeden, "Nedir bu?" diye sordu. Havlu kaşındırıyor ve oda kokuyordu, ayrıca orada bulunmakla, meydanda olacağından daha temiz olacağından kuşkuluydu.</p>

  <p>"Martin'in de, benim de kötü haberlerimiz var."</p>

  <p>"Benim de öyle. Guy'ın Krondor'da Vali olduğunu ben de duydum. Siz neler öğrendiniz?"</p>

  <p>Martin, "Guy'ın Erland ve ailesini sarayda hapis tuttuğuna inanmama neden olacak bazı konuşmalara kulak misafiri oldum," dedi.</p>

  <p>Arutha'nın gözleri kısıldı, sesi de kısık ve öfkeliydi. "Krondor Prensi'ne zarar vermeye Guy bile cüret edemez."</p>

  <p>"Kral izin verirse eder," dedi Martin. "Kralla Prens arasındaki bu mesele hakkında pek bir şey bilmiyorum, ama şu anda Krondor'a Guy'ın hâkim olduğu ve Kral'ın izniyle, hatta belki de inayetiyle hareket ettiği kesin. Rillanon'a son gidişinde Caldric'in bir uyarısından söz etmiştin. Belki de Kral'ın hastalığı ilerlemiştir."</p>

  <p>"Daha doğrusu deliliği," diye kestirip attı Arutha.</p>

  <p>"Krondor'da işleri daha da karıştıran bir durum var," dedi Amos, "anlaşılan Yüce Kesh ile savaş halindeyiz."</p>

  <p>"Ne!" dedi Arutha.</p>

  <p>"Bir söylenti, başka bir şey değil." Amos usulca ve çabucak konuştu. "Martin'i bulmadan önce çevredeki, garnizona pek uzak olmayan bir batakhanede etrafa kulak kabartıyordum. Görevli olmayan bazı askerlerin, ilk sefer belirtisinde yola çıkacaklarından söz ettiklerini duydum. Askerlerden birinin o andaki ilgi odağı olan kız onu bir daha ne zaman görebileceğini sorduğunda, 'Vadi'ye kadar gidip gelmek ne kadar sürerse o zaman, tabii şansımız varsa,' diye cevap verdi ve o anda Ruthia'yı anarak Şans Tanrıçası'nın, görev bölgesi hakkındaki sözlerinden alınmamasını istedi."</p>

  <p>"Vadi mi?" dedi Arutha. "Bunun tek anlamı olabilir, Düşler Vadisi'ne bir sefer olacak. Kesh seferi bir köpek asker kuvvetiyle Shamata'daki garnizonu vurmuş olmalı. Guy aptal değildir. Buna gelecek tek karşılığın, Kesh İmparatoriçesi'ne sınırlarımızı hâlâ savunabileceğimizi gösteren çabuk, tereddütsüz bir Krondor saldırısı olacağını o da bilir. Köpek askerler vadinin güneyine sürüldükten sonra, oranın kimin hakkı olduğu konusunda bir dizi anlamsız antlaşma pazarlığı daha yaşanır. Bu da demektir ki, Guy Crydee'ye yardım etmek istese bile ki bundan kuşkuluyum, edemez. Kesh'le pazarlık edip dönmek ve Crydee'ye ulaşmak baharı, hatta yazın başlarını bulabilir." Arutha bir küfür savurdu. "Bu kötü haber, Amos."</p>

  <p>"Dahası da var. Bugün erken saatlerde zaman ayırıp gemiye gittim, Vasco'nun her şeyi idare ettiğinden ve adamların gemide kalmaktan fazla rahatsız olmadıklarından emin olmak için. Gemimiz gözleniyor." "Sence kim olabilirler?"</p>

  <p>"Tahmin etmesi zor. Guy'ın adamları da olabilirler, hâlâ Erland'a sadık olan adamlar da. Yüce Kesh ajanları, hatta Şakacılar bile olabilirler."</p>

  <p>"Şakacılar mı?" diye sordu Martin.</p>

  <p>"Hırsızlar Loncası," dedi Arutha. "Krondor'da, liderleri Dürüst Adam'ın haberi olmadan bir şey olmaz."</p>

  <p>"O esrarengiz kişi Şakacılar'ı, bir kaptanın tayfalarını kontrol ettiğinden daha sıkı kontrol eder," dedi Amos. "Şehirde Prens'in bile erişemeyeceği yerler vardır, ama Krondor'da Dürüst Adam'ın elinin uzanamayacağı hiçbir yer yoktur. Nedeni ne olursa olsun, o bizimle ilgileniyorsa başımız dertte demektir."</p>

  <p>Konuşma, hizmetçi çocuğun dönmesiyle bölündü. Önlerine soğutulmuş bir maşrapa şarapla üç bardak bıraktı. Amos, "En yakın tütsü satıcısına git, evlat," dedi. "Burası berbat kokuyor. Ateşe serpecek tatlı bir şeyler al."</p>

  <p>Çocuk biraz bıkkın bir ifadeyle ona baktı, Amos bir sikke daha atınca ise omuzlarını silkti. O koşarak odadan çıkarken Amos, "Birazdan döner, onu dışarı yollamak için başka bahanem de kalmadı," dedi. "Zaten burası birazdan öğlen banyolarını yapan tacirlerle dolup taşar.</p>

  <p>"Çocuk gelince biraz şarap yudumlayıp gevşemeye çalışın, hemen kalkmayın. Şimdi, bütün bu karanlık kargaşanın içinde küçük bir ışık var."</p>

  <p>"Ne olduğunu duymak için sabırsızlanıyorum," dedi Arutha.</p>

  <p>"Guy yakında şehirden ayrılacak."</p>

  <p>Arutha'nın gözleri kısıldı. "Yine de yerine adamları bakacaktır. Ama söylediğin bir bakıma gerçekten de rahatlatıcı. Buraya son gelişimin üzerinden dokuz yıl geçtiği için Krondor'da beni görünüşümden tanıyacak fazla kişi yok; olanlar da Prens'le birlikte ortadan kaybolmuşlardır. Ayrıca, bir plan yapıyorum. Guy Krondor'dan gidince başarma şansım da artacak."</p>

  <p>"Ne planı?" diye sordu Amos.</p>

  <p>"Üzerinde iyice düşünecek zamanım olunca söyleyeceğim. Nerede güvenli olarak buluşabiliriz?"</p>

  <p>Amos düşündü. "Genelevler, haşhaş evleri ve kumarhaneler en az hanlar kadar kötü. Oraları ya Şakacılar kontrol eder ve her girip çıkana dikkat ederler ya da satacak bilgi arayan başkaları vardır. Birisi ağzından yanlış bir söz çıktığını duyacak olursa, Şakacılar ya da şehir muhafızları birkaç dakika içinde başına üşüşürler." Bir an sessizce durdu. Sonra gülümsedi. "Tam işimizi görecek yeri biliyorum! Şehir saati saat başında çalınca, Tapınak Meydanı'nın doğu ucunda buluşalım."</p>

  <p>Çocuğun dönüp ateşin üzerine bir tutam tütsü serpmesiyle konuşmaları bölündü. Arutha arkasına yaslanıp, hamamın sıcaklığıyla hızla ısınan soğutulmuş şarabını içti. Gözlerini kapattı, ama gevşemiyor, durumu değerlendiriyordu. Bir süre sonra, Dulanic'e ulaşabilirse planının işe yarayabileceğine inanmaya başlamıştı. Sabrı tükendi ve kalkıp kurulandıktan sonra ilk giyinip giden de o oldu.</p>

  <p>Martin ve Amos şehrin farklı yerlerinden yaklaşıp Tapınak Meydanı'nı geçerlerken Arutha bekledi. Her tarafta büyük ve küçük tanrıların tapınakları yükseliyordu. Birçokları girip çıkan hacılar ve müritlerle dolup taşarken, bazıları neredeyse bomboştu.</p>

  <p>Prens'in yanma gelen Amos, "Öğleden sonra neler yaptın?" dedi.</p>

  <p>Arutha usulca konuştu. "Bir meyhanede tek başıma oyalandım. Erland hakkında bir konuşma duydum, ama yaklaşmaya çalıştığım sırada konuşanlar uzaklaştılar. Bunun dışında, size söz ettiğim planı düşündüm."</p>

  <p>Martin etrafına bakındıktan sonra, "Uğursuz bir yer seçmişsin, Amos," dedi. "Meydanın bu yakasında sadece karanlık ve kaos tanrılarıyla tanrıçaları toplanmış."</p>

  <p>Amos omuzlarını silkti. "Yani gece çöktükten sonra pek uğrak bir yer olmaz. Yaklaşan herkes de açıkça görünür." Arutha'ya dönerek, "Şimdi, neymiş şu plan?" dedi.</p>

  <p>Arutha sessizce ve çabucak, "Bu sabah iki şey fark ettim," dedi, "sarayda hâlâ Erland'ın kişisel muhafızları devriye geziyorlar, yani Guy'ın gücünün de bir sınırı olmalı. İkincisi, Erland'ın sarayından birçok kişi içeriye serbestçe girip çıkıyorlardı, yani Batı Krallığı'nın yönetim işlerinin büyük bir kısmı değişmemiş olmalı."</p>

  <p>Amos çenesini sıvazlayarak düşündü. "Bu mantıklı. Guy yanında ordusunu getirmiş, bürokratlarını değil. Bas-Tyra'yı hâlâ onlar yönetiyorlar."</p>

  <p>"Bu da demektir ki, Lord Dulanic ve Guy'a karşı olan başkaları hâlâ bize yardım edebilirler. Dulanic yardım ederse, görevimi hâlâ yerine getirebilirim."</p>

  <p>"Nasıl?" diye sordu Amos.</p>

  <p>"Dulanic, Erland'ın Şövalye-Mareşali olarak Krondor vasal garnizonlarını kontrol eder. Bir tek işaretiyle Durrony Vadisi'ndeki ve Malac Geçidi'ndeki garnizonları toplayabilir. Onlara Sarth'a kadar yürümelerini emrederse, oradaki garnizona katılıp gemilerle Crydee'ye gidebilirler. Zorlu bir yürüyüş olur, ama onları ilkbahara dek Crydee'ye götürmüş oluruz."</p>

  <p>"Baban için de zor olmaz. Ben de şimdi söyleyecektim: Duyduğuma göre Guy Krondor garnizonundan babana asker göndermiş."</p>

  <p>"Garip," dedi Arutha. "Guy'ın Babama yardım etmek isteyeceğini düşünemiyorum."</p>

  <p>Amos başını iki yana salladı. "O kadar da garip değil. Baban, Guy'ın Kral tarafından yalnızca Erland'a yardım etmek üzere gönderildiğini sanacak, çünkü Erland'ın kendi sarayında esir tutulduğu söylentilerinin henüz pek yayıldığını sanmıyorum. Aynı zamanda bu, şehri subaylardan ve Prens'e sadık adamlardan arındırmak için de kurnazca bir bahane.</p>

  <p>"Yine de, bu baban için az şey değil. Nereden bakarsan bak, dört bine yakın adam kuzeye doğru yola çıktı ya da çıkmak üzere. Bu da, Tsuraniler Dük'e saldıracak olurlarsa onlarla başa çıkmak için yeterli."</p>

  <p>"Ama ya Crydee'ye saldırırlarsa?" dedi Martin.</p>

  <p>"İşte bu yüzden yardım bulmalıyız. Saraya girip Dulanic'i bulmamız gerek."</p>

  <p>"Nasıl?" diye sordu Amos.</p>

  <p>"Senin bir önerin olacağını umuyordum."</p>

  <p>Amos bakışlarını indirdi, sonra, "Sarayda tanıdığın, güvenilir biri var mı?" dedi.</p>

  <p>"Daha önce olsa bir düzine sayabilirdim, ama bu durum yüzünden hepsinden kuşku duyuyorum. Kimin Vali'nin, kimin Prens'in yandaşı olduğunu talimin edemem."</p>

  <p>"Öyleyse biraz daha bilgi toplamamız gerekecek. Taşımaya uygun gemiler için de kulaklarımızı açmalı. Birkaç tane tuttuk mu, onları birkaç günde bir birer ikişer Krondor'dan uzaklaştırırız. Üç garnizon dolusu adamı taşımak için en az yirmi tane gerekecek. Tabii Dulanic'in yardımını alırsan ki bu da bizi saraya girme meselesine geri getirir." Amos usulca küfretti. "Bütün bunları bir kenara bırakıp korsanlık yapmak istemediğine emin misin?" Arutha'nın ifadesi, bunu hiç de komik bulmadığım gösteriyordu. Amos derin bir iç çekti. "Ben de öyle düşünmüştüm."</p>

  <p>Arutha, "Şehrin iç yüzünü iyi tanıyor gibisin, Amos," dedi. "Tecrübelerini kullanarak bizi saraya sokacak bir yol bul, isterse lağımlardan olsun. Ben de, Erland'ın büyük meydandan geçebilecek adamlarına karşı gözlerimi dört açacağım. Martin, senin de kulaklarını açık tutman gerekecek."</p>

  <p>Amos uzun, bıkkın bir iç çekişle, "Saraya girmek riskli bir plan," dedi, "tabii bunu başarma olasılığımızdan hiç söz etmiyorum." Başparmağıyla yakındaki bir tapınağı gösterdi. "Hatta Ruthia'nın tapınağına bir uğrayıp Şans Tanrıçası'nın bize gülmesini bile dileyebilirim.</p>

  <p>Arutha kesesinden altın bir sikke çıkarıp Amos'a attı. "Tanrıça'ya benim için de bir dua et. Sonra meyhanede görüşürüz."</p>

  <p>Arutha ağır adımlarla karanlıkta kayboldu, Amos da başını Şans Tanrıçası'nın tapınağına doğru çevirdi. "Bir adak adamaya ne dersin, Martin?"</p>

  <p>Adamları silah başına çağıran trampetlerin sesleri gecenin sessizliğini yırtıyordu. Pencereye fırlayıp ahşap panjurları açarak ilk bakan Arutha oldu. Şehrin büyük kısmı uykuda olduğu için, doğudaki aydınlığı örtecek fazla ışık yoktu. Amos Arutha'nın yanına geldi, Martin de bir adım arkalarındaydı.</p>

  <p>"Kamp ateşleri, hem de yüzlercesi," dedi Martin. Avcıustası semaya bakıp berrak gökyüzündeki yıldızların konumunu inceledikten sonra, "Şafağa iki saat var," dedi.</p>

  <p>"Guy ordusunu yürüyüşe hazırlıyor," dedi Arutha sessizce.</p>

  <p>Amos pencereden iyice dışarı sarktı. Başını yana çevirince, göz ucuyla limanı görebiliyordu. Uzakta adamlar gemilere biniyorlardı. "Seslere bakılırsa gemileri de hazırlıyorlar."</p>

  <p>Arutha ellerini pencerenin önündeki masaya dayadı. "Guy piyadelerini gemilerle sahilden aşağıya, Düşler Denizi'ne; oradan da Shamata'ya gönderiyor, bu arada atlıları da güneye doğru yol alacaklar. Piyadeleri şehre vardıklarında savunmayı canlandıracak kadar diri olacaklar, atlıları da geldiklerinde deniz tutması yaşamamış olacaklar. Üstelik oraya birkaç gün arayla varacaklar."</p>

  <p>Sözlerini doğrulamak istercesine, doğudan uygun adım yürüyen askerlerin sesleri geldi. Birkaç dakika sonra da Bas-Tyra'nın piyadelerinin ilk bölüğü göründü. Arutha ve arkadaşları hanın avlusunun açık kapısının önünden geçişlerini izlediler. Fenerler sokaklarda saf halinde yürüyen askerlere tuhaf, dünya dışı bir görünüm katıyordu. Uygun adım yürüyorlar, başlarının üzerinde altın kartallı sancakları dalgalanıyordu. "İyi eğitimli askerler," dedi Martin.</p>

  <p>"Guy için çok şey söylenebilir, birçoğu da tatsız şeylerdir," dedi Arutha, "ama bir konu kuşku götürmez: Krallık'taki en iyi generaldir. Babam bile bunu istemeye istemeye kabul eder, tabii onun hakkında başka iyi bir şey de söylemez. Ben Kral olsaydım, Doğu Orduları'nı onun komutası altında Tsuranilerle savaşmaya yollardım. Guy Kesh'e karşı üç kez çarpıştı, üçünde de onları perişan etti. Keshliler onun batıya geldiğini duysalar, meydanda onun sancağını görmeleri bile anlaşma masasına oturmaları için yeterli olur, çünkü ondan korkuyor ve ona saygı duyuyorlar." Arutha'nın sesi düşünceli bir tona büründü. "Bir şey daha var. Guy daha yeni Bas-Tyra Dükü olduğu sıralarda bir tür kişisel utanç yaşamıştı -Babam bunun ne olduğunu hiç söylemedi- ve bu yüzden bir tür alçalma işareti olarak yalnızca siyah giymeye başladı, böylece Kara Guy adını aldı. Bu tür şeyler tuhaf bir şekilde bir cesaret nişanına dönüşüyor. Bas-Tyralı Kara Guy hakkında ne söylenirse söylensin, kimse ona korkak diyemez."</p>

  <p>Aşağıda askerler geçmeye devam ederlerken Arutha ve arkadaşları onları sessizce izlediler. Sonra, doğuda güneşin yükselmesiyle birlikte son askerler de limana giden sokakta gözden kayboldular.</p>

  <p>Guy'ın ordusunun geçtiği günün ertesi sabahında şehrin mühürlendiği, kapıların her türlü giriş çıkışa kapatıldığı ve limanın da ablukaya alındığı duyuruldu. Arutha bunun Kesh ajanlarının hızlı yelkenliler ya da hızlı atlarla şehirden ayrılıp, Guy'ın ordusunun hareket ettiği haberini taşımalarına engel olmak için yapılan normal bir hareket olarak görüyordu. Amos ablukaya alınan limanı görmek için Şafak Rüzgârına gitti ve bunun hafif bir abluka olduğunu gördü, zira Guy donanmasının büyük bir kısmını açık denize, Keshliler şehirdeki garnizonun ayrıldığını öğrenecek olurlarsa yaklaşabilecek olan küçük Kesh filolarına karşı nöbet tutmak üzere yollamıştı. Son Krondor askerleri de kuzeye doğru yola çıktıklarından, şehri artık Guy'ın üniformasını taşıyan muhafızlar koruyorlardı. Kesh ile olan savaş sona erer ermez Guy'ın Shamata'daki garnizonu da cepheye göndereceği ve böylece Prenslik'teki her garnizonu Bas-Tyra'ya bağlı adamların eline bırakacağı söylentileri dolaşıyordu.</p>

  <p>Arutha zamanının çoğunu meyhanelerde, işyerlerinde ve saraydakilerin gitme olasılıklarının en yüksek olduğu açık pazarlarda geçiriyordu. Amos dokların civarında ya da şehrin batakhane semtlerinde, özellikle de Sefiller Mahallesi'nde dolaşıyor, uygun gemiler hakkında gizli araştırmalar yapıyordu. Martin de sıradan oduncu kılığıyla bir şeyler vaat eden her yere girip çıkıyordu.</p>

  <p>Bir hafta kadar bu şekilde, yeni pek bir şey öğrenemeden geçti. Sonra, Guy'ın şehirden ayrılışının altıncı gününde Arutha kalabalık meydanın ortasında Martin'in kendisine seslendiğini duydu.</p>

  <p>Avcı Arutha'ya doğru koşarken, "Arthur!" diye bağırıyordu. "Hemen gelsen iyi olacak." Hemen rıhtıma, oradan da Denizcinin Yeri'ne yöneldi.</p>

  <p>Hana geldiklerinde Amos'u odada, Sefiller Mahallesi'ne yapacağı gecelik ziyaret öncesi şiltesinin üzerinde dinlenirken buldular. Kapı kapanınca Martin, "Galiba Arutha'nın Krondor'da olduğunu biliyorlar," dedi.</p>

  <p>Amos ayağa fırlarken Arutha, "Ne?" dedi. "Nasıl?"</p>

  <p>"Öğle yemeğinden hemen önce, barakaların yakınındaki bir meyhaneye girdim. Ordu şehirden gittiği için fazla kalabalık yoktu. Tam ben çıkmaya hazırlanırken ise içeri bir adam girdi. Şehrin İaşe Subayı'nın kâtibiymiş, duyduğu bir söylenti yüzünden içi içine sığmıyor, anlatacak birini arıyordu. Ben de sade oduncu rolünü oynayıp bu önemli şahsiyete hak ettiği saygıyı göstererek ağzını aradım, biraz şarabın da yardımıyla tabii.</p>

  <p>"Adam bana üç şey anlattı. Lord Dulanic Krondor'da değil, Guy'ın ayrıldığı gün o da ortadan kaybolmuş. Guy Vali olduktan sonra kuzeydeki adı bilinmeyen mülklere çekildiğine dair bir söylenti var, ama kâtip buna pek inanmıyor. İkinci haber, Lord Barry'nin ölüm haberi.''</p>

  <p>Arutha'nın yüzü geçirdiği sarsıntıyı belli ediyordu. "Prens'in Lord -Amirali ölmüş mü?"</p>

  <p>"Adamın dediğine göre esrarengiz şartlar altında ölmüş, ama resmi bir açıklama yapılması planlanmıyormuş. Krondor donanmasının başına, Jessup adlı doğulu bir lord geçmiş."</p>

  <p>"Jessup, Guy'ın adamıdır," dedi Arutha. "Kraliyet Donanması'ndaki Bas-Tyra filolarının başındaydı."</p>

  <p>"Adam son olarak da, yalnızca "Vali'nin soylu kuzeni' olarak adlandırdığı birisi için gizli bir araştırma yapıldığından söz etti."</p>

  <p>Amos bir küfür savurdu. "Nasıl oldu bilmiyorum, ama birisi seni tanımış. Erland ve ailesi sarayda kelimenin tam anlamıyla hapis olduklarına göre, son birkaç günde Krondor'a başka bir soylu kuzen gelmiş olması ihtimali pek fazla değil; etrafta bize bahsetmediğin birkaç kuzenin yoksa tabii."</p>

  <p>Arutha Amos'un soğuk esprisinin üzerinde durmadı. Longbow'un öyküsünü anlattığı süre içinde, tüm Crydee'ye yardım etme planları suya düşmüştü. Şehir ya Guy'a sadık olanların, ya da Kral namına hükmettiği sürece kimin başta olduğunu umursamayanların sıkı idaresi altındaydı. Şehirde yardım isteyebileceği kimse yoktu, yurduna yardım götürmekte başarısız olması da acı bir şeydi. Usulca, "Öyleyse en kısa zamanda Crydee'e dönmekten başka yapacak bir şey yok," dedi.</p>

  <p>"Bu o kadar kolay olmayabilir," dedi Amos. "Başka garip şeyler de oluyor. Yasadışı bir iki iş için yardım alabileceğiniz kişilerin uğrak yeri olan yerlere gittim, ama nerede birkaç soru sorduysam -gizlilik içinde olduğundan kuşkunuz olmasın-karşımda yalnızca sessizlik buldum. Bilmesem, Dürüst Adam'ın dükkânını kapadığını ve tüm Şakacılar'ın artık Guy'ın ordusunda çalıştığını sanırdım. Hiçbir yerde bu kadar çok sağır barmenin, bir şey bilmeyen fahişenin, dünyadan habersiz dilencinin ve dilsiz kumarbazın bir araya toplandığını görmemiştim. Hepsinin anlaşmalı olduğunu anlamak için dâhi olmak gerekmez. Teklif ne kadar cazip olursa olsun, yabancılarla konuşmak kesin olarak yasaklanmış. Yani şehirden kaçmak için yardım arayamayız; ayrıca Guy'ın ajanları Krondor'da olduğunu biliyorlarsa, tacirler ne kadar ağlarlarsa ağlasınlar, sen bulunana dek ne liman, ne de şehrin kapılan açılır."</p>

  <p>"İyice batağa saplandık," diye katıldı Martin.</p>

  <p>"Ama Guy'ın adamları Krondor'da olduğumdan yalnızca şüpheleniyorlarsa, aramaktan bıkabilirler."</p>

  <p>"Doğru," diye onayladı Amos, "hatta bir süre sonra, Şakacılar da yeniden çalışmaya başlayabilirler. Yardım etmeyi kabul ederlerse -emin ol ki, sıkı bir fiyat karşılığında- şehirden ayrılmak için büyük destek sağlamış oluruz."</p>

  <p>Arutha yumruğunu sıkıp, oturduğu şilteye indirdi. "Bas-Tyra'ya lanet olsun. Onu hemen şuracıkta memnuniyetle öldürebilirim. Batıyı tehlikeye atmakla kalmıyor, Prenslik'i kendi sancağı altına alarak iki krallık arasında daha da büyük bir bölünme riski yaratıyor. Erland ile ailesine bir şey olacak olursa, iç savaş neredeyse kaçınılmaz olur."</p>

  <p>Amos ağır ağır başını salladı. "Bu çok karmaşık bir durum, Arutha, senin hatan da değil." İç çekti. "Yine de paniğe kapılmamalıyız. Dostumuz Martin kâtibin son sözlerini yanlış anlamış da olabilir, belki de adam sırf laf olsun diye konuşmuştur. Tedbirli olmamız gerek, ama fırlayıp kaçamayız. Tamamen gözden kaybolursan birileri fark edebilir. En iyisi şimdilik handan fazla uzaklaşma, ama bugüne dek nasıl hareket ettiysen, ona da devam et. Ben de bizi şehirden uzaklaştırmanın yollarını bilen birini aramaya devam edeceğim -Şakacılar olmazsa, kaçakçılar olur."</p>

  <p>Arutha şilteden doğrularak, "İştahım yok, ama her gece ana salonda birlikte yemek yedik," dedi. "Bence en iyisi birazdan akşam yemeği için aşağı inmek."</p>

  <p>Amos yatağına dönmesini işaret etti. "Biraz daha oyalanın. Ben doklara gidip gemiyi ziyaret edeceğim. Martin'in kâtibi söylediklerini işkembeden atmadıysa, limandaki gemileri de mutlaka arayacaklardır. Vasco ile tayfaları gerekirse geminin yanından denize inmeleri ve sandığını saklayacak bir yer bulmaları için uyarsam iyi olacak. Onarım için çekilmemize daha bir hafta var, bu yüzden dikkatli hareket etmeliyiz. Daha önce abluka yardığım oldu. Şafak Rüzgârı gibi her yeri su sızdıran bir gemiyle bu riske girmek istemem, ama başka bir gemi bulamazsam..." Kapıda durup Arutha ile Martin'e döndü. "Bu karanlık bir fırtına, çocuklar, ama daha kötüsünü de aştık."</p>

  <p>Amos ana salona girerken Arutha ile Martin sessizce oturuyorlardı. Denizci bir sandalye çekip, yemek ve bira söyledi. Servis yapıldıktan sonra, "Her şey ayarlandı," dedi. "Gemi demirli olduğu sürece sandığın emniyette."</p>

  <p>"Nereye sakladın?"</p>

  <p>"Bir muşambaya sarılı ve çapaya güvenli bir şekilde bağlanmış."</p>

  <p>Arutha etkilenmişti. "Suyun altında mı?"</p>

  <p>"Kendine yeni giysiler alabilirsin, altın ve mücevherler de pas tutmaz."</p>

  <p>"Adamlar nasıllar?" diye sordu Martin.</p>

  <p>"Limanda bir hafta daha geçirecekleri ve hâlâ gemide oldukları için söyleniyorlar, ama iyi çocuklar."</p>

  <p>Hanın kapısı açıldı ve içeri altı adam girdi. Beşi kapının yanındaki sandalyelere otururken biri ayakta kalıp odayı süzdü. Amos dişlerinin arasından konuşarak, "Az önce oturan şu sıçan suratlı herifi gördünüz mü?" dedi. "Son bir haftadır dokları izleyenlerden biri. Anlaşılan takip edilmişim."</p>

  <p>Ayakta kalan adam Amos'u gördü ve masalarına yaklaştı. Sıradan görünüşlü, açık yüzlü biriydi. Kızılımsı sarı saçları dağılmıştı ve basit bir tayfa giysisi giyiyordu. Elinde yün beresini tutarak onlara gülümsedi.</p>

  <p>Amos da başıyla karşılık verince adam, "Şafak Rüzgârı'nın kaptanıysan, seninle konuşacaklarım var," dedi.</p>

  <p>Amos tek kaşını kaldırdı, ama bir şey söylemedi. Boş sandalyeyi işaret etti ve adam oturdu. "Adım Radburn. İş arıyorum, Kaptan."</p>

  <p>Amos etrafına bakındı ve Radburn'ün arkadaşlarının masada olup bitenlerin farkında değilmiş gibi davranmaya çalıştıklarını gördü. "Neden benim gemim?"</p>

  <p>"Başka gemileri de denedim. Hepsi dolu. Bir de sana sormak istedim."</p>

  <p>"Bundan önceki kaptanın kimdi ve onun yanından neden ayrıldın?"</p>

  <p>Radburn dostça bir kahkaha attı. "Şey, son olarak bir mavnanın tayfasında çalıştım, limanda gemilerden kıyıya kargo taşıyorduk. Bir yıl bu işi yapmak zorunda kaldım." Garson kız yaklaşırken sustu. Amos herkese birer bira daha söyledi, Radburn'ün önüne de bir bardak konunca, adam "Teşekkürler, Kaptan," dedi. Uzun bir yudum alıp, elinin tersiyle ağzını sildi. "Bu işten önce <i>Bantamina</i> gemisinde, Kaptan John Avery ile yelken açmıştım."</p>

  <p>"Küçük Horoz'u bilirim, John Avery'yi de, ama beş altı yıl önce Durbin'e son gidişimden beri görmedim onu."</p>

  <p>"Eh, biraz sarhoş olmuştum, kaptan da gemisinde kimsenin içki içemeyeceğini söyledi. Ben de herkes ne kadar içerse o kadar içerim, Kaptan, ama Kaptan Avery'nin şöhretini bilirsiniz, Beyaz Sung'un katı bir takipçisidir."</p>

  <p>Amos Martin ve Arutha'ya baktı, ama bir şey söylemedi. "Bunlar subaylarınız mı, Kaptan?" diye sordu Radburn.</p>

  <p>"Hayır, iş ortaklarım." Amos'un başka bir şey söylemeyeceği anlaşılınca, Radburn kimlik konusundan vazgeçti. Nihayet Amos, "Şehre geleli bir haftadan biraz fazla oldu ve bu arada kişisel işlerimle meşguldüm. Ne haberler var?" dedi.</p>

  <p>Radburn omuzlarını silkti. "Savaş devam ediyor. Tacirler için iyi, diğerleri için kötü. Şimdi de şu Kesh meselesi çıktı. Daha önce meseleler Uzak Sahil'deydi, şimdi ise... Vali Kesh köpeklerini evlerine geri sürmezse, Krondor rahat bir yer olmaktan çıkabilir. Bunun dışında, bildik söylentiler ..." Duyabilecek birisi var mı diye etrafına bakındı "…ve pek de bildik olmayan söylentiler var."</p>

  <p>Amos bir şey söylemeden bira bardağını dudaklarına götürdü. "Vali geldiğinden beri," dedi Radburn sessizce, "Krondor'da işler eskisi gibi değil. Dürüst insanlar sokaklarda artık güvende değiller, ortalıkta dolaşan Durbinli köle tacirleri ve kürekçi bölükleri' de cabası. İşte bu yüzden bir gemiye ihtiyacım var, Kaptan."</p>

  <p>"Kürekçi bölükleri mi!" diye patladı Amos. "Otuz yıldır hiçbir Kraliyet şehrinde kürekçi bölüğü görülmedi."</p>

  <p>"Bir zamanlar öyleydi, ama işler yine değişti. Biraz sarhoş olup, gece de başını sokacak güvenli bir dam bulamazsan, kürekçi bölüğü gelip seni zindana tıkıyor. Bu kesinlikle doğru değil, hayır efendim. İnsanın o anda işsiz olması, kimseye onu yedi yıl boyunca Lord Jessup'un filosuyla denize yollama hakkını vermez. Korsan kovalayarak ve Queg savaş kadırgalarıyla çarpışarak geçen tam yedi yıl!"</p>

  <p>Amos'un gözleri kısıldı. "Nasıl oluyor da Guy Krondor'u yönetiyor? Bazı hikâyeler duyduk, ama hepsi karmakarışık."</p>

  <p>Radburn başını sallayarak onayladı. "Çok haklısın, Kaptan. Gerçekten karışık. Bir ay önce Lord Guy peşinde ordusuyla buraya geldi, dalgalanan bayraklar, çalan davullar falan. Söylendiğine göre Prens onu çok dostça karşılamış, hem de Bas-Tyralının elinde Kral'ın onu Vali ilan ettiğine dair bir ferman olmasına rağmen. Hatta Prens'in ona yardımcı olduğu bile söyleniyor, ta ki şu kürekçi bölükleri gibi şeyler kulağına gidene kadar." Sesini biraz daha alçaltarak, "Duyduğuma göre," dedi, "şikâyet edince Guy onu odasına kilitlemiş. Herhâlde güzel bir odadır, ama dışarı çıkamadıktan sonra da hücreden farksızdır. Duyduklarım böyle işte."</p>

  <p>Arutha hikâye karşısında öyle öfkelenmişti ki, ağzını açmak üzereydi. Amos hemen koluna yapışarak sessiz kalması için uyardı ve "Pekâlâ Radburn, John Avery'nin yanında yelken açmış iyi bir adam her zaman işime yarar," dedi. "Bak ne diyeceğim. Bu gece gemiye bir kez daha gideceğim ve odamda gemiye götürülecek bazı eşyalarım var. Gel de onları taşı."</p>

  <p>Amos kalktı ve karşı çıkma fırsatı vermeden adamın koluna yapışıp merdivenlerden yukarı doğru itti. Arutha, Radburn ile birlikte gelen gruba bir göz attı. Amos Radburn'ü yukarı götürür, Arutha ve Martin de onları takip ederken, kalabalık odanın bu tarafında olanların şimdilik farkında değil gibiydiler.</p>

  <p>Amos Radburn'ü yaka paça koridora atıp, odalarının kapısına gelir gelmez yüzünü çevirerek karnına ezici bir yumruk indirerek iki büklüm etti. Yüzüne indirdiği sert diz darbesinden sonra da Radburn kendinden geçmiş bir halde odanın ortasında yığılıp kaldı.</p>

  <p>"Bu da neyin nesiydi?" dedi Arutha.</p>

  <p>"Bu herif yalancının teki. John Avery, Kesh'te aranan biridir. Yirmi yıl önce bir Queg hücum filosuna karşı Durbinli kaptanlara ihanet etti. Ama Avery'yi altı yıl önce Durbin'de gördüğümü söyleyince Radburn uyanmadı bile. Hem Vali'ye karşı saygısızlık edişi de fazla aşikâr. Öyküsü bir haftalık bayat balık gibi kokuyor. Kapıdan onunla çıkacak olursak, iki blok ilerleyemeden en az bir düzine adam üzerimize üşüşür."</p>

  <p>"Ne yapacağız?" dedi Arutha.</p>

  <p>"Gidiyoruz. Arkadaşları bir dakikaya kalmadan merdivenlerden çıkıp gelirler." Pencereyi işaret etti. Martin kapıyı tutarken Arutha pis bir bez perdeyi çekip ahşap panjurları açtı. Amos, "Neden bu odayı seçtiğimi şimdi anlamışsınızdır," dedi. Pencere pervazının aşağıdaki ahırın damına olan yüksekliği bir metre bile değildi.</p>

  <p>Arutha dışarı çıktı, Amos ile Martin de onu izlediler. Dik çatıda hızlı ve dikkatli adımlarla ilerleyerek kenarına kadar geldiler. Arutha atlayarak sessizce indi, bir an sonra da Martin onu izledi. Amos biraz daha sertçe indi, ama istifi ancak biraz bozuldu.</p>

  <p>Bir öksürük ve bir küfür duydular, yukarı baktıklarında da pencerede kan içinde bir yüz gördüler. Radburn, "Avludalar!" diye bağırırken üç kaçak girişe doğru hareketlenmişlerdi bile.</p>

  <p>Amos bir küfür savurdu. "Keşke gırtlağını kesseydim."</p>

  <p>Girişe doğru koştular, sokağa girerlerken Amos Arutha'nın koluna yapıştı. Bir grup adam sokaktan onlara doğru koşuyordu. Arutha ile arkadaşları ters yöne doğru koşup karanlık bir ara sokağa daldılar.</p>

  <p>İki binanın boş duvarları arasında koşturduktan sonra, birkaç sokak tezgâhını devirerek hareketli bir sokağa daldılar, oradan da tezgâh sahiplerinin küfürleri arasında başka bir ara sokağa. Krondor'un karanlık yüzünde, ara sokaklar ve geçitlerle dolu, dolambaçlı bir labirentte koşmaya devam ederlerken, peşlerindekilerin sesleri hiç uzaklaşmıyordu.</p>

  <p>Bir köşeyi dönünce, kendilerini bir ara sokaktan biraz daha geniş, her iki yanı yüksek binalarla çevrili, uzun ve dar bir sokakta buldular. Köşeyi ilk dönen Amos oldu ve Arutha ile Martin'e durmalarını işaret etti. Kısık bir sesle, "Martin," dedi, "şu köşeye gidip bir bak. Arutha, sen de diğer tarafa." Cılız bir ışığın görülebildiği bir noktayı işaret etti. "Ben burada nöbet tutarım. Ayrılırsak, gemiye doğru git. Ablukayı kırmak çok zayıf bir olasılık, ama kurtulacak olursan, Vasco'ya seni Durbin'e götürmesini söyle. Orada altınınla gemiyi onartabilir ve Crydee'ye dönebilirsin. Git artık."</p>

  <p>Arutha ve Martin sokakta ters yönlere doğru koştular, Amos da arkada gözcü kaldı. Birdenbire dar sokağın aşağısından bağrışmalar geldi ve Arutha arkasına baktı. Sokağın diğer ucunda, birkaç kişiyle birden boğuşan Martin'in loş siluetini görebiliyordu. Geriye doğru hareketlendi, ama Amos, "Sen git," diye bağırdı. "Ben ona yardım ederim. Uzaklaş!"</p>

  <p>Arutha bir an tereddüt etti, sonra uzaktaki ışığa doğru koşmaya devam etti. Nefes nefese köşeye ulaştığında neredeyse kayarak durdu, oldukça işlek, iyi aydınlatılmış bir caddeye çıkmıştı. Fenerlerle donatılmış tezgâhlardaki sokak satıcıları, akşam yemeğinin ardından yürüyüşe çıkmış insanlara mallarını satıyorlardı. Hava ılıktı -bu kış pek kar yağacak gibi görünmüyordu- ve cadde hayli kalabalıktı. Binaların halinden ve civardakilerin giyiminden, Arutha şehrin varlıklı bir bölgesine düştüğünü anlamıştı.</p>

  <p>Arutha sokağa adımını attı ve rahat bir tempoyla yürümeye çalıştı. Az önce çıktığı köşeden birkaç kişi belirince dönüp, bir kıyafet satıcısının tezgâhındaki bir giysiyi inceliyormuş gibi yaptı. Malların arasından rüküş bir kırmızı pelerini çekip omuzlarına attı ve başlığını da örttü. Buruşuk yüzlü, yaşlı bir adam, gıcırtılı bir sesle, "Hey sen, ne yaptığını sanıyorsun?" diye sordu.</p>

  <p>Arutha genzinden konuşarak, "Ahbap, bir malı uyup uymadığını görmeden almamı beklemiyorsun ya?"</p>

  <p>Karşısında bir anda bir müşteri bulan adam, kaypakça bir samimiyete büründü. "Ah, tabii ki hayır, efendim." Beceriksizce dikilmiş pelerinin içindeki Arutha'ya bakarak, "Üzerinize tam uydu, efendim," dedi, "renginin de yakıştığını söylememe izin verin."</p>

  <p>Arutha peşindekilere bir bakış attı. Radburn denilen adam köşede durmuş, yüzündeki kurumuş kana ve şişmiş burnuna rağmen hâlâ adamlarının yaptığı aramayı idare edebiliyordu. Arutha pelerini düzeltti, neredeyse yere kadar uzanan, hantal bir şeydi. Titiz bir ifade takınarak, "Emin misin?" dedi. "Sarayda bir serseri gibi görünmek istemem."</p>

  <p>"Ah, saray, öyle mi, efendim? Şey, emin olun ki, bu tam aradığınız şey. Size ayrı bir seçkinlik katıyor."</p>

  <p>"Fiyatı ne kadar?" Arutha Radburn'ün adamlarının kalabalığın içinde dolaştıklarını, bazılarının geçerken meyhane ve dükkânlara baktıklarını, diğerlerinin de başka yönlere doğru koşuşturduklarını görüyordu. Küçük sokaktan başkaları da çıkageldi ve Radburn onlara aceleyle bir şeyler söyledi. Bir kısmını sokaktakileri izlemeye gönderirken, diğerlerini de geldikleri yoldan geriye yolladı.</p>

  <p>"Bu Ran'da üretilen en iyi kumaştır, efendim," dedi satıcı. "Kraliyet Denizi kıyılarından büyük masraflarla getirtilmiştir. Yirmi altın liradan daha az bir fiyata gitmesine izin veremem."</p>

  <p>Arutha'nın beti benzi attı, bu insafsız fiyat karşısında öyle şaşırmıştı ki, neredeyse kendini kaybediyordu. "Yirmi mi!" Radburn'un adamlarından yakından geçen bir tanesi ona bir an bakınca sesini alçaktı. "Ahbap," diyerek rolüne devam etti, "ben bir pelerin almak istiyorum, torunlarına maaş bağlamak değil." Radburn'un adamı dönüp kalabalığa karıştı. "Altı üstü basit bir parça. Bence iki altın lira, bunun için çok bile."</p>

  <p>Adam alınmıştı. "Efendim, beni iflas ettireceksiniz. On sekiz altın liradan daha azına satmayı aklımın ucundan bile geçiremem."</p>

  <p>On dakika daha çekişe çekişe pazarlık ettikten sonra Arutha pelerini sekiz altın ve iki gümüş liraya satın alarak ayrıldı. Ödemesi gereken fiyatın iki katıydı bu, ama peşindekiler bir sokak satıcısıyla pazarlık eden birini önemsememişlerdi ve fark edilmemesi, bu fiyatın yüz katına değerdi.</p>

  <p>Arutha izlenip izlenmediğine dikkat ederek sokakta yürümeye başladı. Ne yazık ki, Krondor'u pekiyi tanımıyordu ve kaçıştan sonra nereye geldiği hakkında hiçbir fikri yoktu. Caddenin işlek tarafında, kalabalık grupların içinde kalarak araya karışmaya çalıştı.</p>

  <p>Arutha köşede duran bir adam gördü, görünüşte aylak aylak vakit geçiriyor gibi olsa da, geçenleri dikkatle süzüyordu. Etrafına bakındı ve caddenin karşı tarafında, tabelası parlak boyalı beyaz bir kumru şeklinde olan bir meyhane gördü. Yüzünü köşedeki adamdan saklayarak çabucak karşı tarafa geçti ve meyhanenin kapısına doğru yaklaştı. Kapıya uzandığı anda bir el pelerininden tuttu ve Arutha hızla arkasına döndü, kılıcını yarıya kadar kınından çekmişti bile. Karşısında basit, yamalarla kaplı bir tunik ve dizlerinden kesilmiş bir erkek pantolonu giymiş, on üç yaşlarında bir çocuk duruyordu. Koyu renk saçları ve gözleri vardı ve is içindeki yüzüne bir sırıtış yayılmıştı. Neşeli bir ses tonuyla, "Orası olmaz, bayım," dedi.</p>

  <p>Arutha kılıcını kınına geri soktu ve yine rolüne büründü. "Git başımdan, evlat. Ufak tefek bile olsalar, dilenciler ya da berduşlar için zamanım yok."</p>

  <p>Çocuğun sırıtışı iyice yayıldı. "Madem ısrar ediyorsunuz, içeride onlardan iki kişi var."</p>

  <p>Arutha genizden konuşmayı bıraktı. "Kimlerden?"</p>

  <p>"Sizi yan sokakta kovalayanlardan."</p>

  <p>Arutha etrafa bakındı. Çocuk tek başına gibi görünüyordu. Gözlerinin içine bakarak, "Neden bahsediyorsun sen?" dedi.</p>

  <p>"Nasıl davrandığınızı gördüm. İyi idare ettiniz, bayım. Ama çevreyi sardılar ve onları tek başınıza atlatamazsınız."</p>

  <p>Arutha öne doğru eğildi. "Kimsin sen, evlat?"</p>

  <p>Çocuk dağınık saçlarını savurarak, "Adım Jimmy," dedi. "Buralarda çalışırım. Sizi buradan çıkarabilirim. Bir ücret karşılığında tabii."</p>

  <p>"Buradan çıkmak istediğimi de nereden çıkardın?"</p>

  <p>"Bana da satıcıya yaptığınız gibi budala rolü yapmayın, bayım. Yerinizi göstermem için bana para verecek olan birinden kaçmaya çalışıyorsunuz. Radburn ve adamlarıyla benim de başım derde girmişti, bu yüzden ondan önce size şans vereceğim; Özgürlüğünüz için, onun sizin yakalanmanız için vereceğinden daha fazlasını verirseniz tabii."</p>

  <p>"Radburn'ü tanıyor musun?"</p>

  <p>Jimmy sırıttı. "Pek yakından sayılmaz, ama evet, onunla daha önce karşılaşmıştık."</p>

  <p>Arutha çocuğun kendinden emin tavırları karşısında şaşkına dönmüştü, yurdunda tanıdığı çocuklardan beklenmeyecek bir şeydi bu. Karşısında, şehrin tehlikeli arka sokaklarında gezen ihtiyar bir kurt duruyordu sanki. "Ne kadar?"</p>

  <p>"Radburn seni bulmam için yirmi beş altın verir, postunu özellikle istiyorsa elli altın."</p>

  <p>Arutha para kesesini çıkarıp çocuğa uzattı. "Burada yüz altın liradan fazlası var, evlat. Beni buradan çıkarıp doklara götürürsen, bir bu kadar daha."</p>

  <p>Çocuğun gözleri bir an parlayarak büyüdü, ama sırıtışı hiç silinmedi. "Çok nüfuzlu birinin canını sıkmış olmalısınız. Gelin haydi."</p>

  <p>Öyle hızlı fırladı ki, Arutha yoğun kalabalıkta onu neredeyse gözden kaybedecekti. Çocuk kalabalığın içinde alışkanlığın verdiği bir rahatlıkla hareket ediyor, Arutha ise caddedeki insanlara çarpmamak için büyük çaba sarf etmek zorunda kalıyordu.</p>

  <p>Jimmy onu yedi blok ötedeki bir ara sokağa götürdü. Sokakta biraz yol aldıktan sonra Jimmy durdu. "Şu pelerinden kurtulsan iyi olur. Dikkat çekmek istemediğim zamanlarda kırmızıyı tercih etmem." Arutha pelerini boş bir fıçıya tıkınca Jimmy, "Doklarda seni hemen tanırlar," dedi. "Birileri bize saldıracak olursa, yalnız başınasın. Ama şu ikinci yüz altın için böyle olmamasına çalışacağım."</p>

  <p>Çevrelerini saran duvarların dibine yığılmış çöpler ve atılmış malzemeler, yük sandıkları, kırık dökük eşyalar ve sayısız ıvır zıvıra bakılırsa seyrek olarak kullanıldığı belli olan ara sokağın sonuna doğru ilerlediler. Jimmy bir sandığı kenara çekince bir delik ortaya çıktı. "Bu bizi Radburn'un ağının dışına çıkarır, en azından öyle umuyorum," dedi Jimmy.</p>

  <p>Arutha dar geçitte çocuğu izlemek için başını eğmek zorunda kalmıştı. Tüneldeki güçlü kokudan, oralarda bir şeyin daha yeni öldüğü belli oluyordu. Jimmy aklını okuyormuşçasına, "Biz buraya birkaç günde bir ölü bir kedi atarız," dedi. "Başkalarının burunlarını fazla sokmalarına engel oluyor."</p>

  <p>"Biz mi?" dedi Arutha.</p>

  <p>Jimmy soruyu önemsemeyerek ilerlemeye devam etti. Az sonra, çöp yığınları içindeki bir başka ara sokağa çıktılar. Sokağın ağzında Jimmy Arutha'ya durup beklemesini işaret etti. Hızlı adımlarla karanlık sokağın ucuna kadar gidip, bir koşuda da geri döndü. "Radburn'ün adamları. Limana doğru gideceğini biliyor olmalılar."</p>

  <p>"Görünmeden geçemez miyiz?"</p>

  <p>"Hiç şansımız olmaz. Sayıları bir dilencinin bitleri kadar çok." Çocuk sokağa girdikleri yerin ters tarafına doğru koşmaya başladı. Jimmy bir başka küçük geçide saparken Arutha da peşindeydi. Sokak çocuğuna güvenmekle hata yapmamış olduğunu umuyordu. Birkaç dakika yol aldıktan sonra Jimmy durdu. "Bir süre saklanabileceğin bir yer biliyorum, o arada ben de gemine ulaşmana yardım edecek başkalarını bulabilirim. Ama sana yüz altından fazlasına patlar."</p>

  <p>"Şafaktan önce beni gemime ulaştırırsan, ne istersen veririm."</p>

  <p>Jimmy sırıttı. "Çok şey isteyebilirim." Arutha'yı bir an daha süzdükten sonra, başıyla kısaca işaret ederek önden yola koyuldu. Arutha da onu izledi, az sonra şehrin iyice derinlerine girmişlerdi. Sokaklardaki insanların sesleri geride kalmıştı, Arutha geceleri pek uğrak olmayan bir bölgeye doğru gittiklerini tahmin ediyordu. Çevrelerindeki binalara bakılırsa, şehrin bir başka fakir semtine doğru gidiyorlardı, ama Arutha'nın tahmin ettiği kadarıyla doklara yakın da değillerdi.</p>

  <p>Karanlık, dar ara sokaklarda sayısız keskin dönüşten sonra Arutha yön duygusunu tamamen yitirmişti. Birden Jimmy durdu ve "Geldik," dedi. Bomboş bir duvardaki kapıyı çekip açarak girdi. Arutha da onun peşinden bir dizi yüksek basamağı tırmandı.</p>

  <p>Üst katta Jimmy onu uzun bir koridordan geçirip bir kapıya getirdi. Çocuk kapıyı açıp Arutha'ya girmesini işaret etti. Arutha tek bir adım attı ve karnına yönelmiş üç kılıcı görünce durdu.</p>
</body>
</html>
