<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="bölüm-ad" style="text-align: center;">KÖLE</h2>

  <p class="giriş"><big><big>C</big></big><small>AN ÇEKİŞEN KÖLE, ÇIĞLIK ÇIĞLIĞA BAĞIRARAK YATIYORDU.</small></p>

  <p>Gün, acımasız derecede sıcaktı. Diğer köleler kendi işlerine bakıyor, ellerinden geldiğince sesi yok saymaya çalışıyorlardı. Çalışma kampında hayat değersizdi ve birçoklarını bekleyen kaderi düşünmek bir şeye yaramazdı. Ölen adam, yılana benzer bir bataklık yaratığı olan bir relli tarafından ısırılmıştı. Zehri yavaş etki eden cinstendi ve çok acı vericiydi; büyüden başka da tedavisi yoktu.</p>

  <p>Birden sessizlik oldu. Pug başını kaldırınca, bir Tsurani muhafızının kılıcını sildiğini gördü. Pug'ın omzuna bir el dokundu. Laurie kulağına fısıldadı, "Muhterem gözetmenimiz Toffson'ın ölürken çıkardığı seslerden rahatsız oldu, anlaşılan."</p>

  <p>Pug bir kangal ipi belinin etrafına sıkıca bağladı. "Hiç değilse çabuk bitti." Krallıktaki Tyr-Sog şehrinden gelmiş uzun boylu, sarışın şarkıcıya baktı ve "Gözünü açık tut," dedi, "Bu defaki eski, çürümüş olabilir." Pug başka tek kelime etmeden, Tsuranilerin odunu ve reçinesi için hasat ettikleri ngaggi cinsinden ağacının gövdesine çabucak tırmandı. Çok az metalleri olan Tsuraniler, onların yerini tutacak şeyler bulma konusunda ustalaşmıştı. Bu ağacın odunu kâğıt gibi işlendikten sonra kurutulduğunda inanılmaz bir sertliğe ulaşıyor ve yüzlerce şeyin yapımında kullanılabiliyordu. Reçinesi ahşap kaplamasında ve hayvan derilerini tabaklamakta kullanılıyordu. Gereğince tabaklanmış hayvan derileriyle, Midkemia zincirli zırhları kadar sert olan bir deri giysi üretilebiliyordu; sıkıştırılmış tahtadan yapılan silahlar ise Midkemia çeliğine neredeyse denkti.</p>

  <p>Bataklık kampında geçirdiği dört yıl Pug'ın bedenini sertleştirmişti. Ağaca tırmanırken güçlü kasları geriliyordu. Tsurani yuva gezegeninin insafsız güneşi yüzünden tenine derin bir bronzluk yerleşmişti. Yüzü bir köle sakalıyla kaplıydı.</p>

  <p>Pug en öndeki iri dallara erişti ve aşağıdaki arkadaşına baktı. Laurie dizine kadar karanlık sulara gömülmüş, çalışırlarken rahat vermeyen böcekleri dalgın dalgın savuşturuyordu. Pug Laurie'yi severdi. Ozan burada olmamalıydı, ama ona bakılırsa, Tsurani askerlerini görmek umuduyla bir devriyenin ardına da takılmamalıydı. Kendisine Krallığın dört yanına uzanan bir ün kazandıracak balatlar için malzeme toplamak istediğini söylüyordu. Umduğundan fazlasını görmüştü. Devriye büyük bir Tsurani saldırısına uğramış, Laurie de esir düşmüştü. Bu kampa dört ayı aşkın bir süre önce gelmiş ve kısa zamanda Pug ile arkadaş olmuşlardı.</p>

  <p>Pug bir gözüyle sürekli Kelewan ağaç sakinlerini arayarak tırmanışını sürdürdü. Ağacın tepesine çıkmak için en uygun yere uzanırken gözünün ucuyla bir hareket görünce donup kaldı. Bunun sadece bir iğneci, kendini ngaggi iğnelerinden bir kümeye benzemesi sayesinde koruyan bir yaratık olduğunu görünce rahatladı. Hayvan insandan aceleyle uzaklaştı ve komşu bir ağacın dallarından birine kısa bir atlayış yaptı. Pug bir inceleme daha yaptıktan sonra iplerini bağlamaya başladı.</p>

  <p>İşi büyük ağaçların tepelerini keserek, düşüşün aşağıdakiler için daha az tehlikeli olmasını sağlamaktı.</p>

  <p>Pug ağaç kabuğuna baltasıyla birkaç darbe indirdikten sonra, baltanın kabuğun altındaki daha yumuşak olan tahtaya gömüldüğünü hissetti. Dikkatlice koklayan burnu belli belirsiz ve keskin bir koku aldı. Küfrederek aşağıdaki Laurie'ye, "Bu çürümüş. Gözetmene söyle," diye bağırdı.</p>

  <p>Ağaçların tepelerinin üzerinden bakarak bekledi. Dört bir yanında böcekler ve kuşa benzer yaratıklar uçuşuyordu. Bu dünyada köle olarak geçirdiği dört yıl boyunca, bu canlı türlerinin görünümüne alışamamıştı. Midkemia'dakilerden pek de farklı değillerdi, ama farklılıklar kadar benzerlikler de ona burasının yuvası olmadığını hatırlatıyordu. Arıların parlak kırmızı değil, sarı-siyah çizgili olması gerekirdi. Kartalların kanatlarında sarı, şahinlerin kanatlarında da mor şeritler olmamalıydı. Bu yaratıklar arı, kartal ya da şahin değildi, ama aradaki benzerlikler dikkat çekiciydi. Pug Kelewan'daki daha tuhaf yaratıkları kabullenirken bunun kadar zorlanmamıştı. Fazladan iki güdük bacağı olan ve bir tür ineğe benzeyen, evcil yük hayvanı altı bacaklı needra ya da Tsuranilere hizmet eden ve dillerini konuşabilen böceğimsi cho-ja: Bunlar zamanla ona tanıdık gelir olmuştu. Ama gözünün ucuyla bir yaratığı görüp de onun Midkemialı olmasını beklerken, olmadığını her gördüğünde, çaresizlik çöküyordu üzerine.</p>

  <p>Laurie'nin sesi onu derin düşüncelerinden kopardı. "Gözetmen geliyor."</p>

  <p>Pug küfretti. Gözetmen suda yürüyerek üstünü başını pisletecekse, kafası bozulacak, demekti -bu da ancak dayak ya da her daim az olan yiyeceklerin daha da azalması anlamına gelebilirdi. Kesme işindeki gecikme yüzünden zaten kızmış olacaktı. Bir grup oyukcu -altı bacaklı, kunduza benzer yaratıklar- büyük ağaçların köklerini kendilerine yuva bellemişti. Körpe kökleri kemiyorlardı, ağaçlar da hastalanıp ölüyordu. Yumuşak, küspeli odun rutubetleniyor, sonra da sulanıyor, bir zaman sonra da ağaç içten çöküyordu. Oyukcu tünellerinin birçoğunu zehirlemişlerdi, ama ağaçlar çoktan hasar görmüştü.</p>

  <p>Sahibi bataklıkta suları şapırdatarak yürürken koca küfürler savuran, sert bir ses, gözetmen Nogamu'nun gelişini haber verdi. Nogamu da bir köleydi, ancak bir kölenin erişebileceği en yüksek rütbeye erişmişti ve hiçbir zaman özgür olmayı bekleyemeyecek olsa da, birçok ayrıcalığı vardı ve emrine verilen askerlere ya da özgür adamlara buyruk verebilirdi. Genç bir asker, hafif bir gülümsemeyle ardından yürüyordu. Yüzü özgür Tsuraniler gibi tıraşlıydı ve başını kaldırıp Pug'a baktığında, köle onu iyice görebildi. Birçok Tsuranide olduğu gibi belirgin elmacık kemikleri ve neredeyse siyah gözleri vardı. Kara gözleri Pug'ı gördü ve hafifçe başını sallar gibi oldu. Mavi zırhı Pug'ın bilmediği cinstendi, ama tuhaf Tsurani askeri organizasyonu düşünüldüğünde, bu şaşırtıcı bir şey değildi. Her aile, etki alanı, bölge, kasaba, şehir ve ilin bile kendi ordusu var gibiydi. Bunların İmparatorluk içinde birbirleriyle olan bağlantıları, Pug'ın kavrayışını aşıyordu.</p>

  <p>Gözetmen ağacın dibinde durdu, kısa cüppesini suyun üzerinde tutuyordu. Görünüş itibariyle zaten benzediği ayılar gibi homurdandı ve yukarıdaki Pug'a bağırdı, "Şu çürük ağaç meselesi de neymiş?"</p>

  <p>Pug Tsurani dilini kamptaki tüm Midkemialılardan daha iyi bilirdi, çünkü birkaç eski Tsurani kölesi dışında herkesten daha uzun zamandır oradaydı. Aşağıya doğru bağırdı, "Çürük çürük kokuyor. Başka bir tanesini işleyip bunu kendi haline bıraksak iyi olur, Köle Başı."</p>

  <p>Gözetmen yumruğunu salladı. "Topunuz tembelsiniz. Bu ağaçta bir şey yok. İyi durumda. Tek derdiniz işten kaytarmak. Şimdi kesin şunu!"</p>

  <p>Pug içini çekti. Nogamu, ya da tüm Midkemialı kölelerin taktığı adıyla Ayı ile tartışılmazdı. Kafasının bir şeylere bozuk olduğu belliydi ve bedelini köleler ödeyecekti. Pug ağacın üst kısmını çentmeye başladı ve çok geçmeden parça yere devrildi. Çürüme kokusu yoğundu ve Pug ipleri çabucak çıkardı. Tam ipin son parçasını beline sarmıştı ki, tam önünden bir yarılma sesi geldi. Aşağıdaki suda dikilen kölelere, "Düşüyor!" diye bağırdı. Tümü de tereddüt etmeden koştular. "Düşüyor!" haykırışları asla kulak ardı edilmezdi.</p>

  <p>Üstü kesilip atıldığı için ağacın gövdesi ikiye bölünmekteydi. Bu sıkça görülen bir şey olmamasına rağmen, bir ağaç küspesi gücünü yitirecek kadar bozulmuşsa, kabuktaki herhangi bir kusur, ağacın kendi ağırlığı altında ikiye bölünmesine neden olabilirdi. Dallar ağacın iki yansını çekerek birbirinden ayırırdı. Pug ağaç gövdesine bağlı olsa, ipler kopana kadar onu da ikiye bölerlerdi.</p>

  <p>Pug düşüşün yönünü tarttı; ağacın üzerinde durduğu yarısı hareket etmeye başladığında da kendisini öteye savurdu. Yarım metre derinliğindeki suyun düşüşünü olabildiğince yumuşatmasını sağlamaya çalışarak suya dümdüz, sırt üstü çarptı. Suyun darbesinin hemen ardından zeminle olan daha sert çarpışma geldi. Taban büyük ölçüde çamurla kaplıydı, bu yüzden pek zarar görmedi. Tabana çarptığında ciğerlerindeki hava patlayarak ağzından dışarı uğradı ve bir an sersemledi. Aklını doğrulup oturacak ve ağız dolusu hava soluyacak kadar topladı.</p>

  <p>Aniden ağır bir şey ona karnından toslayarak nefesini kesti ve başını yeniden suyun içine batırdı. Hareket etmeye çabaladı ve karnının üzerinde iri bir dalın durduğunu gördü. Hava almak için kafasını suyun dışına zar zor çıkarabiliyordu. Ciğerleri yanıyordu ve nefes alışı denetimsizdi. Nefes borusuna su doluyordu ve öksürmeye başladı. Öksürür ve su tükürürken sakin olmaya çalıştı, ama içinde paniğin yükseldiğini hissetti. Ümitsizce üzerindeki ağırlığı itmeye çalıştı, ama yerinden oynatamadı.</p>

  <p>Birden kafasını suyun üzerinde buldu; Laurie, "Tükür, Pug!" diyordu, "Pisliği at ciğerinden, yoksa ciğer hummasına tutulursun."</p>

  <p>Pug öksürdü ve tükürdü. Laurie başını tuttuğundan, nefes alabiliyordu.</p>

  <p>Laurie, "Tutun şu dalı. Onu altından çekeceğim," diye bağırdı.</p>

  <p>Birkaç köle suları şapırdatarak üzerine geldiler, bedenlerinde ter boncuk boncuktu. Suyun altına uzanıp dalı kavradılar. Asılarak bir parça kımıldatmayı başardılar, ama Laurie Pug'ı dalın altından çekemiyordu.</p>

  <p>"Baltaları getirin; dalı ağaçtan kesmemiz gerekecek."</p>

  <p>Başka köleler baltaları getirmeye başlamıştı ki, Nogamu bağırdı, "Hayır. Bırakın onu. Buna zamanımız yok. Kesilecek ağaçlar var."</p>

  <p>Laurie neredeyse çığlık çığlığa, "Onu bırakamayız! Boğulur!" diye bağırdı.</p>

  <p>Gözetmen suyu geçti ve kamçısını Laurie'nin suratına indirdi. Kamçı ozanın yanağında derin bir yarık açtı, ama Laurie arkadaşının başını bırakmadı. "İşine dön, köle. Benimle böyle konuştuğun için bu gece dayak yiyeceksin. Tepeleri kesebilecek başkaları var. Şimdi, koy ver onu!" Laurie'ye bir kez daha vurdu. Laurie acıyla kasıldı, ama Pug'ın başını suyun üzerinde tutmaya devam etti.</p>

  <p>Nogamu üçüncü kez vurmak için kamçısını kaldırdı, ama arkasından gelen bir ses onu durdurdu. "Köleyi dalın altından kesip çıkarın." Laurie konuşanın köle başının yanındaki genç asker olduğunu gördü. Buyruklarının sorgulanmasına alışık olmayan gözetmen hızla döndü. Konuşanın kim olduğunu gördüğünde, dilinin ucuna kadar gelen sözcükleri yuttu. Başını eğerek, "Lordum nasıl isterse," dedi.</p>

  <p>Baltalı kölelere Pug'ı kurtarmaları için işaret verdi ve Pug çok geçmeden dalın altından kurtuldu. Laurie onu genç askerin durduğu yere kadar taşıdı. Pug ciğerlerindeki son suyu da öksürerek attıktan sonra, güçlükle nefes alarak, "Efendiye yaşamım için teşekkür ederim," dedi.</p>

  <p>Adam hiçbir şey söylemedi, ama gözetmen yaklaştığında sözlerini ona yöneltti. "Köle haklıydı, sen de haksızdın. Ağaç çürümüştü. Kendi yanlış muhakemen ve kötü mizacın yüzünden onu cezalandırman doğru değil. Seni dövdürmem gerekir, ama buna zaman ayırmayacağım. İş ağır ilerliyor ve babam hoşnut değil."</p>

  <p>Nogamu başını eğdi. "Lordumun gözlerinde saygınlığımı yitirdim. Kendimi öldürmek için iznini alabilir miyim?"</p>

  <p>"Hayır. Bu fazlasıyla büyük bir onur olur. İşine dön."</p>

  <p>Gözetmenin yüzü dile getirilmeyen utanç ve öfkeyle kızardı. Kamçısını kaldırarak Laurie ile Pug'a işaret etti. "Siz ikiniz, işe dönün."</p>

  <p>Laurie ayaklandı, Pug ise çabalıyordu. Boğulmasına ramak kaldığından dizleri titriyordu, ama birkaç kez denedikten sonra başarılı oldu.</p>

  <p>Genç lord, "Bu ikisi günün geri kalanında işten muaf tutulacak," dedi. "Bu," -Pug'ı işaret etti- "pek işe yaramaz. Ötekisinin de açtığın o kesikleri temizletmesi gerek, yoksa iltihaplanır." Muhafızlardan birine döndü. "Onları kampa geri götür ve ihtiyaçlarını karşıla."</p>

  <p>Pug minnettardı, kendisinden çok Laurie için. Pug bir parça dinlendikten sonra işe dönebilirdi, ama bataklıkta açık bir yara çoğu zaman ölüm fermanı sayılırdı. Bu sıcak, pis yerde enfeksiyonlar çabuk gelirdi ve onlarla başa çıkmanın fazla yolu yoktu.</p>

  <p>Muhafızı izlediler. Giderlerken, Pug köle başının onları gözlerinde bariz bir nefretle izlediğini görebiliyordu.</p>

  <p>Zemin tahtaları gıcırdadı ve Pug hemen uyandı. Kölelikten gelme ihtiyatı, gecenin köründeki bu sesin kulübeye ait olmadığını söylüyordu.</p>

  <p>Karanlığın içinde ayak seslerinin yaklaştığı duyuluyordu; sonra ot minderinin ayakucunda durdular. Yandaki ot minderden Laurie'nin aldığı keskin nefesi duydu ve ozanın da uyanık olduğunu anladı. Davetsiz misafir muhtemelen kölelerin yarısını uyandırmıştı. Yabancı, bir şey yüzünden tereddüt içindeydi ve Pug belirsizlik yüzünden gergin bir halde bekledi. Bir homurtu oldu ve Pug duraklamadan minderinden öteye yuvarlandı. Ağır bir şey çatırtıyla indi ve bir hançerin, göğsünün daha birkaç saniye önce olduğu yere çarparken çıkardığı yumuşak pat sesini duydu. Oda birden hareketlendi. Kölelerin bağırdığı ve kapıya koştuğu duyulabiliyordu.</p>

  <p>Pug ellerin karanlıkta ona uzandığını hissetti ve göğsünün üzerinde keskin bir acı patladı. Kör bir şekilde kendisine saldırana uzandı ve bıçağı almak için onunla boğuşmaya başladı. Bir başka bıçak darbesiyle sağ elinin ayası baştan başa kesildi. Saldırgan aniden hareket etmeyi kesti ve Pug üçüncü bir gövdenin müstakbel katilin üzerinde olduğunu gördü.</p>

  <p>Askerler ellerinde lambalarla kulübeye akın ettiler ve Pug Laurie'nin Nogamu'nun hareketsiz bedeninin üzerinde yatmakta olduğunu görebildi. Ayı hâlâ nefes alıyordu, ancak hançerin kaburgalarına saplanmış haline bakılırsa, bu uzun sürmeyecekti.</p>

  <p>Pug ile Laurie'nin yaşamlarını kurtarmış olan genç asker içeri girdi ve diğerleri ona yol açtılar. Üçünün başına dikilip, "Öldü mü?" diye sordu.</p>

  <p>Gözetmenin gözleri açıldı ve hafif bir fısıltıyla, "Hayattayım, lordum," dedi, "Ama dövüşerek ölüyorum." Terden sırılsıklam yüzünde zayıf, ama asi bir gülümseme belirdi.</p>

  <p>Genç askerin yüzünde herhangi bir duygu kendisini göstermiyordu, ama gözleri alev almış gibiydi. "Sanmam," dedi usulca. Odadaki askerlerden ikisine döndü. "Onu hemen dışarı götürüp asın. Klanının şarkısını söyleyebileceği hiçbir övüncü olmayacak. Bedenini orada böceklere bırakın. Emirlerime itaatsizlik edilmeyeceğini hatırlatan bir ibret olsun. Gidin."</p>

  <p>Can çekişen adamın yüzü soldu ve dudakları titredi. "Hayır, efendim. Yalvarıyorum, bırakın dövüşte öleyim. Sadece birkaç dakika daha." Dudağının köşesinde kanlı köpük göründü.</p>

  <p>İki iriyarı asker Nogamu'ya uzandılar ve çektiği acıya kulak asmadan onu dışarıya sürüklediler. Yolun tamamı boyunca acı acı bağırdığı duyulabiliyordu. Sesinde kalan güç hayret vericiydi; ipten duyduğu korku gücüne güç katmıştı âdeta.</p>

  <p>Ses boğulan bir haykırışla son bulana dek, hiç hareket etmeden durdular. Genç subay daha sonra Pug ile Laurie'ye döndü. Pug otururken göğsündeki uzun, derin olmayan bir yarıktan kan fışkırıyordu. Yaralı elini diğer eliyle kavramıştı. Eli derinden kesilmişti ve parmaklan hareket etmiyordu.</p>

  <p>Genç asker Laurie'ye, "Yaralı arkadaşını getir," diye buyurdu.</p>

  <p>Laurie Pug'ın ayağa kalkmasına yardım etti ve köle kulübesinin dışına çıkan subayı izlediler. Subay onları binalar arasından geçirerek kendi kaldığı yere getirdi ve girmelerini emretti. İçeri girdikten sonra, kampın hekimini getirmesi için muhafızlardan birini gönderdi. Hekim gelene kadar onları sessizce bekletti. Hekim ihtiyar bir Tsurani idi; tanrılarından birinin cüppesine bürünmüştü -Midkemialılar hangisi olduğunu anlayamadı. Pug'ın yaralarını muayene etti ve göğüsteki yaranın önemsiz olduğuna karar verdi. Elin ise başka bir hikâye olduğunu söyledi.</p>

  <p>"Kesik derin ve kaslarla tendonlar kesilmiş. İyileşir, ama hareket kaybı olur ve kavrama epey zayıflar. Muhtemelen hafif işler için uygun olur."</p>

  <p>Asker başını salladı, yüzünde tuhaf bir ifade vardı: tiksinti ile sabırsızlık karışımı. "Pekâlâ. Yaralara pansuman yap ve bizi yalnız bırak."</p>

  <p>Hekim yaraları temizleme işine girişti. Yirmi kadar dikiş attıktan sonra eli sardı, Pug'a onu temiz tutmasını tembihledi ve oradan ayrıldı. Pug acıyı göz ardı ederek eskiden kalma bir zihin alıştırmasıyla kafasını rahatlattı.</p>

  <p>Hekim gittikten sonra asker önündeki iki köleyi inceledi. "Yasaya göre köle başını öldürdüğünüz için sizi astırmam gerekiyor."</p>

  <p>Hiçbir şey söylemediler. Konuşmaları emredilene dek sessiz kalacaklardı.</p>

  <p>"Ama köle başını asan ben olduğum için, işime gelirse, canınızı bağışlamakta özgürüm. Sizi onu yaraladığınız için cezalandırmakla yetinebilirim." Durakladı. "Kendinizi cezalandırılmış sayın."</p>

  <p>Elini sallayarak, "Beni yalnız bırakın, ama gün doğarken geri dönün," dedi. "Sizinle ne yapacağıma karar vermem gerekiyor."</p>

  <p>Kendilerini şanslı hissederek oradan ayrıldılar, çünkü çoğu koşulda sabık köle başının yanında asılı olmaları beklenirdi. Binaları geçerlerken Laurie, "Bu da neydi, acaba," dedi.</p>

  <p>Pug, "Canım öyle yanıyor ki, bunu merak edecek halde değilim. Sadece yarını göreceğimiz için minnettarım," dedi.</p>

  <p>Köle kulübesine gelene kadar Laurie hiçbir şey söylemedi. "Bence genç lord bir şeyler peşinde."</p>

  <p>"Her neyse. Efendilerimizi anlamaya çalışmaktan uzun süre önce vazgeçtim. Bu zamana kadar sağ kalmamın nedeni de bu, Laurie. Sadece bana söyleneni yapıyor ve katlanıyorum." Pug soluk ay ışığında sabık gözetmenin bedeninin asılı olduğu görülebilen ağacı işaret etti -bu gece yalnızca küçük ay vardı. "İnsanın sonunun böyle olması işten bile değil."</p>

  <p>Laurie başını salladı. "Belki de haklısın. Hâlâ kaçmayı düşünüyorum."</p>

  <p>Pug güldü, kısa, acı bir sesti. "Nereye, ozan? Nereye kaçabilirsin? Gediğe ve on bin Tsuraniye doğru mu?"</p>

  <p>Laurie hiçbir şey demedi. Ot minderlerine döndüler ve rutubetli sıcakta uyumaya çalıştılar.</p>

  <p>Genç subay minderlerden oluşan bir yığının üzerinde Tsurani usulü bağdaş kurmuş, oturuyordu. Pug ile Laurie'ye eşlik etmiş olan muhafızı yolladı ve iki köleye oturmalarını işaret etti. Çekinerek oturdular, zira bir köleye genellikle efendisinin huzurunda oturma izni verilmezdi.</p>

  <p>"Ben Shinzawailerden Hokanu. Babam bu kampın sahibidir," diye doğruca söze başladı. "Bu yılki hasattan hiç de memnun değil. Ne yapılabileceğine bakmak için beni gönderdi. Şimdi de aptal adamın biri kendi budalalığı için sizi suçladı diye işi idare edecek gözetmenim kalmadı. Ne yapayım?"</p>

  <p>Hiçbir şey söylemediler. "Ne kadar zamandır buradasınız?" diye sordu.</p>

  <p>Pug ve Laurie sırayla yanıt verdiler. Yanıtlar üzerinde düşündü, sonra Laurie'ye işaret ederek, "Sen," dedi, "her halükârda dilimizi barbarlardan daha iyi konuşuyor olman dışında olağan dışı sayılmazsın. Ama sen," -Pug'a işaret ederek- "dik-kafalı yurttaşlarının çoğundan uzun süre hayatta kalmışsın, dilimizi de iyi konuşuyorsun. Uzak illerin birinden gelen bir köylü dahi sanılabilirsin."</p>

  <p>Hokanu'nun nereye varmaya çalıştığından emin olamayarak, huzursuzluk içinde oturdular. Pug bu genç lorddan olsa olsa bir iki yaş büyük olduğunu hayretle fark etti. Adam bu türden bir erk için genç sayılırdı. Tsuranilerin âdetleri son derece tuhaftı. Crydee'de olsa, hâlâ bir çömez, asil ise de, devlet yönetimi konusundaki eğitimini sürdürüyor olurdu.</p>

  <p>"Nasıl oluyor da böyle iyi konuşabiliyorsun?" diye sordu Pug'a.</p>

  <p>"Efendim, en önce yakalanıp buraya getirilenler arasındaydım. Onca Tsurani kölenin arasında sadece yedi kişiydik. Bir süre sonra, geriye bir tek ben kaldım. Ötekiler kavuran hummadan ya da iltihaplanan yaralardan öldüler veya muhafızlar tarafından öldürüldüler. Kendi dilimi bilen, konuşabileceğim kimse yoktu. Bir yılı aşkın süre yurttaşlarımdan biri bu kampa gelmedi.</p>

  <p>Subay başını salladı, sonra da Laurie'ye, "Ya sen?" dedi.</p>

  <p>"Efendim, ben bir şarkıcı, kendi yurdumda bir ozanım. Uzun yolculuklara çıkmak bizim geleneğimizdir ve birçok dil öğreniriz. Aynı zamanda iyi bir müzik kulağım da var. Sizin diliniz benim dünyamda tınılı dil denilen türden; aynı sese sahip sözcükler farklı tondan telaffuz edildiğinde farklı anlamlara geliyor. Krallığımızın güneyinde bu türden birkaç dil vardır. Çabuk öğrenirim."</p>

  <p>Askerin gözlerinde bir parıltı belirdi. "Bu şeyleri bilmek iyi oluyor." Derin düşüncelere daldı. Bir an sonra kendi kendisine kafa salladı. "Bir adamın talihini şekillendiren birçok etmen vardır, köleler." Gülümsedi, erkekten çok bir çocuğa benziyordu. "Bu kamp bir rezalet. Shinzawai Lordu olan babam için bir rapor hazırlamam gerekiyor. Sanırım sorunların ne olduğunu biliyorum." Pug'ı işaret etti. "Bu konudaki düşüncelerini almak isterim. Burada herkesten uzun süredir bulunuyorsun."</p>

  <p>Pug kendine çeki düzen verdi. Biri herhangi bir konudaki fikrini sormayalı uzun zaman olmuştu. "Efendim, ilk gözetmen, yani ben esir düştüğümde burada olan, köle bile olsalar adamların açlıktan zayıf düştüklerinde iyi çalıştırılamayacağını anlayan, kurnaz bir adamdı. Yiyeceğimiz daha iyiydi ve yaralandığımızda iyileşmemiz için zaman tanınırdı. Nogamu her türden aksaklığı şahsına bir hakaret sayan, huysuz bir adamdı. Oyukçular bir ormanı ziyan etse, bu kölelerin suçu olurdu. Bir köle ölse, bunu iş gücü üzerindeki gözetimini gözden düşürmek için bir komplo sayardı. Her bir güçlüğün ödülü yeni bir yiyecek kesintisi ya da çalışma saatlerinde artış anlamına gelirdi. Herhangi bir talihli olay da hakkı sayılırdı."</p>

  <p>"Bunu talimin etmiştim. Nogamu zamanında çok önemli bir adamdı. Babasının mülkünün hadonrası, -yani kâhyasıydı. Ailesi İmparatorluk aleyhine komplo düzenlemek suçundan mahkûm oldu ve kendi klanı onun tüm ailesini, yani asılmayanları, köle olarak sattı. Hiçbir zaman iyi bir köle olmadı. Ona kampın sorumluluğu verilirse, yeteneklerini kullanması için yararlı bir yol bulunur, sanılmıştı. Bunun öyle olmadığı anlaşıldı.</p>

  <p>"Adamlar arasında kumanda edecek, yetenekli biri var mı?"</p>

  <p>Laurie başını yana eğdi ve "Efendim, Pug..." dedi.</p>

  <p>"Olmaz. İkiniz için de başka planlarım var."</p>

  <p>Pug şaşırdı ve adamın ne demek istediğini merak etti. "Belki Chogana olur, efendim. Mahsulü bozulup da vergiler yüzünden köle olarak satılmadan önce çiftçiydi. Bu işten anlar."</p>

  <p>Asker ellerini bir kez çırptı ve odada anında bir muhafız peydah oldu. "Chogana adlı köleyi çağırtın."</p>

  <p>Muhafız selam verdi ve gitti. "Tsurani olması iyi bir şey," dedi asker. "Siz barbarlar haddinizi bilmezsiniz ve sizlerden birini işin başına geçirsem olacakları düşünmek bile istemiyorum. Askerlerime ağaçları kestirirken kölelere nöbet tutturursunuz."</p>

  <p>Bir anlık sessizlik oldu, sonra Laurie güldü. Dolgun, derin bir sesti. Hokanu gülümsedi. Pug onu yakından izliyordu. Yaşamlarını elinde tutan genç adam, güvenlerini kazanmak için elinden geleni yapıyor gibiydi. Laurie ona ısınmış görünüyordu, ama Pug duygularını denetim altında tutuyordu. Savaşın asillerle avam tabakadan adamları yoldaş yaptığı, rütbeyi dikkate almaksızın yiyeceği ve sefaleti paylaşabilir kıldığı eski Midkemia toplumundan çok uzaktı. Tsuraniler hakkında en başta öğrendiği şeylerden biri, bir an için bile olsa, konumlarını asla unutmamalarıydı. Bu kulübede yaşanmakta olan her neyse, tesadüf değil, bu askerin düzenlediği bir şeydi. Hokanu sanki Pug'ın gözlerini üzerinde hissetmişti ve ona baktı. Pug bir köleden beklendiği üzerine bakışlarını yere indirmeden önce gözleri kısa bir süre kilitlendi. Bir an için aralarında bir iletişim oldu. Sanki asker şöyle demiş gibiydi: Dost olduğuma inanmıyorsun. Öyle olsun, payına düşeni yaptığın sürece.</p>

  <p>Hokanu elini sallayarak, "Kulübenize dönün," dedi. "İyice dinlenin, çünkü öğle yemeğinin ardından yola çıkıyoruz."</p>

  <p>Ayağa kalkıp eğilerek selam verdiler, sonra da kulübeden geri geri çıktılar. Pug sessizlik içinde yürüyordu, ama Laurie, "Acaba nereye gidiyoruz," dedi. Bir yanıt gelmediğinde de, "Neresi olursa olsun, buradan iyi bir yer olacağı kesin," diye ekledi.</p>

  <p>Pug öyle olacağından şüpheliydi.</p>

  <p>Bir el Pug'ı omzundan sarsarak uyandırdı. Sabah sıcağında dalmış, öğle yemeğinin ardından Laurie ile birlikte genç asille çıkacakları yolculuktan önceki fazladan istirahati değerlendiriyordu. Pug'ın önerdiği eski çiftçi Chogana derin bir uykuda olan Laurie'yi göstererek, sessiz olmasını işaret etti.</p>

  <p>Pug ihtiyar çiftçiyle birlikte kulübeden çıkıp, binanın gölgesine oturdu. Chogana âdeti olduğu üzere ağır ağır konuşarak, "Lordum Hokanu kampın yeni köle başı seçilmemde senin aracı olduğunu söyledi," dedi. Pug'ın önünde eğilirken esmer, kırışık yüzüne soylu bir ifade geldi. "Sana minnettarım."</p>

  <p>O kampta çok resmi ve alışılmadık olan bir hareketle, Pug selamına karşılık verdi. "Minnettar olunacak bir şey yok. Bir gözetmenin yapması gerektiği gibi davranacaksın. Kardeşlerimize iyi bakacaksın."</p>

  <p>Chogana'nın ihtiyar yüzü, yıllar boyu tatula fıstığı çiğnemekten kahverengi olmuş dişlerini ortaya çıkaran bir sırıtışla gerildi. Hafif uyuşturucu etkisi olan bu fıstık -bataklıkta kolayca bulunabilirdi- verimliliği düşürmüyor, işin daha az yıpratıcı gelmesini sağlıyordu. Midkemialılann çoğu gibi Pug da, açıklayamayacağı nedenler yüzünden bu alışkanlıktan uzak durmuştu. İradesinin son kalesini de teslim etmek gibi bir şeydi bu.</p>

  <p>Chogana, parlak ışık altında iyice kısılmış gözleriyle kampa baktı. Kamp, genç lordun koruması ve aşçının ekibi dışında boştu. Uzaklarda, ağaçların arasında çalışan işçilerin sesleri duyuluyordu.</p>

  <p>"Szetac'ta, babamın çiftliğinde küçük bir çocukken," diye başladı Chogana, "bir yeteneğim olduğu keşfedildi. Beni incelediler ve eksik buldular." Pug son söylediğinin ne anlama geldiğini anlayamamıştı, ama sözünü de kesmedi. "Ben de babam gibi çiftçi oldum. Ama yeteneğim hâlâ vardı. Bazen Pug, insanların içinde bir şeyler görüyorum. Yaşım ilerledikçe, yeteneğim de duyulmaya başladı ve insanlar, genellikle fakir insanlar, gelip benden tavsiye istediler. Henüz gençken kibirliydim ve gördüklerimi söylemek karşılığında çok para alırdım. Yaşlanınca alçak gönüllü oldum ve ne veriyorlarsa onu aldım, ama hâlâ gördüklerimi söylüyordum. Her halükârda, insanlar yanımdan öfkeli olarak ayrılıyorlardı. Neden biliyor musun?" diye sordu kıkırdayarak. Pug başını iki yana salladı. "Çünkü gerçeği değil, duymak istediklerini duymak için geliyorlardı."</p>

  <p>Pug da Chogana ile gülmeye başladı. "Ben de yeteneğim körelmiş gibi yaptım, bir süre sonra da çiftliğime kimse gelmez oldu. Ama aslında yeteneğim körelmemişti, Pug, hâlâ insanlarda bir şeyler görebiliyorum, zaman zaman. Sende de bir şey gördüm ve sen ebediyen buradan ayrılmadan önce bunu sana söyleyeceğim. Ben bu kampta öleceğim, ama senin önünde farklı bir yazgı var. Beni dinleyecek misin?" Pug dinleyeceğini söyledi ve Chogana devam etti, "Senin içinde hapsolmuş bir güç var. Ne olduğunu ve ne anlama geldiğini ise bilemiyorum."</p>

  <p>Tsuranilerin büyücülere karşı tavırlarını bilen Pug, birinin eski zanaatını fark etmiş olması olasılığı karşısında birden paniğe kapıldı. Birçokları için o sadece kamptaki herhangi bir köle, birkaçı için de eski bir toprak beyi idi.</p>

  <p>Chogana gözleri kapalı olarak konuşmaya devam etti. "Rüyamda seni gördüm, Pug. Bir kuledeydin ve korkunç bir düşmanla karşılaşıyordun." Gözlerini açtı. "Bu rüyanın ne anlama geldiğini bilmiyorum, ama bunu mutlaka bilmen gerekiyor. Düşmanınla karşılaşacağın o kuleye çıkmadan önce, <i>walını</i> arayıp bulmalısın; bu, varlığının gizli merkezi, içindeki mutlak huzur mekânıdır. Oraya bir kez girersen, artık hiçbir şey sana zarar veremez. Bedenin acı çekebilir, hatta ölebilir, ama <i>walın</i> içinde sen hep rahat ve huzurlu olursun. İyice ara, Pug, çok az adam <i>walını</i> bulabilir."</p>

  <p>Chogana ayağa kalktı. "Birazdan yola çıkacaksınız. Gel, Laurie'yi uyandırmalıyız."</p>

  <p>Kulübenin girişine doğru yürürlerken Pug, "Teşekkür ederim, Chogana," dedi. "Ama bir şey aklıma takıldı: Kuledeki bir düşmandan söz ettin. Kim olduğunu biliyor musun?"</p>

  <p>Chogana bir kahkaha atarak başını aşağı yukarı salladı. "Ah, evet, onu gördüm." Kulübenin basamaklarını çıkarken hâlâ kıkırdıyordu. "Bir insanın en korkulası düşmanıdır o." Kısık gözleriyle Pug'ı süzdü. "O sendin."</p>

  <p style="text-align: center">* * *</p>

  <p>Pug ve Laurie tapınağın merdivenlerinde oturuyorlardı, etraflarında da altı Tsurani muhafızı dolaşıyordu. Muhafızlar yolculuk boyunca -hemen hemen- nazik davranmışlardı. Yolculuk zor olmasa bile yorucu geçmişti. Ne at, ne de at yerine geçecek bir şey yoktu ve bir needra arabasına binmeyen her Tsurani -bazen başkalarının ayakları üzerinde- yürüyerek yolculuk ediyordu. Soylular ise nefes nefese kalmış, ter içindeki kölelerin sırtlarındaki tahtırevanlar üzerinde taşınarak geniş caddelerde bir aşağı, bir yukarı dolaşıyorlardı.</p>

  <p>Pug ve Laurie'ye kölelere verilen türden kısa, gri renkli cüppeler verilmişti. Bataklıklarda yeterli olan peştamalları, Tsurani vatandaşları arasında dolaşmak için uygun görülmemişti. Krallıktakiler kadar olmasa da, Tsuraniler de edepliliğe önem verirlerdi.</p>

  <p>Savaş Körfezi denilen dev su kütlesinin sahili boyunca çıkan yolu takip etmişlerdi. Pug, eğer bu bir körfez ise, Midkemia'daki tüm körfezlerden daha büyük olduğunu düşündü, üzerinde yükselen ulu yamaçlardan bile diğer tarafını görmek mümkün değildi. Günlerce yol aldıktan sonra ekilmiş arazilere ulaşmışlardı, kısa bir süre sonra da karşı sahil görünmüştü. Birkaç gün daha yol aldıktan sonra da Jamar şehrine gelmişlerdi.</p>

  <p>Pug ile Laurie çevrelerinde akıp giden trafiği izlerken, Hokanu tapınakta bir kurban kesti. Tsuraniler renklere fazlasıyla düşkündü anlaşılan. Burada, en düşük dereceli işçiler bile parlak renkli, kısa cüppeler giyiyorlardı. Varlıklı olanlar ise titizlikle işlenmiş desenleri olan, daha da göz alıcı giysiler giyiyorlardı. Yalnızca kölelerin renkli giysileri yoktu.</p>

  <p>Şehrin her yeri insanlarla dolup taşıyordu: çiftçiler, tüccarlar, işçiler ve yolcular. Yanlarından, ürün ve mallarla dolu needra kervanları geçiyordu. İnsanların bu kadar çok sayıda olması Pug ve Laurie'nin başını döndürmüştü; Tsuraniler, âdeta İmparatorluk'un ticareti insanların durup dinlenmesini bekleyemezmişçesine, tıpkı karıncalar gibi koşuşturuyorlardı. Geçenlerin çoğu durup, dev barbarlar olarak gördükleri Midkemialılara bakıyorlardı. En uzunlarının boyları bir metre altmış beş santimi geçmiyordu ve erişkin boyu bir metre yetmiş santim olan Pug bile aralarında uzun boylu sayılıyordu. Midkemialılara gelince, onlar da Tsuranilere bücür der olmuştu.</p>

  <p>Pug ve Laurie çevrelerine bakındılar. Şehrin merkezinde, büyük tapınakların olduğu yerde bekliyorlardı. Bir dizi parkın ortasında, farklı boyutlarda on piramit vardı. Hepsi de taşlarla bezenmiş ya da boyanmış olan zengin duvar resimleriyle süslüydü. Genç adamlar, bulundukları yerden, parkların üç tanesini görebiliyorlardı. Her birinin terasları, içlerinde dolaşan minyatür akarsuları, hatta minik şelaleleri bile vardı. Parkların çimenlerle kaplı zeminleri cüce ağaçlarla olduğu kadar, gölge yapan büyük ağaçlarla da bezenmişti. Dolaşan müzisyenler flütler ve tuhaf enstrümanlar ile yabancı, çok sesli bir müzik çalıyor, parkta dinlenen ya da yoldan geçenleri eğlendiriyorlardı.</p>

  <p>Laurie bütün dikkatini vermiş, dinliyordu. "Şu yarım vuruşları dinlesene! Ve şu kısa minörleri!" İç çekti ve bakışları yere indi, hüzünlenmişti. "Yabancı da olsa, müzik bu." Pug'a baktı, sesi her zamanki neşesinden yoksundu. "Keşke tekrar çalabilseydim." Uzaktaki müzisyenlere baktı. "Tsurani müziğinden hoşlanmaya bile başlayabilirdim." Pug onu özlemleriyle baş başa bıraktı.</p>

  <p>Pug gözlerini hareketli şehir meydanında gezdirerek, şehrin dış bölgesine girdiklerinden beri durmaksızın karşılarına çıkan izlenimleri toparlamaya çalıştı. Her yerde insanlar bir koşuşturmaca içindeydi. Tapınakların az ötesinde, Kraliyet şehirlerindekilere benzeyen, ama daha büyük olan bir pazar yerinden geçtiler. Sokak satıcılarının ve müşterilerin patırtısı, kokular, sıcak, ona tuhaf bir şekilde yurdunu anımsatıyordu.</p>

  <p>Hokanu'nun grubu yaklaşırken, baştaki muhafızlar, "Shinzawai! Shinzawai!" diye seslenerek bir soylunun yaklaştığını haber veriyor ve avamlar yoldan çekiliyordu. Grup, şehirde yalnızca bir kez durup yol verdi: parlak kırmızı tüylerden yapılmış cüppelere bürünmüş, baştan aşağı kırmızılar içindeki bir grup adama. Pug'ın başrahip olduğunu sandığı adam, kırmızı bir kafatasına benzetilmiş, ahşap bir maske takmış, diğerleriyse yüzlerini kırmızıya boyamışlardı. Kamıştan düdükler çalıyorlar, insanlar da kaçışarak yollarından çekiliyorlardı. Askerlerden biri bir korunma işareti yaptı, Pug da daha sonra bu adamların, ölümün ta kendisi olan tanrıça Sibi'nin erkek kardeşi, yürek yiyen Turakamu'nun rahipleri olduklarını öğrendi.</p>

  <p>Pug yakındaki bir muhafıza dönüp, konuşmak için izin istediğini işaret etti. Muhafız başını bir kez salladı ve Pug, Hokanu'nun dua ettiği tapmağı göstererek, "Efendim, burada hangi tanrı yaşıyor?" diye sordu.</p>

  <p>Asker samimi bir tavırla, "Seni cahil barbar," diye cevap verdi, "Tanrılar bu binalarda değil, Yukarı ve Aşağı Cennetlerde yaşarlar. Bu tapınak ise insanların adakta bulunmaları için. Burada lordumun oğlu, Yukarı Cennetin iyi tanrısı Chochocan ve onun hizmetkârı olan barış tanrısı Tomachaca'ya, Shinzawailere iyi şans getirmesi için dilekte ve adakta bulunacak."</p>

  <p>Hokanu dönünce tekrar yola koyuldular. Şehirde yol alırlarken Pug hâlâ yanlarından geçtikleri insanları inceliyordu.</p>

  <p>İnanılmaz bir kalabalık vardı, buna nasıl tahammül ettiklerini merak ediyordu. Pug ve Laurie, tıpkı şehre ilk kez inmiş köylüler gibi Jamar'ın harikalarını hayretler içinde izliyorlardı. Sözüm ona çok yer görmüş olan ozan dahi, gördüklerinin bazıları karşısında şaşkınlık içinde kalıyordu. Bir süre sonra muhafızlar, barbarların en sıradan şeylere bile büyük bir keyifle bakmalarıyla dalga geçer olmuşlardı.</p>

  <p>Geçtikleri her bina ahşaptan ve kumaşı andıran, ama katı, yarı saydam bir maddeden yapılmıştı. Tapınaklar gibi birkaçı da taşlarla inşa edilmişti, ama en dikkat çekici olan şey, tapınaklardan işçi kulübelerine kadar gördükleri her binanın, koyu kahverengi bir cila vurulmuş bordürleri ve kapı kasaları dışında tamamen beyaza boyanmış olmasıydı. Görünen her yüzey rengârenk resimlerle süslenmişti. Her yer hayvanlar, manzaralar, tanrısal imgeler ve savaş sahneleriyle kaplıydı. Gözlere layık, tam bir renk cümbüşüydü.</p>

  <p>Tapınakların kuzeyinde, parklardan birinin karşısında, çalılarla çevrilmiş açık bahçelerle diğerlerinden ayrılmış ve geniş bir caddeye bakan, tek bir bina vardı. Kendi muhafızlarınınkilere benzer zırh ve başlıklar içindeki iki muhafız kapıyı koruyorlardı. Hokanu yaklaşınca onu selamladılar.</p>

  <p>Diğer muhafızlar köleleri genç efendinin yanında bırakıp, tek kelime etmeden evin arkasına dolaştılar. Onun bir işareti üzerine, kapı muhafızlarından biri, bir örtüyle kapatılmış olan geniş kapıyı açtı. Her iki yanında kapılar olan, arkaya doğru uzanan açık bir koridora girdiler. Hokanu onları, evdeki kölelerden birinin açtığı, arkadaki bir kapıya götürdü.</p>

  <p>O zaman Pug ve Laurie evin, ortasında her taraftan girilebilen, geniş bir bahçesi olan bir kare şeklinde tasarlandığını anladılar. Fokurdayan bir havuzun yanında yaşlıca bir adam oturuyordu, sade ama gösterişli, lacivert bir cüppe giymişti. Elindeki bir parşömen tomarına göz atıyordu. Üçü içeri girince başını kaldırdı ve Hokanu'yu karşılamak için kalktı.</p>

  <p>Genç adam başlığını çıkarıp esas duruşa geçti. Pug ve Laurie ses çıkarmadan, biraz daha geride durdular. Adam başıyla onayladı ve Hokanu yaklaştı. Kucaklaştılar ve yaşlı adam, "Seni tekrar görmek güzel, oğlum," dedi. "Kampta işler nasıldı?"</p>

  <p>Hokanu kamp hakkındaki raporunu verdi, kısa ve öz konuşuyor, önemli olan hiçbir noktayı atlamıyordu. Ardından, durumu düzeltmek için yapılanlardan söz etti. "Böylece yeni gözetmen, kölelere yeterince yemek ve istirahat sağlayacak. Yakında verimi artıracaktır."</p>

  <p>Babası başıyla onayladı. "Akıllıca hareket etmişsin, oğlum. İlerlemeyi ölçmek üzere birkaç ay sonra başka birini göndeririz, ama durum nasıl olsa şimdikinden daha kötü olamaz. Savaş Lordu daha fazla üretim istiyor, bizimle arası da zaten iyi değil."</p>

  <p>Köleleri ilk kez olarak fark etti. Pug ve Laurie'yi göstererek yalnızca, "Ya bunlar?" dedi.</p>

  <p>"Bunlar olağan dışı. Ağabeyim kuzeye gitmeden önceki gece konuştuklarımızı düşündüm. İşe yarayabilirler."</p>

  <p>"Bundan kimseye söz ettin mi?" Kurşun rengi gözlerinin çevresinde sert hatlar belirdi. Boyu çok daha kısa da olsa, Pug'a Lord Borric'i anımsatıyordu.</p>

  <p>"Hayır baba. Yalnızca o gece konseyde olanlara-"</p>

  <p>Evin efendisi elini sallayarak sözünü kesti. "Fikirlerini sonrası için sakla. 'Bir şehirde sırlara güven olmaz. Septiem'e haber ver. Evi kapatıp, sabahleyin malikânemize gitmek üzere yola çıkıyoruz."</p>

  <p>Hokanu hafifçe eğilerek selam verdi ve çıkmak üzere döndü. "Hokanu." Babasının sesi onu durdurdu. "İyi iş gördün." Genç adam bahçeden ayrılırken yüzündeki gurur açıkça okunuyordu.</p>

  <p>Evin efendisi küçük bir fıskiyenin yanındaki, oyma taştan bir bankın üzerine tekrar oturdu ve iki köleyi süzdü. "Adlarınız ne sizin?"</p>

  <p>"Pug, efendim."</p>

  <p>"Laurie, efendim."</p>

  <p>Bu basit cevaplardan bir fikir edinmiş gibiydi. Sol tarafını işaret edip, "Şu kapı," dedi, "mutfaklara gider. Hadonramın adı Septiem'dir. O sizinle ilgilenecektir. Şimdi gidin."</p>

  <p>Selam verip bahçeden çıktılar. Evde yollarını ararlarken, Pug bir köşede karşılarına çıkan genç bir kızı neredeyse yere deviriyordu. Kız bir köle giysisi giymişti ve bir sepet dolusu çamaşır taşıyordu. Sepet elinden fırlayıp düştü.</p>

  <p>"Eyvah!" diye bağırdı kız. "Bunları yeni yıkamıştım. Şimdi hepsini tekrar yıkamam gerekecek." Pug hemen eğilip toplamasına yardım etti. Kızın bir Tsuraniye göre uzun olan boyu neredeyse Pug'a eşitti, vücudu da düzgündü. Kahverengi saçlarını arkada toplamıştı, kahverengi gözlerini de uzun, koyu kirpikler süslüyordu. Pug giysileri toplamayı bırakıp, bariz bir hayranlıkla kızı süzmeye başladı. Kız onun bakışları karşısında bir an tereddüt etti, sonra kalan giysileri hemen toparlayıp aceleyle uzaklaştı. Laurie arkasından bakarak kızın ince bedenini ve kısacık köle giysisinin iyice ortaya çıkardığı bronzlaşmış bacaklarını süzdü.</p>

  <p>Laurie Pug'ın omzuna vurdu. "Ha! Sana şansımızın açılacağını söylemiştim."</p>

  <p>Evden çıkıp, iştahlarını kabartan bir sıcak yemek kokusuyla dolu mutfağa geldiler. "Bence o kızı çok etkiledin, Pug."</p>

  <p>Pug'ın kadınlarla fazla bir deneyimi olmamıştı, kulaklarının hemen kızardığını hissetti. Köle kampında çoğu zaman kadınlardan konuşulurdu ve her şeyden çok bu yüzden kendini hep toy bir çocuk gibi hissetmişti. Laurie'nin onunla dalga geçip geçmediğini görmek için dönünce, sarışın şarkıcının arkasına baktığını gördü. Onun bakışlarını takip edince de, utangaç bir gülümseme taşıyan bir yüzün evdeki bir pencerenin arkasına kaçtığını gördü.</p>

  <p>Ertesi gün, Shinzawai Ailesi tam bir telaş içindeydi. Köleler ve hizmetkârlar, kuzeye yapılacak olan yolculuğun hazırlıkları için dört bir yana koşturuyorlardı. Evde kendilerine bir iş verecek kadar vakti olan kimse olmadığı için, Pug ve Laurie de boş kalmışlardı. Geniş, söğüde benzeyen bir ağacın gölgesinde oturmuş, bir yandan koşuşturmacayı izlerken, bir yandan da kendileri için yeni bir şey olan boş zamanlarının tadını çıkarıyorlardı.</p>

  <p>"Bunlar delirmiş, Pug. Kervanlar için bile bu kadar hazırlık yapıldığını görmemiştim. Sanki her şeylerini yanlarına alacak gibiler."</p>

  <p>"Belki de öyledir. Bu insanlar artık beni şaşırtmıyor." Pug doğrulup ağacın gövdesine yaslandı. "Mantığa kafa tutan şeylere şahit oldum."</p>

  <p>"Doğru. Ama benim kadar çok yer gezip görünce anlıyorsun ki, bir şey ne kadar farklı görünüyorsa, o kadar sıradandır."</p>

  <p>"Ne demek istiyorsun?"</p>

  <p>Laurie de kalkıp, ağacın diğer tarafına yaslandı. Kısık bir sesle, "Emin değilim, ama bir şeyler döndüğü ve bunda bizim de bir rolümüz olduğu kesin," dedi. "Gözümüzü dört açarsak, durumu lehimize çevirebiliriz. Bunu hiç unutma. Birisi senden bir şey isteyecek olursa, konumlarınız görünüşte ne kadar farklı olursa olsun, daima pazarlık edebilirsin."</p>

  <p>"Tabii. Ona istediğini ver, o da yaşamana izin versin."</p>

  <p>Laurie gözlerinde bir coşku parıltısıyla, "Bu kadar kötümser olmak için fazla gençsin," diye karşı çıktı. "Bak ne diyeceğim. Sen görmüş geçirmiş pozlarını benim gibi eski gezginlere bırak, ben de hiçbir fırsatı kaçırmamanı sağlarım."</p>

  <p>Pug homurdandı. "Ne fırsatı?"</p>

  <p>Laurie Pug'ın arkasını işaret ederek, "Her şeyden önce," dedi, "dün neredeyse yere yıktığın o kız, şuradaki kutuları kaldırmakta pek zorlanıyor." Dönüp bakan Pug, çamaşırcı kızın arabalara yüklenecek olan çok sayıdaki ağır kutuyu üst üste koymaya çalıştığını gördü. "Bence biraz yardıma hayır demez, sen ne diyorsun?"</p>

  <p>Pug'ın kararsızlığı yüzünden okunuyordu. "Ne...?"</p>

  <p>Laurie onu hafifçe iteledi. "Yürüsene budala. Şimdi biraz yardım, sonra... kim bilir?"</p>

  <p>Pug duraksadı. "Sonra mı?"</p>

  <p>"Tanrılar adına!" diye güldü Laurie ve Pug'ın kıçına şaka yollu bir tekme attı.</p>

  <p>Ozanın neşesi bulaşıcıydı, Pug da kıza yaklaşırken gülümsüyordu. Kız büyük bir tahta kutuyu, bir başkasının üzerine koymaya çalışıyordu. Pug elinden aldı. "Dur, ben yapayım."</p>

  <p>Kız kararsızca geri çekildi. "Aslında ağır değil. Ama bana göre fazla yüksek." Pug dışında her yere bakıyordu.</p>

  <p>Pug hassas elini pek fazla zorlamadan kutuyu kolayca kaldırıp diğerlerinin üzerine koydu. Sıradan bir iş yapmış edasıyla, "İşte oldu," dedi.</p>

  <p>Kız, gözlerinin önüne düşmüş olan kaçamak bir tutam saçı arkaya attı. "Sen barbarsın, değil mi?" Sesinde tereddüt vardı.</p>

  <p>Pug irkildi. "Bu, sizin taktığınız isim. Ben de kendimi herkes kadar medeni görüyorum."</p>

  <p>Kız kızardı. "Seni gücendirmek istemedim. Benim halkım da barbar olarak nitelenir. Tsurani olmayan herkese böyle derler. Ben, diğer dünyadansın demek istemiştim."</p>

  <p>Pug başıyla onayladı. "Adın ne?"</p>

  <p>Kız, "Katala," dedi ve hemen, "Seninki ne?" diye ekledi. "Pug."</p>

  <p>Kız gülümsedi. "Garip bir isim bu. Pug." Tınısından hoşlanmış gibiydi.</p>

  <p>O sırada hadonra Septiem evin köşesinde belirdi, yaşlı ama dik duran, emekli bir general havası taşıyan bir adamdı. "Siz ikiniz!” diye çıkıştı. "Yapılacak işler var! Orada öylece dikilmeyin."</p>

  <p>Katala koşarak eve girdi, Pug da ne yapacağını bilemez bir halde, sarı cüppeli kâhyanın önünde kalakaldı. "Sen! Adın ne?" "Pug, efendim."</p>

  <p>"Anlaşılan sana ve sarışın dev arkadaşına bir iş verilmemiş. Bunu düzeltiriz. Çağır onu."</p>

  <p>Pug iç çekti. Boş zamanları buraya kadardı. Laurie'ye gelmesini işaret etti ve arabaları yükleme işine verildiler.</p>
</body>
</html>
