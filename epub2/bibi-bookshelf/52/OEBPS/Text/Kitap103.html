<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="bölüm-ad" style="text-align: center;">KALE İÇİ</h2>

  <p class="giriş"><big><big>P</big></big><small>UG ŞİLTESİNİN ÜZERİNDE ASIK SURATLA OTURUYORDU.</small></p>

  <p>Ateş ejderi Fantus başını öne iterek Pug'ı gözlerinin çevresindeki kabartıların arkasını kaşımaya davet etti. Pek ilgi görmeyeceğini anlayan ejder kule penceresine yöneldi ve küçük bir siyah duman bulutuyla tamamlanan bir hoşnutsuzluk homurtusuyla birlikte uçuşa kalktı. Pug kendi sıkıntılarına öyle gömülmüştü ki, yaratığın gittiğini fark etmedi. On dört ay önce Kulgan'ın çıraklığı görevini üstlendiğinden beri yaptığı her şey ters gitmişti sanki.</p>

  <p>Şilteye arka üstü uzanarak gözlerini koluyla kapattı; pencereden esen tuzlu deniz melteminin kokusunu alıyor, bacaklarında güneşin sıcaklığını hissedebiliyordu. Çıraklığından beri yaşamındaki her şey iyiye gitmeye başlamıştı, en önemlisi olan şey, çalışmaları dışında.</p>

  <p>Aylardır Kulgan ona büyücülük sanatının temel bilgilerini öğretmeye çalışıyor, ama her nedense hep çabalarının boşa çıkmasına yol açan bir şey oluyordu. Büyü yapma kuramlarında Pug çabuk öğreniyor, temel kavramları anlamakta güçlük çekmiyordu. Ancak ne zaman bilgisini kullanmaya kalksa, bir şey onu engelliyordu. Âdeta zihninin bir parçası büyüyü tamamlamayı reddediyor gibiydi; büyüde belirli bir noktayı geçmesini önleyen bir engel vardı sanki. Ne zaman denese, bu noktaya yaklaştığını hissediyor ve inatçı bir atın süvarisi gibi, kendine engeli aşırtamıyordu sanki.</p>

  <p>Kulgan her şeyin zamanla kendiliğinden düzeleceğini söyleyerek kaygılarını dağıtıyordu. Tıknaz büyücü çocuğa karşı her zaman anlayışlı davranıyor, çaba gösterdiğini bildiğinden, daha başarılı olmadığı için onu hiç paylamıyordu.</p>

  <p>Pug daldığı düşüncelerden, birinin kapıyı açısıyla sıyrıldı. Başını kaldırdığında Rahip Tully'nin kolunun altında iri bir kitapla içeri girdiğini gördü. Din adamı kapıyı kapatırken beyaz cüppesi hışırdadı. Pug doğrulup oturdu.</p>

  <p>"Pug, yazı dersinin vakti geldi-" Çocuğun yüzündeki yılgın ifadeyi görerek durdu. "Sorun nedir, evlat?"</p>

  <p>Pug zamanla ihtiyar Astalon rahibini sevmişti. Sert, ama adil bir ustaydı. Çocuğu başarısızlıkları yüzünden ne kadar azarlarsa, başarıları yüzünden de bir o kadar överdi. Hızlı çalışan bir aklı ve mizah anlayışı vardı ve Pug kulağa ne kadar aptalca geleceğini düşünürse düşünsün, sorulara açıktı.</p>

  <p>Ayağa kalkan Pug içini çekti ve "Bilmiyorum, Peder," dedi. "İşler doğru yürümüyor gibi. Neyi denesem yüzüme gözüme bulaştırmayı beceriyorum."</p>

  <p>"Pug, her şey kapkara olamaz," dedi Rahip bir elini Pug'ın omzuna koyarak. "Neden bana canını sıkan şeyi anlatmıyorsun; yazı alıştırmasını başka zaman yapabiliriz." Pencerenin yanında duran bir tabureye gitti ve otururken cüppesini düzeltti. Büyük kitabı ayağının dibine yerleştirirken çocuğu inceledi.</p>

  <p>Pug geçen bir yılda büyümüştü, ama hâlâ ufak tefekti. Omuzlan bir parça genişlemeye başlamıştı ve gözlerinde bir zamanlar olacağı erkeğin izleri görülüyordu. Ev dokuması tuniği ve pantolonuyla kederli bir figürdü; ruh hali de üzerindeki kumaş kadar griydi. Çoğunlukla derli toplu ve düzenli olan odası artık aklındaki kargaşayı yansıtan bir tomarlar ve kitaplar karmaşası içindeydi.</p>

  <p>Pug bir an sessizce oturdu, ama rahip bir şey söylemeyin-ce, konuşmaya başladı. "Sana Kulgan'ın bana efsunların gerginlik olmadan uygulanabilmesi için zihni sakinleştiren üç temel efsun öğrettiğini anlatmıştım, hatırlıyor musun? Eh, doğrusu bu egzersizlerde aylar önce ustalaştım ve artık çok az çaba sarf ederek zihnimi birkaç saniyede sakinleştirebiliyorum. Ama iş daha ileriye gitmiyor. O noktadan sonra, her şey dağılıyor."</p>

  <p>"Ne demek istiyorsun?"</p>

  <p>"Öğrenilecek bir sonraki şey, zihni doğasına aykırı düşen eylemleri, örneğin diğer şeylerin tümünü dışlayarak tek bir şeyi düşünmeyi ya da tek bir şeyi düşünmemeyi -ki bu şeyin ne olduğunu bilirken bu hayli zor bir iş- yapmak üzere terbiye etmek. Bunları çoğu zaman yapabiliyorum, ama ara sıra kafamın içinde birbiriyle çatışan, işleri farklı şekillerde yapmamda ayak direyen güçler varmış gibi hissediyorum. Sanki kafamın içinde Kulgan'ın beklememi söylediğinden farklı bir şeyler oluyor.</p>

  <p>"Ne zaman Kulgan'ın öğrettiği basit büyülerden birini denesem, bir nesneyi hareket ettirmek ya da kendimi yerden havalandırmak gibi, kafamdaki bu şeyler konsantrasyonumu ele geçiriyor ve kontrolümü kaybediyorum. En basit efsunun bile üstesinden gelemiyorum."</p>

  <p>Pug titrediğini hissetti, bundan Kulgan dışında birine bahsetme fırsatını ilk kez bulmuştu. "Kulgan denemeye devam etmemi ve endişelenmememi söylemekle yetiniyor." Gözyaşlarının eşiğinde, sözlerine devam etti. "Yeteneğim var. Kulgan bunu ilk andan, kristali kullandığımdan beri bildiğini söylüyor. Sen de bana yeteneğim olduğunu söyledin. Ama bir türlü büyülerin olması gerektiği gibi işlemelerini sağlayamıyorum. Tüm bunlar kafamı o kadar karıştırıyor ki."</p>

  <p>"Pug," dedi rahip, "büyünün birçok özelliği vardır ve onu kullanan bizler bile, nasıl işlediği hakkında çok az şeyi anlarız. Tapınaklarda bize büyünün tanrıların bir armağanı olduğu öğretilir; biz de bunu inancımız yüzünden kabul ederiz. Bunun nasıl böyle olabileceğini anlamamamıza rağmen sorgulamayız. Her tarikatın kendi büyü sahası vardır, iki saha da asla birbirine benzemez. Kendi tarikatlarının izinden giden bazılarının yapamayacağı büyüleri yapabilirim. Ama kimse bunun neden olduğunu anlayamıyor.</p>

  <p>"Büyücüler farklı türden bir büyüyle uğraşır ve onların uygulamaları bizim tapınaklarda yaptıklarımızdan çok farklıdır. Onların yaptıklarının çoğunu bizler yapamayız. Büyü sanatını inceleyen, büyünün doğasını ve işleme şekillerini öğrenmeye çalışan onlardır, ancak onlar dahi büyünün nasıl işlediğini açıklayamaz. Yalnızca büyüyü işletmeyi bilir ve bu bilgiyi öğrencileri ne aktarırlar, Kulgan'ın sana yaptığı gibi."</p>

  <p>"Bana yapmaya çalıştığı gibi, Peder. Beni yanlış değerlendirmiş olabileceğini düşünüyorum."</p>

  <p>"Sanmıyorum, Pug. Bu işleri biraz bilirim ve Kulgan'ın öğrencisi oluşundan beri sendeki erkin büyümekte olduğunu hissedebiliyorum. Belki de başkaları gibi buna geç erişeceksin, ama doğru yolu bulacağına eminim."</p>

  <p>Pug'ın içi rahatlamamıştı. Rahip ‘in bilgeliğinden ya da fikirlerinden şüphe etmiyordu, ancak onun yanılmış olabileceğini de hissediyordu. "Umarım, haklısınızdır, Peder. Bende ne hata olduğunu anlamıyorum, o kadar."</p>

  <p>"Sanırım ben biliyorum," dedi kapının yanından bir ses. İrkilen Pug ve Rahip Tully başlarını çevirip kapı boşluğunda duran Kulgan'ı gördüler. Büyücünün mavi gözlerinde kaygı çizgileri vardı ve kalın, gri kaşları burnunun üzerinde bir V şekli oluşturuyordu. Ne Pug ne de Tully kapının açıldığını duymamıştı. Kulgan uzun, yeşil cüppesini topladı ve kapıyı açık bırakarak odaya adım attı.</p>

  <p>"Gel buraya, Pug," dedi büyücü elini hafifçe sallayarak. Pug büyücünün yanına gitti, o da her iki elini Pug'ın omuzlarına koydu. "Günbegün odalarında oturup işlerin neden yolunda gitmediğini düşünerek kaygılanan çocuklar işlerin yolunda gitmesini sağlayamazlar. Bugünü dilediğince geçirmen için sana veriyorum. Altıncı Gün olduğundan, çocukların bulabildiği türden belalarda sana yardımcı edecek bir sürü çocuk bulabilirsin." Gülümsedi ve öğrencisinin içi ferahlıkla doldu. "Çalışmaya ara verip biraz dinlenmeye ihtiyacın var. Şimdi git haydi." Bunu derken çocuğun kafasına şakadan hafif bir darbe vurdu ve onu koşar adım merdivenlerden aşağı yolladı. Kulgan şiltenin yanına giderek ağır cüssesini buraya serdi ve rahibe baktı. "Çocuklar," dedi Kulgan başını iki yana sallayarak. "Bir festival düzenler, onlara bir zanaat arması verir ve birden çocuk değil, erkek olmayı beklerler. Ancak hâlâ birer çocuktur onlar ve ne kadar uğraşırlarsa uğraşsınlar, hâlâ erkek gibi değil, çocuk gibi davranırlar." Piposunu çıkarıp doldurmaya koyuldu. "Büyücüler otuz yaşında genç ve deneyimsiz sayılır, ancak diğer zanaatların tümünde otuz yaşındaki bir adam kalfa ya da usta, büyük olasılıkla da kendi oğlunu Seçim'e hazırlamakta olur." Pug'ın ateş çömleğinde hâlâ için için yanmakta olan közlere bir ince çıra koydu ve piposunu yaktı.</p>

  <p>Tully başını salladı. "Anlıyorum, Kulgan. Rahiplik de yaşlı bir adamın mesleğidir. Pug'ın yaşındayken, rahip yardımcısı olmama daha on üç yılım vardı." İhtiyar rahip öne doğru eğildi. "Kulgan, çocuğun sorunu ne, peki?"</p>

  <p>"Çocukta yanlış bir şey yok, biliyorsun," diye bildirdi Kulgan sakin bir sesle. "Ona öğretmeye çalıştıklarımı uygulayamayışının bir açıklaması yok. Tomarlar ve aygıtlarla yapabildikleri beni hayrete düşürüyor. Çocuğun böylesi şeylere öylesine büyük bir yeteneği var ki, yüce sanatlarla uğraşan bir büyücünün hamuruna sahip olduğuna kalıbımı basabilirim. Gel gör ki, içsel gücünü kullanamaması..."</p>

  <p>"Bir çözüm bulabileceğini düşünüyor musun?"</p>

  <p>"Ümit ederim, öyle olur. Onu çıraklıktan azletmek zorunda kalmaktan nefret edeceğim. Onu hiç seçmemiş olmamdan daha çok yıkar bu." Yüzü duyduğu içten kaygıyı ele veriyordu. "İnsanın kafası karışıyor, Tully. Sanırım sen de onda büyük bir potansiyel olduğunu kabul edersin. O gece kulübemde kristali kullanışını gördüğüm an, yıllardır ilk defa çırağımı bulmuş olabileceğimi düşündüm. Hiçbir usta onu seçmeyince, yazgının yollarımızın kesişmesini sağladığını anladım, ama o çocuğun kafasının içinde başka bir şey daha var, daha önce hiç karşılaşmadığım bir şey, güçlü bir şey. Bunun ne olduğunu bilmiyorum, Tully, ama benim alıştırmalarımı reddediyor, sanki her nasılsa... Yanlış ya da... Ona aykırıymışlar gibi. Pug'da karşılaştığım şeyi bundan daha iyi açıklayabilir miyim, bilmiyorum. Bunun herhangi bir basit açıklaması yok."</p>

  <p>"Çocuğun dediğini düşündün mü?" diye sordu rahip yüzünde düşünceli bir kaygı ifadesiyle.</p>

  <p>"Benim yanılmış olmam konusundakini mi?"</p>

  <p>Tully başını salladı. Kulgan soruyu elinin bir hareketiyle savuşturdu. "Tully, sen de büyünün doğasını benim kadar, hatta belki benden iyi bilirsin. Tanrınıza Düzen Getiren Tanrı, diye boşuna denmemiş. Mezhebiniz bu evrene dirlik düzen getiren şey hakkında pek çok şeyi açığa çıkarmıştır. Bir an bile çocuğun yeteneğinden kuşku duyuyor musun?"</p>

  <p>"Yeteneğinden, hayır. Ama şu an konumuz yeteneği değil."</p>

  <p>"Her zamanki gibi, iyi dedin. Eh, o Zaman herhangi bir fikrin var mı? Çocuğu din adamı mı yapsak, mesela?"</p>

  <p>Tully yüzünde onaylamayan bir ifadeyle arkasına yaslandı. "Rahipliğin bir çağrı olduğunu bilirsin, Kulgan," dedi kaskatı bir tavırla.</p>

  <p>"Rahatla, Tully. Şaka yapıyordum." İçini çekti. "Yine de onda rahip olma arzusu ya da büyücünün zanaatı üzerine doğal bir beceri yoksa ondaki bu doğal yeteneği nasıl değerlendirebiliriz ki?"</p>

  <p>Tully bir an sessizlik içinde düşündü, sonra, "Yitik sanatı düşündün mü?" diye sordu.</p>

  <p>Kulgan'ın gözleri fal taşı gibi açıldı. "Şu eski efsane mi?" Tully başını salladı. "Yaşamının bir anında yitik sanat efsanesi üzerinde düşüncelere dalmamış olan tek bir büyücü olduğunu sanmam. Yitik sanat var olsaydı, zanaatımızın eksik kaldığı birçok noktayı gün ışığına kavuştururdu." Sonra Tully'yi onaylamadığını gösteren kısılmış gözlerinin hapsine aldı. "Ama efsaneler hayli yaygındır. Sahildeki hangi taşı kaldırsan, altından efsane çıkar. Ben şahsen kadim batıl inançlara yıkmaktansa, kusurlarımıza gerçek yanıtlar aramayı yeğlerim."</p>

  <p>Tully'nin ifadesi ciddi, ses tonu azarlar bir hal aldı. "Tapınaktaki bizler onu efsane saymayız, Kulgan! İlk insanlara tanrılar tarafından öğretilen, açığa çıkmış hakikatin bir parçası olarak kabul edilir."</p>

  <p>Tully'nin ses tonuna sinirlenen Kulgan tersledi, "Dünyanın düz olduğu inanışı da öyleydi, ta ki Rolendrik -hatırlatayım ki, o da bir büyücüydü- büyülü görüsünü ufkun, dünyanın bir küre olduğunu açıkça kanıtlayan eğimini ortaya çıkaracak kadar yukarıya gönderene dek! Bu, zamanın başlangıcından beri ufukta bir geminin geri kalanından önce yelkeninin belirdiğini gören neredeyse her denizci ve balıkçı tarafından bilinen bir gerçekti!" Neredeyse bağırıyordu.</p>

  <p>Tully'nin uzun zaman önce terk edilen eski kilise nizamının hatırlatılmasından gücendiğini gören Kulgan, ses tonunu yumuşattı. "Sana saygısızlık etmek istemem, Tully. Ama eski bir hırsıza nasıl çalacağını öğretmeye kalkma. Tarikatının iş mantığa gelince, en iyileriyle aşık attığını biliyorum, din adamı kardeşlerinden yarısının o ölümüne ciddi rahip yardımcılarının yüz yıl önce bir kenara atılan teolojik meseleleri münazara ettiklerini görünce kahkaha krizlerine tutulduklarını da. Üstelik yitik sanat söylemi bir Ishapian dogması değil miydi?"</p>

  <p>Şimdi Kulgan'a tasvip etmeyen bakışlarını dikme sırası Tully'ye gelmişti. Nükteli bir çaresizlik havası içinde, "Tarikatımın iç işleyişi konusunda bir nebze merhametsiz bir sezgiye sahip olmana rağmen, din eğitimin hâlâ eksik, Kulgan," dedi. Biraz gülümsedi. "Gerçi münazaralı hakikat mahkemeleri konusunda haklısın. Çoğumuzun bunları bu kadar komik bulmasının nedeni, bizler de birer rahip yardımcısı olduğumuz zaman bunlar konusunda ne denli acı verici derecede ciddi olduğumuzu hatırlamamız." Sonra ciddileşerek, "Ama din eğitiminin eksik olduğunu söylerken ciddiydim," dedi. "Ishapianlıların birtakım tuhaf inanışları olduğu doğru ve dar fikirli bir grupturlar, ama aynı zamanda bilinen en eski tarikattırlar ve mezhepler arasındaki farklılıklara ilişkin meselelerde en yüksek düzeyli kilise olarak kabul edilirler."</p>

  <p>"Din savaşlarında, dernek istiyorsun," dedi Kulgan neşeli bir homurtuyla.</p>

  <p>Tully bunu duymazlıktan geldi. "Ishapianlılar, Krallık'taki en eski irfan ve tarihin muhafızlarıdır ve Krallık'taki en geniş kütüphane onlarınkidir. Krondor'daki tapınaklarında bulunan kitaplığı ziyaret ettim ve çok etkileyiciydi."</p>

  <p>Kulgan gülümsedi ve hafif bir küçümseme edasıyla, "Ben de öyle, Tully, aynı zamanda da Sarth Kilisesi'ndeki ondan on kat büyük olan raflara da göz gezdirdim. Ne olmuş?" dedi.</p>

  <p>Tully öne eğilerek, "Şu ki, Ishapianlılar hakkında ne istersen söyleyebilirsin, ancak irfan yerine tarih gibi bir şeyi ortaya koyduklarında, çoğunlukla iddialarını destekleyen kadim kitaplar sunabilirler," dedi.</p>

  <p>Kulgan Tully'nin söylediklerini elini sallayarak savuştururken, "Hayır," dedi. "Senin ya da bir başkasının inançlarını hafife almıyorum, ancak yitik sanatlar hakkındaki bu saçmalıkları kabul edemem. Pug'ın büyünün benim bilmediğim bir yanında, belki ruhların çağrılması ya da yanılsama -çok az şey bildiğimi seve seve itiraf edeceğim- sahasına daha yatkın olabileceğine inanmaya razı olabilirim, ancak uzun süre önce ortadan kaybolan büyü tanrısı Kaos Savaşları'nda öldü diye sanatında asla ustalaşamayacağını kabul edemem! Hayır, bilinmeyen irfanın var olduğunu kabul ederim. Büyüyü anlayışımızın uzaktan yakından tamamlanmış olduğunu düşünmeye başlamak için dahi çok fazla kusur var zanaatımızda. Ama Pug büyü öğrenemezse, bu sadece ben öğretmen olarak başarısız olduğum içindir."</p>

  <p>Büyücünün Pug'ın muhtemel kusurlarını değil kendininkileri düşünmekte olduğunu birden anlayan Tully artık Kulgan'a öfkeyle bakıyordu. "Şimdi ahmaklık ediyorsun işte. Sen yetenekli bir adamsın ve Pug'ın yeteneğini keşfeden kişi ben olsaydım, onu yanına yerleştirecek senden iyi bir öğretmen düşünemezdim." Kulgan bir itiraz gevelemeye kalktı, ama Tully lafını kesti. "Yo, bırak devam edeyim. Bizde eksik olan şey anlayış. Pug gibi, yetilerine hâkim olamayan yabani yeteneklerin, rahip ve büyücü olarak başarısızlığa uğrayanların varlığını unutmuş gibisin."</p>

  <p>Kulgan piposundan bir nefes çekti, konsantre olmaktan kaşları çatılmıştı. Birden kıkırdamaya, sonra da kahkahalarla gülmeye başladı. Tully büyücüye sert sert baktı. Kulgan piposunu dalgınlıkla salladı. "Düşündüm de, domuz çobanının biri oğluna aile mesleğini öğretmeyi başaramasa, bunun suçunu domuz tanrılarının vefatına atabilirdi."</p>

  <p>Bu küfre yakın düşünce karşısında Tully'nin gözleri fal taşı gibi açıldı, sonra o da güldü, kısa bir kahkahaydı. "İşte bu münazara mahkemelerine göre bir şey!" İki adam da bunun üzerine, uzun, gerginlikleri gideren bir kahkaha kopardılar. Tully içini çekip ayağa kalktı. "Yine de zihnini söylediklerime tamamen kapama, Kulgan. Pug o yabani yeteneklerden biri olabilir. Sen de onu salıverme düşüncesine kendini alıştırmak zorunda kalabilirsin."</p>

  <p>Kulgan bu düşünce karşısında başını hüzünle iki yana salladı. "O diğer başarısızlıkların basit bir açıklaması olduğuna inanmayı reddediyorum, Tully. Veya Pug'ın çektiği güçlükler için de. Hata evrenin doğasında değil, her erkek ya da kadının kendi içindeydi. Çoğu zaman Pug konusunda başarısız olduğumuz anın, ona nasıl ulaşabileceğimizi anlamadığımız an olduğunu düşünüyorum. Belki de ona yeni bir usta arasam, onu yeteneklerini daha iyi kullanabilecek birinin yanına yerleştirsem iyi olacak."</p>

  <p>Tully içini çekti. "Bu konuda düşüncemi söyledim, Kulgan. Sana söylemiş olduklarımın dışında bir nasihat veremem. Yine de, dedikleri gibi, kötü bir usta, hiç olmamasından evladır. Hiç kimse onu eğitmek üzere seçmeseydi, çocuğun hali nice olurdu?"</p>

  <p>Kulgan oturduğu yerden irkilerek doğruldu. "Ne dedin?"</p>

  <p>"Dedim ki, hiç kimse onu eğitmek üzere seçmeseydi, çocuğun hali nice olurdu?"</p>

  <p>Kulgan boşluğa bakarken gözleri odaklarını yitirir gibi oldu. Piposundan bir hışımla nefesler çekmeye koyuldu. Onu bir an izledikten sonra Tully, "Ne oluyor, Kulgan?" dedi.</p>

  <p>Kulgan, "Emin değilim," dedi, "ama bana bir fikir vermiş olabilirsin."</p>

  <p>"Ne gibi bir fikir?"</p>

  <p>Kulgan bu soruyu elini sallayarak savuşturdu. "Tam olarak emin değilim. Bana düşünmek için zaman ver. Ama sorduğun soru üzerine düşün ve kendine bunu sor: İlk büyücüler güçlerini kullanmayı nasıl öğrendi?"</p>

  <p>Tully yeniden arkasına yaslandı ve her iki adam da bu soruyu sessizlik içinde kafalarında evirip çevirmeye başladılar. Pencereden oyun oynayan çocukların, kale içinin avlusunu dolduran seslerini duyabiliyorlardı.</p>

  <p>Her Altıncıgün, kaledeki erkek ve kız çocuklarının öğleden sonrayı kendi uygun gördükleri şekilde geçirmelerine izin verilirdi. Çıraklık yaşına gelmiş ve daha küçük erkek çocukları, patırtıcı ve gürültülü bir ahaliydi. Kızlar ise kaledeki hanımların hizmetinde çalışarak temizlik, dikiş gibi işlerin yanı sıra mutfak işlerine yardımcı oluyorlardı. Her gün şafaktan günbatımına ve daha sonrasına kadar bir haftaya yetecek kadar çalışıyorlardı, ama -haftanın altıncı gününde kaledeki avluda, Prenses'in bahçesinin yakınında toplanıyorlardı. Çocukların çoğu, pırtık kumaşlarla sertleşene kadar doldurulmuş deri bir topla, itip kakmalar ve haykırışlar, tekmeler ve ara sıra yumruklaşmalarla kaba bir elim sende oyunu oynuyordu. Yırtılmalar, kan ve çamur lekeleri yaygın olduğundan hepsi de en eski giysilerini giyiyordu.</p>

  <p>Kızlar Prenses'in bahçesinin yanındaki alçak duvarın üzerine oturur ve kendilerini Dük'ün maiyetindeki hanımlar hakkında dedikodularla oyalarlardı. Hemen her zaman en iyi etek ve bluzlarını giyerler, saçları işe yıkanmaktan ve fırçalanmaktan pırıl pırıl parlardı. Her iki grup da gösterişli bir tavırla birbirlerini görmezlikten gelirmiş gibi yapar, ancak ikna edici olma konusunda eşit derecede başarısız olurdu.</p>

  <p>Pug oyunun sürmekte olduğu yere doğru koştu. Her zaman olduğu gibi Tomas arbedenin tam odasındaydı, kum rengi saçları bayrak gibi uçuşuyor, bağırışları ve kahkahası gürültüyü bastırıyordu. Dirsekler ile tekmelerin arasında vahşice neşeli bir hali vardı, sanki dıştan gelen acı, yarışmayı daha değerli kılıyor gibiydi. Sürünün içinden koşarak geçti ve ona çelme takmaya çalışanların ayaklarından uzak durmaya çalışarak topu bir tekmeyle yükseğe fırlattı. Kimse bu oyunun nereden çıktığını ya da kuralların tam olarak ne olduğunu bilmiyordu, ama çocuklar oyunu babalarının yıllar önce yapmış olduğu gibi, savaş meydanlarına yaraşan bir şiddetle oynuyorlardı.</p>

  <p>Pug oyun sahasına koştu ve tam o anda Tomas'a arkadan vurmak üzere olan Rulf'a çelme taktı. Rulf gövdelerden oluşan bir düğüm içinde yere indi ve Tomas kendini kurtardı. Gol noktasına doğru koşarak topu önüne bıraktı, bir tekmeyle ters çevrilmiş bir fıçının içine yollayarak kendi takımına sayı kazandırdı. Diğer çocuklar golü bağırarak kutlarken Rulf ayağa fırladı ve bir başka çocuğu iterek doğrudan Pug'ın önüne geldi. Kalın kaşlarının altından öfke dolu gözlerle bakarak, "Bunu bir daha denersen, bacaklarını kırarım, kum tavuğu," dedi. Kum tavuğu, adı çıkmış, kötü alışkanlara sahip bir kuştu -bunlar arasında yumurtalarını başka kuşların yuvalarına bırakarak yavrularını başka kuşlara büyüttürmek de vardı. Pug Rulf'ın herhangi bir hakaretini yanına bırakacak değildi. Son birkaç ayda yaşadığı sinir bozuklukları yüzeyin hemen altında olduğundan, Pug o gün kendisini özellikle alıngan hissetmekteydi.</p>

  <p>Bir sıçramayla Rulf’ın kafasına doğru uçarak hamle yaptı ve sol kolunu kendisinden daha iri yarı olan çocuğun boynuna sardı. Sağ yumruğunu Rulf’ın yüzüne gömdü ve Rulf'ın burnunun ilk darbenin altında ezildiğini hissetti. Bir anda iki çocuk da yerlerde yuvarlanıyordu. Rulf’ın daha ağır oluşu etkisini göstermeye başladı ve çok geçmeden Pug'ın göğsüne oturarak şişman yumruklarını kendisinden daha ufak tefek olan çocuğun yüzüne indirmeye başladı.</p>

  <p>Tomas bir kenarda çaresizlik içinde duruyordu, çünkü arkadaşına ne kadar yardım etmek isterse istesin, çocukların onur yasası tüm asillerinki kadar kesin ve çiğnenemezdi. Arkadaşının lehine araya girmeye kalksa, Pug bu utancı üzerinden asla atamazdı. Tomas zıplayıp duruyor, Pug'ı cesaretlendiriyor, Pug'ın yediği her yumrukta, darbeleri hissediyormuş gibi yüzünü buruşturuyordu.</p>

  <p>Pug kıvranarak iri kıyım çocuğun altından sıyrılmaya çalışıyor, yumruklarından çoğunun kendi yüzüne değil, toprağa inmesine neden oluyordu. Ancak yeterli sayıda yumruk hedefini buluyordu, öyle ki, çok geçmeden Pug sürecin tamamından tuhaf bir kopukluk hissetmeye başladı. Herkesin sesinin o kadar uzaktan gelmesini ve Rulf’ın yumruklarının acı vermiyor gibi olmasını tuhaf buluyordu. Görüşü kırmızı ve san renklerle dolmaya başlamıştı ki, ağırlığın göğsünden kalktığını hissetti.</p>

  <p>Kısa bir anın sonunda her şey yerli yerine oturdu ve Pug Prens Arutha'nın eliyle Rulf’ın yakasını sıkıca tutarak başında durduğunu gördü. Ağabeyi ya da babası kadar güçlü bir yapısı olmasa da, Rulf’ı seyis yamağının parmakları yere anca değecek kadar havada tutabiliyordu. Prens gülümsedi, ama neşesi yoktu. "Sanırım bu kadarı yeter," dedi sessizce, gözleri öfkeyle yanarak. "Sen de aynı fikirde değil misin?" Sesindeki buz gibi ton, fikir sormadığını açıkça gösteriyordu. Rulf, Prens'in onama olarak kabul ettiği bir sesi boğulurcasına çıkarırken, Pug'ın ilk darbesi nedeniyle hâlâ yüzünden oluk oluk kan akıyordu. Arutha Rulf’ın yakasını koyverdi ve seyis yamağı izleyenlerin kahkahaları eşliğinde arkası üstü düştü. Prens aşağı uzandı ve Pug'ın ayağa kalkmasına yardımcı oldu.</p>

  <p>Arutha dizleri titreyen çocuğu düz tutarak, "Cesaretini takdir ediyorum, delikanlı, ama Dukalığın genç büyücülerinden en iyisinin dayaktan beyninin sulanmasına izin veremeyiz, değil mi?" dedi. Sesinde yalnızca hafif bir alay vardı ve Pug orada durup Dük'ün küçük oğluna aval aval bakmaktan başka bir şey yapamayacak kadar sersemlemişti. Prens ona hafifçe gülümsedi ve onu elinde ıslak bir bezle Pug'ın yanına gelmiş olan Tomas'a devretti.</p>

  <p>Tomas yüzünü bezle ovuştururken Pug içinde bulunduğu sisten çıktı ve Arutha yanlarına dönerken Prenses ile Roland'ın yalnızca birkaç metre ötede durmakta olduğunu görünce kendini daha da kötü hissetti. Kaledeki kızların önünde dayak yemek yeterince kötüydü; Rulf gibi bir budala tarafından Prenses'in önünde cezalandırılmak ise bir felaketti.</p>

  <p>Bedensel durumuyla pek az ilgisi olan bir iniltiyle Pug elinden geldiğince başka birisine benzemeye başladı. Tomas onu sertçe kavradı. "O kadar kıvranmamaya çalış. O kadar da berbat durumda değilsin. Bu kanın çoğu zaten Rulf’ın. Yarına burnu, öfkeli bir kırmızı kabağa benzeyecek."</p>

  <p>"Benim kafam da öyle."</p>

  <p>"O kadar kötü bir şey yok. Bir ya da belki iki morarmış göz ile yanında bir de şiş yanak. Toplamda epey iyiydin, ama bir dahaki sefere Rulf’a bulaşmak istediğinde, biraz daha kilo alana kadar bekle, olur mu?" Pug Prens'in kız kardeşini savaş meydanından uzaklaştırmasını izledi. Roland ona sırıttı ve Pug ölmüş olmayı diledi.</p>

  <p>Pug ile Tomas ellerinde yemek tabaklarıyla mutfaktan çıktılar. Ilık bir geceydi ve serinletici okyanus meltemini mutfağın sıcağına yeğlemişlerdi. Verandada oturdular ve Pug çenesini sağa sola hareket ettirdiğinde, yerinden oynadığını hissetti. Bir parça kuzu eti ısırarak deney yaptı ve tabağını bir kenara koydu.</p>

  <p>Tomas onu izliyordu. "Yiyemiyor musun?"</p>

  <p>Pug başını salladı. "Çenem çok ağrıyor." Öne eğilerek dirseklerini dizlerine, çenesini de yumruklarına dayadı. "Sinirime hâkim olmam gerekirdi. O zaman daha iyi dövüşürdüm."</p>

  <p>Tomas bir ağız dolusu yiyeceğin arasından konuştu. "Fannon Usta askerin her zaman sakin olmasını, yoksa kaybedeceğini söylüyor."</p>

  <p>Pug içini çekti. "Kulgan da bunun gibi bir şey söylemişti. Beni rahatlatan bazı alıştırmalarım var. Onları kullanmam gerekirdi."</p>

  <p>Tomas yemeğinden bir bölümü yuttu. "Odanda alıştırma yapmak başka, bu türden bir işi birisi sana yüzüne karşı hakaret ederken kullanmak ise bambaşka. Sanırım ben de olsam, aynısını yapardım."</p>

  <p>"Ama sen olsan, kazanırdın."</p>

  <p>"Muhtemelen. Ki bu yüzden Rulf asla bana saldırmazdı." Tavrından kendini övmeye çalışmadığını, yalnızca meseleyi olduğu gibi ifade ettiği anlaşılıyordu. "Yine de iyiydin. Kabak burunlu herif bir daha sana sataşmadan önce iki kere düşünür ve zaten en önemlisi de bu."</p>

  <p>Pug, "Ne demek istiyorsun?" dedi.</p>

  <p>Tomas tabağını bıraktı ve geğirdi. Bu sesten memnun olmuş görünerek, "Zorbalar her zaman aynıdır: Onları yenip yenememenin önemi yoktur," dedi. "Asıl önemli olan, onlara kafa tutup tutamamandır. Rulf iri yarı olabilir, ancak tüm o yaygaranın altında korkağın biridir. Artık ilgisini daha küçük çocuklara yöneltecek, onları bir süre itip kakacaktır. Artık seninle işi olmasını isteyeceğini sanmam. Bedelini ödemekten hoşlanmaz." Tomas Pug'a geniş ve sıcak bir gülümsemeyle baktı. "Ona attığın ilk yumruk nefisti. Tam gagasının ortasına."</p>

  <p>Pug kendisini biraz daha iyi hissediyordu. Tomas Pug'ın el sürülmemiş akşam yemeğine gözünü dikmişti. "Onu yiyecek misin?"</p>

  <p>Pug tabağına baktı. Sıcak kuzu eti, sebzeler ve patateslerle doluydu. Leziz kokusuna rağmen, Pug'ın hiç iştahı yoktu. "Hayır, sen alabilirsin."</p>

  <p>Tomas tabağı kaptı ve yiyecekleri ağzına tıkmaya başladı. Pug gülümsedi. Tomas'ın yemekte sınır tanıdığı görülmüş şey değildi.</p>

  <p>Pug bakışlarını yeniden kale duvarına dikti. "Kendimi öyle aptal hissediyorum ki."</p>

  <p>Tomas bir avuç yiyeceği yan yarıya ağzına götürmüşken durdu. Bir an Pug'ı inceledi. "Sen de mi?" "Ben de mi, ne?"</p>

  <p>Tomas güldü. "Prenses Rulf’ın seni patakladığını gördü diye utandın."</p>

  <p>Pug itiraz etti. "Pataklama değildi. Yediğim kadarını da vurdum!"</p>

  <p>Tomas bağırdı. "İşte! Biliyordum! Prenses yüzünden."</p>

  <p>Pug teslimiyet içinde arkasına yaslandı. "Sanırım öyle."</p>

  <p>Tomas hiçbir şey söylemedi ve Pug ona baktı. Pug'ın yemeğini bitirmekle meşguldü. Neden sonra, "Sanırım ondan sen de hoşlanıyorsun, öyle mi?" dedi.</p>

  <p>Tomas omuzlarını silkti. İki ısırık arasında, "Leydimiz Carline yeterince güzel, ama ben haddimi bilirim. Zaten gözüme başkasını kestirdim."</p>

  <p>Pug dikilip oturdu. "Kim?" diye sordu, merakı depreşerek.</p>

  <p>"Söylemem," dedi Tomas kurnaz bir gülümsemeyle.</p>

  <p>Pug güldü. "Neala, değil mi?"</p>

  <p>Tomas'ın ağzı açık kaldı. "Nereden bildin?"</p>

  <p>Pug esrarengiz görünmeye çalıştı. "Biz büyücülerin kendimize özgü yöntemlerimiz vardır."</p>

  <p>Tomas horuldadı. "Amma da büyücüsün hani. Ben ne kadar Kral'ın ordusunda Şövalye Yüzbaşıysam, sen de o kadar büyücüsün. Söyle bana, nereden bildin?"</p>

  <p>Pug güldü. "Esrarlı bir şey değil. Onu ne zaman görsen şu pelerinini havalandırıyor ve horoz gibi şişiniyorsun."</p>

  <p>Tomas sıkıntılı görünüyordu. "Onun benden haberdar olduğunu düşünmüyorsun, değil mi?"</p>

  <p>Pug besili bir kedi gibi gülümsedi. "Senden haberdar olmadığına eminim." Durdu. "Şayet korse ve de kaledeki kızlar ona bunu şimdiden yüz kez belirtmemişse."</p>

  <p>Tomas'ın yüzünden elem dolu bir ifade geçti. "Kızlar ne düşünüyordur acaba."</p>

  <p>Pug, "Kızların ne düşündüğünü kim bilir ki? Anlayabildiğim kadarıyla, muhtemelen bundan hoşlanıyor," dedi.</p>

  <p>Tomas düşünceli bir şekilde tabağına baktı. "Hiç, bir eş almayı düşündüğün oluyor mu?"</p>

  <p>Pug parlak ışığa yakalanmış baykuş gibi gözlerini kırpıştırdı. "Ben...ben bunu hiç düşünmemiştim. Büyücülerin evlenip evlenmediğini bilmiyorum. Evlendiklerini sanmam."</p>

  <p>"Genellikle askerler de öyle. Ama Fannon Usta ailesini düşünen bir askerin işini düşünmeyen bir asker olduğunu söylüyor." Tomas bir dakika sessiz kaldı.</p>

  <p>Pug, "Bu Çavuş Gardan'ı ya da diğer askerlerden bazılarını engelliyor gibi görünmüyor."</p>

  <p>Bu istisnalar sadece savını kanıtlamaya yarıyormuş gibi Tomas homurdandı. "Bazen bir aileye sahip olmanın nasıl bir şey olduğunu hayalimde canlandırmaya çalışıyorum."</p>

  <p>"Senin ailen var, aptal. Burada öksüz olan benim."</p>

  <p>"Bir eş, demek istiyorum, taş kafalı." Tomas Pug'a en iyi "yaşayamayacak kadar aptalsın" bakışını attı. "Ve bir gün çocuklar, anne ve baba değil."</p>

  <p>Pug omuzlarını silkti. Sohbet onu rahatsız eden alanlara kayıyordu. Büyümeye Tomas'tan daha az meraklı olduğundan, bu şeyleri hiç düşünmezdi. "Sanırım, yapmamız gereken buysa, evlenir ve çoluk çocuğa karışırız," dedi.</p>

  <p>Pug konuyu hafife almasın diye Tomas ona büyük bir ciddiyetle baktı. "Kalenin bir yerlerinde ufak bir oda hayal ettim ve... kızın kim olabileceğini düşünemiyorum." Yiyeceğini çiğnedi. "Sanırım bunda bir yanlışlık var."</p>

  <p>"Yanlışlık mı?"</p>

  <p>"Sanki anlamadığım başka bir şey varmış gibi... bilmiyorum."</p>

  <p>Pug, "Eh, sen anlamazsan, ben nasıl anlayacağım ki?" dedi.</p>

  <p>Tomas birden konuyu değiştirdi. "Bizler dostuz, değil mi?"</p>

  <p>Pug şaşırmıştı. "Elbette dostuz. Sen kardeşim gibisin. Annenle baban bana kendi oğulları gibi baktılar. Neden böyle bir şey soruyorsun ki?"</p>

  <p>Tomas sıkıntılı bir şekilde tabağını yerine koydu. "Bilmiyorum. Sadece bazen bütün bunların bir gün değişeceğini düşünüyorum. Sen bir büyücü olacak, belki dünyayı dolaşacak, uzak ülkelerde diğer büyücüler göreceksin. Bense lordumun buyruğu altındaki bir asker olacağım. Muhtemelen Krallığın ancak ufak bir bölümünü, onu da şanslıysam Dük'ün şahsi muhafız gücünde bir refakatçi olarak göreceğim."</p>

  <p>Pug telaşlandı. Tomas'ın hiçbir konuda bu kadar ciddi olduğuna tanık olmamıştı. Yaşça büyük olan çocuk her zaman ilk kahkahayı patlatan olur ve hiçbir zaman kaygılı görünmezdi. "Ne düşündüğün umurumda değil, Tomas," dedi Pug. "Hiçbir şey değişmeyecek. Ne olursa olsun, bizler dost olacağız."</p>

  <p>Tomas buna gülümsedi. "Umarım haklısındır." Arkasına yaslandı ve iki çocuk denizin üzerindeki yıldızları ve çerçevesini kale kapısının oluşturduğu bir resmi andıran kasaba ışıklarını izlediler.</p>

  <p>Pug ertesi sabah yüzünü yıkamaya çalıştı, ancak bu işi tamamlanamayacak kadar çetin buldu. Sol gözü şişerek tamamen kapatmıştı, sağ gözü ise ancak yarı açıktı. Yüzü büyük, morumsu şişliklerle bezenmişti ve çenesi ne zaman sağa sola hareket ettirse yerinden çıkıyordu. Fantus Pug'ın şiltesinde yatıyor, sabah güneşi kule penceresinden içeri dolarken kızıl gözleri alazlanıyordu.</p>

  <p>Çocuğun odasının kapısı ardına kadar açıldı ve tıknaz cüssesini yeşil bir cüppenin örttüğü Kulgan içeri adım attı. Bir an durup çocuğu izledikten sonra şiltenin üzerine oturdu ve ejderin göz kenarlarının arkasını kaşıyarak Fantus'un gırtlağının derinlerinden hoşnut bir gümbürtü çıkarttı. "Görüyorum ki, dünü boş boş oturarak geçirmemişsin," dedi.</p>

  <p>"Başım bir parça belaya girdi, efendim."</p>

  <p>"Eh, dövüşmek yetişkin erkeklerin olduğu gibi, delikanlıların alanına da girer, ancak öteki çocuğun da en az bu kadar berbat göründüğüne eminim. Aldığın kadar da verme hazzını hiç tatmamak çok yazık olurdu."</p>

  <p>"Benimle eğleniyorsunuz."</p>

  <p>"Birazcık, Pug. İşin doğrusu ben de gençliğimde hırgürden payıma düşeni aldım, ama çocukça dövüşlerin zamanı geçti. Enerjini daha iyi kullanman gerekiyor."</p>

  <p>"Biliyorum, Kulgan, ama son zamanlarda canım o kadar sıkkındı ki, Rulf öksüz olmamla ilgili o şeyleri söylediğinde, tüm öfkem kaynayarak içimden taştı."</p>

  <p>"Eh, bundaki kendi payını bilmek bir yetişkin olma yolunda olduğuna dair iyi bir işaret. Çoğu çocuk suçu başkasına atarak veya dövüşmesini gerektiren ahlaki bir neden olduğunu iddia ederek davranışını haklı çıkarmaya çalışırdı."</p>

  <p>Pug tabureyi çekti ve yüzü büyücüye dönük olacak şekilde oturdu. Kulgan piposunu çıkarıp doldurmaya başladı. "Pug, senin durumunda, eğitimini yanlış yoldan yürütüyor olabileceğimizi düşünüyorum." Geceden kalma bir çömlekte yanmakta olan küçük ateşte yakmak üzere bir çıra arayıp bulamadığında Kulgan'ın yüzü bir an bulutlandı; sonra büyücünün sağ elinin işaret parmağının ucundan ufak bir alev fışkırdı. Alevle piposunu yakarak çok geçmeden odayı büyük beyaz duman bulutlarıyla yarı yarıya doldurmuştu. Elini salladığında alev kayboldu. "Pipodan hoşlanıyorsan, kullanışlı bir numara."</p>

  <p>"Bu kadarını yapabilmek için bile her şeyimi verirdim," dedi Pug bıkkınlıkla.</p>

  <p>"Söylediğim gibi, bu işte yanlış yoldan ilerliyor olabiliriz. Belki de eğitimine farklı bir yaklaşım benimsemeliyiz."</p>

  <p>"Nasıl yani?"</p>

  <p>"Pug, uzun zaman önceki ilk büyücülerin onlara büyü sanatını öğretecek öğretmenleri yoktu. Bugün öğrendiğimiz hünerleri onlar geliştirdiler. Havadaki değişimlerin kokusunu almak ya da bir değnek yardımıyla su bulmak gibi eski hünerlerden bazıları, en eski başlangıçlarımıza kadar dayanır. Bir süre seni kendi haline bırakmayı düşünüyorum. Bendeki kitaplardan istediğini çalış. Öteki çalışmalarını devam ettir, Tully'den yazı sanatını öğren, ancak seni bir süre derslerle sıkmayacağım. Elbette, sorabileceğin sorulara yanıt vereceğim. Ama şimdilik kendi kendini bir hal yoluna sokmaya ihtiyacın var."</p>

  <p>Damdan düşmüş gibi olan Pug, "Umutsuz bir vaka mıyım?" diye sordu.</p>

  <p>Kulgan yatıştırıcı bir şekilde gülümsedi. "Hiç de değil. Daha önce de başlangıçta ağır aksak giden büyücüler olmuştu. Unutma, çıraklığın daha dokuz yıl sürecek. Son birkaç aydaki başarısızlıkların şevkini kırmasına izin verme.</p>

  <p>"Bu arada, ata binmeyi öğrenmek ister misin?"</p>

  <p>Pug'ın Ruh hali birden tamamen değişti ve "Ah, evet! Öğrenebilir miyim?" diye haykırdı.</p>

  <p>"Dük bir delikanlının zaman zaman Prensesle birlikte at binmesini istediğine karar verdi. Büyüdükleri için oğullarının artık birçok görevleri var ve Dük onlar Prenses'e eşlik edemeyecek kadar meşgul oldukları zamanlar için senin iyi bir seçim olduğunu düşünüyor."</p>

  <p>Pug'ın başı fırıl fırıl dönüyordu. Genellikle asillere özgü bir hüner olan biniciliği öğrenmekle kalmayacak, Prenses'le birlikte de olacaktı! "Ne zaman başlıyorum?"</p>

  <p>"Bugün. Sabah şapeli neredeyse bitti." Birinci gün olduğundan, bu eğilimde olanlar Kale'nin şapelinde ya da aşağı kasabadaki küçük tapınağa ibadete giderdi. Günün geri kalanı, sadece Dük'ün sofrasına yiyecek koymak için gereken hafif işlere ayrılırdı. Kız ve erkek çocuklar Altıncıgün fazladan bir yarım gün izinli olabilirlerdi, ancak büyükleri yalnızca Birinci gün dinlenirdi. "Atustası Algon'a git. Dük'ten talimat aldı ve derslerine hemen başlayacak."</p>

  <p>Pug tek kelime daha etmeden ayağa fırladı ve ahırlara doğru koştu.</p>
</body>
</html>
