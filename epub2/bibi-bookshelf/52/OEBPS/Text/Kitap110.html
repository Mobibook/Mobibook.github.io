<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="bölüm-ad" style="text-align: center;">KURTARMA</h2>

  <p class="giriş"><big><big>M</big></big><small>ADENDEN ÇIKAN KAFİLE KEYİFSİZDİ.</small></p>

  <p>Hayatta kalanlar bitkin bir halde yere çöktüler. Pug, Tomas'ın kaçmasından beridir saatlerce gözyaşlarıyla mücadele etmişti, ancak artık ıslak toprağa uzandı ve kendisini kaskatı hissederek gri gökyüzüne baktı. Tayfı uzaklaştırmak için kullandığı büyü yüzünden enerjisi tamamen tükenmiş olan Kulgan'ın durumu en kötüsüydü. Yolun büyük bölümünde omuzlarda taşınmıştı ve onu taşıyanların da yüklerinin bedelini ödediği belliydi. Bir ateş yakıp nöbet bekleyen Dolgan dışında hepsi de bitkinlik içinde uykuya daldılar.</p>

  <p>Pug konuşanların sesine ve berrak, yıldızlı bir geceye uyandı. Pişen yemek kokusu onu selamladı. Gardan ile geriye kalan üç muhafız uyandığında, Dolgan diğerlerine göz kulak olma işini onlara devretmiş ve kapan kurarak bir tel dolusu tavşan yakalamıştı. Bunlar bir ateşin üzerinde kızarıyordu. Derinden horlamakta olan Kulgan dışındakiler uyandılar.</p>

  <p>Arutha ile Dük çocuğun uyandığını gördüler ve Prens onun oturmakta olduğu yere geldi. Dük'ün küçük oğlu, kara kulak asmayarak yere, cüppesine sarınmış olan Pug'ın yanına oturdu. "Kendini nasıl hissediyorsun, Pug?" diye sordu Arutha, gözlerinden duyduğu ilgi okunuyordu.</p>

  <p>Pug Arutha'nın müşfik yanını ilk kez görüyordu. Konuşmaya çalıştı ve yaşların gözlerine dolduğunu hissetti. Tomas kendini bildi bileli dostu, dosttan çok kardeşi olmuştu. Konuşmaya çalışınca, gırtlağından onu sarsan, koca hıçkırıklar koptu ve sıcak, tuzlu gözyaşlarının ağzına aktığını hissetti.</p>

  <p>Arutha kolunu Pug'ın omzuna sararak çocuğun omzunda ağlamasına izin verdi. İlk üzüntü dalgası geçtiğinde Prens, "Bir dostu kaybetmenin yasını tutmakta yanlış bir şey yok, Pug. Babam da, ben de acını paylaşıyoruz," dedi.</p>

  <p>Dolgan da gelip Prens'in yanında durdu. "Ben de öyle, Pug, çünkü o sempatik bir delikanlıydı. Hepimiz kaybını paylaşıyoruz," dedi. Cüce aklından bir şey geçirir gibi göründü, sonra da Dükle konuştu.</p>

  <p>Kulgan yeni uyanmış, kış uykusundan kalkan bir ayı gibi doğrulup oturmuştu. Etrafta olup bitenleri anladı ve Aretha’yı Pug'ın yanında görünce, ağrıyan mafsallarını çabucak unutup yanlarına gitti.</p>

  <p>Söyleyebilecekleri pek bir şey yoktu, ama gösterdikleri yakınlık Pug'ın içini rahatlatıyordu. Nihayet toparlandı ve kendisini Prens'ten çekerek uzaklaştırdı. "Teşekkür ederim, Majesteleri," dedi burnunu çekerek. "İdare ederim."</p>

  <p>Ateşin yanındaki Dolgan, Gardan ile Dük'e katıldılar. Borric cücenin söylediği bir şey üzerine kafasını iki yana sallıyordu. "Cesaretin için teşekkür ederim, Dolgan, ama buna izin veremem."</p>

  <p>Dolgan piposundan bir nefes çekti, sakalını dostça bir gülümseme böldü. "Ya beni nasıl engellemeyi düşünüyorsunuz, Majesteleri? Güç kullanarak değil, herhalde."</p>

  <p>Borric başını iki yana salladı. "Hayır, elbette değil. Ama gitmek aptallığın en büyüğü olur."</p>

  <p>Kulgan ile Arutha birbirlerine soran bakışlar attılar. Soğuk, hissiz bir dünyada kaybolduğundan, Pug onlara pek dikkat etmiyordu. Daha yeni uyanmış olmasına rağmen, kendini yeniden uyumaya hazır hissediyor, uykunun verdiği ılık, yumuşak rahatlamayı arıyordu.</p>

  <p>Borric onlara, "Bu çılgın cüce madenlere geri dönmeye niyetleniyor," dedi.</p>

  <p>Kulgan ile Arutha itirazlarını dile getiremeden Dolgan, "Bunun cılız bir ümit olduğunu biliyorum, ama çocuk kötü ruhtan kaçabilmişse, kaybolmuş ve yalnız dolanıyor olacaktır. Orada bir çocuğunki şöyle dursun, bir cücenin ayaklarının bile hiç basmadığı tüneller vardır. Bir geçide girdiğimde, dönüş yolunu bulmakta zorlanmam, ama Tomas'ta böyle bir doğal his yok. İzini bulabilirsem, onu da bulabilirim. Madenlerden kaçma şansı olacaksa, benim rehberliğime ihtiyaç duyacaktır. Eğer yaşıyorsa çocuğu eve getireceğim, buna Caldara köyünün şefi, Dolgan Tagarson söz veriyor. Denemedikçe bu kış uzun salonumda dinlenemem," dedi.</p>

  <p>Cücenin sözleri Pug'ı uyuşukluğundan sıyırmıştı. "Onu bulabileceğini düşünüyor musun, Dolgan?"</p>

  <p>"Bulabilirsem bulabilirim," dedi. Eğilerek Pug'a yaklaştı. "Fazla umutlanma, çünkü Tomas'ın tayftan kaçmış olması küçük bir ihtimal. Aksini söylersem, sana kötülük etmiş olurdum, oğlum." Pug'ın gözlerinde yaşların yeniden toplandığını görünce çabucak ekledi, "Ama bir yolu varsa, onu bulacağım."</p>

  <p>Keder ile yenilenen umut arasında bir orta yol bulmaya çalışan Pug başıyla onayladı. Uyarıyı anlıyordu, ama yine de Dolgan'ın girişiminin sunduğu ufak umut kıvılcımından vazgeçemiyordu.</p>

  <p>Dolgan kalkanıyla baltasının durduğu yere gidip onları eline aldı. "Gün doğduğunda tepelerden inip ağaçların arasından geçen yolda hızla ilerleyin. Yeşil Yürek gibi olmasa da, bu yerde küçük bir kafile için bol bol tehlike bulunur. Yolunuzu kaybederseniz, yönünüzü doğuya çevirin. Bordon'a giden yolu bulursunuz. Oradan itibaren iş üç günlük yürüyüşe kalır. Tanrılar sizi korusun."</p>

  <p>Borric başıyla onayladı ve Kulgan gitmeye hazırlanan cücenin yanına gitti. Dolgan'a bir kese uzattı. "Kasabada tütün bulabilirim, cüce dostum. Lütfen bunu al."</p>

  <p>Dolgan aldı ve Kulgan'a gülümsedi. "Teşekkür ederim, büyücü. Sana borçluyum."</p>

  <p>Borric gelip cücenin önünde durdu ve elini omzuna koydu. "Sana borçlu olan bizleriz, Dolgan. Crydee'ye yolun düşerse sana vaat ettiğimiz yemeği yiyeceğiz. Daha fazlası da olacak. Talih senden yana olsun."</p>

  <p>"Teşekkür ederim, Lord Cenapları. Dört gözle bekleyeceğim." Dolgan başka tek kelime etmeden Mac Mordan Cadal'in karanlığına yürüdü.</p>

  <p>Dolgan ölü katırların yanında, yiyecek, su ve bir meşale almaya yetecek kadar durdu. Cücenin yeraltında yolunu bulmak için ışığa ihtiyacı yoktu -halkı uzun zaman önce başka duyularını karanlığa uyumlulaştırmıştı. Ancak istenmeyen yaratıkların ilgisini üzerine çekmenin riski ne kadar büyük olursa olsun, çocuk ışığı görebilirse, Tomas'ı bulma şansını artırır, diye düşünüyordu. Hâlâ hayatta olduğunu varsayarsak, diye içinden ekledi keyifsizce.</p>

  <p>Tomas'ı en son gördüğü tünele giren Dolgan, çocuğun geçişinin izlerini aradı. Toz inceydi, ama yer yer ufak bir düzensizlik, belki bir ayak izi olabilecek bir şeyi çıkarabiliyordu. Yola devam eden cüce, çocuğun ayak izlerinin açıkça belirli olduğu, daha tozlu geçitlere geldi. Aceleyle bunları izledi.</p>

  <p>Dolgan birkaç dakika sonra aynı mağaraya geldi ve küfretti.</p>

  <p>Tayfla yapılan dövüşün neden olduğu tüm karışıklıklar arasında çocuğun ayak izlerini yeniden bulma konusunda pek ümidi yoktu. Kısa bir süre durduktan sonra, mağaradan çıkan tüm tünellerde işaret aramaya koyuldu. Bir saat sonra mağaradan çıkan, ilk girdiği yerin sağındaki bir tünelden geçen tek bir ayak izi gördü. İzi takip ettiğinde geniş aralıklarla birkaç ayak izi daha buldu ve çocuğun koşuyor olması gerektiğine karar verdi. Aceleyle yoluna devam etti ve geçit daha tozlu bir hal aldığında daha başka izler de gördü.</p>

  <p>Dolgan göldeki mağaraya geldi ve izi neredeyse yeniden kaybedecekti ki, merdiven sahanlığının yakınındaki tüneli gördü. Suyun içinde bin bir zahmetle yürüyerek kendini geçide doğru çekti ve Tomas'ın izlerini gördü. Meşalesinden yayılan hafif ışık mağaradaki kristalleri aydınlatmak için yeterli değildi. Ama dikkatini çocuğu bulmaya öylesine vermişti ki, öyle bile olsa durup manzarayı hayranlıkla izlemezdi.</p>

  <p>Aşağıya inen geçidi izledi, hiç durup dinlenmeden. Tomas'ın tayfı çoktan geride bıraktığım biliyordu. Yolculuğunun büyük bölümünde daha ağır bir tempo izlediğine dair işaretler vardı: Tozdaki ayak izleri yürüdüğünü, soğuk kamp ateşi ise mola verdiğini gösteriyordu. Ama burada tayf dışında, onun kadar dehşet verici başka tehlikeler de vardı.</p>

  <p>Dolgan son mağarada izi bir kez daha kaybetti ve ancak izlerin sona erdiği yerin yukarısındaki kaya çıkıntısını gördüğünde bulabildi. Buraya tırmanmakta zorlandı, ama başardığında, çocuğun meşalesini söndürdüğü yerdeki isi gördü. Tomas burada dinlenmiş olmalıydı. Dolgan etrafındaki boş mağaraya baktı. Dağların bu kadar aşağısında hava hareket etmiyordu. Bu tür şeylere alışık olan cüce için bile burası insanın sinirlerini bozan bir yerdi. Kaya çıkıntısının üzerindeki siyah ize baktı. Ama Tomas burada ne kadar kalmıştı ve nereye gitmişti?</p>

  <p>Dolgan duvardaki deliği gördü ve çıkıntıdan uzaklaşan ayak izi olmadığından, Tomas'ın gittiği yerin burası olduğuna karar verdi. Tırmanarak delikten geçti ve aşağı, dağın iç kısımlarına açılan daha büyük bir geçide açılana kadar ilerledi.</p>

  <p>Dolgan bir grup ayak izine benzeyen bir şeyi izledi, sanki bir grup adam bu tarafa gelmiş gibiydi. Tomas'ın ayak izleri de bunlara karışmıştı ve endişelendi, zira çocuk bu yoldan diğerlerinden önce ya da sonra ya da onlarla birlikte geçmiş olabilirdi. Çocuk birisinin elinde tutsaksa, Dolgan her saniyenin hayati önem taşıdığını biliyordu.</p>

  <p>Tünel dönerek aşağı indi ve çok geçmeden sıkıca bir araya getirilmiş ve pürüzsüz bir hal alana dek parlatılmış, büyük taş bloklardan yapılmış bir salona dönüştü. Tüm yaşamı boyunca bunun bir benzerini görmemişti. Geçit düzleşti ve Dolgan sessizce yürüdü. Taş sert ve tozsuz olduğundan izler kaybolmuştu. Başının çok üzerinde Dolgan tavandan zincirlerle sarkıtılmış birkaç kristal şamdanın birincisini seçebildi. Mumların yakılabilmesi için bir palangayla indirilebiliyorlardı. Çizmelerinin sesi yüksek tavandan boş bir yankıyla döndü.</p>

  <p>Geçidin uzak ucunda tahtadan yapılmış, demirden şeritleri ve büyük bir kilidi olan bir kapı gözüne çarptı. Kapının kanatları açıktı ve içeriden ışığın geçtiği görülüyordu.</p>

  <p>Dolgan hiç ses çıkarmadan kapının yanına süzüldü ve içeri baktı. Gördükleri karşısında ağzı açık kaldı, kalkanı ile baltasını gayrı ihtiyari çekti.</p>

  <p>Altın paralardan ve bir insanın yumruğu büyüklüğündeki mücevherlerden oluşan bir yığının üzerinde Tomas oturuyor, balığa benzeyen bir şey yiyordu. Karşısında Dolgan'ın gözlerine inanamamasına yol açan bir şekil çömelerek oturmuştu.</p>

  <p>Ufak bir at arabası boyutundaki bir kafa yerde duruyordu. Koyu altın rengindeki, her biri bir kalkan büyüklüğündeki pullar üzerini kaplamıştı ve uzun, kıvrak boynu devasa salonun loşluğuna doğru uzanan kocaman bir gövdede son buluyordu. Sırtında sarkan uçları yere değen dev kanatlar kapalı duruyordu. Başında, narin görünümlü, gümüşi beneklerle kaplı bir sorguçla ayrılan, iki sivri kulak duruyordu. Yaratığın uzun ağız bölümünde, her biri bir kılıç boyundaki keskin dişlerini ortaya seren, kurdumsu bir gülümseme vardı ve uzun dili ani bir hareketle saklayarak dışarı çıktı.</p>

  <p>Dolgan kendisini esir alan kaçma isteğini bastırdı, zira Tomas oturuyor ve görünüşe bakılırsa cüce ahalisinin en korkulan ve eski düşmanıyla yemeğini paylaşıyordu-, büyük bir ejderhayla. Öne adım attı ve çizmeleri taş zeminde çatırdadı.</p>

  <p>Tomas sese döndü ve ejderin koca başı yerden kalktı. Yakut renkli devasa gözleri küçük davetsiz misafiri süzdü. Tomas yüzünde bir mutluluk ifadesiyle ayağa fırladı. "Dolgan!" Hazine yığınından aşağı indi ve cüceye doğru seğirtti.</p>

  <p>Ejderin sesi büyük salonda gümbürdeyerek, vadideki gök gürültüsü gibi yankılandı. "Hoş geldin, cüce. Arkadaşın bana onu terk etmeyeceğini söylemişti."</p>

  <p>Tomas cücenin önünde durup bir düzine soruyu sıralarken Dolgan'ın duyuları sersemlemiş bir haldeydi. Çocuğun arkasında tüm ejderlerin prensi sessizce oturmuş, konuşmayı gözlemliyordu ve cüce her zamanki soğukkanlılığını korumakta güçlük çekiyordu. Tomas'ın sorularından pek bir şey anlamayan Dolgan ejderi daha iyi görebilmek için çocuğu nazikçe yana itti. "Yalnız geldim," dedi çocuğa usulca. "Diğerleri aramayı bana bırakmaya isteksizdi, ama görev çok önemli olduğundan, yola devam etmeleri gerekti." Tomas, "Anlıyorum," dedi.</p>

  <p>"Bu ne sihirbazlıktır?" diye sordu Dolgan alçak sesle.</p>

  <p>Ejder kıkırdadı ve ses odada gümbürdedi. "Yuvama gel de sana söyleyeyim, cüce," dedi. Büyük ejderin kafası yere çevrildi, gözleri hâlâ Dolgan'ın başının üzerine dikilmişti. Cüce kalkanıyla baltasını gayrı ihtiyari hazır tutarak, ağır ağır yaklaştı. Ejder derin, yankılanan bir kahkaha attı, bir kanyondan dökülen şelale gibi. "Kendini tut, ufak savaşçı, sana ya da arkadaşına zarar vermeyeceğim."</p>

  <p>Dolgan kalkanını indirdi ve baltasını kemerine astı. Etrafına bakındı ve dağın yaşayan kayalarından oluşturulmuş, devasa bir salonda durduklarını gördü. Salonun tüm duvarlarında solmuş ve yırtılmış, büyük duvar halıları ve bayraklar görülebiliyordu; görünümlerindeki bir şey Dolgan'ı iğrendirdi, zira bunlar eski oldukları kadar yabancıydı da -tanıdığı hiçbir yaratık, insan, elf ya da goblin bu flamaları yapmazdı. Tavandaki kalaslardan başka kristal şamdanlar asılıydı. Salonun uzak ucunda bir platformun üzerinde duran bir taht ile önünde pek çok kişinin yemek yiyebileceği uzun masalar görülebiliyordu. Masalarda kristal sürahilerle altın tabaklar duruyordu. Bütün bunlar da çağların tozuyla kaplanmıştı.</p>

  <p>Salonun başka yerlerinde yığınlarca hazine yatıyordu: altın, mücevherler, taçlar, gümüşler, gösterişli zırhlar, rulolarca nadir kumaş ve kıymetli ağaçlardan kazınmış, büyük bir zanaat ile kakılmış mineli sandıklar.</p>

  <p>Dolgan bir ömürlük zenginliğin üzerine çökerek, olabildiğince rahat oturmak için nesneleri dalgınlıkla sağa sola itti. Cüce piposunu çıkarırken Tomas yanına oturdu. Dolgan belli etmese de sakinleşmeye ihtiyaç duyuyordu ve piposu her zaman sinirlerini yatıştırırdı. Meşalesinden bir ince çıra yakıp piposunu tutuşturdu. Ejder onu izledikten sonra, "Artık ateşle duman mı soluyabiliyorsun, cüce? Sen yeni ejder misin? Hiç böyle küçük bir ejder olmuş muydu?" dedi.</p>

  <p>Dolgan başını iki yana salladı. "Bu sadece benim pipom." Tütünün nasıl kullanıldığını açıkladı.</p>

  <p>Ejder, "Bu tuhaf bir şey, ama senin halkın, gerçekten de tuhaf bir halk," dedi.</p>

  <p>Dolgan bunun üzerine bir kaşım kaldırdı, ama hiçbir şey demedi. "Tomas, buraya nasıl geldin?"</p>

  <p>Tomas'ın ejdere kulak asar gibi bir hali yoktu, bu da Dolgan'ı rahatlatmıştı. Koca canavar onlara zarar vermek isteseydi, bunu çok az bir gayret sarf ederek yapabilirdi. Ejderler su götürmez bir şekilde, Midkemia'daki en haşmetli yaratıklardı. Gençliğinde dövüştüğü ejderlerin iki katı olan bu ejder de Dolgan'ın duyduğu ejderler arasında en haşmetlisiydi.</p>

  <p>Tomas yemekte olduğu balığı bitirdi ve "Uzun zaman dolaştım ve uyuyabileceğim bir yere geldim," dedi.</p>

  <p>"Evet, orayı buldum."</p>

  <p>"Bir sese uyandım ve buraya varan izler buldum."</p>

  <p>"Onları da gördüm. Senin esir alındığından korktum."</p>

  <p>"Alınmamıştım. Buraya gelen bir goblin ve Kara Kardeşlik kafilesiydi. Önlerinde yatan şey onları fazlasıyla endişelendirdiği için arkalarından gelene dikkat etmediklerinden, onları hayli yakından izleyebildim."</p>

  <p>"Bu tehlikeli bir şey."</p>

  <p>"Biliyorum, ama bir çıkış yolu bulmam şarttı. Bana yüzeye çıkan yolu gösterebileceklerini ve onlar ilerlerken bekleyebileceğimi, sonra da gizlice dışarı çıkabileceğimi düşündüm. Madenlerden çıkabilirsem, kuzeye, senin köyüne doğru gidebilirdim."</p>

  <p>"Gözü pek bir plan, Tomas," dedi Dolgan gözlerinde onaylayan bir ifadeyle.</p>

  <p>"Buraya geldiler, ben de peşlerinden." "Onlara ne oldu?"</p>

  <p>Ejder konuştu. "Onları uzaklara gönderdim, cüce, çünkü onlar benim birlikte olmayı seçeceğim türden kişiler değildiler."</p>

  <p>"Uzaklara mı gönderdin? Nasıl?"</p>

  <p>Ejder başını biraz kaldırdı ve Dolgan onun pullarının yer yer solmuş ve donuklaşmış olduğunu gördü. Kızıl gözlerinin üzerinde hafif bir perde vardı ve Dolgan aniden ejderin kör olduğunu anladı.</p>

  <p>"Ejderler uzun zamandır büyü gücüne sahiptir, bu büyü diğerlerine benzemez. Seni sanatım sayesinde görebiliyorum, cüce, çünkü uzun zamandır ışıktan mahrumum. Hain yaratıkları aldım ve kuzeyde uzaklara yolladım. Oraya nasıl vardıklarını bilmiyor, bu yeri de hatırlamıyorlar."</p>

  <p>Dolgan piposundan bir nefes çekerek duyduklarını düşündü. "Benim halkımın öykülerinde, büyücü ejderleri anlatan efsaneler vardır, ancak gördüğüm ilk büyücü ejder sensin."</p>

  <p>Ejder başını adeta yorgunlukla yere bıraktı. "Çünkü ben altın ejderlerin sonuncusuyum, cüce ve daha küçük olan ejderlerin hiçbiri sihir sanatına malik değildir. Asla bir can almamaya yeminliyim, ama onların türünden kimselerin dinlenme yerimi istila etmesine izin vermem."</p>

  <p>Tomas konuştu. "Rhuagh bana iyi davrandı, Dolgan. Sen beni bulana kadar burada kalmama izin verdi, zira birinin geleceğini biliyordu."</p>

  <p>Dolgan ejdere bakarak önsezisine hayret etti.</p>

  <p>Tomas devam etti, "Bana yemek için tütsülenmiş balık ve dinlenecek yer verdi."</p>

  <p>"Tütsülenmiş balık mı?"</p>

  <p>Ejder, "Sizin gnom olarak bildiğiniz koboldlar(<a id="n2"></a><a href="../Text/Kitap1Notlar.html#n2d">2</a>), beni tanrı sayıp bana tapınır ve bana adaklar getirirler, derin gölde tutulan ve tütsülenen balıkla derinlerdeki salonlardan toplanan hazineler," dedi.</p>

  <p>"Evet," dedi Dolgan, "gnomlar hiçbir zaman zekâlarıyla tanınmamışlardır."</p>

  <p>Ejder kıkırdadı. "Doğru. Koboldlar utangaçtır ve yalnızca derin tünellerinde huzurlarını kaçıranlara zarar verirler. Sade bir ahalidir onlar ve bir tanrıya sahip olmak hoşlarına gidiyor. Ben avlanamadığım için de, bu münasip bir anlaşma."</p>

  <p>Dolgan soracağı bir sonraki soruyu aklında evirip çevirdi. "Saygısızlık etmek istemem, Rhuagh, ama ejderlerle olan deneyimlerimde kendi türünüz dışındakilere pek sevgi beslemediğinize tanık oldum. Neden çocuğa yardım ettin?"</p>

  <p>Ejder bir an gözlerini kapadı, sonra da açıp cüceye boş boş baktı. "Şunu bil ki, cüce, bu her zaman böyle değildi. Senin halkın eskidir, ama benim halkım halkların biri hariç en eskisidir. Bizler elflerden ve moredhelden önce buradaydık. Bizler adı anılamayacak olanlara hizmet ederdik ve mutlu bir halktık."</p>

  <p>"Ejder Lordları'na mı?"</p>

  <p>"Sizin efsaneleriniz onlara böyle der. Onlar bizlerin efendisiydi, bizler de elfler ve moredhel gibi, onların kullarıydık. Tahayyül edilemeyecek bir yolculuğa çıkarak bu diyarları terk ettiklerinde, cücelerin veya insanların bu topraklara gelmelerinden önce bizler özgür halkların en güçlüsü olduk. Bizlerin egemenliği gökler ve her şeyin üzerindeydi, zira bizler herkesten daha kudretliydik.</p>

  <p>"Çağlar önce, insanlar ve cüceler dağlarımıza geldiler ve bir zaman barış içinde yaşadık. Ama gelenekler değişir ve çok geçmeden anlaşmazlıklar başladı. Elfler moredheli bugün Elvandar adı verilen ormandan sürdüler ve insanlarla cüceler ejderlerle savaşa tutuştular.</p>

  <p>"Bizler güçlüydük, ama insanlar ormandaki ağaçlar gibidir, sayılamayacak kadar çokturlar. Halkım yavaş yavaş güneye kaçtı ve bu dağlarda son kalan benim. Burada çağlardır yaşadım, çünkü yuvamdan ayrılmak istemedim.</p>

  <p>"Büyü yoluyla bu hazineyi arayanları döndürebiliyor, sanatları yüzünden zihinlerini bulandıramadıklarımı ise öldürüyordum. Öldürmekten usandım ve daha fazla can almamaya yemin ettim, moredhel gibi menfur olanları bile. Bu yüzden onları uzaklara gönderdim ve bu yüzden çocuğa yardım ettim, zira o zarar görmeyi hak etmiyordu."</p>

  <p>Dolgan ejderhayı inceledi. "Sana teşekkür ederim, Rhuagh."</p>

  <p>"Teşekkürünü hoşnutlukla karşılıyorum, Gri Kuleler diyarından Dolgan. Gelmenden de mutluyum. Çocuğu ancak kısa bir süre daha barındırabilirdim, zira Tomas'ı yanıma büyü sanatını kullanarak, ölüm nöbetimi tutsun diye çağırdım."</p>

  <p>"Ne?" diye bağırdı Tomas.</p>

  <p>"Ejderhalara ölecekleri ânı bilme yetisi bahşedilmiştir, Tomas. Benim ölümüm yaklaşıyor. Kendi halkımın ölçüsüne göre bile yaşlıyım ve dolu dolu yaşadım. Böyle olmasından hoşnudum. Bizim yolumuz böyledir."</p>

  <p>Dolgan sıkıntılı görünüyordu. "Yine de burada oturup bunlar söylemeni dinlemek bana tuhaf geliyor."</p>

  <p>"Neden, cüce? Senin halkından biri öldüğünde ne kadar uzun değil, ne kadar iyi yaşadığına bakıldığı doğru değil midir?"</p>

  <p>"Bu dediğin doğru."</p>

  <p>"Öyleyse ölüm anının bilinmesi ya da bilinmemesi niye önemli olsun ki? İkisi de aynı şeydir. Türümdekilerin ümit edebileceği her şeye sahip oldum: sağlığa, eşlere, çocuklara, zenginliklere ve saire. İstediğim her şey bunlardan ibaretti ve onlara sahip oldum."</p>

  <p>"Neyi istediğini bilmek bilgelik ifadesidir, istediğini elde ettiğin zamanı bilmek de daha da büyük bir bilgeliktir," dedi Dolgan.</p>

  <p>"Doğru. Elde edilemez olduğu zamanı bilmek ondan da büyük bir bilgeliktir, zira o zaman çabalamak ahmaklıktır. Ölüm nöbeti tutmak halkımın geleneğidir, ama çağırabileceğim kadar yakında, kendi halkımdan kimse yok. Gitmeden önce ölümü beklemeni rica ediyorum. Bunu yapar mısın?"</p>

  <p>Dolgan Tomas'a baktı, o da kabul ettiğini belirtir bir şekilde başını aşağı yukarı salladı. "Pekâlâ, ejder, bunu yapacağız, yüreğimize mutluluk veren bir şey olmasa da."</p>

  <p>Ejder gözlerini kapadı; Tomas ile Dolgan gözlerin şişerek kapanmakta olduklarını görebiliyordu. "Sağ ol, Dolgan ve sen de, Tomas."</p>

  <p>Ejderha yattı ve onlara yaşamını anlattı, Midkemia göklerinde uçuşlarını, kaplanların şehirlerde yaşadığı uzak ülkeleri ve kartalların konuşabildiği dağları. Gecenin ilerleyen saatlerine kadar hayret ve hayranlık verici öyküler anlatıldı.</p>

  <p>Sesi çatallanmaya başlayınca Rhuagh, "Bir defasında bu yere bir insan, sanatı kudretli bir büyücü gelmişti. Buradan büyü yoluyla uzaklaştırılamıyordu, onu öldüremiyordum da. Tam üç gün savaştık, onun sanatı benimkine karşıydı ve bittiğinde bana galebe çalmıştı. Beni öldüreceğini ve hazinelerimi yanında götüreceğini sandım, ama bunun yerine yanımda kaldı, zira tek düşüncesi büyümü öğrenmekti, ben öldüğümde yitip gitmesin diye."</p>

  <p>Tomas hayretler içinde oturuyordu, zira Pug'dan büyü hakkında öğrendiği pek az şey olmasına rağmen, bunun muhteşem bir şey olduğunu düşünüyordu. Zihninin gözünde devlerin savaşını ve iş başındaki büyük erkleri görebiliyordu.</p>

  <p>"Yanında tuhaf bir yaratık vardı, bu yaratık gobline çok benzemesine rağmen dik duruyordu ve hatları daha inceydi. Üç yıl benimle kaldı, hizmetkârı ise gelip gitti. Öğretebileceğim ne varsa öğrendi, çünkü ondan bir şeyi esirgeyemedim. Ama o beni eğitti de ve bilgeliği beni avuttu. Ne kadar bayağı olursa olsun yaşama saygı duymayı ondan öğrendim ve bana gelen tüm canları bağışlamaya yemin ettim. O da başkalarının elinde acı çekmişti, benim de insanlarla olan savaşlarımda değer verdiğim pek çok şeyi kaybederek çektiğim gibi. Bu adam yürekteki ve zihindeki yaraları iyileştirme sanatına mazhardı ve yanımdan ayrıldığında kendimi yenik değil, muzaffer hissettim." Durup yutkundu; Tomas kelimelerinin artık güçlükle çıktığını görebiliyordu. "Ölüm nöbetimi bir ejderha tutamayacaksa, onun burada oturmasını yeğlerdim, çocuğum, çünkü o senin türünden dost sayacağım ilk kişiydi."</p>

  <p>"O kimdi, Rhuagh?" diye sordu Tomas.</p>

  <p>"Adına Macros deniyordu."</p>

  <p>Dolgan'ın düşünceli bir hali vardı. "Adını duydum, sanatı son derece kudretli bir büyücü. Doğuda bir yerlerde yaşamış, neredeyse bir efsane."</p>

  <p>"O bir efsane değil, Dolgan," dedi Rhuagh boğuk bir sesle. "Ancak ölmüş olabilir, çünkü benimle yaşadığı zamanın üzerinden çağlar geçti." Ejderha durdu. "Zamanım artık yaklaşıyor, bu yüzden bitirmem gerek. Senden bir ricam var, cüce." Başını hafifçe oynattı ve "Şuradaki kutuda büyücünün bu an kullanılmak üzere verdiği bir armağan var. Büyüyle biçimlendirilmiş bir çubuk. Macros bunu öldüğümde ardımda leş yiyenlerin didikleyeceği kemikler kalmasın diye bıraktı. Onu buraya getirir misin?" dedi.</p>

  <p>Dolgan işaret edilen sandığın yanma gitti. Açtığında mavi kadife kumaşın üzerinde duran siyah, madeni bir çubuk buldu. Çubuğu eline aldı ve boyuna göre şaşırtıcı derecede ağır olduğunu gördü. Çubuğu ejderhaya taşıdı.</p>

  <p>Ejderha konuştuğunda, dili şişmiş olduğundan, sözcükleri güçlükle anlaşılıyordu. "Bir an sonra çubuğu bana değdir, Dolgan, çünkü sonum gelmiş olacak."</p>

  <p>"Peki," dedi Dolgan, "ancak sonunu görmek bana hiç mutluluk vermeyecek, ejderha."</p>

  <p>"Bundan önce söyleyeceğim son bir şey var. Diğer kutunun yanında senin için bir hediye var, cüce. Burada canının çektiği diğer her şeyi alabilirsin, zira hiçbiri işime yaramaz. Ama bu salonda bulunanlar arasında, senin almanı istediğim şey kutunun içindeki." Başını Tomas'a çevirmeye çalıştı, ama başaramadı. "Tomas, son anlarımı benimle paylaştığın için sana teşekkür ederim. Kutuda cücenin hediyesinin yanında senin için de bir hediye var. Sen de başka ne istersen al, çünkü yüreğinde iyilik var." Derin bir nefes aldı ve Tomas bu nefesin ejderhanın gırtlağında hırıldadığını duydu. "Şimdi, Dolgan."</p>

  <p>Dolgan çubuğu uzattı ve ejderin kafasına hafifçe dokundurdu. Önce hiçbir şey olmadı. Rhuagh usulca, "Macros'un son armağanıydı," dedi.</p>

  <p>Birden ejderhanın çevresinde yumuşak, altın renkli bir ışık oluşmaya başladı. Ölüm ezgisi salonun duvarlarında yankılanırken hafif bir uğultu duyuldu. Işık giderek parlak bir hal alır ve enerji kazanarak nabız gibi atmaya başlarken ses yükseldi. Tomas ile Dolgan Rhuagh'ın pullarındaki solgun lekelerin silinmesini izlediler. Postu altın ışıklarla parıldıyordu ve gözlerindeki perde kalkmaya başladı. Başını ağır ağır kaldırdı ve etrafındaki salonu yeniden görebildiğini anladılar. Göğsü dimdikti ve kanatları havalanarak altındaki gümüşî parıltıyı ortaya serdi. Sararmış dişleri parlak beyaz bir renge hüründüler ve dimdik doğrulup, başım havaya kaldırırken rengi atmış siyah renkteki pençeleri cilalanmış abanoz gibi parıldadı.</p>

  <p>Dolgan usulca, "Bu benim gördüğüm en muhteşem manzara," dedi.</p>

  <p>Rhuagh gençliğindeki gücünün görüntüsüne yeniden bürünürken ışığın yoğunluğu yavaşça arttı. Tüm, ihtişamlı boyunca dimdik doğruldu, sorgucunda gümüş ışıklar oynaşıyordu. Ejderha genç, çevik bir hareketle başını geriye attı ve bir haykırışla yüksek, kemerli tavana doğru güçlü bir ateş rüzgârı savurdu. Yüz trompeti andıran bir kükremeyle, "Sağ ol, Macros. Gerçekten de prenslere yaraşır bir armağan bu," diye bağırdı.</p>

  <p>Derken tuhaf bir biçimde tınılı olan gümlemenin tonu değişerek daha sürekli, daha yüksek bir hal aldı. Bir an hem Dolgan hem de Tomas nabız gibi atan tonların arasından bir sesin, derin, uğuldayan bir yankıyla, "Bir şey değil, dostum," dediğini duyduklarını sandılar.</p>

  <p>Tomas yüzünde ıslaklık hissederek dokundu. Ejderhanın saf güzelliğinin karşısında dökülüveren mutluluk gözyaşları yüzünden oluk oluk akıyordu. Ejderhanın koca, altın kanatları, havaya atılarak uçmaya başlayacakmış gibi açıldı. Titreşen ışık o kadar parlak bir hal aldı ki, Tomas ile Dolgan, gözlerini görüntüden ayıramasalar da, bakmaya dayanamaz oldular. Odadaki ses öyle tiz bir notaya ulaşmıştı ki, tavandan başlarına toz iniyordu ve zeminin sallandığını hissedebiliyorlardı. Ejderha kanatlarını açarak kendisini havaya attı, sonra kör edici bir soğuk ışık çakışıyla ortadan kayboldu. Oda birden eskisi gibiydi ve ses yok olmuştu.</p>

  <p>Ejderin kaybolmasından sonra mağaranın boşluğu rahatsız edici geliyordu ve Tomas cüceye baktı. "Gidelim, Dolgan. Kalmak istemiyorum."</p>

  <p>Dolgan düşünceli görünüyordu. "Peki. Ben de kalmayı istemiyorum. Yine de ejderhanın armağanları meselesi var hâlâ." Ejderhanın belirttiği kutuya gidip açtı.</p>

  <p>Dolgan'ın gözleri, içeri uzanıp bir cüce tokmağı çekerken fal taşı gibi açıldı. Tokmağı gözlerinin önünde tuttu ve saygıyla inceledi. Tokmağın başı meşale aydınlığında mavimsi ışıklarla parlayan gümüşî bir madenden yapılmıştı. Yan tarafına cüce simgeleri kazınmıştı. Sapı, kakmalı meşe ağacındandı ve üzerinde boylu boyunca şerit testeresiyle yapılmış süsler vardı. Parlatılmıştı ve cilanın altından ahşabın derin, zengin damadan görülebiliyordu. Dolgan usulca," Bu Tholin'in Şahmerdanı. Uzun zaman önce halkımdan alınmıştı. Dönüşü Batı'nın dört bir yanındaki cüce salonlarını neşeye boğacak. Bu çağlar önce yitirdiğimiz, son kralımızın simgesidir," dedi.</p>

  <p>Tomas bakmak için yakma geldi ve kutuda başka bir şey daha olduğunu gördü. Dolgan'ın yanından uzandı ve beyaz kumaştan büyük bir bohçayı çekti. Bohçayı açtı ve kumaşın ön tarafında altın bir ejderha süslemesi olan beyaz bir kısa pelerin olduğunu gördü. İçinde, aynı armayı taşıyan bir kalkanla altın bir miğfer vardı. En muhteşemiyse beyaz bir kabzası olan altın bir kılıçtı. Kını fildişini andıran, ancak metal gibi, daha güçlü olan pürüzsüz, beyaz bir maddeden yapılmıştı. Bohçanın altında, hayranlık dolu bir "Ah!" nidasıyla çıkardığı, altından bir zincir zırh yatıyordu.</p>

  <p>Dolgan onu izledi ve "Al onları, evlat. Ejder senin armağanın olduğunu söylemişti," dedi.</p>

  <p>"Bunlar bana göre fazlasıyla değerli, Dolgan. Bunlar bir prense ya da krala ait."</p>

  <p>"Önceki sahiplerinin işine pek yaramayacaklarını düşünüyorum, delikanlı. Gönül rızasıyla verildiler ve sen istediğini yapabilirsin, ancak onlarda özel bir yan olmalı, aksi halde şahmerdanın yanında kutuya konulmazlardı. Tholin'in şahmerdanı, bu dağlardaki en eski maden olan kadim Mac Cadman Alair ocaklarında tavlanmış bir erk silahıdır. Varaklı zırh ile kılıcın da öyle olması muhtemel. Sana gelmelerinin bir amacı olabilir."</p>

  <p>Tomas bir an düşündü, sonra dış cüppesini hızla çekti. Tuniği cepken sayılmazdı, ama altın zırh ondan daha iri yarı biri için yapıldığından, üzerinden kolaylıkla geçti. Kısa pelerini üzerine çekti ve miğferi başına yerleştirdi. Kılıçla kalkanı eline alarak Dolgan'ın önüne dikildi, "Aptal görünüyor muyum?"</p>

  <p>Cüce onu yakından inceledi. "Biraz büyükler, ama büyüyünce sana tam olurlar, şüphesiz." Çocuğun bir elinde kılıcı, diğerinde kalkanı tutarak duruşunda bir şey gördüğünü sandı. "Yo, Tomas, aptal görünmüyorsun. Belki rahat değilsin, ama aptal da değilsin. Bunlar ihtişamlı şeyler ve sanırım, zamanla onları giyilmeleri amaçlanan şekilde giyeceksin."</p>

  <p>Tomas başıyla onayladı, cüppesini aldı ve kılıcını kaldırarak kapıya doğru döndü. Zırh şaşırtıcı derecede hafif, Crydee'de giydiğinden çok daha hafifti. Çocuk, "Başka bir şey almak içimden gelmiyor, Dolgan. Sanırım bu kulağa tuhaf geliyor," dedi.</p>

  <p>Dolgan yürüyerek yanına geldi. "Yo, evlat, ben de ejderhanın hazinesinden başka bir şey almak istemiyorum." Gerisindeki salona bir bakış attıktan sonra, "Gerçi ileriki gecelerde bunun akıllıca bir şey olduğundan kuşku duyacağım. Bir gün dönebilirim, ama bundan şüpheliyim. Şimdi, eve giden bir yol bulalım," diye ekledi. Yola çıktılar ve çok geçmeden Dolgan'ın iyi tanıdığı, onları yüzeye çıkaran tünellerdeydiler.</p>

  <p>Dolgan sessiz bir uyarıyla Tomas'ın kolunu kavradı. Çocuk konuşmamayı akıl etti. Aynı zamanda tayfın önceki günkü saldırısından önce hissettiği telaşı hissediyordu. Ama bu defakini neredeyse bedenen hissedebiliyordu. Yaşayan ölü yaratık yakınlardaydı. Tomas meşaleyi yere koyarak söndürdü. Gözleri hayretle büyüdü, zira beklediği karanlığı görmek yerine, cücenin öne ağır ağır ilerleyen siluetini hayal meyal görebiliyordu. Düşünmeden, "Dolgan-" dedi.</p>

  <p>Cüce arkasını döndü ve sırtında aniden siyah bir şekil belirdi. Tomas, "Arkanda!" diye bağırdı.</p>

  <p>Dolgan tayfla yüzleşmek üzere dönerken kalkanıyla Tholin'in şahmerdanını gayrı ihtiyari çekti. Yaşayan ölü yaratık cüceye bir darbe indirdi ve Dolgan'ı kurtaran yalnızca savaşta pişmiş refleksleri ile cücelere özgü, karanlıkta hareketi sezme yetisi oldu, zira darbeyi demirle kaplanmış kalkanıyla karşılamıştı. Yaratık demire değince öfkeyle uludu. Derken Dolgan atalarının efsanevi silahıyla öne atıldı ve tokmak gövdesine değerken yaratık bir çığlık attı. Tokmağın ucundan mavi-yeşil ışık fışkırdı ve yaratık ıstırap içinde inleyerek geriledi.</p>

  <p>Dolgan, "Arkamda kal," diye bağırdı. "Demir onun sinirini bozuyorsa, Tholin'in şahmerdanı acı veriyor. Onu uzaklaştırmayı başarabilirim."</p>

  <p>Tomas cüceye itaat etmeye hazırlandı, derken sağ elinin uzanıp kılıcı sol tarafındaki kından kurtardığını hissetti. Üzerine uymayan zırh birden omuzlarına daha rahatça yerleşti ve kalkan kolunda, onu yıllardır taşıyormuşçasına dengelendi. Tomas istemsiz bir şekilde Dolgan'ın arkasına ilerledi, sonra altın kılıcı hazırda tutarak yanından geçti.</p>

  <p>Yaratık duraklar gibi oldu, sonra da Tomas'a doğru hareket etti. Tomas kılıcını indirmeye hazırlanarak havaya kaldırdı. Tayf katışıksız dehşet ifade eden bir ses çıkararak arkasını döndü ve kaçtı. Dolgan Tomas'a bir göz attı ve gördüğü bir şey, Tomas kendine gelir gibi olur ve kılıcını yerine kaldırırken tereddüt etmesine neden oldu.</p>

  <p>Dolgan meşalenin yanma döndü ve "Bunu neden yaptın, delikanlı?" dedi.</p>

  <p>"Tomas, "Ben... bilmiyorum," dedi. Bir an cücenin talimatlarına itaat etmediği için utanarak, "Ama işe yaradı. Yaratık kaçtı," dedi.</p>

  <p>"Evet, işe yaradı," diye kabul etti Dolgan meşalenin kapağını kaldırarak. Işıkta çocuğu inceledi.</p>

  <p>Tomas, "Sanırım atalarının tokmağı ona fazla geldi," dedi.</p>

  <p>Dolgan hiçbir şey demedi, ama bunun doğru olmadığını biliyordu. Yaratık Tomas'ı beyaz ve altın renkli zırhının içinde görünce korkarak kaçmıştı. Derken cücenin aklına başka bir düşünce geldi. "Oğlum, yaratığın arkamda olduğunu nasıl bilip de beni uyardın?" "Onu gördüm."</p>

  <p>Dolgan dönüp Tomas'a bariz bir hayretle baktı. "Gördün mü? Nasıl? Meşalenin kapağını kapamıştın." "Bilmiyorum. Gördüm, sadece."</p>

  <p>Dolgan meşalenin kapağını yeniden kapadı ve ayağa kalktı. Birkaç metre ileri giderek, "Şimdi neredeyim, delikanlı?" dedi.</p>

  <p>Tomas hiç tereddüt etmeden yanma gelip durarak bir elini omzuna koydu. "Buradasın." "Ne-?" dedi cüce.</p>

  <p>Tomas önce miğfere, sonra da kalkana dokundu. "Onların özel olduğunu sen söylemiştin."</p>

  <p>"Evet, delikanlı. Ama o kadarda özel olduklarını düşünmemiştim."</p>

  <p>Endişelenen çocuk, "Onları çıkarsam mı?" diye sordu.</p>

  <p>"Yo, yo." Dolgan meşaleyi yere bırakarak, "Senin neyi görüp neyi göremeyeceğini düşünüp kaygılanmak zorunda kalmazsam daha hızlı hareket edebiliriz," dedi. Sesini neşeli çıkarmaya zorladı. "Ve diyarda bizden iyi iki savaşçı bulunamaz da olsa, o ışıkla varlığımızı ilan etmezsek daha iyi olacak. Ejderhanın moredhelin madenlerimizdeki varlığından bahsetmesi içimi rahatlatmıyor. Bir çete halkımın gazabıyla karşılaşma riskine atılacak kadar cesursa, başkaları da olabilir. Oradaki tayf senin altın kılıcınla benim kadim tokmağım karşısında dehşete kapılmış olabilir, ama yirmi küsur moredhel bu kadar kolay etkilenmeyebilir."</p>

  <p>Tomas söyleyecek hiçbir şey bulamadığından, karanlığın içinde ilerlemeye başladılar.</p>

  <p style="text-align: center">* * *</p>

  <p>Aceleyle ilerleyen goblin ve Karanlık Kardeşlik grupları yanlarından geçerken üç kez durup gizlendiler. Karanlık gözlem noktalarından, geçenlerin çoğunun yaralı olduğunu ya da topallarken soydaşlarından yardım aldıklarını görebiliyorlardı. Son grup da gittikten sonra Dolgan Tomas'a döndü ve "Tarihte hiçbir zaman goblinler ile moredhel madenlerimize bu denli kalabalık gruplar halinde girmeye cesaret edememişti. Halkımdan, bu riske atılamayacak kadar korkarlar," dedi.</p>

  <p>Tomas, "Hayli hırpalanmış bir halleri var, Dolgan ve yanlarında dişiler ve çocuklar var, üstelik büyük çıkınlar taşıyorlar. Bir şeylerden kaçıyorlar," dedi.</p>

  <p>Cüce başıyla onayladı. "Hepsi de Gri Kuleler'deki kuzey vadisi yönünden kaçıp Yeşil Yürek'e doğru ilerliyorlar. Bir şey onları hâlâ güneye doğru sürüyor."</p>

  <p>"Tsuraniler mi?"</p>

  <p>Dolgan başıyla evetledi. "Benim düşüncem de o şekilde. Haydi gel. En iyisi Caldara'ya elimizden geldiğince çabuk dönmek." Yola çıktılar ve çok geçmeden Dolgan'ın iyi bildiği, onları yüzeye ve eve götüren tünellerdeydiler.</p>

  <p>Beş gün sonra Caldara'ya vardıklarında ikisi de bitkin haldeydi. Dağlarda kar yoğundu ve ilerleyişleri yavaştı. Köye yaklaştıklarında muhafızlar tarafından görüldüler ve çok geçmeden köyün tamamı onları karşılamaya geldi.</p>

  <p>Köyün uzun salonuna götürüldüler ve Tomas'a bir oda verildi. O kadar yorgundu ki, hemen uykuya daldı; tıknaz cüce bile yorulmuştu. Cüceler ertesi gün köyün büyüklerini meclise toplamayı ve vadiye ulaşan son haberleri tartışmayı kararlaştırdılar.</p>

  <p>Tomas uyandığında kurt gibi açtı. Ayağa kalkarak gerindi ve hiçbir tarafının tutulmadığını görerek şaşırdı. Altın zırhı çıkarmadan uykuya dalmıştı ve uyandığında mafsallarıyla kaslarının isyan bayrağını çekmesi gerekirdi. Kapıyı açtı ve adımını bir salona attı. Uzun salonun merkezindeki odaya gelene kadar hiç kimseyi görmedi. Büyük masanın etrafında oturan birkaç cüce vardı, masanın başında da Dolgan oturuyordu. Tomas bunlardan birinin Dolgan'ın oğlu Weylin olduğunu gördü. Dolgan çocuğa bir sandalyeye oturmasını işaret etti ve onu gruba tanıştırdı.</p>

  <p>Cücelerin hepsi de Tomas'ı selamladılar, o da nazik yanıtlar verdi. Daha çok masadaki büyük yiyecek şölenine bakıyordu.</p>

  <p>Dolgan güldü ve "Buyur ye, delikanlı; masa doluyken aç durman için bir neden yok," dedi. Tomas bir tabağı sığır eti, peynir ve ekmekle tepeleme doldurdu ve pek kaldıracak gibi olmamasına ve günün daha erken bir saati olmasına rağmen bir maşrapa bira aldı. Tabaktakileri çabucak bitirdi ve onu tasvip etmeyen biri var mı diye etrafına bakınarak ikinci bir porsiyon aldı. Cücelerin çoğu Tomas'ın bilmediği türden, bölgedeki çeşitli köylere kışlık stokların tahsisiyle ilgili bir konuda tartışmaya dalmışlardı.</p>

  <p>Dolgan konuşmayı durdurdu ve "Tomas aramızda olduğuna göre, bence en iyisi şu Tsuranilerden bahsedelim," dedi.</p>

  <p>Bunu duyan Tomas'ın kulakları dikildi ve ilgisini tamamen söylenenlere verdi. Dolgan, "Ben devriyeye çıktıktan sonra, Elvandar'dan ve Taş Dağı'ndan ulaklar aldık. Kuzey Geçidi yakınlarında bu yabancılar pek çok gez görülmüş. Taş Dağı'nın güneyindeki tepelerde kamp kurmuşlar," diye devam etti.</p>

  <p>Cücelerden biri, "Bizi silahaltına çağırmadıkları sürece bu Taş Dağı'nın sorunu," dedi.</p>

  <p>Dolgan, "Bu doğru, Orwin, ama geçidin hemen güneyindeki vadiye girip çıktıklarına dair haberler de var. Gelenekler gereği bizim olan arazilere tecavüz ettiler ve bu Gri Kuleler'in sorunudur," dedi.</p>

  <p>Kendisine Orwin olarak hitap edilen cüce başıyla onayladı. "Gerçekten de öyle, ama bahara kadar yapabileceğimiz hiçbir şey yok."</p>

  <p>Dolgan ayaklarını masaya dayayarak piposunu yaktı. "Bu da doğru. Ama Tsuranilerin de bahara kadar bir şey yapamayacağına şükredebiliriz."</p>

  <p>Tomas elinde tutmakta olduğu bir sığır pirzolasını bıraktı. "Tipi vurdu mu?"</p>

  <p>Dolgan ona baktı. "Evet, delikanlı, geçitlerin tümü de karla kapandı, zira kışın ilk tipisi dün gece geldi. Buradan hiçbir şey çıkamaz, özellikle de bir ordu..."</p>

  <p>Tomas Dolgan'a baktı. "O zaman..."</p>

  <p>"Evet. Bu kış süresince bizim konuğumuz olacaksın, zira en dayanıklı ulağımız bile dağlardan geçip Crydee'ye varamaz."</p>

  <p>Tomas arkasına yaslandı, zira cücelerin salonunun konforuna rağmen, daha bildik bir ortamda olmayı yeğliyordu. Yine de yapılabilecek hiçbir şey yoktu. Bunu kabullendi ve dikkatini yeniden yemeğine verdi.</p>
</body>
</html>
