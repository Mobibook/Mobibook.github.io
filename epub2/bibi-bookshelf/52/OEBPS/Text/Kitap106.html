<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="bölüm-ad" style="text-align: center;">ELF MECLİSİ</h2>

  <p class="giriş"><big><big>P</big></big><small>UG PENCEREDEN DIŞARI SARKTI.</small></p>

  <p>Sabahın erken saatlerinde bastıran şiddetli yağmura rağmen, avluda bir keşmekeş hüküm sürüyordu. Her önemli ziyaret için yapılan gerekli hazırlıklara, bu ziyaretçilerin elf olmasının alışılmamışlığı eklenmişti. Kraliçe Aglaranna'dan ara sıra gelen ziyaretçiler dahi kalede boy gösterdiğinde merak konusu olurdu, çünkü elflerin Crydee nehrinin güneyine geçtiği pek görülen bir şey değildi. Elfler insan topluluklarından uzak yaşardı ve görenekleri tuhaf ve büyülü kabul edilirdi. Bu topraklarda insanların Batı'ya gelmesinden çok uzun zaman öncesinden beri yaşıyorlardı ve Krallığın tüm hak iddia etmelerine karşın, özgür bir halk olduklarına dair, söze dökülmemiş bir anlaşma vardı.</p>

  <p>Bir öksürük Pug'ın dönmesine ve büyük bir kitabın üzerinde oturan Kulgan'ı görmesine neden oldu. Büyücü bir bakışıyla çocuğun derslerine geri dönmesi gerektiğini belirtti. Pug kepenkleri kapatıp şiltesine oturdu. Kulgan, "Birkaç saat içinde elflere alık alık bakmak için bol bol zamanın olacak, evlat," dedi. "O zaman derslere ayıracak çok az zamanın kalacak. Elinde olan zamanı en iyi şekilde değerlendirmeyi öğrenmen gerek."</p>

  <p>Fantus kafasını çocuğun kucağına yerleştirmek üzere sendeleyerek yaklaştı. Pug bir kitap alıp okumaya başlarken göz kabartılarından birinin arkasını dalgınlıkla kaşıdı. Kulgan, Pug'a büyünün doğasını daha derinden kavramasına yardımcı olacağı umuduyla, farklı büyücüler tarafından anlatılan büyülerdeki ortak nitelikleri bulup çıkarmak görevini vermişti.</p>

  <p>Kulgan, Pug'ın trollere yaptığı büyünün o sırada üzerinde bulunan muazzam baskının sonucunda olduğu düşüncesindeydi. Başka büyücülerin yaptıkları araştırmaları incelemenin çocuğa, derslerinde ilerlemesini önleyen engelleri aşmasında yardımcı olabileceğini ümit ediyordu. Kitap Pug'a da çok da ilginç gelmiş ve okuma yazması epey ilerlemişti.</p>

  <p>Pug uzun piposundan büyük duman bulutları üflerken bir taraftan da okumakta olan ustasına göz attı. Kulgan'da önceki günkü zayıflığından eser yoktu ve çocuğun bu saatleri Elf Kraliçesi ile maiyetinin gelişini boş boş beklemek yerine ders çalışarak geçirmesinde ısrar etmişti.</p>

  <p>Birkaç dakika sonra Pug'ın gözleri keskin dumandan yaşarmaya başladı ve yeniden pencereye dönüp kepenkleri açtı. "Kulgan?"</p>

  <p>"Evet, Pug?"</p>

  <p>"Sıcaklık için ateşi yanar tutsak, ama bir şekilde dumanı dışarı taşısak seninle çalışmak çok daha iyi olurdu." Dumanı tüten ateş çömleğiyle büyücünün piposu arasında kalan oda, kalın, mavi-beyaz bir sisle dolmuşta.</p>

  <p>Büyücü gürültülü bir kahkaha kopardı. "Haklısın." Bir an gözlerini kapadı, elleri hızlı bir hareketle havada uçtu ve alçak sesle bir dizi büyülü söz söyledi. Çok geçmeden elinde, gri ve beyaz renkte dumandan, iri bir küre tutuyordu ve onu dışarı attığında odanın havası temiz ve berrak oluverdi.</p>

  <p>Pug gülerek başını iki yana salladı. "Eksik olma, Kulgan, ama benim kafamda daha dünyevi bir çözüm vardı. Ateş çanağı için bir baca yapmaya ne dersin?"</p>

  <p>"Bu mümkün değil, Pug," dedi Kulgan oturarak. Duvarı işaret etti. "Kule inşa edilirken bir baca yapılmış olsa, tamamdı. Ama taşları buradan başlayıp, benim odamdan geçerek ta çatıya kadar sökmek zor, üstelik de pahalı olurdu."</p>

  <p>"Ben duvarda bir baca düşünüyordum, Kulgan. Demircinin tav fırınındaki, ısıyı ve dumanı çatıdan çekip alan taş körüğü biliyor musun?" Büyücü başıyla evetledi. "Eh, demirciye metal bir körükle körükten çıkıp dumanı çekecek metal bir baca yaptırabilsem, aynı işi yapardı, değil mi?"</p>

  <p>Kulgan bunu bir an düşündü. "Yapmaması için bir neden göremiyorum. Ama bu bacayı nereye yerleştireceksin?"</p>

  <p>"Şuraya." Pug pencerenin sol üst tarafındaki iki taşı işaret etti. Bunlar kule yapılırken yerlerine iyi yerleştirilmemişlerdi ve artık aralarında rüzgârın içeri uğuldayarak esmesine yol açan, geniş bir aralık vardı. Soldakini işaret ederek, "Bu taş yerinden çıkarılabilir," dedi. "Denedim, yerinden oynuyor. Baca ateş çanağının üzerinden gelip, şurada kavislenebilir" -çanağın üzerinde, taşla aynı seviyede bir noktayı işaret etti- "ve buradan dışarı çıkabilir. Etrafındaki boşluğu kapatırsak, rüzgârı dışarıda tutar."</p>

  <p>Kulgan etkilenmiş görünüyordu. "Bu alışılmamış bir düşünce, Pug. İşe yarayabilir. Sabah demirciyle konuşup onun bu konudaki fikrini alırım. Acaba bu daha önce neden kimsenin aklına gelmedi."</p>

  <p>Bacayı düşündüğü için kendisiyle gurur duyan Pug derslerine geri döndü. Gözüne daha önce de takılan ve bir belirsizlik nedeniyle kafasını karıştıran bir pasajı yeniden okudu. Neden sonra başını kaldırıp büyücüye baktı ve "Kulgan," dedi.</p>

  <p>Kulgan başını kitabından kaldırarak, "Evet, Pug?" dedi.</p>

  <p>"İşte yine karşıma çıktı. Büyücü Lewton burada büyünün, onu yapan kişi üzerindeki etkisini bozmak ve onu harici bir hedefe yöneltmek için Marsus'un kullandığı efsunun aynını kullanıyor." Yerini kaybetmemek için kitabı yere ters koyduktan sonra bir başka kitabı eline aldı. "Ancak Dorcas burada bu efsunun kullanılmasının büyüyü körelterek işe yaramama olasılığını artırdığım yazıyor. Bu tek yapının tabiatı üzerinde nasıl bu kadar çok anlaşmazlık olabiliyor?"</p>

  <p>Kulgan öğrencisine bakarken bir an gözlerini kıstı. Sonra arkasına yaslandı ve piposundan uzun bir nefes çekerek bir mavi duman bulutu üfledi. "Bu daha önce söylediğim şeyi kanıtlıyor, evlat. Biz büyücüler zanaatımız konusunda ne kadar kibirli olursak olalım, bu işte bilimin yönü gerçekte çok az. Büyü, zamanın başlangıcından beri ustadan çırağına geçen halk sanatları ve hünerleri birikiminden ibaret. Deneme yanılma, deneme yanılma, yöntem bu işte. Asla iyi anlaşılan ve herkesçe kabul gören yasaları, kuralları ve belitleri olan bir büyü sistemi yaratılmasına çalışılmadı." Pug'a düşünceli bir şekilde baktı. "Her birimiz bir masa yapan, ancak her biri farklı ağaçlar, farklı türden testereler seçen, bazıları ağaç çivisiyle takoz kullanan, bazıları kullanmayan marangozlar gibiyiz... Sonunda ortaya bir masa çıkıyor, ama her durumda masanın yapılma yöntemi aynı değil.</p>

  <p>"Burada karşı karşıya olduğumuz, en büyük olasılıkla, herhangi bir büyü reçetesinden çok, incelediğin bu saygıdeğer büyücülerin sınırları hakkında bir kavrayış. Lewton ve Marsus için efsun büyünün örülmesine yardımcı olmuş; Dorcas içinse buna bir engel teşkil etmişti."</p>

  <p>"Verdiğin örneği anlıyorum, Kulgan, ama bu büyücülerin tümünün aynı şeyi bu kadar çok ve farklı şekilde yapabileceğini asla anlayamayacağım. Hepsinin de kendi amacına ulaşmak istediğini ve bunun için farklı bir yöntem bulduğunu anlıyorum, ama bunu yapma tarzlarında eksik olan bir şey var."</p>

  <p>Kulgan meraklanmış görünüyordu. "Eksik olan nedir, Pug?"</p>

  <p>Çocuğun düşünceli bir hali vardı. "Ben... bilmiyorum. Sanki bana, 'İşte böyle yapılmalı, tek yolu bu,' ya da onun gibi bir şey söyleyecek bir şeyler arıyorum. Bu bir anlam ifade ediyor mu?"</p>

  <p>Kulgan başıyla onayladı. "Seni anlayacak kadar iyi tanıyorum. Senin düzenli bir zihnin var, Pug. İşin mantığını birçoklarından, yaşça senden çok daha büyük olanlardan çok daha iyi anlıyorsun. Meseleleri rastgele bir olaylar topluluğundan çok bir sistem olarak görüyorsun. Belki de sorununun bir parçası da bu."</p>

  <p>Pug'ın yüz ifadesinden büyücünün söylediklerine ilgi duyduğu anlaşılıyordu. Kulgan sözlerine devam etti. "Öğretmeye çalıştığım şeylerin büyük bölümü bir mantık sistemine, neden sonuç ilişkisine dayansa da, birçokları dayanmıyor. Birisine lavta çalmayı öğretmeye çalışmak gibi bir şey bu. Onlara tellere nasıl basılacağını gösterebilirsin, ama bu bilgi insanı büyük bir ozan yapmaya yetmez. Sana güçlük çıkaran öğrencilik değil, sanat."</p>

  <p>"Anladığımı sanıyorum, Kulgan." Cesareti kırılmış gibiydi.</p>

  <p>Kulgan ayağa kalktı. "Buna kafayı takma; hâlâ gençsin ve daha senden umudu kesmedim." Ses tonu ciddi değildi ve Pug şaka yaptığını hissetti.</p>

  <p>"O zaman hepten kayıp vaka değilim, öyle mi?" dedi gülümseyerek.</p>

  <p>"Gerçekten de değilsin." Kulgan öğrencisine düşünceli bir şekilde baktı. "Aslını istersen, bir gün o mantıklı kafanı büyünün iyileştirilmesi yolunda kullanacağına dair bir his var içimde."</p>

  <p>Pug biraz şaşırmıştı. Kendisini büyük işler başaracak biri olarak görmüyordu.</p>

  <p>Pencereden bağırtılar geldi ve Pug bakmak için oraya doğru seğirtti. Bir bölük muhafız ön kapıya doğru koşuyordu. Pug Kulgan'a döndü. "Elfler geliyor olmalı! Muhafız alayı çıktı."</p>

  <p>Kulgan, "Pekâlâ," dedi. "Bugünlük dersle işimiz bitti. Elflere bir bakmadan seni zapt etmeye imkân yok. Git bakalım."</p>

  <p>Pug kapıdan koşarak çıktı ve merdivenlere yöneldi. Basamakları ikişer ikişer indi, son dört basamağa gelince kule zeminine atladı ve koşmaya devam etti. Mutfaktan ve kapıdan ok gibi geçti. Kaleyi geçip ön avluya vardığında, Tomas'ı bir saman arabasının üzerinde dikilir halde buldu. Pug gelenleri etrafa toplanmış meraklı kale ahalisinin başlarının üzerinden daha iyi görebilmek için onun yanına tırmandı.</p>

  <p>Tomas, "Senin gelmeyeceğini sandım, bütün gün kitaplarınla birlikte tıkılıp kalacağını düşünmüştüm," dedi.</p>

  <p>Pug, "Bunu dünyada kaçırmam. Elfler!" dedi.</p>

  <p>Tomas dirseğini şakadan Pug'ın yan tarafına gömdü. "Bu hafta yeterince heyecan yaşamadın mı?"</p>

  <p>Pug ona karanlık bir bakış fırlattı. "Bu kadar kayıtsızsan, nasıl oluyor da bu yağmurda bu arabanın tepesinde dikiliyorsun?"</p>

  <p>Tomas cevap vermedi. Onun yerine işaret etti. "Bak!"</p>

  <p>Pug başını çevirince yeşil cüppeler içindeki süvariler kapıdan girerken muhafız bölüğünün hazır ola geçtiğini gördü. Süvariler atlarını Dük'ün onları beklemekte olduğu, ana kale kapılarına sürdüler. Pug ile Tomas hayranlık içinde seyrediyorlardı, çünkü süvariler çocukların gördüğü en kusursuz atları, hiç eyer ya da koşum kullanmadan sürüyorlardı. Atlara su değmemiş gibiydi ve postları, büyü marifetiyle veya gri ikindi ışığının bir hilesi yüzünden hafifçe ışıldıyordu sanki Pug hangisi olduğundan emin olamadı. Liderleri, on yedi karış boyunda, uzun, dalgalı bir yelesi ve sorguca benzer bir kuyruğu olan, özellikle iri bir hayvana binmişti. Süvariler bineklerinin başını havaya kaldırarak selam verdiler ve kalabalıktakiler duyulur bir tarzda nefeslerini tuttular.</p>

  <p>"Elf küheylanları," dedi Tomas alçak sesle. Bu atlar, elflerin efsanevi binek hayvanlarıydı. Martin Longbow çocuklara bir defasında onların Elvandar yakınlarında gizli, derin orman açıklıklarında yaşadıklarını anlatmıştı. Zekâya ve büyülü bir tabiata sahip oldukları ve hiçbir insanın sırtlarında oturamayacağı söylenirdi. Onları sırtlarına binici almaya yalnızca soylu elf kanından birinin ikna edebileceği de söylenirdi.</p>

  <p>Seyisler atlan almak üzere öne atıldılar, ama ahenkli bir ses, "Buna gerek yok," dedi. En büyük küheylanın sırtındaki ilk süvariden geliyordu. Yardım almadan çevik bir hareketle aşağı atlayarak ayaklarını yere hafifçe bastı ve kukuletasını geriye atarak yele gibi gür, kızıl saçlarını ortaya serdi. İkindi yağmurunun kasvetinde bile, içinden altın gölgeler geçiyor gibiydi. Kadın uzun boylu, neredeyse boyca Borric'e denkti. Dük onun yanına gelirken basamakları çıktı.</p>

  <p>Borric ellerini uzattı ve kadını selamlayarak onun ellerini kendi ellerine aldı. "Hoş geldiniz, leydim; bana ve haneme büyük bir onur bahşettiniz."</p>

  <p>Elf Kraliçesi, "Çok naziksiniz, Lord Borric," dedi. Sesi tok ve şaşırtıcı derecede berraktı, kalabalığın üzerinden aşıp kendini avludaki herkese duyurabiliyordu. Pug, Tomas'ın elinin omzunu kavradığını hissetti. Başını çevirdiğinde Tomas'ın yüzünde esrik bir ifade gördü. "O çok güzel," dedi uzun boylu çocuk.</p>

  <p>Pug dikkatini yeniden karşılamaya çevirdi. Elflerin Kraliçesi'nin tam anlamıyla insan ölçüsüne göre olmasa da, gerçekten güzel olduğunu kabul etmek zorundaydı. Kraliçe'nin gözleri iri ve soluk mavi renkteydi, loş ışıkta neredeyse ışık saçıyordu. Yüz hatları zarifti, belirgin elmacık kemikleri ve kuvvetli, ama erkeksi olmayan bir çenesi vardı. Gülümsemesi güçlüydü ve ala çalan dudaklarının arasından beyaz dişleri parlıyordu. Alnında, saçlarını geride tutan ve ırkının alametifarikası olan memesiz, sivri kulaklarını ortaya çıkaran, altından sade bir halka vardı.</p>

  <p>Kafilesinin, tümü de zengin giysiler içindeki diğer üyeleri de atlarından indiler. Her biri parlak ve altlarına giydikleri bacaklarına yapışan pantolonlarla karşıt renklerde birer tunik giymişti. Birinin tuniği koyu kızıl kahverenginde, diğerininki ise soluk sarıydı ve üzerinde parlak yeşilden bir cüppe vardı. Bazıları eflatun omuz atkıları, bazılarıysa koyu kırmızı kısa pantolonlar giymişti. Parlak renklerine rağmen bunlar özenle hazırlanmış, hiçbir şekilde inceliksiz ya da aşırı süslü olmayan kıyafetlerdi. Kraliçe'nin yanında her biri görünüş olarak birbirine benzeyen, uzun boylu, genç ve kıvrak hareketli, on bir süvari vardı.</p>

  <p>Kraliçe başım Dük'ten öte yana çevirdi ve ahenkli lisanında bir şey söyledi. Elf küheylanları ön ayaklarını havaya kaldırarak onu selamladılar, sonra da şaşkın bakışların arasında kapıdan koşarak çıktılar. Dük konuklarını içeriye aldı ve çok geçmeden kalabalık dağıldı. Tomas ile Pug yağmurda sessizce oturdular.</p>

  <p>Tomas, "Yüz yaşına bile gelsem, onun gibi bir şey göreceğimi sanmam," dedi.</p>

  <p>Pug şaşırmıştı, çünkü arkadaşı böyle duygularını nadiren belli ederdi. Bir an içinden Tomas'ı çocukça hayranlığı yüzünden azarlamak geldi, ama arkadaşının yüzündeki ifade bunun uygun düşmeyeceğini gösteriyordu. "Haydi, gel," dedi, "sırılsıklam oluyoruz."</p>

  <p>Tomas arabadan inen Pug'ı izledi. Pug, "Üzerini değiştirip kuru bir şeyler giysen iyi olacak, bir de bak bakalım birinden kuru bir cüppe ödünç alabilecek misin," dedi.</p>

  <p>Tomas, "Neden?" diye sordu.</p>

  <p>Pug hain bir gülümsemeyle, "Ha? Sana söylememiş miydim? Dük senin de saray ahalisiyle birlikte yemek yemeni istiyor. Elf Kraliçesi'ne gemide gördüklerini anlatmanı istiyor," dedi.</p>

  <p>Tomas'ın kendini kaybedip kaçacak gibi bir hali vardı. "Ben mi? Büyük salonda yemek yemek mi?" Yüzü bembeyaz oldu. "Konuşmak mı? Kraliçe'yle mi?"</p>

  <p>Pug keyifle güldü. "Zor bir şey değil. Ağzını açıyorsun, sözcükler çıkıyor."</p>

  <p>Tomas Pug'a ani bir yumruk savurdu, o da başını eğip yumruğu savuşturduktan sonra dönerek tam bir devir yapan arkadaşını arkadan yakaladı. Tomas kadar iri yarı olmasa da Pug'ın güçlü kolları vardı ve arkadaşının ayaklarını yerden kesmesi zor olmadı. Tomas debelendi ve çok geçmeden kendilerini kontrol edemeden gülüyorlardı. "Pug, indir beni."</p>

  <p>"Sakinleşene kadar olmaz."</p>

  <p>"İyiyim."</p>

  <p>Pug onu yere bıraktı. "Bu nedendi şimdi?" "Kendini beğenmiş hallerin ve bana son âna kadar söylemediğin için."</p>

  <p>"Pekâlâ. Sana söylemeden önce beklediğim için özür dilerim, o zaman. Şimdi dahası nedir?"</p>

  <p>Tomas yağmur nedeniyle anlaşılır olandan daha rahatsız görünüyordu. "Yüksek tabakadan insanlarla nasıl yemek yenileceğini bilmiyorum. Aptalca bir şey yapacağımdan korkuyorum."</p>

  <p>"Zor bir şey değil. Sadece beni izle ve yaptıklarımı yap. Çatalı sol elinle tut ve yiyecekleri bıçakla kes. Su çanaklarından içme, onlar el yıkamak için ve onları sık sık kullan, çünkü ellerin kaburgalar yüzünden sık sık yağlanacaktır. Kemikleri Dük'ün masasının önündeki zemine değil, omzunun üzerinden köpeklere atmayı da unutma. Bir de ağzını kol yenlerine silme, masa örtüsünü kullan, o bu işe yarıyor."</p>

  <p>Askerlerin yemekhanesine doğru yürürlerken Pug arkadaşına saraya özgü görgü kurallarının püf noktaları konusunda bilgi veriyordu. Tomas Pug'ın bilgi dağarcığının zenginliğinden etkilenmişti.</p>

  <p>Tomas hasta ve acılı görünmek arasında gidip geliyordu. Ne zaman biri ona baksa, en vahim görgüsüzlükten mahkûm olmuş gibi hissediyor ve hasta görünüyordu. Bakışı ne zaman baş masaya dönse ve Elf Kraliçesi'ni görse, midesi düğüm düğüm oluyor ve acılı görünüyordu.</p>

  <p>Pug Tomas'ın kendi yanında, Dük'ün masasının biraz uzağındaki masalardan birinde oturmasını ayarlamıştı. Pug'ın her zamanki yeri Dük Borric'in masasında, Prenses'in yanıydı. Pug Prenses'ten uzak kalma fırsatını memnuniyetle karşılamıştı, çünkü kız hâlâ ona karşı hoşnutsuzluğunu ifade etmeyi sürdürüyordu. Normalde ona saraydaki hanımların pek ilginç bulduğu, yüzlerce minik dedikoduyu yetiştirirken, önceki gece onu imalı bir şekilde yok saymış ve tüm ilgisini buna şaşıran ve besbelli sevinen Roland'a bahsetmişti. Pug kendisinin buna verdiği, yüksek dozda sinir bozukluğuyla karışık rahatlama tepkisini akıl karıştırıcı bulmuştu. Kızın gazabından azat olduğu için ferahlamış da olsa, Roland'ın onun üzerine titremesinin, gideremediği, onu tedirgin eden bir kaşıntı olup çıktığını fark etmişti.</p>

  <p>Roland'ın ona son zamanlarda gösterdiği, yapmacıklı bir kibarlığın arkasına gizlenmiş düşmanlık, Pug'ın canını sıkıyordu. Hiçbir zaman Roland'a Tomas kadar yakın değildi, ama daha önce hiçbir zaman birbirlerine kızmak için bir nedenleri olmamıştı. Roland her zaman Pug'ın yaşındaki çocuklar kalabalığının bir ferdi olmuştu. Halktan çocuklarla zıtlaştığında hiçbir zaman rütbesinin arkasına saklanmamış, her zaman meseleyi gereken her türlü yoldan çözmeye hazırlıklı olmuştu. Crydee'ye vardığında çoktan deneyimli bir dövüşçü olduğu için de, anlaşmaları çoğu zaman barışçıl olarak çözülmüştü. Pug ile Roland arasında bu koyu gerginlik varken Pug dövüşte Tomas'ın dengi olmayı diliyordu; Tomas, Roland'ın yumruklarıyla üstesinden gelemediği tek çocuktu, yegâne dövüşleri, çabucak Roland'ın temiz bir dayak yemesiyle sonuçlanmıştı. Güneş şafakta nasıl doğuyorsa, Pug da öfkeli genç Toprak Beyi'yle olan yüzleşmesinin hızla yaklaştığından o kadar emindi. Bundan ödü kopuyordu, ama gelip çattığında da rahatlayacağını biliyordu.</p>

  <p>Pug Tomas'a bir göz atarak arkadaşının kendi derdine düşmüş olduğunu gördü. Pug dikkatini yeniden Carline'e çevirdi. Prenses tüm benliğini etkisine almıştı, ancak Pug'ın ona ne zaman yakın olsa hissettiği tuhaf bir huzursuzluk kızın çekiciliğine gölge düşürüyordu. Onu ne kadar güzel bulursa bulsun -siyah bukleleri ve mavi gözleri bazı, son derece huzursuz edici hayalleri alevlendiriyordu- her nedense bu imgeler daima biraz boş, yüreğinde renksiz ve Carline uzak, yanına yanaşılmaz ve tanınmayan bir kişiyken kurduğu düşlerde var olan al korlardan yoksun oluyordu. Onu son zamanlarda fırsat bulduğu kadar kısa bir süre gözlemlemek dahi, böylesine idealize edilmiş düşünceleri imkânsız hale getirmişti. Kız sade gündüz düşlerine sığmayacak kadar karmaşık olduğunu kanıtlıyordu. Tomas bütünde Prenses meselesini sıkıntı verici buluyordu, ancak onu Roland'la birlikte görmek ona kız hakkındaki içsel çelişkilerini unutturmuş, daha az düşünsel, daha temel bir duygunun ön plana çıkmasına neden olmuştu. Kıskanmaya başlıyordu.</p>

  <p>Pug o anda Tomas'ı yok farz edip kendi berbat durumunu düşünerek içini çekti. Hiç değilse, diye düşündü Pug, yalnız değilim. Carline Roland'ı bariz bir şekilde sıkıntıya sevk ederek, Aglaranna'nın oğlu Elvandar Prensi Calin'le derin bir sohbete dalmıştı. Prens Arutha ya da Lyam ile aynı yaşta gösteriyordu, ama ona bakılırsa, yirmili yaşlarının başında görünen annesi de öyleydi. Kraliçe'nin en kıdemli danışmanı, Tathar dışında elflerin tümü de hayli genç görünüyordu, Tathar ise Dük'ten yaşlı göstermiyordu.</p>

  <p>Yemek sona erdiğinde, Dük'ün maiyetinin büyük bir bölümü dinlenmeye çekildi. Dük ayağa kalkıp kolunu Aglaranna'ya sundu ve onlara katılmaları buyrulmuş olanları konsey salonuna yönlendirdi.</p>

  <p>İki gün içinde üçüncü kez Pug ile Tomas kendilerini Dük'ün konsey salonunda buldular. Pug, büyük oranda yediği ağır yemeğin etkisiyle, orada olmaktan eskisi kadar rahatsız değildi, ama Tomas her zamankinden sıkıntılı görünüyordu. Uzun boylu çocuk yemekten önceki bir saati Elf Kraliçesi'ne gözünü dikip bakarak geçirmiş olmasına rağmen, bu dar mekanda ondan başka her yere bakıyor gibi bir hali vardı. Pug Aglaranna'nın Tomas'ın davranışlarını fark ettiğini ve hafifçe gülümsediğini sandı, ama emin olamadı.</p>

  <p>Kraliçe'yle birlikte gelen iki elf, Calin ile Tathar, hemen çanağın ve Tsurani askerinden alınan eşyaların durduğu yan masaya yöneldiler. Her bir ayrıntı karşısında büyülenerek, bunları yakından incelediler.</p>

  <p>Dük toplantıyı usulünce açtığında iki elf Kraliçe'nin iki yanındaki koltuklara oturdular. Pug ile Tomas her zamanki gibi kapının yanında ayakta duruyorlardı.</p>

  <p>Dük, "Sizlere olup bitenleri bildiğimiz kadarıyla anlattık ve artık delilleri kendi gözlerinizle gördünüz. Yardımcı olacağını düşünüyorsanız, çocuklar gemide olanları aktarabilirler," dedi.</p>

  <p>Kraliçe başını yana eğdi, ama konuşan Tathar oldu. "Öyküyü ilk elden duymak isterim, Majesteleri."</p>

  <p>Borric çocuklara yaklaşmalarını işaret etti. Öne çıktılar ve Tathar, "Bu dış dünyalıyı hanginiz buldu?" dedi.</p>

  <p>Tomas Pug'a konuşma işini onun üstlenmesi gerektiğini gösteren bir bakış attı. Pug, elfe nasıl hitap etmesi gerektiğini bilmediğinden, "İkimiz birlikte bulduk, efendim," dedi. Tathar bu genel saygı ifadesinden hoşnut göründü. Pug o gün olanları, hatırlayabildiği hiçbir şeyi atlamadan aktardı. Sözlerini bitirdiğinde, Tathar ona her biri Pug'ın belleğini canlandıran, unuttuğu küçük ayrıntıları ortaya çıkaran bir dizi soru sordu.</p>

  <p>Bitirdiğinde Pug geri çekildi ve Tathar bu işlemi Tomas üzerinde de yineledi. Tomas besbelli altüst olmuş bir halde, tekleyerek başladı ve Elf Kraliçesi ona rahatlatıcı bir gülümseme bahşetti. Bu ancak onu daha da tedirgin etmeye yaradı ve çok geçmeden gitmesine izin verildi.</p>

  <p>Tathar'ın sorulan gemi hakkında daha fazla ayrıntının, çocuklarca unutulmuş küçük şeylerin ortaya çıkmasını sağlamıştı: güvertede sağa sola savrulmuş, kum dolu ateş kovaları, Arutha'nın bunun bir savaş gemisi olduğu yönündeki tahminlerini doğrulayan, boş mızrak askıları.</p>

  <p>Tathar arkasına yaslandı. "Hiç böyle bir gemi duymamıştık. Birçok bakımdan başka gemilere benziyor, ama her bakımdan değil. İkna olmuş durumdayız."</p>

  <p>Carlin, sessiz bir sinyal almış gibi konuştu. "Kral-Babamın ölümünden beri Elvandar Savaşönderi olarak hizmet veriyorum. Ormanlardaki yuvalarımızın muhafızlığını yapan gözcü ve devriyelere nezaret etmek benim görevim. Bir süredir büyük ormanda, Crydee nehrinin güneyinde tuhaf şeyler olduğunun farkındayız. Birkaç kez ulaklarımız ormanın el değmemiş bölümlerinde insanların ayaklarının bıraktığı izleri buldular. Bunlar, Elvandar sınırları ile Taş Dağı'nın yakınındaki Kuzey Geçidi'nin arasındaki bölgede görüldüler.</p>

  <p>"Gözcülerimiz haftalardır bu adamları bulmaya çalışıyorlar, ancak yalnızca izleri görülebiliyor. Bir keşif ya da yağmacı grubundan beklenecek olağan şeylerden hiçbiri yoktu. Bu insanlar kendilerini gizlemeye büyük özen gösteriyordu. Elvandar'ın bu denli yakınından geçmemiş olsalardı, görülmeden geçip gidebilirlerdi, ama hiç kimse yuvamızın yakınına davetsiz gelip de göze çarpmadan gidemez.</p>

  <p>"Birkaç gün önce, gözcülerimizden biri nehri, ormanlarımıza yakın bir yerden, Kuzey Geçidi yönünde geçen yabancı bir kafile gördü. Yarım günlük yürüyüş boyunca onları izledi, sonra da kaybetti."</p>

  <p>Fannon kaşlarını kaldırdı. "Bir elf iz sürücüsü onları kayıp mı etti?"</p>

  <p>Calin başını hafifçe yana eğdi. "Maharet eksikliğinden değil. Sık bir orman parçasına girdiler ve öteki taraftan çıkmadılar. Kayboldukları noktaya kadar izlerini sürmüş."</p>

  <p>Lyam, "Sanırım artık nereye gittiklerini biliyoruz," dedi. Alışılmadık derecede ciddi haliyle babasına her zamankinden çok benziyordu.</p>

  <p>Calin sözlerine devam etti. "Mesajınız geldikten dört gün önce, en son görüldükleri yerin yakınında bir grup gören bir devriyeye önderlik ettim. Sakalları olmayan kısa ve tıknaz adamlardı. Bazıları açık tenli, bazıları esmerdi. On kişiydiler ve ormandan geçerken huzursuzdular, en küçük seste dahi dikkat kesiliyorlardı. Ama onca ihtiyatlarına rağmen, izlendiklerine dair en ufak fikirleri yoktu.</p>

  <p>"Tümü de parlak renklerde, kırmızı ve mavi, kimi yeşil, kimi sarı zırhlar giymişti, siyah cüppe içindeki bir tanesi dışında. Masanın üzerindekine benzer kılıçlar ve çentikli olmayan kılıçlar, yuvarlak kalkanlar ile kısa ve tuhaf, iki büklüm eğilmiş tuhaf yaylar taşıyorlardı."</p>

  <p>Algon oturduğu yerde öne eğildi. "Bunlar, Keshialı köpek askerlerce kullanılan geriye doğru eğimli yaylar."</p>

  <p>Calin ellerini iki yana açtı. "Kesh bu topraklardan uzun zaman önce ayrıldı ve bizim tanıdığımız zamanlarda İmparatorluk'ta porsukağacı ya da dişbudaktan yapılma, basit yaylar kullanılırdı."</p>

  <p>Algon heyecanla araya girdi. "Kendilerine sakladıkları, gizli bir yöntemleri var; bu tür yayları tahta ve hayvan boynuzlarından yapıyorlar. Bu yaylar küçük, ama uzun yay kadar olmasa da, büyük bir güce sahipler. Menzilleri şaşırtıcı derecede..."</p>

  <p>Borric, Atustası'nın kendini silah merakına kaptırmasını istemeyerek manalı manalı gırtlağını temizledi. "Majesteleri lütfen devam edebilir mi?"</p>

  <p>Algon şiddetle kızararak geriye yaslandı ve Calin, "Onları iki gün boyunca izledim," dedi. "Gece olunca durup ateş yakmadan kamp kurdular ve geride geçişlerine dair bir iz bırakmamak için büyük özen gösterdiler. Tüm yiyecek artıkları ve bedensel atıklar bir torbada toplandı ve kafileden biri tarafından taşındı. Dikkatle ilerliyorlardı, ama onları izlemek bizim için zor olmadı.</p>

  <p>"Ormanın kıyısına; Kuzey Geçidi'nin ağzının yakınlarına geldiklerinde, yolculukları boyunca birkaç kez daha yaptıkları gibi, bir parşömen üzerine bazı işaretler koydular. Derken siyahlar içindeki, bir aygıtı çalıştırdı ve ortadan kayboldular." Dük'ün halkı arasında bir kıpırdanma oldu. Özellikle de Kulgan kaygılı görünüyordu.</p>

  <p>Calin durdu. "Ancak en tuhaf olan şey lisanlarıydı, çünkü konuşmaları bildiğimiz hiçbir şeye benzemiyordu. Alçak sesle konuşuyorlardı, ancak onları duyabiliyorduk ve sözcükleri bir anlam ifade etmiyordu."</p>

  <p>Sonra Kraliçe konuştu. "Bunu duyunca telaşlandım, zira bu dış dünyalıların, büyük ormanda, Taş Dağı'nın tepelerinde, şimdi de Krallığın kıyılarında özgürce gezinerek Batı'nın haritasını çıkarmakta oldukları açıktı. Size haber yollamaya hazırlanırken, bu dış dünyalılara dair raporlar sıklaşmaya başladı. Kuzey Geçidi bölgesinde birkaç kafile daha görüldü."</p>

  <p>Arutha kollarını masaya dayayarak öne eğildi. "Kuzey Geçidi'ni geçerlerse Yabon'a ve Özgür Şehirler'e giden yolu öğrenirler. Karlar dağlara düşmüş olacaktır ve kış mevsiminde yardım alamayacağımızı keşfedebilirler."</p>

  <p>Bir an Dük'ün yüzünden bir telaş gölgesi geçerek metin tavırlarına ihanet etti. Kendini yeniden topladı ve "Hâlâ Güney Geçidi var ve oranın haritasını daha çıkaramamış olabilirler. Eğer bu bölgelerde olsalardı, Gri Kuleler köyleri Taş Dağı köylerinden daha geniş bir alana dağılmış olduğundan, cüceler büyük olasılıkla onların varlığına dair işaretleri görmüş olurlardı," dedi.</p>

  <p>"Lord Borric," dedi Aglaranna, "Durumun kritik olduğunu düşünmeseydim, asla Elvandar'dan ayrılmayı göze almazdım. Bize dış dünyalı İmparatorluğu hakkında anlattıklarınıza bakılırsa, şayet anlattığınız kadar güçlülerse, Batı'nın tüm halkları namına korkarım. Elfler Krallık'a pek sevgi beslemese de, Crydeelilere saygı duyarız, çünkü sizler her zaman onurlu insanlar oldunuz ve hâkimiyet bölgenizi genişleterek bizim bölgelerimize tecavüz etmeye hiçbir zaman kalkışmadınız. Bu dış dünyalıların fetih amacıyla buraya gelmeleri durumunda, sizinle ittifak kurmaya hazırız."</p>

  <p>Borric bir an ses çıkarmadan oturdu. "Elvandar Leydisi'ne savaş çıkması durumunda elflerin yardımı için teşekkür ederim. Bize verdiğiniz tavsiyeler için de minnettarız, çünkü artık harekete geçebiliriz. Büyük ormanlarda olup bitenlerden haberdar olmasaydık, muhtemelen bu yabancılara başımıza açmaya hazırlandıkları belalar için daha fazla zaman tanımış olurduk." Bundan sonra söyleyeceklerini düşünüyormuş gibi yeniden durdu. "Ve bu Tsuranilerin bizim kötülüğümüzü istediklerinden hiç kuşkum yok. Yabancı bir ülkede keşif yapmayı, oradaki halkın tabiatını ve mizacını kestirmeye çalışmayı anlayabilirim, ama savaşçılar tarafından yapılan kapsamlı harita çıkarma çalışmaları yalnızca bir işgal hazırlığı olabilir."</p>

  <p>"Muhtemelen büyük bir orduyla geleceklerdir," derken Kulgan'ın sesi yorgun çıkıyordu.</p>

  <p>Tully başım iki yana salladı. "Belki de öyle olmaz." Konuşmaya devam ederken tüm gözler ona çevrildi; "Ben o kadar emin değilim. Xomich'in zihninde okuduklarımın çoğu karmakarışıktı, ama bu Tsuranuanni İmparatorluğu hakkında, onu bildiğimiz tüm uluslardan farklı kılan bir şey var; görev ve güç birliği anlayışlarında son derece yabancı bir şeyler var. Size nereden bildiğimi söyleyemem, ama tahminime göre, güçlerinin ufak bir bölümüyle önce bizi sınamayı seçebilirler. Sanki dikkatleri başka bir yere yönelik, biz de akıllarına sonradan gelen bir fikir gibiyiz." Kendinin de inkâr etmediği kafa karışıklığıyla başını iki yana salladı. "İçimde böyle bir his var, o kadar."</p>

  <p>Dük doğrulup oturdu, sesi buyurgan bir hal aldı. "Harekete geçeceğiz. Yabon Dükü Brucal'a ve Taş Dağı ite Gri Kuleler'e haber göndereceğim."</p>

  <p>Aglaranna, "Cüce halkının bildiklerini öğrenmek iyi olacaktır," dedi.</p>

  <p>Borric, "Şimdiye kadar haber almayı ümit etmiştim, ama ne habercilerimiz, ne de taşıdıkları güvercinler daha dönmedi," dedi.</p>

  <p>Lyam, "Belki şahinler yüzündendir," dedi. "Güvercinler her zaman güvenilir olmaz ya da belki haberciler cücelere hiç ulaşamamıştır."</p>

  <p>Borric Calin'e döndü. "Carse kuşatmasının üzerinden kırk yıl geçti ve o zamandan beri cücelerle pek fazla alışverişimiz olmadı. Bugünlerde cüce klanlarına kim komuta ediyor?"</p>

  <p>Elf Prensi, "O zamankiyle aynı kişi," dedi. "Taş Dağı, Delmoria köyünden, Hogar soyundan Harthorn sancağı altında yönetiliyor. Gri Kuleler ise Caldara köyünden, Tholin soyundan Dolgan'ın sancağının altında toplanıyor," dedi.</p>

  <p>"Kara Kardeşlik'in Carse kuşatmasını kaldırdıkları zaman daha çocuk olmama rağmen, ikisini de tanıyorum," dedi Borric. "Müşkül bir durum çıkarsa, yaman birer müttefik olacaklardır."</p>

  <p>Arutha, "Ya Özgür Şehirler ve Krondor Prensi?" dedi.</p>

  <p>Borric arkasına yaslandı. "Bunu düşünmem gerekiyor, çünkü Doğu'da soranlar olduğunu duydum. Bu konuyu bu gece düşüneceğim," dedi. "Hepinize bu görüşme için teşekkür ederim. Meskeninize dönüp dinlenme ve yemek içmekle meşgul olun. Gelmeleri durumunda işgalcilerle başa çıkmak üzerine planlar tasarlamanızı rica edeceğim ve yarın yeniden toplanacağız."</p>

  <p>Ayağa kalkan Elf Kraliçesi'ne kolunu sundu, sonra da onu Pug ile Tomas'ın açık tuttuğu kapılardan geçirdi. En son çıkan Pug ile Tomas oldu. Fannon Tomas'ı yedeğe alarak onu askerlerin yemekhanesine yönlendirirken Kulgan da Tully ve iki elf danışman ile salonun dışında ayakta durdu.</p>

  <p>Büyücü çırağına döndü. "Pug, Prens Calin büyü kitaplarından oluşan küçük kitaplığınla ilgilendiğini beyan etti. Lütfen kitaplarını ona gösterir misin?"</p>

  <p>Pug bunu yapacağını söyledi ve Prens'i merdivenlerden çıkararak odasının kapısına götürdü ve ona kapıyı açtı. Calin içeri girdi, Pug da onu izledi. Uyumakta olan Fantus irkilerek uyandı. Elfe güvensiz bir bakış attı.</p>

  <p>Calin yavaşça ejderin yanına gitti ve Pug'ın anlamadığı dilde birkaç yumuşak kelime etti. Fantus gerginliğini kaybetti ve Prens'in başını kaşımasına izin vermek için boynunu öne uzattı.</p>

  <p>Bir an sonra ejder Pug'a beklenti dolu gözlerle baktı. Pug, "Evet, yemek bitti. Mutfak artıklarla doludur," dedi. Fantus kurdumsu bir sırıtışla pencereye yaklaştı ve burnuyla iterek açtı. Bir kanat şaklamasıyla dışarıya çıkmış, mutfağa doğru kayarak ilerliyordu.</p>

  <p>Pug Calin'e bir tabure önerdi, ama Prens, "Teşekkür ederim, ama koltuklarınız ve tabureleriniz benim soyum için pek rahat sayılmaz. İzin verirsen, yerde oturmakla yetineceğim. Hayli alışılmamış bir evcil hayvanın var, Toprak Beyi Pug," dedi. Pug'a hafifçe gülümsedi. Pug Elf Prensi'ni yoksul odasında ağırlamaktan biraz rahatsızdı, ama elfin tavırları çocuğu rahatlattı.</p>

  <p>"Fantus bir evcil hayvandan çok daimi bir konuk sayılır. Kendisine ait bir zihni vardır. Ara sıra haftalarca ortadan kaybolduğu görülmemiş şey değildir, ama çoğu zaman burada kalır. Meecham gittiğinden yemeğini mutfağın dışında yemesi gerekiyor."</p>

  <p>Calin Meecham'ın kim olduğunu sordu. Pug açıkladıktan sonra ekledi; "Kulgan onu Kuzey Geçidi karla kapanmadan önce Dük'ün adamlarından bazılarıyla dağlar üzerinden Bordon'a gönderdi. Neden gittiğini söylemedi, Majesteleri."</p>

  <p>Calin çocuğun kitaplarından birine baktı. "Bana Calin denmesini tercih ederim, Pug."</p>

  <p>Pug başını salladı, memnun olmuştu. "Calin, sence Dük'ün aklında ne var?"</p>

  <p>Elf ona esrarlı bir tavırla gülümsedi. "Dük kendi planlarını açıklayacaktır, sanırım. Benim tahminim, Meecham Dük doğuya yolculuk etmeyi düşünürse diye yolu hazırlıyordun Muhtemelen yarın öğrenirsin." Baktığı kitabı havaya kaldırdı. "Bunu ilginç buldun mu?"</p>

  <p>Pug uzanıp kitabın adını okudu. Dorcas'ın Nesnelerin Canlandırılması Üzerine Risale'sini mi? Evet, ama bana biraz muğlak geldi."</p>

  <p>"Haklı bir hüküm. Dorcas da muğlak bir adamdı, en azından ben öyle olduğunu düşünürdüm."</p>

  <p>Pug irkildi. "Ama Dorcas otuz yıl önce ölmüştü."</p>

  <p>Calin düzgün beyaz dişlerini göstererek gülümsedi. Soluk gözleri lambanın ışığında parlıyordu. "O zaman elf irfanı hakkında pek az şey biliyorsun, öyle mi?"</p>

  <p>"Çok az," diye kabul etti Pug. "Sen konuştuğum ilk elfsin, gerçi çok küçükken bir defasında başka bir elf görmüş olabilirim. Emin değilim." Calin kitabı bir yana bıraktı. "Yalnızca Martin Longbow'un anlattıklarını, her nasılsa hayvanlarla ve bazı ruhlarla konuşabildiğinizi biliyorum. Elvandar'da ve onu çevreleyen elf ormanlarında yaşadığınızı ve çoğunlukla kendi türünüzle zaman geçirdiğinizi."</p>

  <p>Elf kahkaha attı, yumuşak, ahenkli bir sesti. "Neredeyse hepsi doğru. Longbow dostumu iyi tanıdığımdan, bazı öykülerin epey renklendirilmiş olduğunu söyleyebilirim, zira başkalarını kandıran türden bir adam olmamasına rağmen, bir elfin mizah anlayışına sahiptir." Pug'ın yüz ifadesinden bunu anlamadığı belliydi. "Sizin ölçülerinize göre çok uzun süre yaşarız. Dünyadaki mizahtan keyif almayı öğrenir, insanların bulmadığı çoğu yerde eğlenceli bir şey buluruz. Ya da buna sadece yaşama farklı bir bakış açısı, diyebilirsin. Sanırım Martin bunu bizlerden öğrendi."</p>

  <p>Pug başıyla onayladı. "Alaycı gözler."</p>

  <p>Calin kaşlarından birini soru soran bir ifadeyle kaldırdı. Pug açıkladı, "Buradaki insanların çoğu Martin'i geçimsiz bulur. Bir nevi, farklı. Bir defasında bir askerin onda alaycı gözler olduğunu söylediğini duymuştum."</p>

  <p>Calin içini çekti. "Martin için yaşam kolay olmadı. Küçük yaşta kendi başına bırakıldı. Silban Keşişleri iyi yürekli adamlardır, ama bir çocuğu yetiştirmek için donanımlı değildirler. Martin öğretmenlerinden kaçabildiğinde yabani bir şey gibi ormanda yaşadı. Onu bir gün bizim çocuklarımızdan ikisiyle dövüşürken yakaladım -çok küçükken insanlardan pek farklı değilizdir. Yıllar geçtikçe Elvandar'a dilediği zaman gelebilen az sayıda insandan biri oldu. O değer verdiğimiz bir dosttur. Ama tam olarak ne elf ne de insanların dünyasında var olamadığından, ikisinde de bir parça bulunduğundan, özel bir yalnızlık yükü taşıyor, sanırım."</p>

  <p>Pug Martin'i yeni bir bakış açısından gördü ve Avcıustası'nı daha iyi tanımayı denemeye karar verdi. Asıl konuya dönerek, "Söyledikleri doğru mu?" dedi.</p>

  <p>Calin başını salladı. "Bazı yönlerden. Hayvanlara yalnızca insanların yaptığı gibi, onları rahatlatacak, huzur verici bir ses tonuyla konuşabiliriz, ancak varlıkların ruh hallerini daha kolay okuyabildiğimizden, bu konuda insanlardan daha başarılıyızdır. Martin'de de bu ustalık bir parça var. Ancak, ruhlarla konuşmayız. İnsanların ruh saydığı varlıklar vardır -orman perileri, cinler, periler- ama bunlar bizim büyümüzün yakınında yaşayan doğal varlıklardır."</p>

  <p>Pug'ın merakı uyanmıştı. "Sizin büyünüz mü?"</p>

  <p>"Bizimki varlığımızın bir parçası, en çok Elvandar'da güçlü olan büyüdür. Çağlarca öncesinden beri var olan, bizim ormanlarımızla barış içinde yaşamamıza olanak sağlayan bir mirastır. Orada başkaları gibi çalışır, avlanır, bahçelerimize bakar, mutluluklarımızı kutlar, çocuklarımızı eğitiriz. Elvandar'da zaman yavaş geçer, çünkü orası yaşı olmayan bir yerdir. Dorcas'la konuştuğumu hatırlamam ondan, zira genç görünümüme rağmen, yaşım yüzü aşkındır."</p>

  <p>"Yüz..." Pug başını iki yana salladı. "Zavallı Tomas, Kraliçe'nin oğlu olduğunu duyduğunda üzülmüştü. Şimdi mahvolacak."</p>

  <p>Calin başını yana eğdi, yüzünden yarım bir gülümsemenin gölgesi geçti. "Bizimle birlikte konsey salonunda olan delikanlı mı?"</p>

  <p>Pug başını salladı. Calin, "Kraliçe-Annemin bir insan üzerinde bu etkiyi uyandırması ilk defa olmuyor, ama yaşça daha büyük erkekler bu etkiyi daha kolay gizleyebiliyor," dedi.</p>

  <p>Pug dostunu koruma duygusuyla, "Senin için sorun değil ya?" diye sordu.</p>

  <p>"Hayır, Pug, elbette değil. Elvandar'daki herkes Kraliçe'yi sever ve güzelliğinin eşsiz olduğu herkesçe kabul edilir. Dostunun ona tutulmasına şaşırmadım. Kral-Babam vefat edeli beri, sizin ırkınızdan birden çok cüretli asilzade Aglaranna'yı izdivaca razı etmek için geldi. Yas süresi artık bittiğine göre, dilerse bir başkasıyla evlenebilir. Bunun sizin ırkınızdan biri olması pek muhtemel değildir, çünkü bunun gibi birkaç evlilik yapılmış da olsa, bunlar çok nadirdir ve sizin ırkınızdan olanın yaşamı sona erince genellikle hüzünlü bir hal alırlar. Annem Tanrıların rızasıyla daha birçok insan ömrü sürecektir."</p>

  <p>Calin gözlerini odada gezdirdi ve ekledi, "Dostumuz Tomas'ın elflerin yüce hanımına duyduğu hisleri büyüyünce kaybetmesi muhtemel. Sanırım, Prensesinizin sana olan duygularının değişeceği gibi."</p>

  <p>Pug kendisini mahcup hissetti. Carline ile Elf Prensi'nin yemekte ne konuştuğunu merak etmesine rağmen, kendini rahat hissetmediği için soramamıştı. "Onunla uzun uzun konuştuğunuzu fark ettim."</p>

  <p>"Omuzlarında yıldırımlar uçuşan, iki metrelik bir kahramanla karşılaşmayı beklemiştim. Anlaşılan elinin bir hareketiyle yirmi kadar trolü haklamışsın."</p>

  <p>Pug kızardı. "Sadece iki taneydiler ve büyük oranda kazayla oldu."</p>

  <p>Calin'in kaşları havaya kalktı. "İki tanesi bile bir başarı. Kızın hayal kurduğunu sanmıştım. Öyküyü duymak isterdim."</p>

  <p>Pug ona olanları anlattı. Bitirdiğinde Calin, "Bu olağandışı bir öykü, Pug," dedi. "İnsan büyüleri hakkında çok az bilgim var, ama yaptığının Kulgan'ın dediği gibi tuhaf olduğunu düşünecek kadarını biliyorum. Elf büyüsü insanlarınkinden çok farklıdır, ama biz kendi büyümüzü sizin kendinizinkini anladığınızdan daha iyi anlarız. Asla böyle bir olayın benzerini duymamıştım, ama seninle şunu paylaşabilirim: Zaman zaman, büyük ihtiyaç anında, bir içsel çağrı yapılarak derinlerde yatan gizli güçler ortaya çıkarılabilir."</p>

  <p>Pug, "Ben de böyle düşünmüştüm, ama olanları biraz daha iyi anlasam fena olmazdı."</p>

  <p>"Bu zamanla gerçekleşebilir."</p>

  <p>Pug konuğuna baktı ve derinden içini çekti. "Keşke Carline'i de anlayabilseydim."</p>

  <p>Calin omuzlarını silkip gülümsedi. "Kim bir başkasının zihnindekileri anlayabilir? Sanırım daha bir süre onun ilgi odağı olmaya devam edeceksin. Daha sonra belki de bir başkası dikkatini dağıtır, belki de genç Toprak Beyi Roland. Kızın esiri olmuş gibi bir hali var."</p>

  <p>Pug bir homurtu çıkardı. "Şu... baş belası."</p>

  <p>Calin anlayışla gülümsedi. "O zaman Prenses'ten hoşlanıyorsun, öyle mi?"</p>

  <p>Pug âli bir kaynaktan ona yol göstermesini beklercesine yukarıya baktı. "Ondan hoşlanıyorum," diye kabul etti, derin derin içini çekerek. "Ama onu o özel anlamda sevdiğimden emin değilim. Bazen sevdiğimi sanıyorum -özellikle de Roland'ın ona yaltaklandığını gördüğümde- ama bazen de sevmediğimi düşünüyorum. Açık seçik düşünmemi çok zorlaştırıyor ve her zaman ona sanki yanlış şeyler söylüyorum."</p>

  <p>"Toprak Beyi Roland'ın aksine," diye sufle verdi Calin.</p>

  <p>Pug başını salladı. "O sarayda doğup yetişmiş. Söylenecek doğru şeylerin hepsini biliyor." Pug dirseklerinin üzerinde geriye yaslandı ve özlemle içini çekti. "Herhalde ondan rahatsız oluşumun nedeni, her şeyden çok haset. Bana kendimi el yerine koca taş yumruları, ayak yerine de ağaç kütükleri taşıyan biri gibi hissettiriyor."</p>

  <p>Calin anlayışlı bir tavırla başını salladı. "Kendimi halkının alışkanlıkları konusunda uzman saymıyorum, Pug, ama insanlar arasında, hissettiğiniz şeyi kendinizin seçtiğini bilecek kadar zaman geçirdim; Roland sana kendini sakar hissettiriyorsa bu, ona izin verdiğin içindir.</p>

  <p>"Tahmin ederim ki, konumlarınız tersine dönmüş olsa, genç Roland da kendisini senin gibi hissederdi. Başkalarında gördüğümüz kusurlar asla kendimizde gördüklerimiz kadar korkunç gelmez bize. Roland dolaysız konuşmana ve dürüst tavrına gıpta ediyor olabilir.</p>

  <p>"Her halükarda, Prenses kendi burnunun dikine gitmeye azimli olduğu sürece, senin ya da Roland'ın yapacağı herhangi bir şeyin onun üzerinde pek bir etkisi olmayacaktır. Seni, dostunun Kraliçemizi değerlendirdiği kadar abartılı değerlendirmiş. Umutsuz bir hödüğe dönüşmediğin sürece, hazır olana onun dek bu tavrını kimse değiştiremez. Sanırım gelecekteki eşi olarak seni kafasına koymuş."</p>

  <p>Pug bir an ağzı açık bakakaldı, sonra da "Eşi mi?" dedi.</p>

  <p>Calin gülümsedi. "Gençler çoğu zaman daha sonraki yıllarda açıklığa kavuşturulacak meselelerle fazlasıyla ilgilenir. Sanırım bu konudaki azmi, gerçek değerini anlamasından çok, senin gönülsüzlüğünden kaynaklanıyor. Çocukların çoğu gibi o da sahip olamadığı şeyi istiyor." Dostça bir sesle, "Zaman bunu açıklığa kavuşturacaktır," dedi.</p>

  <p>Pug yüzünde endişeli bir ifadeyle öne eğildi. "Vay canına, işleri amma karıştırmışım. Kaledeki çocukların çoğu Prenses'e âşık olduğunu sanıyor. Bunun gerçekte ne kadar dehşet verici bir şey olduğunu bir bilseler." Gözlerini bir an sıkarak kapattı. "Başım ağrıyor. Sanmıştım ki, o ve Roland..."</p>

  <p>Calin, "O sadece sende ilgi uyandırmak için bir araç olabilir. Maalesef, bu ikinizin arasında nahoş duyguların doğmasına neden olmuş," dedi.</p>

  <p>Pug ağır ağır başını salladı. "Öyle sanırım. Roland bütünde iyi biridir aslında; çoğunlukla arkadaştık. Ama benim rütbem artırıldığından beri, açıktan açığa düşmanca davranıyor bana. Bunu görmezden gelmeye çalışıyorum, ama bir süre sonra kanıma dokunuyor. Belki de onunla konuşmayı denesem iyi olacak."</p>

  <p>"Sanırım, bu akıllı bir hareket olacaktır. Ama sözcüklerine karşı anlayışlı davranmazsa, şaşırma. Prenses'in büyüsüne kapılmış olduğu kesin."</p>

  <p>Bu konu Pug'ın başını ağrıtmaya başlamıştı ve büyülerden söz geçince, "Bana elf büyüsü hakkında başka bir şeyler anlatır mısın?" diye sordu.</p>

  <p>"Bizim büyümüz kadimdir. Bizim varlığımızın ve yarattığımız şeylerin parçasıdır. Elf çizmeleri yürürken bir insanın bile sessiz olmasını sağlar ve elf yayları hedefi daha iyi vurur, çünkü büyümüzün doğası böyledir. Bizi, ormanlarımızı, yaratılarımızı donatır. Zaman zaman, onu tamamen anlayan kişilerce incelikle yönlendirilebilir. Tathar gibi Efsunörücüler tarafından. Ama bunu yapmak kolay değildir, çünkü büyümüz idare edilmeye karşı direnç gösterir. Her şeyden çok, rüzgâr estiğinde hissedilebilen, özdeği olan havaya benzer. İnsanlar ormanlarımızın büyülü olduğunu söyler, zira orayı o kadar uzun zamandır mesken edindik ki, büyümüz Elvandar gizemini yarattı. Orada yaşayan herkes barış içindedir. Hiç kimse, büyük sanatlar yardımı olmadan Elvandar'a davetsiz giremez ve elf ormanlarının uzak sınırları dâhil oraya kötü niyetle girenlerde tedirginlik yaratır. Bu her zaman böyle değildi; geçmiş çağlarda topraklarımızı moredhel ile sizin Kara Yol Kardeşliği adını verdiğiniz kimselerle paylaşıyorduk. Onları ormanlarımızdan sürdüğümüz büyük kopuştan beridir, Elvandar değişmekte, daha çok bizim mekânımız, yuvamız, özümüz olmakta."</p>

  <p>Pug, "Kara Yol Kardeşleri gerçekten de elflerle akraba mı?" dedi.</p>

  <p>Calin'in gözleri perdelendi. Bir an durduktan sonra, "Bu konularda pek konuşmayız, çünkü keşke doğru olmasaydı, dediğimiz çok fazla şey var. Sana şu kadarını söyleyebilirim: Sizlerin Kardeşlik adını verdiğiniz moredhel ile halkım arasında, kadim zamanlardan kalma ve uzun süre önce saptırılmış da olsa, bir bağ vardır. Böyle olmamasını dilerdik, ama onlar gerçekten de bize akrabadır. Çok uzun aralıklarla birisi bize geri gelir, buna da Dönüş deriz." Bu konuda konuşmaktan çok rahatsız oluyormuş gibi bir hali vardı.</p>

  <p>Pug, "Özür dilerim, eğer ben..." dedi.</p>

  <p>Calin özrü eliyle savuşturdu. "Merak bir öğrencide utanılacak şey değildir, Pug. Bu konuda daha fazla konuşmamayı tercih ederim, o kadar."</p>

  <p>Gecenin geç saatlerine kadar birçok konuda konuştular.</p>

  <p>Pug Elf Prensi'nden büyülenmişti ve söylediği pek çok şey Calin'in ilgisini çektiğinden, koltukları kabarmıştı.</p>

  <p>Calin nihayet, "Ben yatmaya çekilsem iyi olacak," dedi. "Fazla istirahate ihtiyacım olmasa da, şimdi biraz dinlenmem gerek. Bence sen de aynını yapsan iyi olacak."</p>

  <p>Pug ayağa kalktı ve "Bana bu kadar çok şey anlattığın için teşekkür ederim," dedi. Sonra da biraz mahcup bir tavırla gülümsedi. "Benimle Prenses hakkında konuştuğun için de."</p>

  <p>"Konuşmaya ihtiyacın vardı."</p>

  <p>Pug Calin'i, ona kalacağı yeri gösterecek bir hizmetkârın beklediği uzun salona kadar eşlik etti. Pug odasına döndü ve yağmurda uçmak zorunda kaldığı için öfkeyle homurdanan ıslak Fantus eşliğinde uyumak üzere uzandı. Fantus çok geçmeden uyuyakaldı. Ancak Pug uyuyamadan, ateş çanağında titreşen ışıkların tavanda dans eden ışıklarına bakarak yattı. Yabancı savaşçılara dair anlatılanları kafasından çıkarmaya çalıştı, ama batı ellerindeki ormanlarda sinsice dolaşan, parlak giysili savaşçıların görüntüleri uyumayı imkânsızlaştırıyordu.</p>

  <p>Ertesi sabah Crydee Kalesi'ne kasvetli bir hava hâkimdi. Tsurani hakkındaki haberler hizmetçilerin dedikodularıyla yayılmıştı, ancak ayrıntılar eksikti. Herkes işine bakarken bir taraftan da Dük'ün ne yapacağına dair bir tahmin kırıntısı duymak umuduyla kulak kesilmişti. Herkes bir konuda hemfikirdi: Crydee Dükü, Borric conDoin, boş boş oturup bekleyecek biri değildi. Bir şey yapılacak ve bu kısa zamanda olacaktı.</p>

  <p>Pug bir saman balyasının üzerine oturmuş, Tomas'ın kılıcını bir direğe savurup önce ters, sonra düz vuruşlarla çenterek alıştırma yapmasını izliyordu. Darbeleri isteksizdi ve nihayet kılıcını tiksintiyle yere fırlattı. "Bir şey beceremiyorum." Yürüyüp Pug'ın yanına oturdu. "Acaba neden bahsediyorlar."</p>

  <p>Pug omuzlarını silkti. "Onlar" Dük'ün konseyiydi; o gün çocuklardan konseye katılmaları istenmemiş ve son dört saat yavaş geçmişti.</p>

  <p>Hizmetkârlar ön kapıya doğru seğirtirken avlu birden doluverdi. "Haydi, gel," dedi Tomas. Pug balyanın üzerinden atlayarak indi ve arkadaşını izledi.</p>

  <p>Kaleyi dolaşıp geçtiklerinde muhafızlar önceki gün olduğu gibi sıraya giriyordu. Hava dünden daha soğuktu, ama yağmur yoktu. Çocuklar aynı arabaya tırmandılar ve Tomas ürperdi. "Bence bu yıl kar erken gelecek. Belki de yarın."</p>

  <p>"Gelirse hatırlanan en erken kar olacaktır. Cüppeni giymen gerekirdi. Talim yüzünden terlisin ye hava seni donduruyor."</p>

  <p>Tomas'ın canı sıkkın görünüyordu. "Tanrılar adına, annem gibi konuşuyorsun."</p>

  <p>Pug yalandan öfkelenmiş gibi yaptı. İnce ve burundan gelen bir sesle, "Soğuk alıp mosmor kesildiğinde ve öksürüp tıksırıp, teselli aradığında koşa koşa bana gelme, Tomas Megarson, çünkü burada onu bulamazsın," dedi.</p>

  <p>Tomas sırıttı. "Şimdi aynen onun gibi konuştun."</p>

  <p>Büyük kapıların açılma sesine döndüler. Dük ile Elf Kraliçesi kale içinden ayrılan diğer konukların başını çekerken Dük dostça bir veda jestiyle Kraliçe'nin elini tutmuştu. Sonra Kraliçe elini ağzına götürdü ve yüksek olmamasına rağmen kalabalığın gürültüsünü bastıran bir dizi ahenkli sözcüğü şarkı gibi söyledi. Avluda duran hizmetkârlar sustular ve çok geçmeden kalenin dışından toynak sesleri duyuldu.</p>

  <p>On iki beyaz at kapılardan koşarak geçti ve Elf Kraliçesi'ni şahlanarak selamladılar. Elflerin her biri yardım almadan bir elf küheylanının sırtına sıçrayarak bindiler. Ellerini kaldırarak, Dük'ü selamladılar, sonra da arkalarını dönerek son hızla kapıdan çıktılar.</p>

  <p>Onlar gittikten sonra kalabalık birkaç dakika boyunca, elfleri son kez, belki bu ömürlerinde son defa gördüklerini kabul etmek istemeden öylece durdular. Ağır ağır işlerine geri döndüler.</p>

  <p>Tomas uzaklara bakıyordu ve Pug ona döndü. "Ne oldu?" Tomas usulca, "Bir gün Elvandar'ı görebilmeyi dilerdim," dedi.</p>

  <p>Pug onu anladı. "Belki görürsün." Ama daha şakacı bir tonla ekledi, "Gerçi bundan kuşkuluyum. Çünkü ben bir büyücü olacağım, sen de bir asker olacaksın ve Kraliçe biz öldükten çok sonra bile Elvandar'da hüküm sürüyor olacak."</p>

  <p>Tomas şakacı bir şekilde arkadaşının tepesine atlayarak, onu samanların arasına bastırdı. "Ya! Demek öyle. Eh, ben de bir gün Elvandar'a gideceğim." Pug'ı altında kıstırarak göğsüne oturdu. "Gittiğim zaman da Tsurani üzerinde onlarca zafer kazanmış, büyük bir kahraman olacağım. Kraliçe beni bir onur konuğu olarak karşılayacak."</p>

  <p>Pug arkadaşını iterek uzaklaştırmaya çalışarak güldü. "Ben de ülkedeki en büyük büyücü olacağım."</p>

  <p>İkisi de güldüler. Bir ses oyunlarını böldü. "Pug! Buradasın demek."</p>

  <p>Tomas kalktı ve Pug doğrulup oturdu. Demirci Gardell'in tıknaz cüssesi onlara yaklaşmaktaydı. Göğsü fıçıyı andıran, saçı az, ama gür ve siyah bir sakalı olan bir adamdı. Kolları dumandan işlenmişti ve önlüğü birçok ufak yerinden yanarak delinmişti. Arabanın yanına yanaştı ve yumruklarını beline koydu. "Her yerde seni aradım. Kulgan'ın ateş çanağın için yapmamı istediği şu kapağı hazırladım."</p>

  <p>Pug arkasında Tomas'la arabadan güçlükle indi. Gardell'in ardından kale ortasındaki demirci dükkânına yürüdüler. Sağlam yapılı demirci, "Hayli akıllıca bir fikir, şu kapak. Neredeyse otuz yıldır demirci ocağında çalışıyorum, ama ateş çanağına kapak takmak hiç aklıma gelmemişti. Kulgan bana planını anlatır anlatmaz bir tane yapmam şart oldu," dedi.</p>

  <p>Bir büyük, bir de küçük tav fırını ile farklı boyda birkaç örsün bulunduğu, geniş bir baraka olan demirci dükkânına girdiler. Etrafta her türde eşya onarılmayı bekliyordu: zırhlar, üzengi demirleri ve mutfak eşyaları. Gardell daha büyük olan tav fırınına yürüdü ve kapağı aldı. Bir kenarı ile yüksekliği birer metre kadardı ve üzerinde bir deliği olan bir koni oluşturuyordu. Yakınlarda, özellikle ince olarak hazırlanmış, uzun, yuvarlak borular duruyordu.</p>

  <p>Gardell yaratısını incelemeleri için havaya kaldırdı. "Onu oldukça ince yaptım, hafif olsun diye epey teneke kullandım, çünkü ağır olsa, çökerdi." Ayak başparmağıyla birkaç boy madeni çubuğu işaret etti. "Zeminde birkaç delik açıp destek için bunları kullanacağız. Düzeltmek biraz zaman alabilir, ama sanırım senin bu şey çalışacak."</p>

  <p>Pug sırıttı. Fikirlerinden birinin somut bir biçim aldığını görmekten büyük bir haz duyuyordu. Bu yeni ve memnuniyet verici bir histi. "Ne zaman kurabiliriz?"</p>

  <p>"İstersen, hemen şimdi. İtiraf edeyim, çalıştığını görmeyi ben de isterim."</p>

  <p>Pug borulardan birazını, Tomas ise geri kalanıyla çubukları aldı. Tuhaf yüklerini dengede tutmaya çalışarak, arkalarında kıkırdayan demirciyle birlikte büyücü kulesine doğru yola çıktılar.</p>

  <p>Kulgan odasına giden merdivenleri çıkmaya başlarken derin düşünceler içindeydi. Birden yukarıdan bir ses geldi: "Dikkat et!" Kulgan tam zamanında başını kaldırarak bir taş bloğunun merdivenden aşağı, sarhoş bir çılgınlık krizindeymişçesine basamaklardan sekerek indiğini gördü. Hava alçı tozuyla doldu ve Kulgan hapşırdı.</p>

  <p>Tomas ile Pug yüzlerinde kaygılı ifadelerle merdivenden koşarak indiler. Kimsenin canının yanmadığını gördüklerinde, ikisi de rahatlamış göründü.</p>

  <p>Kulgan ikisine meşum bir bakış attı ve "Nedir bütün bunlar?" dedi.</p>

  <p>Tomas duvarla bir olmaya çalışırken Pug da sıkılgan göründü. İlk konuşan Pug oldu. "Taşı bahçeye indirmeye çalışıyorduk ve elimizden kaydı gibi oldu."</p>

  <p>"Kaydı gibi mi oldu? Bana daha çok özgürlüğüne kavuşmak için delice depar atmış gibi geldi. Şimdi, neden taşı taşıyordunuz ve nereden geldi?"</p>

  <p>"Benim duvarımdaki sağlam olmayan taştı," dedi Pug. "Gardell son boruyu yerine yerleştirebilsin diye çıkarmıştık." Kulgan hâlâ anlamamış göründüğünden, "Ateş çanağım için, hatırladın mı?" dedi.</p>

  <p>"Ah," dedi Kulgan, "evet. Şimdi hatırladım." Sesin nereden geldiğini öğrenmek için bir hizmetkâr geldi ve Kulgan ondan taş bloğu taşımaları için birkaç işçi getirmesini rica etti. Hizmetkâr gitti, Kulgan da çocuklara, "Sanırım o taşı biraz daha iri birinin nakletmesine izin vermek daha iyi olacak. Şimdi, gidip bu harika şeyi görelim."</p>

  <p>Merdivenleri çıkıp çocuğun odasına girdiler ve Gardell'i son bora parçasını takar buldular. Demirci onlar girince döndü ve "Eh, ne düşünüyorsunuz?" dedi.</p>

  <p>Çanak duvara biraz yaklaştırılmıştı ve kapak çanağın üzerindeki eşit uzunlukta dört madeni çubuğun üzerinde duruyordu. Dumanın tamamı kapakta tutuluyor ve hafif madeni borudan geçerek uzaklaşıyordu. Ne yazık ki, taşın eksik olduğu yerdeki delik borudan hayli büyüktü ve rüzgâr dumanın büyük bölümünü gerisingeri odanın içine üflüyordu.</p>

  <p>"Kulgan, ne düşünüyorsun?" dedi Pug.</p>

  <p>"Eh, evlat. Hayli etkileyici görünüyor, ama buradaki atmosferde pek bir düzelme göremiyorum."</p>

  <p>Gardell kapağa elinin tersiyle sağlam bir darbe indirerek onu tenekemsi bir sesle çınlattı. Kalın nasırları yüzünden eli yanmıyordu. "Ben o deliği tıkar tıkamaz, işini görecektir, büyücü. Atlılar için kalkan yapmakta kullandığım boğa derilerinden biraz getirip, bir parçasının ortasında bir delik açar ve borunun etrafına geçirdikten sonra duvara çivilerim. Üzerine bir iki kat tabaklama sıvısı sürdüm müydü, sıcaklık onu iyice bir kurutup sertleştirir. Sıcaklığı alır ve dumanın yanında rüzgârla yağmuru da odadan uzak tutar." Demirci el işinden memnun görünüyordu. "Eh, ben gidip deriyi getireyim. Hemen dönerim."</p>

  <p>Pug icadını önünde görmekten dolayı gururdan patlayacak gibiydi, Tomas da Pug'ın zaferini yansıtıyordu. Kulgan bir an bıyık altından güldü. Pug birden Kulgan'ın günü nerede geçirdiğini hatırlayarak büyücüye döndü. "Konsey'den ne haberler var?"</p>

  <p>"Dük Batı'nın tüm asilzadelerine mesajlar göndererek olanları ayrıntılı olarak anlatıyor ve Batı ordularının hazırlanmasını talep ediyor. Korkarım Tully'nin yazıcılarını çetin günler bekliyor, çünkü Dük mesajların mümkün olduğunca çabuk bitirilmesini istiyor. Tully'nin tepesi atmış durumda, çünkü Dük'ün yokluğunda geride kalıp Fannon ve Algon ile birlikte Lyam'a danışmanlık yapması buyruldu."</p>

  <p>"Lyam'a danışmanlık mı? Yokluğu mu?" diye sordu Pug anlayamadan.</p>

  <p>"Evet, Dük, Arutha ve ben, Özgür Şehirler'e, oradan da Prens Erland'la görüşmek için Krondor'a yolculuk edeceğiz. Bu gece, becerebilirsem bir meslektaşıma bir rüya mesajı göndereceğim. Belgan, Bordon'ın kuzeyinde yaşıyor. Artık oraya varmış olması muhtemel olan Meecham'a bir gemi bulması için haber yollayacak. Dük haberi bizzat iletmesinin en iyisi olacağını düşünüyor."</p>

  <p>Pug ile Tomas heyecanlı görünüyordu. Kulgan ikisinin de gelmek istediğini biliyordu. Krondor'a gitmek genç yaşamlarının en büyük serüveni olacaktı. Kulgan kır sakalını ovuşturdu. "Derslerine devam etmen kolay olmayacak, ama Tully sana birkaç hile öğretebilir."</p>

  <p>Pug'ın patlayacak gibi bir hali vardı. "Lütfen, Kulgan, ben de gelebilir miyim?"</p>

  <p>Kulgan şaşırmış gibi yaptı. "Sen mi, gelmek mi? Bunu hiç düşünmemiştim." Gerilim artarken bir an düşündü. "Eh..." Pug gözleriyle yalvarıyordu. "...sanırım sorun olmaz." Pug bir viyaklama koyuverip havaya sıçradı.</p>

  <p>Tomas düş kırıklığını gizlemek için mücadele veriyordu. Zorla inceden gülümsedi ve Pug adına sevinmiş görünmeye çalıştı.</p>

  <p>Kulgan kapıya doğru yürüdü. Pug Tomas'ın mahzun ifadesini fark etti. "Kulgan?" dedi. Büyücü dudaklarında hafif bir gülümsemeyle döndü.</p>

  <p>"Evet, Pug?"</p>

  <p>"Tomas da gelebilir mi?"</p>

  <p>Tomas başını iki yana salladı, çünkü ne saray halkındandı ne de büyücünün sorumluluğundaydı, ama gözleri Kulgan'a yakararak bakıyordu.</p>

  <p>Kulgan geniş geniş gülümsedi. "Herhalde ikinizi bir arada tutsak iyi olacak, bu sayede belayı tek bir yerde arayabiliriz. Tomas da gelebilir. Fannon'la işleri ayarlarım."</p>

  <p>Tomas haykırdı ve iki çocuk birbirlerinin sırtına şaplaklar attılar.</p>

  <p>Pug, "Ne zaman gidiyoruz?" dedi.</p>

  <p>Kulgan güldü. "Beş gün içinde. Ya da Dük cücelerden haber alırsa, daha önce. Koşucular açık olup olmadığına bakmak için Kuzey Geçidi'ne gönderiliyor. Değilse, Güney Geçidi'nden geçeceğiz."</p>

  <p>Kulgan kol kola girip dans eden ve heyecan nidaları atan çocukları bırakarak oradan ayrıldı.-</p>
</body>
</html>
