<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="bölüm-ad" style="text-align: center;">YOLCULUK</h2>

  <p class="giriş"><big><big>M</big></big><small>ARTİN İZLİYORDU.</small></p>

  <p>Arkadaşlarına sessizce işaret verdi ve orman hattında, çayırdakilerin görüş alanının hemen dışında süzülerek ilerlediler. Tsurani kampında bağıra bağıra verilen emirleri kolayca duyabiliyorlardı. Martin hareketlerinin yerlerini belli etmemesi için diz çöktü. Arkasında da Garret ile eski Tsurani kölesi Charles aynısını yaptılar. Crydee kuşatmasının üzerinden geçen altı yıl boyunca Charles Martin'in beklentilerini karşılamış, sadakatini ve değerini defalarca ispat etmişti. Aynı zamanda iyi bir orman adamı da olmuştu, ama yine de Garret ya da Martin'in doğal rahatlığına sahip olamazdı.</p>

  <p>Charles fısıldayarak, "Avcıustası, bir sürü yeni sancak görüyorum," dedi.</p>

  <p>"Nerede?"</p>

  <p>Charles, Tsurani kampının en uzak köşesine doğru bir noktayı işaret etti. Martin ve iki yoldaşı, yüksek köylerde kalan cücelerin de yardımıyla Gri Kuleler'e zorlu bir tırmanış yapmışlar ve vadinin, gözetlenmesi en az gerekli yer olarak görülen batı ucundaki birkaç Tsurani nöbetçisini de kolayca atlatmışlardı. Şimdi ise ana Tsurani kampının birkaç yüz adım ötesindeydiler.</p>

  <p>Garret sessizce bir ıslık çaldı. "Adamın şahin gibi gözleri var. Ben o bayrakları güçlükle seçebiliyorum."</p>

  <p>"Yalnızca ne aramam gerektiğini biliyorum," dedi Charles.</p>

  <p>"Yeni bayraklar ne anlama geliyor?" diye sordu Longbow.</p>

  <p>"Kötü haber, Avcıustası. Bunlar, Mavi Çark Partisi'ne bağlı olan ailelerin sancakları. En azından ben yakalandığımda öyleydiler. Crydee kuşatmasından beri ortalarda yoklardı. Bunun tek bir anlamı olabilir, Yüce Konsey'de başka bir önemli değişiklik olmuş." Avcıustası'nın yüzüne dikkatle baktı. "Yani yeni bir Savaş İttifakı kurulmuş. Önümüzdeki baharda büyük bir saldırı bekleyebiliriz."</p>

  <p>Martin ormana geri dönmelerini işaret etti. Ağaçlar baştan aşağı sonbahar renklerine, kırmızı, altın rengi ve kahverenginin bin bir tonuna bürünmüşlerdi. Düşmüş yaprakların arasında sessizce ilerlerken, kadim bir meşe ağacının dibinde çalılardan bir siper bulup arkasında çömeldiler. Martin küçük bir parça kurutulmuş et çıkarıp çiğnedi. Gri Kuleler'i aşan tırmanışın, cücelerin yardımıyla bile olsa bir bedeli vardı: Hepsi de aç, yorgun ve kir içindeydiler. "Yeni birlikler neredeler?" diye sordu Martin.</p>

  <p>"Onları bu kış bitmeden getirmezler. Kelewan'daki Düzlükler Şehri'nin dışında, daha ılık bir iklimde bekleyebilirler. İlkbahar sıcaklığı başlamadan hemen önce de gedikten geçerler. Prenses Carline'in bahçesinde çiçekler açarken, onlar da geliyor olacaklar."</p>

  <p>Kuzey tarafından tiz bir uğultu geldi. Charles'ın yüzü endişeli ama kontrollü bir hal aldı. "Cho-jalar!" Etrafa bakındı, sonra yukarıyı işaret etti.</p>

  <p>Martin onayladı ve ellerini bir üzengi gibi birleştirdi. Önce Charles'ı, sonra Martin'i meşe ağacına çıkardı. Sonra kendisi de atladı ve onu ellerinden yakalayıp yukarı çektiler.</p>

  <p>Yüksek dallara doğru tırmandıktan sonra kıpırdamadan durdular, cho-ja devriyeleri görünüp ağacın altından geçerlerken de silahlarını hazırladılar. Karıncaya benzeyen yaratıkların altı tanesi sabit bir hızla ilerliyorlardı; sonra Tsurani yapımı sorguçlu başlığından belli olan liderleri durmalarını işaret etti. Her iki yanına döndükten sonra tiz sesli dilleriyle emirler verdi. Diğer beşi dağıldılar ve ağaçtaki üç adam on dakika kadar onların çevreyi arayışlarını dinlediler.</p>

  <p>Dönünce hemen saf oluşturup yollarına devam ettiler. Martin kulak eriminden çıktıklarına kanaat getirince, "Neydi bu?" dedi.</p>

  <p>"Kokumuzu aldılar. Yediğim tüm o Midkemia yemekleri yüzünden kokum değişmiş olmalı. Tsurani olmadığımızı anladılar."</p>

  <p>Ağaçtan inerlerken Charles, "Cho-jaların yukarıya bakmaları kolay değil, bu yüzden bunu nadiren yaparlar," dedi.</p>

  <p>"Ya eski yurttaşlarından birkaçı da yanlarında olsaydı?" diye sordu Garret.</p>

  <p>Charles omuzlarını silkti. "Cho-jalar Tsurani dilinde konuşurlardı. Dillerini öğrenmek neredeyse imkânsız, bu yüzden kimse bunu denemiyor."</p>

  <p>"İzimizi sürebilirler mi?" diye sordu Martin.</p>

  <p>"Sanmam," dedi Charles, "ama-" Tsurani kampından gelen şiddetli havlamalar üzerine durdu. "Köpekler!"</p>

  <p>"Onlar izimizi sürebilir. Gelin," dedi Martin. Dağların arasındaki, neredeyse tamamen bitkilerle kaplanmış ve Tsuranilerin bilmediği, ama Martin'in ekibinin vadiye girerken kullandıkları kadim bir patikaya doğru, kontrollü bir tempoyla koşmaya başladı.</p>

  <p>Üç adam bir süre arkalarından gelen havlamaları da dinleyerek ağaçların arasında eğriler çizerek koştular. Sonra köpeklerin sesleri değişti ve havlamalar uzun ulumalara dönüştü. "Kokuyu aldılar," dedi Garret.</p>

  <p>Martin yalnızca başını sallayarak hızını artırdı. Köpeklerin düzenli olarak yaklaşan sesleri eşliğinde bir dakika daha koştuktan sonra Martin koşarak yanından geçip gitmemesi için Garret'i kolundan yakaladı. Bir işaret vererek yön değiştirip, diğerlerini patikadan ayırdı ve küçük bir akıntıya doğru götürdü. Suya girerken, "Daha önce yanından geçişimizde bunun sesini duyduğumu hatırladım," dedi.</p>

  <p>Diğerleri de suya girdiler ve Martin, "Bu bize yalnızca dakikalar kazandırır," dedi. "Nehrin yukarısına ve aşağısına bakacaklardır."</p>

  <p>"Hangi yöne?" dedi Garret.</p>

  <p>"Aşağıya," dedi Martin. "Önce yukarıya bakarlar, çıkış orası çünkü."</p>

  <p>"Başka bir yol daha var, Avcıustası," dedi Charles. Hemen sırt çantasını indirip büyükçe bir kese çıkardı. Kıyının geldikleri kesimi boyunca bir aşağı, bir yukarı siyah bir toz serpmeye başladı.</p>

  <p>Garret gözlerinin yaşardığını hissetti ve hapşırmamak için burnundan soluk verdi. "Karabiber!"</p>

  <p>"Aşçıbaşı Megar kızacak, ama buna ihtiyacımız olabileceğini düşünmüştüm," dedi Charles. "Burayı kokladıktan sonra cho-jalar da, köpekler de saatlerce koku alamazlar."</p>

  <p>Martin onayladı. "Yukarı!"</p>

  <p>Üç adam suyu şıpırdatarak birkaç adım ilerledikten sonra daha sessiz, tekdüze bir tempo tutturdular. Bölgeye girdikleri yere dönüp gözden kaybolmuşlardı ki, köpeklerin ulumaları hapşırma sesleriyle bölündü. Emirler yağdıran kızgın sesler ve şaşkın cevaplar duyuluyordu. Suda ilerlemeye devam ederlerken Charles rahatlayıp, belli belirsiz gülümsedi.</p>

  <p>Akarsuyun üzerinde yeterince alçak bir dal bulunca Martin arkadaşlarını çıkardı, ardından kendisi de tırmandı. Ağacın üzerinde biraz ilerledikten sonra, atlayabilecekleri kadar yakın bir meşe dalı buldular.</p>

  <p>Akarsuyun kıyısından on metre kadar ileride tekrar yere indiler. Martin görülmediklerinden emin olmak için etrafa bakındıktan sonra diğerlerine kendisini izlemelerini işaret etti ve tekrar Gri Kuleler'e doğru yola koyuldular.</p>

  <p>Denizden gelen meltemler duvarları yalıyordu. Kahverengi saçları rüzgârla dağılan Arutha Crydee şehrine ve ötesindeki denize bakıyordu. Yükseklerden geçen kabarık bulutlar manzarada aydınlık ve karanlık lekeler oluşturuyordu. Rüzgâr şehirde yeni bir bina inşa eden işçilerin seslerini taşırken Arutha uzak ufukları izleyerek, beyaz köpüklerle çalkalanan Sonu Olmayan Deniz'in görüntüsünün tadını çıkarıyordu.</p>

  <p>Crydee'de bir sonbahar daha gelmişti, savaşın başlangıcından beri sekizinciydi bu. İlkbahar ile yazı ciddi bir Tsurani saldırısı olmadan geçirdikleri için Arutha kendilerini şanslı sayıyordu; yine de rahatlaması için fazla bir neden yoktu. Yeni komutaya geçmiş, toy bir çocuk değil, yıllanmış bir askerdi artık. Yirmi yedi yıllık ömrü boyunca, Krallık'taki birçok kişinin hayatları boyunca gördüklerinden daha fazla çarpışma görmüş ve kararlar vermişti. Durumu etraflıca değerlendirdiğinde, Tsuranilerin savaşı yavaş yavaş kazanmakta olduğunu biliyordu.</p>

  <p>Bir süre kendini bıraktı ve dalıp gitti, sonra toparlanarak karamsarlığını üzerinden attı. Artık efkârlı bir delikanlı değildi, ama hâlâ zaman zaman kendi iç âleminde kaybolup gittiği oluyordu. O da bir şeyler le meşgul olup, bu tür şeyleri kafasından uzak tutmanın yapılacak en iyi şey olduğuna karar vermişti.</p>

  <p>"Kısa bir sonbahar."</p>

  <p>Arutha sol tarafına bakınca, Roland'ın hemen yanında olduğunu gördü. Toprak Beyi, Prens'i düşüncelere dalıp gitmişken yakalamış ve fark edilmeden yaklaşmıştı. Arutha bundan rahatsız olmuştu. Kendini toparlayarak, "Ardından da kısa bir kış olacak, Roland," dedi. "İlkbaharda ise..."</p>

  <p>"Longbow'dan ne haber?"</p>

  <p>Arutha eldivenli yumruğunu sıkıp, yavaş, kontrollü bir ifadeyle duvarın taşlarına vurarak gerginliğini açıkça belli etti. "Gitmek zorunda olması canımı öyle sıktı ki. Üçünün içinde biraz olsun tedbirli olan yalnızca Garret. Şu Charles, gururdan başka bir şey bilmeyen tam bir Tsuranili deli, Longbow'a gelince, o da..."</p>

  <p>"Longbow," diye tamamladı Roland.</p>

  <p>"Kendisi hakkında bu kadar az açık veren birini hiç görmemiştim, Roland. Bir elf kadar uzun yaşasam bile onu çözemeyeceğim."</p>

  <p>Roland duvarın soğuk taşlarına yaslanarak, "Sence emniyetteler mi?" diye sordu.</p>

  <p>Arutha dikkatini yeniden denize verdi. "Crydee'de dağları aşıp, Tsuranilerin tutmuş olduğu o vadiye girecek ve geri dönebilecek biri varsa, o Martin'dir. Yine de endişeliyim."</p>

  <p>Roland bu itirafa şaşırdı. Tıpkı Martin gibi, Arutha da hislerini belli edecek türden biri değildi. Prens'in derin sıkıntısını sezen Roland konuyu değiştirdi. "Babamdan bir mesaj aldım, Arutha."</p>

  <p>"Tulan'dan gelen haberler arasında kişisel bir mesaj olduğunu söylemişlerdi."</p>

  <p>"Öyleyse babamın beni eve çağırdığını da biliyorsun."</p>

  <p>"Evet. Bacağının kırılmasına üzüldüm."</p>

  <p>"Babam hiçbir zaman iyi bir binici olamadı. İkinci kez atından düşüp bir yerini kırıyor. Daha önce de ben çocukken düşmüş, kolunu kırmıştı."</p>

  <p>"Uzun zamandır evinden uzaktasın."</p>

  <p>Roland omuzlarını silkti. "Savaş varken geri dönmeye pek ihtiyaç duymadım. Çarpışmaların çoğu burada oluyor. Ayrıca," diye ekledi sırıtarak, "kalmam için başka nedenler de var."</p>

  <p>Arutha da gülümseyerek karşılık verdi, "Carline'e söyledin mi?"</p>

  <p>Roland'ın gülümsemesi kayboldu. "Daha değil. Güneye giden bir gemide yer ayarlayana kadar beklemeyi düşünüyorum." Kardeşlik Yeşil Yürek'i bıraktığından beri, güneye kara yoluyla yolculuk neredeyse imkânsızdı, Tsuraniler Carse ve Tulan'a giden yolları tutmuşlardı.</p>

  <p>Kuleden gelen bir bağırış üzerine dönüp baktılar. "İz sürücüler geliyor!"</p>

  <p>Arutha uzaktaki denizden gelen parıltı yüzünden gözlerini kısınca, yolda rahat adımlarla yürüyen üç kişiyi seçebildi. Açıkça görülebilecek kadar yaklaştıkları zaman Arutha, "Longbow,"dedi. Sesinde bir rahatlama belirtisi vardı.</p>

  <p>Arutha duvardan uzaklaşıp merdivenlerden avluya inerek Avcıustası ile adamlarını bekledi. Toz içindeki üç adam şatonun kapılarından girerlerken Roland da yanında duruyordu. Garret ile Charles sessiz kalırlarken Martin, "Selamlar, Majesteleri," dedi.</p>

  <p>"Selamlar, Martin. Haberler nedir?" diye sordu Prens.</p>

  <p>Martin Tsurani kampında öğrendiklerini açıklamaya başlamıştı ki, Arutha sözünü kesti. "En iyisi nefesini konseye sakla, Martin. Roland, gidip Rahip Tully, Kılıçustası Fannon ve Amos Trask'i bul ve konsey salonuna getir."</p>

  <p>Roland hemen uzaklaşırken Arutha, "Charles ve Garret de gelsinler, Martin," dedi.</p>

  <p>Garret Sabık Tsurani kölesine baktı, o da omuzlarını silkti. Uzun süredir bekledikleri sıcak yemeğin, Prens'in isteği yüzünden biraz daha gecikeceğini ikisi de anlamışlardı.</p>

  <p>Martin Amos Trask'in yanına otururken Charles ile Garret ayakta kaldılar. Eski kaptan başıyla selam verirken Arutha, konsey üyeleriyle baş başayken âdeti olduğu üzere formaliteleri bir yana bırakarak kendi sandalyesini çekti. Şatonun kuşatılmasından beri Amos da Arutha'nın ekibinin gayri resmi bir üyesi olmuştu; umulmadık becerileri olan, girişken bir adamdı.</p>

  <p>Fannon Arutha'nın sağına oturdu. Yaralandığından beri Arutha'yı Crydee'de komutan olarak kabullenmiş ve Lord Borric'e onun da buna uymasını salık veren bir not göndermişti. Dük komuta değişimini onaylayan bir cevap göndermiş, Fannon da yeniden emir subaylığı görevine dönmüştü. Kılıçustası bu durumdan hoşnut görünüyordu.</p>

  <p>Arutha, "Martin özel bir önem taşıyan bir görevden yeni döndü," dedi. "Martin, gördüklerini bize de anlat."</p>

  <p>"Gri Kuleler'e tırmandık ve Tsuranilerin ana karargâhlarının olduğu vadiye girdik," dedi Martin.</p>

  <p>Fannon ve Tully şaşkınlıkla Avcıustası'na bakakaldılar, Amos Trask ise bir kahkaha patlattı. "Bir cümleyle şuracıkta ufak çaplı bir destan yazıverdin," dedi.</p>

  <p>Martin bu cevabı dikkate almadan, "Bence en iyisi gördüklerimizi Charles anlatsın," dedi.</p>

  <p>Sabık Tsurani kölesinin sesinde endişeli bir hava vardı. "Tüm belirtiler, Savaş Lordu'nun önümüzdeki baharda bir başka büyük saldırı planladığını gösteriyor."</p>

  <p>Odadaki herkes suspus oldu, Fannon hariç. "Nasıl emin olabilirsiniz? Kampta yeni ordular mı var?"</p>

  <p>Charles başım hayır anlamında salladı. "Hayır, yeni askerler ilkbahar sıcakları başlayana dek gelmezler. Eski halkım soğuk ikliminizden pek hoşlanmaz. Kış aylarını eski dünyamda kampta geçireceklerdir. Saldırı başlamadan hemen önce de gedikten geçerler."</p>

  <p>Aradan beş yıl geçmesine rağmen Fannon'un Charles'ın sadakati konusunda hâlâ kuşkuları vardı, Longbow'un ise hiç kuşkusu yoktu. "Öyleyse," dedi Kılıçustası, "bir saldırı olacağından nasıl emin olabiliyorsun? Üç yıl önceki Elvandar saldırısından beri bu hiç olmadı."</p>

  <p>"Savaş Lordu'nun kampında yeni sancaklar var, Kılıçustası, Mavi Çark Partisi'ne bağlı olan ailelerin sancakları. Altı yıldır ortalarda yoklardı. Bu yalnızca, Yüce Konsey'de önemli bir değişiklik daha olduğu anlamına gelebilir. Savaş İttifakı yeniden kurulmuş."</p>

  <p>Odada bulunanlardan yalnızca Tully Charles'ın söylediklerini kavrayabilmişti. O da Tsuranileri incelemiş, yakalanmış kölelerden onlar hakkında öğrenebileceği her şeyi öğrenmişti. "Bunu açıklasan iyi olacak, Charles," dedi.</p>

  <p>Charles bir an düşünüp söyleyeceklerini toparladıktan sonra, "Eski yurdum hakkında bir şeyi anlamanız gerek," dedi. "Onur ve İmparator'a bağlılığı saymazsak, Yüce Konsey her şeyin üzerindedir. Yüce Konsey'de yükselmek çok şeye, hatta hayatını tehlikeye atmaya bile değer. Konsey'de dönen dolaplar ve entrikalar yüzünden bazı aileler yok olmuştur. Biz İmparatorluk'ta buna 'Konsey Oyunu' deriz.</p>

  <p>"Benim ailem Hunzan Klanın'da iyi bir konuma sahipti, ne klanımızın rakiplerinin dikkatini çekecek kadar büyük, ne de sadece önemsiz bir rol oynayacak kadar küçük. Birçok şeyi Yüce Konsey'den önce, alınacak kararlar için fazla endişelenmek zorunda kalmadan bilmeye hakkımız vardı. Klanımız Gelişim Partisi içinde aktif bir yere sahipti, çünkü ailelerimizde çok sayıda âlim, öğretmen, şifacı, rahip ve sanatçı vardı.</p>

  <p>"Sonra Hunzan Klanı, en önde gelen aile liderleri dışında kimsenin tam olarak bilmediği, benim de yalnızca tahmin edebileceğim nedenler yüzünden bir süre Gelişim Partisi'nden ayrıldı. Klanım, Yüce Konsey'deki en eski partilerden olan Mavi Çark Partisi'nin klanlarına katıldı. Savaş Lordu'nun Savaş Partisi ya da İmparatorluk Partisi'nin gelenekçileri kadar güçlü olmasa da, bu hâlâ çok onurlu ve etkili bir partidir.</p>

  <p>"Altı yıl önce, buraya ilk geldiğimde Mavi Çark Partisi savaşa katılarak Savaş İttifakı'nı oluşturmuştu. Böylesine radikal bir yapı değişikliğinin nedeni, bizim gibi küçük çaplı ailelere açıklanmadı, ama bunun Konsey Oyunu'yla ilgili olduğuna da kuşku yoktu.</p>

  <p>"Benim prestijimi yitirmem ve ardından esir edilmem de, planlanan hareket her ne ise, onun zamanı gelene dek klanımdakilerden kuşku duyulmaması için kesinlikle gerekliydi. O hareketin ne olduğu da artık ortaya çıktı.</p>

  <p>"Bu şato kuşatıldığından beri, Mavi Çark ailelerinden birine mensup tek bir asker bile görmedim. Bunu da Savaş İttifakı'nın sona erdiği şeklinde yorumladım."</p>

  <p>Fannon sözünü kesti. "Yani bu savaşın, şu Yüce Konsey'deki bir tür politika oyunundan ibaret olduğunu mu söylüyorsun?"</p>

  <p>"Kılıçustası," dedi Charles, "ülkesine sadakati sizin kadar sağlam olan birinin böyle bir şeyi anlamasının zor olduğunu biliyorum. Ama söylediğim kesinlikle budur.</p>

  <p>"Böyle bir savaş için nedenler var, Tsuranilere özgü nedenler. Dünyanız, Kelewan'da çok değer verdiğimiz metaller açısından zengin. Üstelik bizim tarihimiz çok kanlıdır, Tsuranuannilerden olmayan herkesten korkulur ve onlara boyun eğdirilir. Biz sizin dünyanızı bulabildiğimize göre, bir gün sizin de bizimkini bulmanız mümkündü, değil mi?</p>

  <p>"Ama daha da önemlisi, Savaş Lordu'nun Yüce Konsey'de büyük güç kazanması için bir yol bu. Yüzyıllar boyunca Thuril Konfederasyonu ile savaştık; nihayet antlaşma masasına oturmak zorunda kaldığımız zaman ise, Savaş Partisi konseyde büyük ölçüde güç kaybına uğradı. Bu savaş, o kaybedilmiş gücü geri almanın bir yolu. İmparator yetkileri Savaş Lordu'na tanır ve nadiren emir verir, ama yine de Savaş Lordu bir ailenin Lordu'dur, bir klanın Savaş Şefidir, bu yüzden de her zaman Konsey Oyunu içinde kendi halkına çıkar sağlama peşindedir."</p>

  <p>Tully hayret içindeydi. "Yani Mavi Çark Partisi'nin Savaş Lordu'nun partisine katılması, sonra da aniden çekilmesi, yalnızca bu politika oyununda biraz avantaj sağlamak için yapılan bir numara, öyle mi?"</p>

  <p>Charles gülümsedi. "Bu Tsurani tarzına çok uygun Sayın Rahip. Savaş Lordu ilk seferini büyük özenle tasarladı, ama üç yıl geçince kendisini yarım bir orduyla buldu. Yüce Konsey'e ve İmparator'a müthiş zafer haberleri götüremediği için zorlanıyor. Oyunda konumunu ve prestijini yitiriyor."</p>

  <p>"İnanılmaz!" dedi Fannon. "Yüzlerce kişi böyle bir şey yüzünden ölüyor".</p>

  <p>"Konsey Oyunu böyledir, Kılıçustası. Savaş Lordu Almecho hırslı bir adamdır. Savaş Lordu olmak için de öyle olmak gerekir. Kendisi gibi hırslı, ayağı kaydığı anda onun yerine geçmek isteyecek adamlarla işbirliği içinde olması gerek. Bu adamları düşman değil de müttefik olarak tutabilmek için de, zaman zaman görmezden gelmek zorunda.</p>

  <p>"Savaşın ilk yılında, Minwanabili Tasio adındaki, Savaş Lordu'nun ikinci komutanı olan bir adam, LaMut garnizonlarına bir saldırı emri vermişti. Tasio bu dünyaya yapılan seferdeki en yetkili ikinci komutan olmasının yanında, Minwanabilerin Lordu Jingu'nun da kuzenidir. Saldırı emri, Jinguların can düşmanı olan Acomaların lordu Sezu'ya verilmişti. Lord Sezu ve oğlu da dâhil olmak üzere tüm Acoma askerleri, son adama dek öldürüldüler. Tasio geldiğinde Acoma'yı kurtarmak için birkaç saniye gecikmiş olsa da, çarpışmaya zamanında katılmış ve Savaş Lordu'na bir zafer getirmişti."</p>

  <p>Fannon'un inanamayan gözleri büyüdü. "Bu hayatımda duyduğum en adi ikiyüzlülük."</p>

  <p>"Bu insanların standartlarına göre, aynı zamanda çok da zekice," dedi Arutha.</p>

  <p>Charles da Prens'in görüşüne katıldı. "Savaş Lordu bir zafer ve Minwanabi desteğinin güçlenmesi karşılığında, Tasio'nun iyi bir komutanının ölümüne ve tüm Acoma ordusunun kaybına yol açmasını bağışladı.</p>

  <p>"Oyunla doğrudan doğruya bağlantısı olmayan her Yönetici Lord, hatta Lord Sezu'nun taraftarları dahi, bunu çok ustaca bir hamle olarak takdir ettiler. Bu sayede Almecho ve Lord Jingu konseyde çok sayıda dost kazandılar. Bu yüzden Savaş</p>

  <p>Lordu'nun politik rakipleri, artan gücüne karşı koyma ihtiyacı duydular ve Savaş Lordu'nu zorlayıp, savaşı sürdüremez duruma getirerek açıkladığım durumu yarattılar. Böylece, Savaş Partisi'ne yakınlık duyan birçok aile, böylesine etkileyici bir darbenin ardından Mavi Çark'a ve yandaşlarına çekilmiş olacaklardı."</p>

  <p>"Ama bizim için asıl önemli olan nokta şu ki, şu Mavi Çark bir kez daha Savaş Lordu ile birleşmiş; askerleri de önümüzdeki baharda savaşa katılacaklar," dedi Arutha.</p>

  <p>Charles konsey salonundakilere baktı. "Konseyde neden yeni bir birlik oluştuğu konusunda bir fikir yürütemem. Oyundan çok uzak kaldım. Ama Majesteleri'nin de söylediği gibi, buradakileri ilgilendiren şey, baharda sınırlardan birine on bin yeni asker gelebilecek olması."</p>

  <p>Amos yüzünü buruşturdu. "Bu kesinlikle ezici bir güç."</p>

  <p>Arutha yarım düzine parşömeni açtı. "Son birkaç ay içinde birçoğunuz bu mesajları okudunuz." Tully ve Fannon'a baktı. "Parçaların yerine oturmaya başladığını gördünüz." Parşömenlerden birini aldı. "Babamdan: 'Tsuranilerin aralıksız baskınları yüzünden adamlarımız her an huzursuz. Düşmana yaklaşamıyor olmamız, yaptığımız her şeye gölge düşürüyor. Bu işin sona erdiğini hiç görememekten korkuyorum...' Baron Bellamy'den: '… Jonril garnizonu yakınında Tsuraniler giderek hareketleniyor. Bu kış, Tsuraniler normal durgunluk dönemlerindeyken oradaki gücümüzü artırmayı öneriyorum, aksi halde baharda orayı kaybedeceğiz.' Toprak Beyi Roland bu kış Jonril'de, Carse ve Tulan'dan gelen birleşik bir destek kuvveti idare ediyor olacak."</p>

  <p>Odadakilerin çoğu, Arutha'nın hemen yanında duran Roland'a baktılar. Prens devam etti. "Krondor Şövalye-Mareşali</p>

  <p>Lord Dulanic'ten: 'Majesteleri endişenizi paylaşsa da, tedbir almayı gerektirecek bir durum yok. Krondor Prensi'ne, olası Tsurani saldırıları hakkındaki korkularınızı doğrulayacak bir istihbarat elde edilmediği sürece Krondor garnizonundaki kuvvetlerin Uzak Sahil'e gönderilmesi isteğinizi reddetmesini tavsiye ettim...' " Arutha bakışlarını odadakiler üzerinde gezdirdi. "Artık parçalar tamamlandı."</p>

  <p>Arutha parşömenleri bırakıp, masanın üzerine açılmış olan haritayı gösterdi. "Elimizdeki her askeri topladık. Tsuranilerin Jonril'e doğru harekete geçecekleri korkusuyla güneydeki adamları çekemeyiz. Garnizon güçlenince oradaki durumumuzu bir süre için sağlamlaştırmış olacağız. Düşman garnizona saldıracak olursa, Carse ve Tulan'dan destek sağlanabilir. Düşman iki kaleden herhangi birine doğru hareket edecek olursa, Jonril'i geride bırakmış olurlar. Ama o garnizonları zayıflatırsak, bunların hiçbirini yapamayız.</p>

  <p>"Babam da uzun bir cepheyi tutmuş durumda ve fazla adamı yok." Charles'a baktı. "Sence saldırı ne taraftan gelir?"</p>

  <p>Eski Tsurani kölesi haritaya bir göz gezdirdikten sonra omuzlarını silkti. "Bunu söylemek zor, Majesteleri. Durum yalnızca askeri becerilerle belirlenecek olsa, Savaş Lordu zayıf cepheye saldırır, yani ya Elflere ya da buraya. Ama İmparatorluk'ta yapılıp da politik nedenleri olmayan pek az şey vardır." Haritada taburların yerleşimlerini inceledi ve ardından, "Yüce Konsey'de konumunu sağlamlaştırmak için basit bir zafere ihtiyaç duyan Savaş Lordu'nun yerinde olsaydım," dedi, "yine Crydee'e saldırırdım. Ama Savaş Lordu olsaydım ve Yüce Konsey'deki konumum sallantıda olsaydı, kaybettiğim prestijimi geri kazanmak için cesur bir hamle yapmam gerekseydi, Krallık'ın ana kuvvetlerine, Dük Borric'in komutası altındaki ordulara karşı topyekün bir saldın yapma riskine girebilirdim. Krallık'ın ana kuvvetlerini yenmek, ona konseyde yıllar boyu sürecek bir nüfuz sağlar."</p>

  <p>Fannon sandalyesinde geriye yaslanıp iç çekti. "Öyleyse karşımızda, bu bahar Crydee'ye bir başka saldırı yapılması olasılığı var ve biz, başka yerlere saldırı olabileceği korkusuyla destek kuvvet sağlayamıyoruz." Elini savurarak haritayı gösterdi. "Şimdi biz de Dük'le aynı problemi yaşıyoruz. Tüm güçlerimiz Tsurani cephesine yığılmış durumda. Elimizdeki adamlar sadece şehirlerde izinde olanlar, onlar da bütünün çok küçük bir parçası.</p>

  <p>"Orduyu sonsuza dek arazide tutamayız; Lord Borric ve Lord Brucal bile kışı Kont ile LaMut'ta geçirerek Tsuranilerin başına küçük birlikler bırakıyorlar." Elini sallayarak, "Şimdilik bunu bir kenara bırakalım," dedi. "Arutha, önemli olan babanı bir an önce bu saldırı olasılığından haberdar etmek. Böylece Tsuraniler onun cephesine saldıracak olurlarsa, LaMut'tan erken dönüp yerini alarak hazır olur. Tsuraniler on bin taze asker getirse bile, Yabon dışlarındaki garnizonlardan iki bin kadar asker çağırabilir."</p>

  <p>"On bine karşı iki bin pek ümit verici görünmüyor, Kılıçustası," dedi Amos.</p>

  <p>Fannon ister istemez onayladı. "Elimizden geleni yapacağız. Bunun yeterli olacağına dair bir garanti yok."</p>

  <p>"En azından bunlar atlı askerler olurlar, Kılıçustası," dedi Charles. "Sabık yoldaşlarım atlardan hâlâ hoşlanmıyor."</p>

  <p>Fannon başıyla onayladı. "Yine de kasvetli bir tablo bu."</p>

  <p>"Bir şey daha var," dedi Arutha bir parşömeni kaldırarak. "Lord Dulanic'ten gelen mesaj, yardım çağrımıza inanmak için istihbarat gerektiğini ifade ediyordu. Bana kalırsa artık onu tatmin edecek kadar istihbaratımız var."</p>

  <p>"Krondor garnizonunun küçük bir bölümü bile bize burada bir saldırıya karşı direnecek gücü sağlar," dedi Fannon. "Ama mevsimin sonlarındayız ve derhâl bir mesaj göndermemiz gerek."</p>

  <p>"Orası kesin," dedi Amos. "Bu öğleden sonra yola çıkacak bir ulak, kış yüzünden kapanmadan hemen önce Karanlık Boğazı'nı aşmış olur. İki hafta daha sonra ise tam zamanında yetişmiş olur."</p>

  <p>"Ben bu konuyu etraflıca düşündüm," dedi Arutha. "Bence Krondor'a benim gitmem riskine girmeye değecek kadar nedenimiz var."</p>

  <p>Fannon sandalyesinde doğruldu. "Ama sen Dukalık ordusunun komutanısın, Arutha. Bu görevi bırakamazsın."</p>

  <p>Arutha gülümsedi. "Bırakabilirim ve bırakacağım. Buradaki komutayı bir kez daha eline almayı istemediğini biliyorum, ama bunu yapacaksın. Erland'dan destek alacaksak, onu kendim ikna etmeliyim. Babam Tsuranilerden Erland'a ve Kral'a ilk kez söz ettiği zaman, şahsen konuşmanın faydasını öğrendim. Erland ihtiyatlı biridir. Onu ikna etmek için elimden geleni yapmam gerek."</p>

  <p>Amos homurdandı. "Majesteleri bağışlasın ama Krondor'a nasıl ulaşmayı planlıyorsunuz acaba? Kara yoluyla gidecek iseniz; üç Tsurani ordusunun güçlü kolu, burası ile Özgür Şehirler'in arasını tutmuş durumda. Limanda da yalnızca, ancak kıyı boyunca gidebilecek durumda birkaç yelkenli var, bir deniz yolculuğu içinse bir açık deniz gemisi gerekli."</p>

  <p>"Bir açık deniz gemisi var, Amos. Şafak Rüzgârı hâlâ limanda."</p>

  <p>Amos'un ağzı açık kaldı. "Şafak Rüzgârı mı?" diye bağırdı inanamayarak. "Bir yelkenliden pek farkı olmaması bir yana, kış boyunca onarıma alındı o. Bir ay önce o sersem kaptanının topallayarak limana gelip, kırık iç omurgası yüzünden ağladığını duymuştum. Karaya çekilmesi, omurgasının incelenmesi ve yenilenmesi gerek. Omurgası onarılmazsa kış fırtınalarının darbelerine dayanamayacak kadar zayıf. Majesteleri lütfen bağışlasın ama bunu yapacağınıza kafanızı bir su fıçısına soksanız daha iyi. Yine boğulursunuz, ama başka bir sürü insanı kurtarmış olursunuz."</p>

  <p>Fannon denizcinin sözleri karşısında öfkelenmişti, ama Tully, Martin, Roland ve Arutha yalnızca keyiflenmiş görünüyorlardı. "Martin'i gönderdiğimde," dedi Arutha, "Krondor'a gitmem için bir gemi gerekebileceğini düşünmüştüm. Onarılması için iki hafta önce emir verdim. Şu anda tersane işçilerinden bir ordu üzerinde çalışıyor." Amos'a sorgulayan bir bakışla karşılık verdi. "Karaya çekilebilse daha iyi olacağı bana da söylendi tabii, ama iş görecek."</p>

  <p>"Evet, belki hafif bahar rüzgârlarında sahilde gezinmek için. Ama kış fırtınalarından ve Karanlık Boğazı'ndan geçmekten söz ediyorsunuz."</p>

  <p>"Eh, iş görmek zorunda," dedi Arutha. "Birkaç gün içinde yola çıkıyorum. Birisinin Erland'ı yardıma ihtiyacımız olduğuna ikna etmesi gerek ve bu kişi ben olmalıyım."</p>

  <p>Amos konuyu bırakmamaya kararlıydı. "Peki, Oscar Danteen gemisini boğazdan geçirmeyi kabul etti mi?"</p>

  <p>"Nereye gideceğimizi ona henüz söylemedim," dedi Arutha.</p>

  <p>Amos başını iki yana salladı. "Tam düşündüğüm gibi. O adamda bir köpek balığı yüreği vardır, yani yüreksizdir ve bir denizanası kadar cesurdur, yani cesur da değildir. Siz emri verir vermez gırtlağınızı kesip seni güverteden aşağı atar, kışı Günbatımı Adaları'nda korsanlarla geçirdikten sonra da baharda doğruca Özgür Şehirler'e doğru yelken açar. Sonra da bir Natallinin kaleminden babanıza, açık denizlerde korsanlarla kahramanca çarpışırken nasıl güverteden denize düştüğünüzü anlatan, son derece acıklı ve süslü bir mesaj yazdırır. Sonra da ona yol parası olarak verdiğin altınlarla bir yıl durmadan içer."</p>

  <p>"Ama ben onun gemisini satın aldım," dedi Arutha. "Geminin efendisi artık benim."</p>

  <p>"Sahibi de olsanız, Prens de olsanız, gemiye bindikten sonra tek efendi vardır, o da kaptandır," dedi Amos. "Kral da odur, Başrahip de odur, kimse ona ne yapacağını söyleyemez, gemide bir liman komiseri varsa o hariç tabii, ama o da kibar bir dille. Hayır, Majesteleri, kaptan kamarasında Oscar Danteen olduğu sürece bu yolculuktan sağ çıkamazsınız."</p>

  <p>Arutha'nın gözlerinin kenarlarında hafif, keyifli kırışıklar belirdi. "Başka bir öneriniz mi var, Kaptan?"</p>

  <p>Amos iç çekerek tekrar sandalyesine gömüldü. "Oltaya takıldım bir kere; bundan sonra bağırsaklarımı deşip temizleseler ne fark eder. Danteen'e haber yollayın, kaptan kamarasını boşaltıp tayfasını salıversin. Yılın bu zamanında çoğunlukla sarhoşlar ve toy çocuklar var, ama o katillerin yerine başka bir ekip kuracağım. Ve tanrılar aşkına, nereye gideceğimizi kimseye söylemeyin. O içki düşkünü sersemlerden bir teki bile bu mevsimde Karanlık Boğazı'ndan geçmeyi göze aldığınızı öğrenecek olursa, ormana saklanan firarileri bulabilmek için tüm garnizonu seferber etmeniz gerekir."</p>

  <p>"Pekâlâ," dedi Arutha. "Tüm hazırlıkları sana bırakıyorum. Sen geminin hazır olduğuna karar verir vermez yola çıkıyoruz." Longbow'a dönerek, "Senin de gelmeni istiyorum, Avcıustası," dedi.</p>

  <p>Longbow biraz şaşırmıştı. "Benim mi, Majesteleri?"</p>

  <p>"Lord Dulanic ve Prens için bir şahit istiyorum."</p>

  <p>Martin kaşlarını çattı, ama bir an sonra, "Krondor'a hiç gitmemiştim, Majesteleri," dedi. Buruk bir ifadeyle gülümsedi. "Bundan başka fırsatım olmayabilir."</p>

  <p>Amos Trask'in sesi rüzgârın uğultusunu bastırıyordu. Denizden esen sert yeller, sözlerini yukarıdaki şaşkın bir gence taşıyordu. "Hayır, seni kuş beyinli toprak çocuğu, bezleri o kadar germe. Saz teli gibi uğuldayacaklar. Gemiyi onlar değil direk taşıyacak. Rüzgâr yön değiştirdiğinde halatları kullanırsın." Yelken bezlerini ayarlayan genci izledi. "Evet, işte böyle; hayır, çok gevşek oldu." Yüksek sesle bir küfür savurdu. "Hah; işte şimdi oldu!"</p>

  <p>Arutha iskeleden çıkarken o öfkeliydi. "Denizci olmaya özenen balıkçı çocuklar. Ve sarhoşlar. Bir de, Danteen'in serserilerinden tekrar işe almak zorunda kaldığım birkaçı. Ne tayfa ama Majesteleri."</p>

  <p>"İşe yararlar mı?"</p>

  <p>"Yarasalar iyi olur, yoksa bana hesap verirler." Yukarıdaki direklerde dolaşıp her düğüm ve eklemeyi, her halat ve yelkeni tek tek kontrol eden denizcileri alıcı gözle inceledi. "Otuz iyi adam gerek. Bunların sekiz tanesine güvenebilirim. Ya gerisi? Yolda yalnızca Tulan'a değil, Carse'a da uğramak istiyorum. Belki o zaman gençlerle güvenilmez adamların yerine tecrübeli denizciler bulabiliriz."</p>

  <p>"Boğazı aşmak için gecikmiş olmaz mıyız?"</p>

  <p>"Bugün orada olsak başarabilirdik. Oraya vardığımızda güvenilir bir mürettebat, bir hafta daha erken gitmekten daha önemli olacak. Mevsim iyice bastırmış olacak." Arutha'yı süzdü. "Oraya neden Karanlık Boğazı dediklerini biliyor musunuz?"</p>

  <p>Arutha omuzlarını silkti. "Bu basit bir denizci masalı değil," dedi Amos. "Orada bulacağın şeyin basit bir tanımı." Konuşurken gözleri enginlere dalmıştı, "Sana Sonu Olmayan Deniz'den ve Acı Deniz'den gelen farklı akıntıların orada birleştiklerinden söz edebilirim, ya da gökyüzündeki aylar olabilecek en kötü şekillerdeyken değişen, çılgın kış gelgitlerinden, ya da kuzeyden savrularak gelen rüzgârların, serenlerden güverteyi göremeyeceğin kadar yoğun bir kar getirmesinden. Yine de... Geçidin kışın nasıl olduğu sözcüklerle açıklanamaz. Ve güçlü rüzgârlar seni ya Sonsuz Deniz'e geri atar ya da güneydeki kayalıklara doğru sürükler. Ya da hiç rüzgâr olmaz ve akıntılar seni sürüklerken sisler bir şey görmeni engeller."</p>

  <p>"Karamsar bir tablo çiziyorsun, Kaptan," dedi Arutha acı bir gülümseyişle.</p>

  <p>"Bunlar yalnızca gerçekler. Alışılmadık bir pratik zekâya ve sağlam sinirlere sahipsiniz, Majesteleri. Sizden daha deneyimli birçok adamın pes edip kaçacağı yerlerde ayakta kaldığınıza şahit oldum. Sizi korkutmaya çalışıyor değilim. Yalnızca bizden istediğiniz şeyin ne olduğunu anlamanızı istiyorum. Boğazı kış mevsiminde bu çamaşır teknesiyle aşabilecek biri varsa, o Amos Trask'tir, bu boş bir böbürlenme değil. Daha önce kışı çok iyi atlattım, sonbaharla kış, kışla ilkbahar arasında pek fark olmaz. Ama şunu da söyleyeyim: Crydee'den ayrılmadan önce kız kardeşinizle güzelce vedalaşın ve babanızla ağabeyinize yazın, ayrıca vasiyet ve mirasınızı da unutmayın."</p>

  <p>Arutha ifadesini değiştirmeden, "Mektup ve vasiyetler yazıldı, bu akşam da Carline ile baş başa yemek yiyeceğiz," dedi.</p>

  <p>Amos onayladı. "Sabah sular yükselince yola çıkacağız. Bu gemi gövdesi kalastan, dibi sazdan yapılmış ve sudan çürümüş bir sandal, Majesteleri, ama onu kaldırıp sırtımda taşımam bile gerekse, işimizi görecek."</p>

  <p>Arutha ayrıldı, o gözden kaybolduktan sonra Amos dikkatini yukarıya verdi. "Astalon," diye seslendi adalet tanrısına, "ben bir günahkârım, kabul ediyorum. Ama madem adalet dağıtmaktı isteğin, böyle olmak zorunda mıydı?" Böylece kaderini kabullenmiş olan Amos, her şeyin yolunda olup olmadığını kontrol etme işine döndü.</p>

  <p>Carline bahçede yürürken solgun çiçekler üzüntüsünü yansıtıyordu. Roland onu biraz uzaktan izliyor, onu rahatlatacak sözcükler bulmaya çalışıyordu. "Bir gün Tulan Baronu olacağım," dedi sonunda. "Evimden ayrıklı dokuz yıl oldu. Arutha ile denize açılmalıyım."</p>

  <p>Carline, "Biliyorum," dedi yumuşak bir sesle.</p>

  <p>Roland yüzündeki çaresizliği gördü ve yanına gelip ona sarıldı. "Sen de orada bir gün Barones olacaksın."</p>

  <p>Kız ona sımsıkı sarıldı, sonra uzaklaşıp, kendini zorlayarak sakince konuştu. "Yine de, bunca yıldan sonra babanın işlerini sensiz yapmayı öğrenmiş olması gerekirdi."</p>

  <p>Roland gülümsedi. "Kışı Jonril'de, Baron Bellamy ile geçirecek, garnizonun büyütülmesiyle ilgilenecekti. Onun yerine ben gideceğim. Erkek kardeşlerim çok gençler. Hazır Tsuraniler kış yüzünden sinmişlerken, kaleyi güçlendirmek için tek şansımız bu."</p>

  <p>Kız zorlama bir alaycılıkla, "En azından babanın sarayındaki kızların kalplerini kırdığından endişe duymak zorunda kalmayacağım," dedi.</p>

  <p>Roland güldü. "Bu pek mümkün değil. Malzemeler ve adamlar şimdiden toplanıyorlar, mavnalar da Wyndermeer nehrindeki yolculuk için hazır. Amos beni Tulan'da karaya çıkardıktan sonra evde en fazla bir iki gün geçirip, hemen yola çıkacağım. Jonrilde uzun bir kış olacak ve tanrıların unuttuğu o kalede askerler ve birkaç çiftçiden başka kimse yok."</p>

  <p>Carline ağzını kapatarak kıkırdadı. "Umarım baban onun baronluğunu baharda gelecek askerlere bağladığını keşfetmez."</p>

  <p>Roland ona bakarak gülümsedi. "Seni özleyeceğim." Carline ellerini tuttu. "Ben de seni."</p>

  <p>Bir süre öylece durdular, sonra Carline'in metanet duvarı yıkıldı ve kendini onun kollarında buldu. "Kendine dikkat et. Seni kaybetmeye dayanamam."</p>

  <p>"Biliyorum," dedi usulca. "Ama başkalarına karşı cesur görünmeye devam etmelisin. Fannon'un sarayı idare ederken yardıma ihtiyacı olacak, ayrıca evdeki herkesten sen sorumlu olacaksın. Sen Crydee'nin hanımısın ve birçok insan senin önderliğine güveniyor."</p>

  <p>Duvarlardaki sancakların ikindi rüzgârında dalgalanışını izlediler. Hava serindi, Roland da pelerinini ikisinin üzerine çekti. Carline ürpererek, "Bana geri dön, Roland," dedi.</p>

  <p>Roland usulca, "Döneceğim, Carline," dedi. İçinde yükselen soğuk, ürpertici bir hissi bastırmaya çalıştıysa da başaramadı.</p>

  <p>Şafak öncesi sabah karanlığında, dokun yanında durdular. Arutha ve Roland iskelenin yanında bekliyorlardı. "Her şeye iyi bak, Kılıçustası," dedi Arutha.</p>

  <p>Fannon bir eli kılıcının kabzasında, ilerleyen yaşına rağmen hâlâ dimdik duruyordu. "Merak etmeyin, Majesteleri."</p>

  <p>Arutha belli belirsiz bir gülümsemeyle, "Gardan ve Algon devriyeden döndükleri zaman, onlara da sana iyi bakmalarını söyle," dedi.</p>

  <p>Fannon alev alev yanan gözlerle ona baktı. "Küstah velet! Baban hariç bu şatodaki herkesi yenebilirim. İskeleden inip kılıcını çek de, Kılıçustası rütbesini neden hâlâ taktığımı göstereyim sana."</p>

  <p>Arutha sahte bir yakarış ifadesiyle ellerini kaldırdı. "Fannon, hâlâ böyle ateşli olduğunu görmek güzel. Crydee Kılıçustası'nın ellerinde emniyette olacak."</p>

  <p>Fannon bir adım atıp elini Arutha'nın omzuna koydu. "Dikkatli ol, Arutha. Her zaman en iyi öğrencim oldun. Seni kaybetmek hoşuma gitmez."</p>

  <p>Arutha eski öğretmenine sevgiyle gülümsedi. "Sağ ol, Fannon." Sonra ciddileşti. "Beni kaybetmek benim de hoşuma gitmez. Döneceğim. Yanımda Erland'ın askerleri de olacak."</p>

  <p>Arutha ve Roland iskeleden hızla çıkarlarken doktakiler el sallayarak veda ediyorlardı. Martin Longbow tırabzanlarda bekleyip, iskelenin alınmasını ve limandaki adamların halatları çözmelerini izledi. Amos Trask bağırarak emirler yağdırdı ve yelkenler indirildi. Gemi ağır ağır rıhtımdan uzaklaşıp limanın içlerine doğru açılmaya başladı. Arutha rıhtımın gözden kayboluşunu sessizce izlerken Roland ve Martin de yanındaydılar.</p>

  <p>"Prenses'in gelmemeyi tercih etmesine sevindim," dedi Roland. "Bir veda daha etmeyi kaldıramazdım."</p>

  <p>"Anlıyorum," dedi Arutha. "Onun için çok önemlisin, Toprak Beyi, ama nedenini bir türlü çözemiyorum." Roland Prens'in şaka yapıp yapmadığını görmek için baktı ve Arutha'nın belli belirsiz gülümsediğini gördü. "Bundan söz etmedim," diye devam etti Prens. "Ama sen Tulan'da ayrıldıktan sonra birbirimizi bir süre göremeyeceğimize göre, şunu bil ki, Babamla konuşma fırsatı bulduğumda hakkında iyi şeyler söyleyeceğim."</p>

  <p>"Teşekkürler, Arutha."</p>

  <p>Şehir karanlıkta yitip giderken yerini deniz fenerine doğru uzanan, suyun üzerindeki ışıktan yola bıraktı. Sahte şafak karanlığı biraz olsun bozuyor, her şeyi gri ve siyaha buruyordu. Bir süre sonra ise sancak tarafında Gardiyan Kayalıkları'nın gökyüzüne yükselen iri cüsseleri göründü.</p>

  <p>Amos dümen kırılmasını emretti ve güneybatıya dönüp, başka yelkenler de açarak rüzgârı tam arkalarına aldılar. Gemi hızlanırken Arutha yukarıda martıların çığlıklarını duyabiliyordu. İrkilerek artık Crydee'de olmadıkları gerçeğini anladı. Ürperdi ve pelerinine iyice sarıldı.</p>

  <p>Arutha kılıcı elinde, kıç güvertesinde duruyordu, yanındaki Martin ise yayına bir ok takıyordu. Amos Trask ve ikinci kaptanı Vasco da silahlarını çekmişlerdi. Aşağıdaki güvertede altı öfkeli denizci toplanmıştı, diğerleri ise karşılaşmalarını izliyorlardı.</p>

  <p>Denizcilerden biri, "Bize yalan söyledin, Kaptan," diye bağırdı güverteden. "Bizi Tulan'da söylediğin gibi kuzeye, Crydee'ye geri götürmüyorsun. Yola devam edip Kesh'teki Elarial'e gitmemizi istiyor değilsen, güneyde başka bir yer yok, boğaz hariç. Bizi Karanlık Boğazı'ndan mı geçireceksin?"</p>

  <p>"Canın cehenneme be adam," diye kükredi Amos. "Emirlerimi mi sorguluyorsun?"</p>

  <p>"Evet, Kaptan. Geleneklere göre tayfalar, kaptanla aralarında bir anlaşma yoksa kışın boğazı geçmek zorunda değildir. Sen bize yalan söyledin, biz de seninle yelken açmak zorunda değiliz."</p>

  <p>Arutha Amos'un, "Kahrolası sanki bir deniz avukatı," diye mırıldandığını duydu. Denizciye dönerek, "Pekâlâ," dedi ve kılıcını Vasco'ya verdi. Merdivenden ana güverteye inerek, yüzünde dostça bir gülümsemeyle denizciye yaklaştı.</p>

  <p>Her biri ellerinde armadora demirleri ve kavelalar taşıyan altı asi denizcinin yanına varınca, "Bakın çocuklar," diye başladı. "Size karşı dürüst olacağım. Prens'in Krondor'a gitmesi gerek, yoksa önümüzdeki bahar kıyamet kopacak. Tsuraniler büyük bir kuvvet topluyorlar ve Crydee'ye de saldırabilirler." Elini tayfaların sözcüsünün omzuna koydu ve "Uzun lafın kısası," dedi, "işin özeti şu: Krondor'a gitmemiz gerekiyor." Amos ani bir hamleyle kolunu adamın boynuna doladı. Geminin yan tarafına doğru koşup çaresiz denizciyi güverteden aşağı savurdu. "Madem bizimle gelmek istemiyorsun," diye bağırdı, "Tulan'a yüzerek dönebilirsin!"</p>

  <p>Bir başka tayfa Amos'a doğru hareketlenmişti ki, ayaklarının dibine bir ok saplandı. Başını kaldırınca, Martin'in kendisine nişan aldığını gördü. Avcıustası, "Yerinde olsam yapmazdım," dedi.</p>

  <p>Adam elindeki kavelayı bırakıp geriledi. Amos tayfalara döndü. "Ben kıç güvertesine çıktığımda donanımların başında olsanız iyi olur -ya da denizde, benim için fark etmez. Çalışmayan her adam, isyankâr bir köpek olduğu için asılacaktır."</p>

  <p>Amos kıç güvertesine dönerken denizdeki adamın zayıf yardım çığlıkları duyuluyordu. Vasco'ya, "Şu budalaya bir ip atın," dedi, "akıllanmamışsa, yine denize atın." Amos, "Yelkenler fora!" diye bağırdı. "Karanlık Boğazı'na gidiyoruz."</p>

  <p>Arutha deniz suyuyla dolmuş gözlerini kırpıştırarak tüm gücüyle kılavuz ipe tutundu. Geminin yan tarafına bir başka dalga vurdu ve bir kez daha bir şey göremez oldu. Bir çift güçlü el onu arkadan tuttu ve karanlıkta Martin'in sesini duydu. "İyi misin?"</p>

  <p>Su tükürerek, "Evet," dedi ve hemen arkasında Martin'le birlikte kıç güvertesine doğru adım adım ilerlemeye devam etti. Şafak Rüzgârı ayaklarının altında bir kalkıp bir iniyordu, merdivene ulaşana dek iki kez kaydı. Dalgalı denizin üzerinde tutunacak bir şey olmadan ayakta durmak imkânsız olduğundan, gemiye boydan boya emniyet halatları çekilmişti.</p>

  <p>Arutha kendini kıç güvertesine çıkan merdivenden yukarı çekti ve bir yandan yürüyüp, bir yandan sendeleyerek Amos Trask'in yanına vardı. Kaptan dümencinin yanında bekliyor, gerektiğinde ağırlığını büyük dümen yekesine veriyordu. Âdeta güvertenin tahtalarına kök salmış gibi duruyordu; ayaklarını iyice açmış, geminin her hareketiyle birlikte ağırlığını da kaydırıyordu, gözlerini de yukarıdaki karanlığa dikmişti. İzliyor, dinliyordu, tüm duyuları geminin ritmine göre ayarlanmıştı. Arutha onun iki gün iki gecedir, ayrıca bu gecenin de büyük bir kısmı boyunca uyumamış olduğunu biliyordu.</p>

  <p>"Daha ne kadar var?" diye bağırdı Arutha.</p>

  <p>"Bir gün, iki gün, kim bilir?" Yukarıdan, Crydee nehrindeki buzların çatırdamasını andıran bir kırılma sesi geldi. "İskele alabanda!" diye bağırdı Amos, dümen yekesine iyice ağırlığını vererek. Geminin burnu kalkınca Arutha'ya, "Şu lanet olası rüzgârlar bu gemiyi bir gün daha döverlerse, Tulan'a dönersek kendimizi şanslı sayacak duruma geleceğiz."</p>

  <p>Tulan'dan ayrılalı dokuz gün olmuştu ve son üç günü fırtınada geçirmişlerdi. Gemi dalgalar ve rüzgâr tarafından acımasızca dövülmüş ve Amos üç kez ambara inip, omurgada yapılan onarımları incelemişti. Amos boğazın tam batısında olduklarını tahmin ediyordu, ama fırtına geçene dek emin olamazdı. Gemiye bir dalga daha vurdu ve sarsıldı.</p>

  <p>"Hava kırılıyor!" diye bir bağırış geldi yukarıdan.</p>

  <p>"Ne tarafta?" diye bağırdı Amos.</p>

  <p>"Tam sancak tarafında!"</p>

  <p>Amos, "Rüzgâr dön!" diye emretti ve dümenci yekeye yaslandı.</p>

  <p>Arutha püsküren tuzlu suya karşı gözlerini kıstı ve yukarıda cılız bir pırıltının âdeta dönüp durduğunu ve sonunda geminin baş tarafının üzerinde kaldığını gördü. Gemi hafiflemeye başlayan havaya doğru ilerledikçe o da büyüdü. Loş bir odadan dışarı çıkıyormuşçasına, karanlıktan aydınlığa çıktılar. Sema âdeta aralandı ve gri gökyüzünü gördüler. Dalgalar hâlâ yüksekti, ama Arutha nihayet havanın açıldığını hissediyordu. Geriye bakınca, uzaklaşan fırtınanın kapkara kütlesini gördü.</p>

  <p>Köpüklü dalgalar yavaş yavaş dindiler ve fırtınanın korkunç gümbürtüsünün ardından deniz birdenbire sakinleşti. Gökyüzü hızla aydınlanıyordu, Amos, "Sabah olmuş," dedi. "Zamanı şaşırmış olmalıyım. Hâlâ gece sanıyordum."</p>

  <p>Arutha uzaklaşan fırtınaya baktı ve hatlarını açıkça gördü, açık gri gökyüzüne karşı kapkara duran, çalkalanan, karanlık bir kütleydi. Gri renk kısa sürede açıldı, sabah güneşi fırtınanın içinden belirirken de mavimsi bir tona büründü. Arutha yarım saatten uzun bir süre bu manzarayı izlerken Amos adamlarına emirler yağdırıyor, gece gözcülerini aşağı, gündüz gözcülerini ise yukarı yolluyordu.</p>

  <p>Fırtına ardında çırpıntılı bir deniz bırakarak hızla doğuya doğru ilerliyordu. Arutha ufuktaki bu sahne karşısında hayranlıkla donakalmış izlerken zaman durmuştu sanki. Fırtınanın bir bölümü, uzaktaki kara çıkıntıları arasında durmuş gibiydi. Uzaktaki bu dar geçidin sınırları arasında müthiş dalgalanmalar oluyordu. Sanki doğaüstü bir güç, karanlık, kaynayan bir bulut kümesini o bölgeye hapsetmişti.</p>

  <p>"Karanlık Boğazı," dedi yanında duran Amos Trask.</p>

  <p>"Ne zaman geçeceğiz?" diye usulca sordu Arutha.</p>

  <p>"Şimdi," diye cevap verdi Amos. Kaptan dönerek, "Gündüz gözcüleri çıksın!" diye bağırdı. "İkinci gözcüler dönüp hazır olsunlar! Dümenci, tam yol doğuya!"</p>

  <p>Adamlar donanımların arasında işe koyulurlarken aşağıdan da başkaları geliyorlardı; gözcülük yaptıkları son seferden beri gördükleri birkaç saatlik uyku yetmediği için hâlâ bitkin bir halleri vardı. Arutha pelerininin başlığını açıp, rüzgârın keskin serinliğini ıslak kafasında hissetti. Amos koluna yapıştı ve "Haftalarca beklesek bile böyle uygun rüzgâr bulamayabiliriz," dedi. "O fırtına aslında bizim için bir nimetti, çünkü sıkı bir giriş yapmamızı sağlayacak."</p>

  <p>Doğruca geçide doğru ilerlerlerken Arutha hayret içinde izliyordu. Havanın ve akıntıların garip bir cilvesi, geçidi kış boyunca fırtınalı ve karanlık yapan şartları yaratmıştı. Boğaz açık havada da zor geçilen bir yerdi, çoğu yerde geniş görünse de, birçok kritik noktada suyun hemen altında tehlikeli kayalar vardı. Kötü havalarda ise, birçok kaptan boğazı geçilemez kabul ederdi. Gri Kuleler'in en güneydeki doruklarından esen yağmur tabakaları veya kar yağışları yağmaya çalışırlarken şiddetli rüzgârlarla yeniden yukarı savruluyor, sonra yeniden yağmaya çalışıyorlardı. Aniden yukarı doğru fışkıran su sütunları dakikalarca çılgınca dönüyor, sonra çözülüp kör edici şelalelere dönüşüyorlardı. Gökyüzü şimşeklerle yırtılıyor, onları da her yeri inleten gök gürültüleri izliyor, çarpışan hava cephelerinin tüm öfkesi açığa çıkıyordu.</p>

  <p>"Sular yüksek," dedi Amos. "Bu iyi. Kayaları atlatmak için daha rahat hareket edebilecek veya burayı aşacak ya da hemen parça parça olacağız. Rüzgâr dinmezse, gün sona ermeden çıkmış oluruz."</p>

  <p>"Ya rüzgâr değişirse?"</p>

  <p>"Bunu düşünme bile!"</p>

  <p>Hızla ilerleyerek boğazın ağzında dönen hava akımına girdiler. Gemi bir kez daha kötü havaya girmek istemiyormuşçasına sarsıldı. Gemi alçalıp yükselerek sallanmaya başlayınca Arutha tırabzanlara sımsıkı sarıldı. Amos ani, rasgele rüzgârlardan kaçınarak ve gemiyi geçen fırtınanın batı tarafında tutarak yola devam ediyordu.</p>

  <p>Tüm ışık kaybolmuştu. Gemi yalnızca, karanlığa cılız, sarı darbeler vuran fırtına fenerleri ile aydınlanıyordu. Kayalara vuran dalgaların uzak uğultuları her yandan yankılanıyor, algıları altüst ediyordu. Amos Arutha'ya, "Geçidin ortasından gideceğiz," diye bağırdı, "iki taraftan birine sürüklenecek ya da dönecek olursak, kayalar gövdeyi paramparça ederler." Arutha başını sallayarak onaylarken kaptan tayfalarına emirler yağdırıyordu.</p>

  <p>Arutha güçlükle kıç güvertesinin ön tırabzanına kadar ilerleyip Martin'e seslendi. Avcıustası aşağıdaki ana güverteden bağırarak sırılsıklam, ama iyi olduğunu söyledi. Gemi iki dalga arasındaki bir oluğa girerek alçalıp, ardından da bir yüksek bir dalgaya rastlayarak yükselmeye başlayınca Arutha tırabzanlara sımsıkı tutundu. Gemi durmadan tırmanarak âdeta dakikalarca yükseldi, sonra birdenbire baş tarafından içeri su doldu ve yine aşağı yöneldiler. Tırabzan bu soğuk, ıslak kargaşa içinde gerçek dünyayla tek bağlantısı olmuştu. Arutha'nın elleri tutunmak için harcadığı güçten sızlıyordu.</p>

  <p>Saatler bu gürültü ve kargaşayla geçerken, Amos her rüzgâr ve gelgite karşı tayfalarına emirler veriyordu. Zaman zaman kör edici bir yıldırım karanlığı deliyor, her ayrıntıyı net bir biçimde gösterirken karanlıkta gözlerinden silinmeyen, baş döndürücü imgeler bırakıyordu.</p>

  <p>Ani bir sarsıntıyla gemi yan yatar gibi olurken Arutha ayaklarının yerden kesildiğini hissetti. Tüm gücüyle tırabzana tutundu, müthiş bir gıcırtı kulaklarını sağır ediyordu. Gemi doğruldu ve Arutha kendini çekerek kalkıp, fırtına fenerlerinin titrek ışığında dümen yekesinin delicesine ileri geri sallandığını ve dümencinin güvertede yüz üstü yattığını gördü, ağzından akan kanlar suratını kaplamıştı. Amos ümitsizce yukarı çıkıp boşta savrulan dümene erişmeye çalışıyordu. Onu tutar tutmaz kaburgalarını kırmayı göze alarak tüm gücüyle asılmaya ve gemiyi yeniden kontrol altına almaya çalıştı.</p>

  <p>Arutha yarı sendeleyerek dümen yekesine doğru ilerledi ve ağırlığını verdi. Sancak tarafından uzun, boğuk bir gıcırtı geldi ve gemi sarsıldı.</p>

  <p>Amos kalan tüm gücüyle dümen yekesini iterken, "Dön, seni adi kaltak!" diye bağırıyordu. Arutha kıpırdatılması imkânsız gibi görünen dümeni zorlarken, kaslarının acıyla itiraz ettiklerini hissediyordu. Ağır ağır kıpırdadı, önce bir parmak, sonra bir parmak daha. Gıcırtı giderek güçlenip, sonunda Arutha'nın kulaklarını çınlatır olmuştu.</p>

  <p>Birdenbire dümen yine kurtuldu. Arutha dengesini kaybedip güvertenin diğer ucuna savruldu. Sert tahta zemine düşüp ıslak yüzeyde kayarak küpeşteye çarptı, çarpmanın etkisiyle ciğerlerindeki tüm hava boşalmıştı. Bir dalga onu sırılsıklam etti ve ciğer dolusu deniz suyu tükürerek ağzındakileri püskürttü. Sersemlemiş bir halde doğruldu ve sendeleyerek dümenin başına döndü.</p>

  <p>Solgun ışıkta Amos'un yüzü yorgunluktan bembeyaz görünüyordu, ama fal taşı gibi açılmış gözlerinde delice bir ifadeyle bir kahkaha attı. "Bir an için güverteden denize düştüğünü sandım."</p>

  <p>Arutha dümen yekesine dayandı ve bir kez daha onu kıpırdatmaya çalıştılar. Amos'un delice kahkahası çınladı ve Arutha, "Bu kadar komik olan ne?" diye sordu.</p>

  <p>"Bak!"</p>

  <p>Arutha nefes nefese Amos'un işaret ettiği yere baktı. Karanlığın içinde geminin yanında yükselen muazzam şekiller gördü, karanlıktan daha karaydılar. "Büyük Güney Kayalıkları'nı geçiyoruz," diye haykırdı Amos. "Asıl, Crydee Prensi! Toprağa bir daha ayak basmak istiyorsan, asıl!"</p>

  <p>Arutha tüm gücüyle dümene yüklenerek, cüsseli gemiyi yalnızca birkaç metre ötedeki taştan kucaklaşmadan uzaklaştırmaya çalıştı. Aşağıdan boğuk bir gıcırtı gelirken bir kez daha geminin sarsıldığını hissettiler. Amos nefes nefese, "Buradan çıktığımızda bu çamaşır teknesinin hâlâ bir dibi olursa şaşarım," dedi.</p>

  <p>Arutha içini buran bir paniğe, hemen ardından da tuhaf bir coşkuya kapıldı. Gemiyi rotada tutmaya çalışırken tarifsiz, âdeta neşeli bir duygunun içini kapladığını hissediyordu. O gürültü içinde tuhaf bir ses duydu ve Amos ile birlikte kahkahalar attığını fark etti, çevresinde kabaran gazaba gülüyordu.</p>

  <p>Korkacak bir şey kalmamıştı. Ya dayanacaktı ya da dayanamayacaktı. Artık bir önemi yoktu. Yapabileceği tek şey kendini tek bir işe, gemiyi sivri kayalıklardan aşırma işine vermekti. Benliğinin her zerresi dehşet içinde kahkahalar atıyor, hayatın bu son noktasına, bu ilkel varoluşa indirgenmiş olmanın coşkusuyla gülüyordu. Her şeyin bağlı olduğu bu tek şeyi yapmak dışında hiçbir şey yoktu.</p>

  <p>Arutha yeni bir bilinç boyutuna girmişti. Saniyeler, dakikalar, saatler anlamlarım yitirmişlerdi. Amos ile birlikte gemiyi kontrol altında tutmak için mücadele veriyor, ama algıları etraflarında olan her şeyi en küçük ayrıntısına kadar kaydediyordu. Eldivenlerinin ıslak derisinin altındaki ahşabın dokusunu hissedebiliyordu. Sırılsıklam olmuş çizmelerinin içinde çorapları ayak parmaklarının arasına toplanmıştı. Rüzgâr tuz ve ziftin, ıslak yün berelerin, yağmur suyuyla yıkanmış yelken bezlerinin kokusunu taşıyordu. Tahtaların her iniltisi, ahşaba çarpan iplerin sesi ve yukarıdaki adamların bağırışları açıkça duyuluyordu. Yüzünde rüzgârı ve erimiş karla deniz suyunun keskin, soğuk dokunuşunu hissediyor ve gülüyordu. Daha önce kendini hiç ölüme bu kadar yakın, aynı zamanda da bu kadar canlı hissetmemişti. Kaslar gerildi ve ilkel, dehşet verici güçlere karşı tüm gücüyle dayandı. Durmadan ilerliyor, Karanlık Boğazı'nın çılgınlıklarının derinlerine doğru yol alıyorlardı.</p>

  <p>Arutha Amos'un bağırarak emirler verdiğini, aynı anda her adamın hareketini bir orkestra gibi idare ettiğini duyuyordu. Gemisini tıpkı bir müzisyenin çalgısını çaldığı gibi çalıyor, her titreşim ve sesi hissediyor, Şafak Rüzgârının ölümcül denizlerden güven içinde geçmesini sağlayan o armoniyi tutturmaya çalışıyordu. Tayfalar da her isteğini anında yerine getiriyor, tehlikeli donanımlar arasında ölümü göze alıyor, oradan güvenle çıkmalarının yalnızca onun ustalığına bağlı olduğunu biliyorlardı.</p>

  <p>Sonra her şey bitti. Bir an delice bir güçle kayalıkları atlatıp geçidin öfkesini aşmak için çabalarlarken, bir an sonra karanlığı geride bırakmış, sakin bir esintiyle yol alıyorlardı.</p>

  <p>İleride gökyüzü kapalıydı, ama onları günlerce avucuna alan fırtına doğu ufkunda uzak bir karaltıydı artık. Arutha âdeta kendisine ait değillermişçesine ellerine baktı ve kendini zorlayarak dümeni bıraktı.</p>

  <p>Yere yığılırken denizciler onu yakalayıp güverteye indirdiler. Bir süre başı döndü, sonra Vasco dümene geçerken Amos'un az ileride oturduğunu gördü. "Başardık, evlat," derken Amos'un yüzü hâlâ gülümsüyordu. "Acı Deniz'deyiz."</p>

  <p>Arutha çevresine bakındı. "Neden hâlâ bu kadar karanlık?"</p>

  <p>Amos bir kahkaha attı. "Neredeyse güneş batacak. O dümenin başında saatlerce durduk."</p>

  <p>Arutha da gülmeye başladı. Kendini hiç böylesine muzaffer hissetmemişti. Bitkin düşüp gözlerinden yaşlar süzülene, karnı ağrıyana kadar güldü. Amos da yarı sürünerek yanına geldi ve "Ölüme gülmenin ne olduğunu öğrendin, Arutha," dedi. "Artık asla aynı adam olmayacaksın."</p>

  <p>Arutha soluklandı. "Bir an için delirdiğini sandım."</p>

  <p>Amos bir tayfanın uzattığı şarap tulumunu alıp büyük bir yudum içti. Arutha'ya uzattı ve "Evet, sen de öyleydin," dedi. "Bu çok az kişinin yaşadığı bir şeydir. Gördüğün öyle berrak, öyle gerçek bir şeydir ki, ancak delilik olabilir. Yaşamın değerini ve ölümün anlamını görürsün."</p>

  <p>Arutha yanlarında duran tayfaya baktı ve onun Amos'un isyanı durdurmak için tırabzanların üzerinden denize attığı adam olduğunu gördü. Vasco adama sert bir bakış attı, ama adam kıpırdamadı. Amos başını kaldırıp ona bakınca, "Kaptan," dedi, "sadece şunu söylemek istedim ki... yanılmışım. On üç yıldır denizciyim ve hiçbir ustanın bunun gibi bir gemiyi boğazdan geçiremeyeceğine dair Lims-Kragma ile ruhum üzerine bahse girerdim." Bakışlarını indirerek, "Yaptığım şey için kırbaç yemeye razıyım, Kaptan," dedi. "Ama sonra seninle Yedi Küçük Cehennem'e bile yelken açarım, buradaki birçok adam da öyle."</p>

  <p>Arutha çevresine bakınınca diğer denizcilerin de kıç güvertede toplandıklarını ya da aşağıdan izlediklerini gördü. "Evet, Kaptan," ve "Hakkı var," bağırışları duyuluyordu.</p>

  <p>Amos kendini yukarı çekip tırabzanlara tutundu, dizleri hafifçe titriyordu. Gözlerini çevresinde toplanan adamlar üzerinde dolaştırdıktan sonra, "Gece gözcüleri yukarı! İkinci gözcüler ve gündüz gözcüleri insinler," diye bağırdı. Vasco'ya döndü. "Aşağıya bakıp gövdedeki hasarı tespit edin, sonra da mutfağı açın," dedi. "Rotamız Krondor."</p>

  <p>Arutha kamarasında uyandı. Martin Longbow yanında oturuyordu. "Al." Avcıustası ona dumanı tüten bir tas balık çorbası uzattı.</p>

  <p>Arutha dirseğinin üzerinde doğruldu, yaralı ve bitkin vücudu direniyordu. Sıcak çorbadan bir yudum aldı. "Ne kadar uyudum?"</p>

  <p>"Dün gece güvertede uyuyakaldın, güneş battıktan hemen sonra. Daha doğrusu, bayıldın. Gün doğalı üç saat oluyor." "Hava?"</p>

  <p>"İyi, en azından fırtına yok. Amos yine güvertede. Yolun büyük kısmı boyunca havanın böyle olacağını düşünüyor. Aşağıdaki zarar da çok kötü değil; bir başka boraya rastlamazsak sorun yok. Amos yine de ihtiyaç olursa Kesh sahilinde birkaç iyi liman bulabileceğimizi söylüyor."</p>

  <p>Arutha ranzasından kalkıp pelerinini giydi ve güverteye çıktı. Amos dümen yekesinin yanında durmuş, yelkenlerin rüzgârı nasıl aldığını inceliyordu. Arutha ile Martin kıç güvertesine çıkan merdiveni tırmanırlarken bakışlarını onlara çevirdi. Bir an için sanki birdenbire aklına bir şey takılmış gibi ikisini süzdü, sonra gülümsedi. Arutha, "Nasıl gidiyor?" diye sordu.</p>

  <p>"Rüzgârları iyi alıyoruz; geçitten çıktığımızdan beri. Kuzeybatıdan esen böyle devam ederse, Krondor'a zamanında varırız. Ama rüzgârlar nadiren değişmeden devam eder, yani biraz daha zaman alabilir."</p>

  <p>Bir gözcü, "İleride gemi!" diye bağırdı.</p>

  <p>"Ne tarafta?" diye bağırdı Amos.</p>

  <p>"İskeleden kıça doğru iki derecede."</p>

  <p>Amos ufku süzdü ve az sonra üç küçük beyaz nokta göründü. Gözcüye, "Ne gemisi?" diye bağırdı.</p>

  <p>"Kadırga, Kaptan!"</p>

  <p>Amos sesli düşündü. "Quegliler. Savaş gemisi iseler, burası normal devriye rotalarının biraz güneyinde kalıyor, tacir olduklarını da sanmıyorum." Serenlerdeki diğer yelkenlerin de açılmasını emretti. "Rüzgâr dinmezse, onlar yaklaşamadan uzaklaşmış oluruz. Bunlar yelkenleri olan koca kıçlı çamaşır tekneleri, kürekleriyle bu kadar mesafeyi kapatamazlar."</p>

  <p>Arutha ufuktan giderek yaklaşan gemileri şaşkınlıkla izliyordu. En yakındaki kadırga önlerini kesmek için döndü ve bir süre sonra, yüksek bir pruvanın ve kıç güvertesinin üzerindeki muazzam yelkenleri ile kadırganın azametli hatlarını seçebildi. Arutha, kısa bir süre hızlanmak isteyen Kaptan'ın emriyle çekilen üç sıra küreğin hareketlerini görebiliyordu. Fakat Amos haklıydı, az sonra kadırga geride kalmaya başlamıştı. Şafak Rüzgârı kadırgaları yavaş yavaş geride bırakırken Arutha, "Queg Kraliyet sancağı taşıyorlardı," dedi. "Queg savaş gemileri bu kadar güneyde ne arıyor olabilirler?"</p>

  <p>"Tanrılar bilir," dedi Amos. "Korsan peşinde olabilirler ya da kuzeye giden Kesh gemilerine karşı gözcülük yapıyorlardır. Tahmin etmek zor. Queg tüm Acı Deniz'i kendi gölü gibi görür. Niyetlerinin ne olduğunu öğrenmeye pek de hevesli değilim."</p>

  <p>Günün geri kalanı olaysız geçti ve Arutha, son birkaç günkü tehlikelerden sonra gelen rahatlığın tadını çıkardı. Gece yıldızları apaçık sergiliyordu; güvertede saatler boyu semadaki parlak şekilleri izledi. Martin güverteye geldiğinde onu yukarı bakarken buldu. Arutha da Avcıustası'nın geldiğini duydu ve "Kulgan ve Tully'nin dediklerine göre yıldızlar da tıpkı bizim güneşimiz gibilermiş, ama çok uzakta oldukları için küçük görünüyorlarmış," dedi.</p>

  <p>"İnanılmaz bir düşünce," dedi Martin, "ama bence haklılar."</p>

  <p>"Onlardan birinin Tsuranilerin yuva gezegeni olabileceğini hiç düşündün mü?"</p>

  <p>Martin tırabzanlara yaslandı. "Birçok defa, Majesteleri. Tepelerde de kamp ateşleri söndükten sonra yıldızları bu şekilde görebilirsin. Şehrin ve şatonun ışıklarının gölgesinde kalmadan, gökyüzünde alev alev yanarlar. Onlardan birinin düşmanlarımızın yaşadıkları yer olup olmadığını ben de düşündüm. Charles bana güneşlerinin bizimkinden daha parlak, dünyalarının da daha sıcak olduğunu söylemişti."</p>

  <p>"Bu imkânsız görünüyor. Böylesi bir boşluğun ötesindekilerle savaşmak hiçbir mantığa sığmıyor."</p>

  <p>Onları Krondor'a götüren keskin rüzgârı umursamadan sessizce durup, gecenin ihtişamını izlediler. Arkalarından gelen ayak seslerini duyunca ikisi birden döndüler ve Amos Trask göründü. Bir an karşısındaki iki yüze bakarak tereddüt etti, sonra tırabzanda aralarına katıldı. "Yıldızları izliyorsunuz, ha?"</p>

  <p>Bir şey söylemediler, Trask geminin suda bıraktığı izlere, sonra da gökyüzüne baktı. "Deniz gibi bir yer daha yoktur, baylar. Tüm yaşamlarını karada geçirenler bunu asla tam anlamıyla kavrayamazlar. Deniz esastır, kimi zaman acımasız, kimi zaman naziktir ve ne yapacağı hiçbir zaman kestirilemez. Ama böyle geceler yüzünden, bir denizci olmama izin verdikleri için tanrılara şükrediyorum."</p>

  <p>"Aynı zamanda da bir filozof," dedi Arutha.</p>

  <p>Amos kıkırdadı. "Ölümle benim kadar çok defa karşılaşmış herhangi bir denizciyi alın ve birazcık kazıyın. Altından bir filozof çıkar, Majesteleri. Süslü sözleri yoktur tabii, ama dünyadaki yeri hakkında derin, somut bir bilinci vardır. Bilinen en eski denizci duası Ishap'a edilir. 'Ishap, senin denizin büyük, benim kayığımsa küçük; bana merhamet et.' Bu her şeyi özetliyor."</p>

  <p>Martin sessizce, âdeta kendi kendine konuştu. "Küçük bir çocukken, dev ağaçların arasında ben de böyle şeyler hissederdim. İnsanoğlunun en eski hatıralarından bile daha kadim bir ağacın yanında durmak, dünyadaki yerin hakkında öyle bir fikir veriyor."</p>

  <p>Arutha gerindi. "Geç oldu. İkinize de iyi geceler." Gitmek üzereyken aklına bir şey takıldı. "Felsefeleriniz beni çekmiyor, ama... ikinizle de bu yolculuğu paylaştığıma seviniyorum."</p>

  <p>O gittikten sonra Martin bir süre yıldızlara baktı, sonra Amos'un kendisini süzdüğünü fark etti. Adama dönüp, "Aklında bir şey var gibi, Amos," dedi.</p>

  <p>"Evet, Longbow Usta." Tırabzanlara yaslanarak, "Ben Crydee'ye geleli neredeyse yedi yıl oldu," dedi. "Seni ilk gördüğümden beri aklıma takılan bir şey var."</p>

  <p>"Nedir o, Amos?"</p>

  <p>"Sen esrarengiz birisin, Martin. Benim hayatımda da hatırlamak istemediğim birçok şey var, ama senin durumun bambaşka."</p>

  <p>Martin konuşmanın gidişatına ilgisizmiş gibi görünse de, gözleri hafifçe kısılmıştı. "Crydee'de hakkımda bilinmeyen pek az şey vardır."</p>

  <p>"Doğru, ama beni düşündüren de o pek az şey."</p>

  <p>"Rahatla, Amos. Ben Dük'ün Avcıustası'yım, başka bir şey değil."</p>

  <p>Amos usulca, "Bence hepsi bu değil, Martin," dedi. "Şehrin onarımıyla ilgilendiğim sıralarda dolaşırken çok kişiyle tanıştım ve hakkında birçok söylenti duydum. Bir süre önce de parçaları birleştirdim ve bir sonuca ulaştım. Bu, Arutha'nın, özellikle de Prenses'in yanındayken tavırlarının neden değiştiğini -fazla değil, ama fark edilecek kadar- açıklıyor."</p>

  <p>Martin güldü. "Eski bir saz şairi öyküsü bu, Amos. Genç Prenses'e ümitsizce âşık olan zavallı bir avcı mı sanıyorsun beni? Sence Carline'e âşık mıyım yani?"</p>

  <p>"Hayır," dedi Amos, "ama onu sevdiğinden kuşkum yok. Bir kız kardeşe duyulan sevgiyle."</p>

  <p>Martin bıçağını yarıya kadar çekmişti ki, Amos'un eli onu bileğinden yakaladı. İriyarı denizci avcının bileğini mengene gibi yakalamıştı ve Martin kolunu kıpırdatamıyordu. "Sakinleş, Martin. Ateşini söndürmek için seni aşağı atmak hoşuma gitmez."</p>

  <p>Martin Amos'a direnmekten vazgeçti ve bıraktığı bıçağı kayarak kınına geri girdi. Amos avcının bileğini bir an daha tuttuktan sonra bıraktı. "O bunu bilmiyor, erkek kardeşleri de," dedi Martin bir an sonra. "Şimdiye dek yalnızca Dük'ün ve bir iki kişinin daha bildiğini sanıyordum. Bunu nereden öğrendin?"</p>

  <p>"Zor olmadı," dedi Amos. "İnsanlar çoğu zaman burunlarının dibinde olan şeyleri görmezler." Amos konuşurken dönüp yukarıdaki yelkenlere bakarak, dalgın bir ifadeyle donanımın her ayrıntısını kontrol etti. "Dük'e benzerliğini büyük salondayken görmüştüm. Bir de onun gibi sakal bıraksan, bu benzerliği tüm dünyaya açıkça haykırmış olursun. Şatoda herkes Arutha'nın yaşı ilerledikçe nasıl annesinden çok babasına benzemeye başladığından söz ediyor, ama sana olan benzerliğinden kimsenin söz etmemesi, ilk karşılaşmamızdan beri kafamı kurcalıyor. Bence fark etmemelerinin nedeni, fark etmemeyi tercih etmeleri. Bu birçok şeyi de açıklıyor: Eski Avcıustası'nın yanma verilmende Dük'ün neden özellikle sana destek çıktığını ve yeni bir Avcıustası gerektiğinde neden senin seçildiğini. Bir süredir şüpheleniyordum, ama bu gece emin oldum. Aşağı güverteden çıktığımda karanlıkta ikiniz birden dönünce, bir an sizi birbirinizden ayıramadım."</p>

  <p>Martin duygusuz, düz bir ifadeyle konuştu. "Kimseye bu konuda tek kelime edecek olursan, bunu hayatınla ödersin."</p>

  <p>Amos rahat bir ifadeyle tırabzanlara yaslandı. "Ben tehdit etmek için iyi biri sayılmam, Martin Longbow."</p>

  <p>"Bu bir onur meselesi."</p>

  <p>Amos kollarını kavuşturdu. "Lord Borric gayri meşru çocuğu olan ilk soylu değil, sonuncu da olmayacak. Birçoklarına makam ve rütbe de verilir. Crydee Dükü'nün onuru nasıl zarar görebilir ki?"</p>

  <p>Martin tırabzanları sımsıkı tuttu, karanlıkta bir heykel gibi duruyordu. Sözleri çok uzaklardan geliyordu sanki. "Onun onuru değil, Kaptan. Benimki." Amos'a döndü, denizcinin arkasında asılı duran fenerin ışığını yansıtan gözleri, gece karanlığında içten gelen bir ışık saçıyorlardı âdeta. "Dük'ün doğumumdan haberi var, kendince bazı nedenler yüzünden beni çocuk denecek bir yaştayken Crydee'ye getirdi. Dük'ün en güvendiği kişi olduğu için Rahip Tully'ye de söylendiğinden eminim, büyük olasılıkla Kulgan'a da. Ama onlar, benim de bildiğimden kuşkulanmıyorlar. Soyumu bilmediğimi sanıyorlar."</p>

  <p>Amos sakalını sıvazladı. "Karmaşık bir mesele, Martin. Sırlar içinde sırlar, vesaire. Eh, söz veriyorum -tehdit ettiğin için değil, dostluğumuz yüzünden- senin iznin olmadan bundan kimseye söz etmem. Yine de, Arutha'yı tanıyorsam, o bunu bilmeyi tercih eder."</p>

  <p>"Buna ben karar veririm, Amos, başkası değil. Belki bir gün ona söylerim, belki de söylemem."</p>

  <p>Amos tırabzanları bıraktı. "Yatmadan önce yapacak çok işim var, Martin, ama söyleyeceğim bir şey daha var. Kendine yalnız bir yol çizmişsin. O yoldaki yolculuğuna imrendiğimi söyleyemem. İyi geceler."</p>

  <p>"İyi geceler." Amos kıç güvertesine döndükten sonra Martin gökyüzündeki tanıdık yıldızları izledi. Crydee tepelerindeki yalnız gezilerindeki yol arkadaşları yukarıdan ona bakıyorlardı. Takımyıldızlar gökyüzünde parlıyorlardı, Avcı ve Tazı, Ejderha, Kraken(<a href="../Text/Kitap2Notlar.html#n22d" id="n22">2</a>) ve Beş Mücevher. Tekrar denize döndü ve karanlığa dalıp giderek, sonsuza dek gömüldüklerini sandığı düşünceler arasında kayboldu.</p>

  <p>"Kara göründü!" diye bağırdı gözcü. "Ne tarafta?" diye cevap verdi Amos. "Tam önümüzde, Kaptan."</p>

  <p>Arutha, Martin ve Amos kıç güvertesinden ayrılıp hemen baş tarafa koştular. Karanın görünmesini beklerlerken Amos, "Her dalgaya çarpışımızdaki şu titremeyi hissediyor musunuz?" dedi. "Ben gemilerden anlıyorsam ki anlıyorum, bunun nedeni şu omurga. Krondor'a gitmeden önce gemiyi bir tersaneye çektirip onartmamız gerek."</p>

  <p>Arutha uzaktaki ince kara çizgisinin öğleden sonra aydınlığında giderek berraklaşmasını izliyordu. Hava açık olmasa da, nispeten güzeldi, yalnızca birkaç bulut vardı. "Zamanımız var. Erland tehlikenin varlığına ikna olur olmaz Crydee'ye dönmek isteyeceğim, ama hemen ikna olsa bile; adamları ve gemileri ayarlamak biraz zaman alacak."</p>

  <p>Martin de donuk bir sesle, "Ben de hava biraz daha düzelene kadar Karanlık Boğazı'nı bir kez daha aşmaya pek hevesli değilim," diye ekledi.</p>

  <p>"Zayıf yürekli sen de," dedi Amos. "İşin zor olan kısmını atlattın bile. Kışın ortasında Uzak Sahil'e gitmek sadece birazcık intihar sayılır."</p>

  <p>Uzak kara parçasının ayrıntıları seçilmeye başlarken Arutha sessizce bekliyordu. Bir saate kalmadan Krondor'un gökyüzüne yükselen kulelerini ve limanda demirli gemileri seçebilir olmuşlardı.</p>

  <p>"Eh," dedi Amos, "resmi bir karşılama istiyorsanız, sancağınızı açtırıp direğe çektirsem iyi olacak."</p>

  <p>"Bekle, Amos," diyerek onu durdurdu Arutha. "Limanın ağzındaki şu gemiyi görüyor musun?"</p>

  <p>Limana iyice yaklaşırlarken Amos gösterilen gemiyi inceledi. "Tam bir canavar. Şu boyuna bir baksana. Prens bunları Krondor'a son geldiğim zamankinden çok daha büyük yaptırıyor demek. Üç direkli,kotra floktan randa serenine kadarda otuz yada daha fazla yelkeni var. Gövdesinin hatlarına bakılırsa tam bir tazı olduğuna da kuşku yok. Yanımda en az üç Queg kadırgası olmadan bunun karşısına çıkmak istemezdim. Küreklere de ihtiyaç olur,kıçında ve başında duran şu devasa kundaklı yaylar yelkenlerini bir anda lime lime ediverir.</p>

  <p>"O Queg kadırgalarının yurtlarından neden bu kadar uzak oldukları şimdi anlaşılıyor. Krallık bunun gibi savaş gemilerini Acı Deniz'e getiriyorsa, demek ki Queg-"</p>

  <p>"Direğindeki sancağa bak, Amos," dedi Arutha.</p>

  <p>Limana girerek geminin yanından geçtiler. Baş tarafında adı yazılıydı: Soylu Griffin(<a id="n23"></a><a href="">3</a>). "Kraliyet gemisi olduğuna şüphe yok," dedi Amos, "ama Krondor sancağından başka sancak taşıyanını hiç görmemiştim." Geminin en yüksek direğinin tepesinde, üzerine altın bir ejderha işlenmiş olan kara bir sancak dalgalanıyordu. "Acı Deniz'deki tüm sancakları bildiğimi sanırdım, ama bu benim için yeni."</p>

  <p>Martin uzaktaki şehri işaret ederek, "Aynı sancak doklarda da var, Arutha," dedi.</p>

  <p>Arutha usulca, "Bu sancak Acı Deniz'de daha önce hiç görülmemişti," dedi. Gergin bir ifadeyle, "Ben aksini söylemediğim sürece, Natalli tacirleriz, o kadar."</p>

  <p>"Kimin sancağı bu?" diye sordu Amos.</p>

  <p>Arutha tırabzanları sımsıkı tutarak, "Bu, Krallıktaki en eski ikinci hanedanın sancağıdır," diye cevapladı. "Uzaktan kuzenim olan Bas-Tyra Dükü Guy'ın Krondor'da olduğunun işareti."</p>
</body>
</html>
