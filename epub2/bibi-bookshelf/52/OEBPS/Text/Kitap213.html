<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="bölüm-ad" style="text-align: center;">HİLELER</h2>

  <p class="giriş"><big><big>T</big></big><small>OMAS İRKİLEREK UYANDI.</small></p>

  <p>Şafak öncesi karanlığında, yabancı bir şey ona sesleniyordu. Tüm duyuları gerilmiş bir halde doğrularak, kendisini uyandıran şeyi hatırlamaya çalıştı.</p>

  <p>Yanı başındaki Aglaranna kıpırdandı. Martin ile Tsurani esirleri yüzünden karşı karşıya gelmelerinden beri, yabancı düşlerden ve gözü kara öfkelerden kurtulmuştu. Artık ne Crydeeli çocuk, ne de kadim Ejderha Lordu değil, her ikisinin de özelliklerini taşıyan yepyeni bir varlıktı.</p>

  <p>Aglaranna uyanıp uzanarak Tomas'ın omzuna dokundu. Kaslar gevşekti; kadim bir düşle boğuştuğunun alameti olan gerginlikten uzaktı. Uzun bir iç çekerek, "Ne oldu, Tomas?" dedi.</p>

  <p>Tomas uzanıp, omzundaki elini tuttu. "Bilmiyorum. Az önce tuhaf bir şey oldu." Başını hafifçe çevirerek oturdu, sanki uzaklardaki bir şeyi dinliyordu. "Bir değişiklik... belki de olayların örgüsünde bir oynama."</p>

  <p>Elf Kraliçesi bir şey söylemedi. Onun âşığı olduğundan beri, başka yerlerdeki olayları sezme yeteneğine alışmıştı, en yetenekli kadim Efsunörücülerde bile görülmedik derecede güçlü bir yetenekti bu. Valheru mirasının bir parçası olan bu algı, insanlığını geri kazandığından beri doruğa ulaşmıştı. Kraliçe onun Valheru güçlerinin ancak insanlığını geri kazandıktan sonra daha belirgin ve yoğun bir hal almasını tuhaf, ama iç rahatlatıcı buluyordu. Sanki bir kuvvet, o güçleri kullanacak bilgeliği elde edene dek onları kısmıştı.</p>

  <p>Tomas dinlemeyi bıraktı. "Doğuda olan, coşku ile büyük bir keder karışımı bir şey bu." Sesi yoğun duyguların etkisiyle dopdoluydu. "Bir çağ kapanıyor."</p>

  <p>Şilteden inip kalktı, Aglaranna'nın elf gözleri loş ışıkta güçlü kaslarını seçebiliyordu. Yatak odalarının kapısında durup dışarıya, Elvandar'a bakarak gecenin seslerini dinledi. Her şey sakin gibiydi.</p>

  <p>Ormanın yoğun, tatlı ve çarpıcı rahiyasına, bir gece önceden kalma yemekler ile o sabah fırından taze çıkmış ekmeğin kokusu karışıyordu. Gece kuşları şarkılarını söylerken gündüz kuşları da şafak öncesi şakımalarına başlıyor, güneş doğuda yükselmeye hazırlanıyordu. Serin havanın çıplak tenine dokunuşu Tomas'a bir okşama gibi geldi ve kendini, genç yaşamı boyunca hiç hissetmediği kadar bütünlenmiş ve rahat hissetti.</p>

  <p>Aglaranna'nın kolları beline sarılıp onu kendine doğru çekti. Sımsıkı sarılırken, Tomas onun kalp atışlarını hissediyordu. "Lordum, sevgilim," dedi Aglaranna, "yatağımıza dön."</p>

  <p>Kollarının arasında dönüp, bedeninin sıcaklığını hissetti. "Bir şey var..." Ona sımsıkı, ama nazikçe sarıldı. "Bir umut duygusu var."</p>

  <p>Kraliçe onun, kendi arzularına cevap veren ateşini hissetti. "Umut. Ümit ediyorum ki bu doğrudur."</p>

  <p>Tomas onun yüzüne bakarak görüntüsünü içine sindirdi, karanlıkta duyulan onunkiler kadar keskindi. "Umudunu asla yitirme, Kraliçem."</p>

  <p>Onu arzuyla öptü ve uyanmasına neden olan her neyse, hemen unutuldu.</p>

  <p>Lyam çadırında sessizce oturuyordu. Crydee'ye göndereceği mesajı hazırlıyordu ki, bir muhafız girip Pug ile Kulgan'ın geldiklerini haber verdi. Lyam kalkıp onları karşıladı, muhafızlar çıkınca da oturmalarını işaret etti. "Bilgeliğinize çok ihtiyacım var," dedi. Oturup elini savurarak, önündeki parşömenleri gösterdi. "Arutha'nın barış görüşmelerine zamanında yetişmesi için, bunların bugün yola çıkması gerek. Ama mektuplarla aram hiçbir zaman iyi olmadı, ayrıca geçen hafta olanları aktarmakta da çok zorlanıyorum."</p>

  <p>Kulgan mektubu göstererek, "İzin verir misiniz?" dedi.</p>

  <p>Lyam almasını işaret edince, büyücü parşömeni alıp okumaya başladı. " 'Sevgili erkek ve kız kardeşlerime: Sizlere en derin acılarımla babamızın ölümünü duyurmak zorundayım. Büyük Tsurani saldırısı sırasında, çevreleri kuşatılmış olan ve ağırlıklı olarak Hadati dağlılarından oluşan Yabon garnizonu yedeklerini kurtarmak için yapılan bir karşı saldırı sırasında ölümcül bir yara aldı. Öylesine cesurdu ki, Hadatiler adına ağıt yakıp, onuruna destanlar yazıyorlar. Çocuklarını düşünerek öldü, bizlere karşı sevgisi de hiç azalmadı.</p>

  <p>"Aynı zamanda Kral'ı da kaybettik ve ordularımızı idare etmek bana düştü. Arutha, senin buraya gelmen gerek, çünkü savaş sona ermek üzere. İmparator barış istiyor. Yirmi dokuz gün sonra, öğle vakti Gri Kuleler Vadisi'nin kuzeyinde buluşmalıyız. Carline, senin de Anita ile birlikte bir gemi ile Krondor'a gitmen gerek, orada yapılacak çok şey var ve Prenses Alicia'nın kızma ihtiyacı olacak. Barış yapılır yapılmaz Arutha ile ben de size katılacağız. Sevgilerimle, acınızı paylaşan ve sizleri çok seven kardeşiniz, Lyam.' "</p>

  <p>Kulgan bir an sessiz kalınca Lyam, "Biraz zerafet katmak için bir iki şey ekleyebileceğini düşünmüştüm," dedi.</p>

  <p>"Bana kalırsa babanızın ölümünü basit ve yumuşak bir ifadeyle anlatmışsın," dedi. "İyi bir mesaj bu."</p>

  <p>Lyam sandalyesinde huzursuzca kıpırdandı. "Daha yazılacak çok şey var. Martin hakkında hiçbir şey söylemedim."</p>

  <p>Kulgan bir tüy kalem aldı. "El yazın biraz okunaksız; bunu temize çekeyim, Lyam." Sıcak bir gülümsemeyle, "Her zaman kılıcı kaleme tercih etmişsindir," dedi. "Sonuna bir talep daha ekleyerek, Martin'in de kız kardeşinle birlikte Krondor'a gitmesini isteyeceğim. Gardan ve Fannon da bu yolculuğa katılmalılar. Ve saray garnizonundan bir şeref bölüğü. Böylece Crydee'de bunca hizmeti olanları onurlandırmış olacaksın. Sonra da Martin'e anlatman gerekenleri nasıl anlatacağını düşünmek için bol bol vaktin olur."</p>

  <p>Pug üzgün bir ifadeyle başını salladı. "Keşke Roland'ın adını da o listeye ekleyebilseydin." Kampa geldikten sonra Tulan Toprak Beyi'nin ölümünü öğrenmişti. Kulgan ona, Crydee'deki olaylar ve son birkaç yıl boyunca eski dostlarına olanlar hakkında bildiklerini anlatmıştı.</p>

  <p>"Ne budalayım ben!" dedi Lyam. "Carline senin döndüğünü bilmiyor, Pug. Bunu da eklemelisin, Kulgan."</p>

  <p>"Umarım bu onun için bir şok olmaz," dedi Pug. Kulgan kıkırdayarak güldü. "Bir eşin ve çocuğun olduğunu öğrenmek kadar büyük bir şok olmaz."</p>

  <p>Çocukluğunun ve Prensesle fırtınalı ilişkilerinin anılarını hatırlayan Pug, "Dokuz yıl önceki hislerinin de geçtiğini umarım," dedi.</p>

  <p>Lyam, babasının ölümünden beri ilk kez güldü, Pug'ın sıkıntılı hali onu çok eğlendirmişti. "Merak etme, Pug. Yıllardır kız ve erkek kardeşimle haberleşiyoruz, Carlinne çok değişti ve eskiden tanıdığın o kızdan, genç bir kadına dönüştü. Onu son gördüğünde on beş yaşındaydı. Son dokuz yılda kendinin nasıl değiştiğini düşünsene." Pug başını salladı.</p>

  <p>Kulgan kopyalamayı bitirdi ve belgeyi Lyam'a verdi. Okudu ve "Teşekkürler, Kulgan," dedi. "Tam gerekli inceliği katmışsın."</p>

  <p>Çadırın kapısı açıldı ve içeri Brucal girdi, yaşlı, derin hatları sevinçle gerilmişti. "Bas-Tyra kaçmış!"</p>

  <p>"Nasıl?" diye sordu Lyam. "Askerlerimizin Krondor'a varmasına daha bir hafta var, belki daha da fazla."</p>

  <p>Yaşlı Dük bir sandalyeye çöktü. "Merhum Saladorlu Richard'a ait, haber güvercinleriyle dolu gizli bir kafes bulduk. Adamlarından biri Guy'a Rodric'in ölümünü ve senin Veliaht oluşunu bildiren bir haber yollamış. Adamı sorguya çektik, Richard'ın uşaklarından biriydi. Richard'ın sarayındaki Bas-Tyra casuslarından biri olduğunu kabul etti. Kral olunca yapacağın ilk işlerden birinin onu astırmak olacağını bilen Guy, şehirden kaçmış. Benim tahminime göre, doğruca Rillanon'a gidecektir."</p>

  <p>"Bense oranın Midkemia'da gitmek isteyeceği son yer olduğunu sanıyordum," dedi Kulgan.</p>

  <p>"Kara Guy için çok şey söylenebilir, ama kesinlikle aptal değildir. Kuşkusuz gizlenecektir, ama bu iş bitmeden önce yine karşımıza çıkacaktır. Taç Lyam'ın başına yerleşene kadar, Guy Krallık içinde hâlâ bir güç."</p>

  <p>Babasının son andaki vasiyetini düşünen Lyam, bu son söz üzerine sıkılmış görünüyordu. Brucal'ın Martin'den söz etmeme konusundaki uyarısından beri herkes yalnızca Lyam'ın tacı giyeceğinden söz eder olmuş, Martin'in tacı giyme olasılığı ise duyulmaz olmuştu.</p>

  <p>Brucal konuşurken Lyam bu rahatsız edici düşünceleri kafasından uzaklaştırdı: "Yine de, Bas-Tyra saklandığına göre, sorunlarımızı büyük ölçüde aştık demektir. Savaş da sonuna yaklaşıyor, artık Krallık'ı yeniden kurma işine başlayabiliriz. Bu da benim için çok iyi. Bütün bu savaş ve politika saçmalıkları için artık çok yaşlıyım. Tek üzüntüm, emekli olup bütün bunları bırakacağım bir oğlum olmaması."</p>

  <p>Lyam Brucal'ı sevgi dolu gözlerle, inanamayarak süzdü. "Sen asla uslu uslu boyun eğmezsin, yaşlı savaş köpeği. Ölüm döşeğine giderken bile her yeri tırnaklayıp parçalarsın ki o güne daha yıllar var."</p>

  <p>"Ölmekten söz eden kim?" diye homurdandı Brucal. "Ben tazılarımla avlanmaktan, şahinlerimi uçurmaktan, biraz da balık tutmaktan söz ediyorum. Kim bilir? Belki güzel, şöyle on yedi on sekiz yaşlarında ve bana katlanacak kadar yürekli bir de kız bulur, tekrar evlenir ve bir erkek çocuk sahibi olurum. Şu genç budala Vandros aklını başına toplayıp Benim Felina’mla evlenirse, ne kadar çabuk Yabon Dükü olacağını da görürsünüz.</p>

  <p>"Kızın neden hâlâ onu beklediğini ise biliyorsam ne olayım." Sandalyesinden kalktı. "Akşam yemeğinden önce sıcak bir banyo yapıp biraz uyuyacağım. İzin verir misiniz?"</p>

  <p>Lyam gidebileceğini işaret etti ve çıkınca, "İnsanların girip çıkmak için benden izin istemelerine asla alışamayacağım," dedi.</p>

  <p>Pug ve Kulgan da sandalyelerinden kalktılar. Kulgan, "Alışmalısınız," dedi, "çünkü bundan sonra herkes bunun için sizden izin isteyecek. İzin verir misiniz?"</p>

  <p>Lyam yüzünde yalancıktan bir bunalma ifadesiyle gidebileceklerini işaret etti.</p>

  <p>Aglaranna tahtına oturanken, Konsey de mecliste yerini aldı. Her zamanki konsey azalarının yanı sıra Martin Longbow da oradaydı, Tomas'ın yanında duruyordu. Herkes yerleşince Aglaranna, "Konseyin toplanmasını istedin, Tathar," dedi. "Şimdi bizi neden topladığını açıkla."</p>

  <p>Tathar hafifçe eğilerek Kraliçe'ye selam verdi. "Biz konseydekiler, artık konuşmamız gerektiğine karar verdik."</p>

  <p>"Ne konuda, Tathar?" diye sordu Elf Kraliçesi.</p>

  <p>"Tomas meselesinin barışçıl, güvenli bir şekilde sonlanması için uzun zaman çalıştık," dedi Tathar. Buradaki herkesin de bildiği gibi, sanatlarımızı onun içindeki öfkeyi yatıştırmaya, Valheru'nun hiddetini yumuşatmaya yönlendirdik ki, değişim geçiren genç adam zamanla bunun altında ezilmesin."</p>

  <p>Duraksadı, Martin Tomas'a doğra eğildi. "Eyvah."</p>

  <p>Tomas hafifçe gülümseyip göz kırparak onu şaşırttı. Martin bir kez daha, bu genç adamın içinde Ejderha Lordu olduğu kadar Crydee'den tanıdığı o muzip çocuğun da olduğunu anlayarak rahatladı. Tomas fısıldayarak, "Her şey yoluna girecek," dedi.</p>

  <p>"Artık Tomas'ın bir Eski olmasından korkulmadığına göre," dedi Tathar, "bu konuyu kapanmış kabul ediyoruz."</p>

  <p>"Bu gerçekten sevindirici bir haber," dedi Aglaranna. "Ama konseyi toplamak için yeterli bir neden mi?"</p>

  <p>"Hayır, Kraliçem. Çözülmesi gereken bir şey daha var. Artık Tomas’tan korkmamakla birlikte, yine de onun buyruğu altına girmeyeceğiz."</p>

  <p>Aglaranna ayağa kalktı, kızgınlığı yüzünden okunuyordu. "Böyle bir şeyi iddia etmeye kim cüret edebilir? Tomas'ın hükümdar olmak istediğine dair tek bir sözü oldu mu?"</p>

  <p>Tathar Kraliçesinin hoşnutsuzluğundan yılmadı. "Kraliçem, siz bir sevgilinin gözleriyle görüyorsunuz." Bir cevap vermesine fırsat bırakmadan elini kaldırdı. "En kadim dostumun kızı, bana karşı sert sözler sarf etme; ben suçlama yapmıyorum. Onunla yatağını paylaşıyor olman, senden başka kimseyi ilgilendirmez. Sana karşı bir suçlamada bulunmuyoruz. Ama artık bir hak talep etmesi mümkün, bu konuyu da şimdi çözmeliyiz."</p>

  <p>Aglaranna solarken Tomas ileri çıktı. Emreden bir sesle, "Bu nasıl mümkün?" diye sordu.</p>

  <p>Tathar şaşırmış görünüyordu. "Senin çocuğunu taşıyor. Bilmiyor muydun?"</p>

  <p>Tomas söyleyecek bir şey bulamadı. İçinde bir duygu seli kopmuştu. Bir çocuk! Ama ona söylenmemişti. Tathar'a baktı. "Nereden biliyorsun?"</p>

  <p>Tathar gülümsedi, ama içinde hiç alay yoktu. "Ben yaşlıyım, Tomas. Belirtileri görebiliyorum."</p>

  <p>Tomas Aglaranna'ya baktı. "Bu doğru mu?"</p>

  <p>Kraliçe başıyla onayladı. "Artık saklanamayacak noktaya gelene dek sana söylemeyecektim."</p>

  <p>Tomas kararsızlıkla içinin burulduğunu hissetti. "Neden?"</p>

  <p>"Seni endişelendirmemek için. Savaş sona erene dek, aklında başka hiçbir şey olmamalı. Sana düşünecek bir şey daha çıkaramazdım."</p>

  <p>Tomas bir an sessiz durdu, sonra başını arkaya savurarak bir kahkaha attı. "Bir çocuk. Tanrılara şükürler olsun!"</p>

  <p>Tathar düşünceli bir ifadeyle Tomas'a baktı. "Taht üzerinde hak iddia ediyor musun?"</p>

  <p>Tomas yüzünde bir gülümsemeyle, "Evet, ediyorum, Tathar," dedi.</p>

  <p>Calin ilk defa konuştu. "Taht benim hakkım, Tomas. Onu elde etmek için benimle karşılaşman gerekecek."</p>

  <p>Tomas Calin'e gülümsedi. "Seninle kılıç çatacak değilim, sevdiğim kadının oğlu."</p>

  <p>"Burada Kral olmak istiyorsan, bunu yapmak zorundasın."</p>

  <p>Tomas Calin'e doğru yürüdü. İkisi birbirlerine hiç ısınamamışlardı. Calin onun halkı için bir tehdit oluşturmasından herkesten daha çok korkuyordu, şimdi de gerekirse dövüşmeye hazırdı.</p>

  <p>Tomas elini Calin'in omzuna koyup gözlerinin içine baktı. "Veliaht sensin. Ben Kralınız olmaktan söz etmiyorum." Konseye döndü. "Ben karşınızda gördüğünüz neyse oyum, iki ayrı mirasın varisçisiyim. Doğuştan almış olmasam da Valheru gücüne sahibim, aklım çoktan toza dönüşmüş çağları anımsıyor. Ama bir çocuğun anılarını da hatırlıyor, gülmenin ve bir sevgilinin dokunuşunun mutluluğunu yine hissedebiliyorum." Elf Kraliçesi'ne baktı. "Ben yalnızca, sizin de inayetinizle Kraliçemin yanında, onun eşi olarak oturma hakkımı talep ediyorum. Bana ne yetki verirseniz onu alacağım, fazlasını değil. Hiçbir yetki vermeseniz bile, yine de onun yanında olacağım." Ardından sert bir sesle ekledi, "Ama şundan vazgeçmem: Çocuğumuz, günahkâr bir doğumun lekesini taşımadan veliaht olmalıdır."</p>

  <p>Tasdik dolu bir uğultu yükselirken Tomas, Aglaranna'ya döndü. "Tabii beni eşin olarak kabul edersen?" dedi kadim elf dilinde.</p>

  <p>Aglaranna'nın gözleri ışıl ısıldı. Tathar'a baktı. "Ediyorum.</p>

  <p>Bu hakkıma itirazı olan var mı?" Tathar diğer konsey üyelerine baktı. Karşı çıkan olmadığını görünce, "İzin verilmiştir, Kraliçem," dedi.</p>

  <p>Bir anda çevrelerindeki tüm elflerden bir tezahürat koptu, az sonra başkaları da konseydeki bu alışılmadık hareketliliğin nedenini öğrenmek için gelmişlerdi. Onlar da kutlamaya katıldılar, onlar da Kraliçe'nin beyaz ve altın renkleri içindeki savaşçıya olan sevgisini biliyor ve onu uygun bir eş olarak görüyorlardı.</p>

  <p>"Akıllıca hareket ettin, Tomas," dedi Calin. "Başka türlü davransan ya bir dövüş olacak ya da geride sürekli bir kuşku gölgesi kalacaktı. Sağduyulu hareket ettiğin için teşekkürler."</p>

  <p>Tomas elini sıkıca kavradı. "Doğru olanı yaptım, Calin. Senin taht üzerindeki hakkın tartışılmaz. Kraliçen ve ben Kutlu Adalar'a gittikten sonra, çocuğumuz senin sadık bir uyruğun olacak."</p>

  <p>Aglaranna Tomas'ın yanına geldi, Martin de onlara katılıp, "Her şey gönlünüzce olsun," dedi. Tomas dostuna sarıldı, Kraliçe de öyle.</p>

  <p>Calin sessiz olunması için bağırdı. Gürültü kesilince, "Her şeyi açıkça konuşmanın zamanı geldi," dedi. "Herkes bilsin ki, yıllardır süren gerçekler artık açıkça söylenecek. Tomas, Elvandar'ın Savaşönderi ve Kraliçe'nin Prens Eşi'dir. Kraliçe hariç herkes onun sözlerine uyacaktır. Ben, Calin, konuştum."</p>

  <p>"Ben de bunu doğruluyorum," diye tekrarladı Tathar. Ardından da konsey Kraliçe ile müstakbel kocasının önünde eğildi.</p>

  <p>Martin, "Elvandar'dan yeni bir mutluluk zamanında ayrılıyor olmam güzel," dedi.</p>

  <p>"Gidiyor musun?" dedi Aglaranna.</p>

  <p>"Korkarım ki, gitmeliyim. Hâlâ bir savaş var ve ben hâlâ Crydee'nin Avcıustası'yım. Ayrıca," dedi sırıtarak, "Garret'ın dinlenmeye ve şölenlerinize fazlasıyla alıştığından korkuyorum. Şişmanlamadan önce onu yola düşürmeliyim."</p>

  <p>"Düğün için kalacak mısın?" diye sordu Tomas. Martin özür dileyecek gibi olunca Aglaranna, "Tören yarın yapılabilir," dedi.</p>

  <p>Martin kabul etti. "Bir gün daha mı? Memnuniyetle."</p>

  <p>Bir başka bağırış koptu ve Tomas, Dolgan'ın kalabalığı itekleyerek yaklaştığını gördü. Cüce şefi karşılarına gelince, "Konseye çağırılmamıştık, ama bağrışmaları duyunca biz de geldik," dedi. Tomas ve Aglaranna, arkasından diğer cücelerin de geldiklerini görüyorlardı.</p>

  <p>Tomas elini Dolgan'ın omzuna koydu. "Eski dostum, hoş geldiniz. Bir kutlamaya geldiniz. Bir düğün olacak."</p>

  <p>Dolgan bilgiç bir gülümsemeyle gözlerini ikisine dikti. "Evet, zamanı da gelmişti."</p>

  <p>Atlı atını Tsurani askerlerinin yanından hızla sürüyordu. Bu kadar çoğunun doğuya gidiyor olduğunu görmek onu hâlâ rahatsız ediyor, Elvandar'a doğru at sürerken eski düşmanları onu ihtiyatlı ifadelerle izliyorlardı.</p>

  <p>Laurie, siyah ve turuncu renkli bir zırh içindeki bir Tsurani subayının geçen askerleri idare ettiği irice bir kayalık çıkıntının önüne atını çekti. Subayın üniformasındaki renkli tüy ve nişanlardan, Hücum Önderleri ve Keşif Kolu Önderlerinin altında görevli bir Kuvvet Lideri olduğu anlaşılıyordu. Kuvvet Lideri'ne, "Nehrin karşısındaki en yakın kale ne tarafta?" diye sordu.</p>

  <p>Diğer subaylar Laurie'yi kuşkuyla süzdüler, Kuvvet Lideri ise barbarın kusursuz Tsuranicesi karşısında şaşırdıysa da, belli etmedi. Başını adamlarının geldikleri yönün tersine çevirerek, "Buradan kısa bir mesafe uzakta," dedi. "Bir saatten kısa bir yürüyüş. Hayvanınla daha da kısa süreceğine eminim. Nehrin kısa bir şelale oluşturduğu yerin yukarısında, her iki yanında iki büyük ağaç bulunan bir yer."</p>

  <p>Laurie, Beş Büyük Aile'den birine ait olduğu için adamın giydiği renkleri tanımakta zorluk çekmemişti, "Teşekkürler, Kuvvet Lideri," dedi. "Evinize saygılar, Minwanabilerin oğlu."</p>

  <p>Kuvvet Lideri duruşunu düzeltti. Atlının kim olduğunu bilmiyordu, ama adam nezaket göstermişti ve nezakete karşılık verilmeliydi. "Evinize saygılar, yabancı."</p>

  <p>Laurie, nehir boyunca ağır adımlarla ilerleyen, moralsiz Tsurani askerlerinin yanından atını sürdü. Küçük şelalenin yukarısındaki açıklığı buldu ve atını suya sürdü. Akıntı orada hızlıydı, ama atı bir kaza olmadan karşıya geçmeyi başardı. Rüzgâr karşı yönden estikçe Laurie şelaleden serpilen su zerreciklerini hissediyordu. Sıcak ve yorucu yolculuğun ardından serin ve dinlendirici bir histi. Gün doğmadan atla yola çıkmıştı ve gece olana kadar da yolculuğu bitmeyecekti. O zaman Elvandar'a, elf nöbetçileri tarafından durdurulacak kadar yaklaşmış olacaktı. Onlar da Tsuranilerin çekilmesini kuşkusuz büyük bir ilgiyle izliyor olacaklardı, içlerinden biri de onu Kraliçe'ye götürebilirdi.</p>

  <p>Mesajı taşıyacak kişi Tsurani dilini konuşabilirse, başına bir şey gelme olasılığı daha az olacağı düşünüldüğü için, Laurie mesajı götürmeye gönüllü olmuştu. Yolculuğu sırasında üç kez durdurulmuş, her defasında da kuşkucu Tsurani subaylarına amacını açıklamak zorunda kalmıştı. Ateşkes ilan edilmiş olabilirdi, ama henüz tam bir güven oluşmamıştı.</p>

  <p>Nehri aşınca atından indi, hayvan yorgundu. Hayvanı serinletmek için yürüttü. Eyeri geri itmiş, semerindeki bir fırça ile tımarlıyordu ki, ağaçların arasından bir siluet çıkageldi. Laurie irkilmişti, çünkü karşısındaki bir elf değildi. Şakakları kırlaşmış, koyu renk saçlı bir adamdı, kahverengi bir cüppe giymişti ve bir değnek taşıyordu. Acele etmeden, rahat adımlarla ozana yaklaştı. Birkaç metre yakınma kadar gelip, değneğine yaslandı. "Selam sana, Tyr-Soglu Laurie."</p>

  <p>Adamın yabancı bir havası vardı, Laurie de onu daha önce gördüğünü sanmıyordu. "Seni tanıyor muyum?"</p>

  <p>"Hayır, ama ben senin hakkında bir şeyler duydum, ozan."</p>

  <p>Laurie eyerine, kılıcının durduğu yere biraz daha yaklaştı. Adam gülümseyerek, elini havaya kaldırıp salladı. Laurie bir anda sakinleşip, kılıcına uzanmaktan vazgeçti. Bu adam kim olursa olsun, besbelli ki zararsız biri, diye düşündü.</p>

  <p>"Seni elf ormanlarına getiren nedir, Laurie?"</p>

  <p>Laurie nedenini bilmeden cevap verdi. "Elf Kraliçesi'ne mesaj getirdim."</p>

  <p>"Ona ne söyleyeceksin?"</p>

  <p>"Lyam'ın Veliaht olduğunu ve barışın sağlandığını. Lyam elfleri ve cüceleri üç hafta içinde vadiye bekliyor, orada barış anlaşmasını mühürleyecekler."</p>

  <p>Adam onayladı. "Anlıyorum. Ben de Elf Kraliçesi'ni görmeye gidiyordum. Haberi ben götürürüm. Senin bu arada yapacak daha iyi şeylerin olmalı."</p>

  <p>Laurie karşı çıkacak oldu, ama durdu. Bu adam zaten Elvandar'a gidiyorsa, kendisi neden gitsindi ki? Bu, zaman kaybı olurdu.</p>

  <p>Laurie başıyla onayladı. Adam kıs kıs güldü. "Neden geceyi burada geçirip dinlenmiyorsun? Suyun sesi dinlendirici, yağmur yağacak gibi de görünmüyor. Yarın da Prens'e dön ve ona haberi Elvandar'a götürdüğünü söyle. Kraliçe ve Tomas ile konuştun, onlar da Prens'in isteklerine uyacaklar. Taş Dağı'nın cüceleri de öyle. Lyam'a, elflerle cücelerin geleceklerini söyle. İçi rahat olsun, gelecekler."</p>

  <p>Laurie başıyla onayladı. Adamın söyledikleri son derece mantıklı geliyordu. Yabancı gitmek üzere döndü, sonra, "Bu arada," dedi, "bence karşılaşmamızdan hiç söz etmemen en iyisi olacak."</p>

  <p>Laurie bir şey söylemeden, yabancının dediklerini olduğu gibi kabul etti. Adam gittikten sonra, artık Elvandar'dan dönüş yoluna koyulacağı ve mesajı yerine ulaştığı için müthiş bir rahatlık duydu.</p>

  <p>Tören ormandaki sessiz bir açıklıkta yapıldı, Aglaranna ve Tomas, Tathar'ın önünde karşılıklı yemin ettiler. Aşk yeminlerini ederken, elflerde âdet olduğu üzere yanlarında başka kimse yoktu. Tathar tanrılar adına onları kutsadı ve birbirlerine karşı olan görevlerini anlattı.</p>

  <p>Tören sona erince Tathar, "Şimdi Elvandar'a dönün," dedi, "artık bayram ve kutlama zamanı. Halkınıza mutluluk verdiniz, Kraliçem ve Prensim."</p>

  <p>Diz çöktükleri yerden kalkıp sarıldılar. Tomas geri çekilip, "Bugünün hatırlanmasını sağlayacağım, sevgilim," dedi. Dönüp, ellerini ağzının yanına götürdü. Kadim elf dilinde, "Belegroch! Belegroch! Gelin yanımıza," diye haykırdı.</p>

  <p>Toprağı döven toynakların sesleri duyuldu. Beyaz atlardan oluşan küçük bir sürü açıklığa girip onlara doğru koştular ve şaha kalkarak, Elf Kraliçesi ile eşini selamladılar. Tomas bir tanesinin sırtına atladı. Elf atı sessizce durdu ve Tathar, "Artık bizden biri olduğunu bundan daha iyi ispatlayamazdın," dedi.</p>

  <p>Aglaranna ve Tathar atlara binip, Elvandar'a döndüler. Ağaç-şehirden göründükleri anda, bir araya toplanmış olan elflerden muazzam bir tezahürat yükseldi. Elf atlarına binen Kraliçe ile Prens Eşi'nin görüntüsü, Tathar'ın da dediği gibi, Tomas'ın Elvandar'daki yerinin tescillenmesiydi.</p>

  <p>Şenlikler saatler boyu sürdü, Tomas herkesin mutluluğunu paylaştığını görüyordu. Konsey salonuna ikinci bir taht konularak Tomas'ın yeri tasdik edildiği için, Aglaranna artık yanında oturuyordu. Dışdünyalılara karşı nöbet tutanlar hariç tüm elfler karşılarına geçerek bağlılık yemini ediyor, onlara mutluluklar diliyorlardı. Cüceler de tebriklerini sunuyor ve Elvandar ormanlarının açıklıklarını gürültülü şarkılarıyla doldurarak, şenliklere yürekten katılıyorlardı.</p>

  <p>Kutlamalar, gecenin ilerleyen saatlerine kadar devam etmişti. Tomas bir anda gerildi. Sanki soğuk bir rüzgâr geçmişti. Bir terslik olduğunu sezen Aglaranna, koluna yapıştı. "Ne oldu, kocam?"</p>

  <p>Tomas gözlerini boşluğa dikti. "Tuhaf... bir şey... geçen gece olduğu gibi: umut verici, ama üzücü."</p>

  <p>Birdenbire Elvandar'ın aşağısındaki açıklığın ucundan bir bağırış duyuldu. Kutlama seslerini bölmüş, ama ne söylediği anlaşılmamıştı. Tomas kalkıp, yanında Aglaranna ile dev platformun kenarına geçti. Aşağıya bakınca, nefes nefese kaldığı her halinden belli olan bir elf gözcüsü gördü. "Neler oluyor?" diye bağırdı Tomas.</p>

  <p>"Lordum," diye geldi cevap, "dış dünyalılar çekiliyorlar."</p>

  <p>Tomas olduğu yere çakılmıştı. Bu basit sözcükler, bir darbe gibi çarpmıştı onu. Aklı, Tsuranilerin bunca yıllık savaştan sonra çekilmelerini kavrayamıyordu. Titreyerek kendine geldi.</p>

  <p>"Ne tarafa doğru? Düzenli mi hareket ediyorlar?"</p>

  <p>Gözcü başını iki yana salladı. "Hayır, lordum, mevzilenmiyorlar. Rahat, ağır ağır hareket ediyorlar. Askerleri moralsiz görünüyor. Crydee boyunca kurdukları tüm kampları toplayıp, doğuya dönüyorlar." Nöbetçinin yukarıya bakan yüzünde şaşkın, ama neşeli bir anlayış görülüyordu. Çevresindekilere baktı ve gülümseyerek sadece, "Gidiyorlar," dedi.</p>

  <p>İnanılmaz bir mutluluk tezahüratı koptu, birçokları açıkça ağlıyorlardı, görünüşe bakılırsa, savaş nihayet sona ermişti. Tomas dönünce, karısının yüzünde gözyaşları gördü. Ona sarıldı ve bir an sessizce durdular. Bir süre sonra Elvandar Kraliçesi'nin yeni Prens Eşi, yanında duran Calin'e, "Peşlerinden iz sürücüler gönderin, bir numara olabilir," dedi.</p>

  <p>"Gerçekten öyle mi düşünüyorsun, Tomas?" dedi Aglaranna.</p>

  <p>Tomas başını hayır anlamında salladı. "Yalnızca emin olmak istiyorum, ama içimden bir ses, bunun gerçekten son olduğunu söylüyor. Hissettiğim, barış umuduyla yenilgi üzüntüsünün bir karışımıydı."</p>

  <p>Aglaranna yanağına dokununca Tomas, "Krallık kampına haberci yollayıp, Lord Borric'e olanları soracağım," dedi.</p>

  <p>"Barış yapılıyorsa, haber gönderecektir," dedi Kraliçe.</p>

  <p>Tomas ona baktı. "Doğru. O halde, bekleyeceğiz." Yüzlerce yaşında olmasına rağmen, hâlâ ergen bir kız kadar güzel olan yüzüne baktı. "Bugün, iki kere kutlanan bir gün olarak hatırlanacak."</p>

  <p>Macros Elvandar'a geldiğinde ne Tomas, ne de Aglaranna şaşırmadı, efsuncunun ilk ziyaretinin ardından ikisi de yaptıklarına artık şaşırmaz olmuşlardı. Bir anda açıklığı çevreleyen ağaçların arasından belirmiş ve ağaç-şehre doğru gelmişti.</p>

  <p>Macros Kraliçe ile Tomas'ın karşısına geldiğinde, Longbow da dahil olmak üzere tüm saray toplanmıştı. Eğilip selam vererek, "Kraliçem, size ve eşinize selamlar," dedi.</p>

  <p>"Hoş geldin, Kara Macros," dedi Kraliçe. "Dışdünyalıların çekilmelerinin sırrını açıklamaya mı geldin?"</p>

  <p>Macros değneğine yaslanarak başıyla onayladı. "Haberler getirdim." Sözcüklerini dikkatle seçerek konuştu. "Şunu bilin ki, hem Kral, hem de Crydee Lordu öldüler. Veliaht artık Lyam."</p>

  <p>Tomas Martin'i fark etti. Avcıustası'nın yüzü kireç gibiydi. İfadesinden bir şey belli olmasa da Tomas, Martin'in bu haber karşısında yıkıldığını anlamıştı. Tomas Macros'a döndü. "Kral'ı tanımazdım, ama Dük iyi bir adamdı. Bu haberi duyduğuma üzüldüm."</p>

  <p>Macros, Martin'e yaklaştı. Martin efsuncuyu süzüyordu, onunla daha önce karşılaşmamış olsa da ününü duymuş, Arutha'dan adasındaki karşılaşmalarını, Tomas'tan da Tsuranilerin Elvandar'ı işgalleri sırasındaki müdahalesini dinlemişti. "Sen, Martin Longbow, bir an önce Crydee'ye gitmelisin. Orada Prenses Carline ve Prenses Anita ile Krondor'a yelken açacaksın." Martin ağzını açmak üzereydi ki, Macros elini kaldırdı; saraydakiler nefes alıyormuşçasına dondular. Macros fısıltıya yakın bir sesle, "Baban son anda senin adını sevgiyle andı," dedi. Eli indi ve her şey eski haline döndü.</p>

  <p>Martin endişelenmemiş, aksine, efsuncunun sözleri karşısında büyük bir ferahlama hissetmişti; o sözleri başka kimsenin duymadığını biliyordu.</p>

  <p>"Şimdi daha hoş haberler," dedi Macros. "Savaş sona erdi. Lyam ve Ichindar yirmi gün içinde buluşup, bir barış antlaşması imzalayacaklar."</p>

  <p>Sarayda bir tezahürat koptu, yukarıdakiler bağırarak haberi aşağıdakilere de duyurdular. Az sonra tüm elf ormanları coşkuyla yankılanıyordu. Dolgan gözlerini ovuşturarak tekrar konseye girdi. "Bu da nesi? Tam kestirdiğim sırada bir kutlama daha mı? Neredeyse burada istenmediğimizi düşüneceğim."</p>

  <p>Tomas bir kahkaha attı. "Öyle bir şey yok, Dolgan. Kardeşlerini topla da kutlamamıza katılın. Savaş sona erdi."</p>

  <p>Dolgan piposunu çıkarıp, platformun kenarına vurarak içindeki yanmış tütün artıklarını temizledi. "Nihayet," diyerek kesesini açtı. Dönüp, piposunu dolduruyormuş gibi yaptı, Tomas da cüce şefinin yüzündeki yaşları görmezden geldi.</p>

  <p>Arutha büyük salonda tek başına, babasının tahtında oturuyordu. Elinde, erkek kardeşinden gelen ve defalarca okuduğu mesajı tutuyor, babalarının gerçekten ölmüş olduğunu içine sindirmeye çalışıyordu. Acısı büyüktü.</p>

  <p>Carline haberleri sakin karşılamıştı. Düşünceleriyle baş başa kalmak için, kalenin yanındaki sessiz bahçeye gitmişti.</p>

  <p>Arutha'nın aklından birbiri ardına düşünceler geçiyordu. Babasının onu ilk kez ava götürüşünü, bir başka avdan ise yanında Martin Longbow ile dönüşünü ve babasının durmadan onun avladığı koca geyikten söz edişini hatırladı. Annesinin öldüğünü öğrendiği zamanki acısını da belli belirsiz hatırlıyordu, ama bu zamanın küllendirdiği, uzak bir anıydı. Birdenbire, babasının Kral'ın sarayında öfkelenişinin görüntüsü gözlerinin önünde canlandı ve Arutha ağır ağır bir of çekti. "Nihayet," dedi kendi kendine, "dilediklerinin büyük bir kısmı gerçekleşti, Baba. Rodric öldü, Guy da onurunu yitirdi."</p>

  <p>"Arutha?" dedi salonun diğer ucundan gelen bir ses.</p>

  <p>Arutha başını kaldırdı: Kapıya giden yolun gölgeleri arasından Anita belirdi, saten terlikli ayaklan salonda yürürken hiç ses çıkarmıyordu.</p>

  <p>Düşüncelere dalınca, Arutha onun girdiğini fark edememişti. Akşam, salonu kesif bir karanlığa boğduğu için, Anita küçük bir fener taşıyordu. "Hizmetçiler seni rahatsız etmek istemediler, ama ben karanlıkta seni göremedim," dedi. Onu görmek Arutha'nın hoşuna gitmiş, geldiğine sevinmişti. Anita, Arutha'nın tanıdıkları arasında, sakin ve durgun mizacının ötesini görebilen ilk kişiydi. Ruh hallerini, kendisini çocukluğundan beri tanıyanlardan bile daha iyi anlıyor ve onu rahatlatacak doğru sözcükleri bularak neşelendiriyordu.</p>

  <p>Cevap vermesine fırsat bırakmadan, "Haberi duydum, Arutha," dedi. "Çok üzüldüm."</p>

  <p>Arutha ona gülümsedi. "Daha kendi babanın ölümünün acısı geçmeden, benim acımı paylaşıyorsun. Çok iyisin."</p>

  <p>Erland'ın ölüm haberini, bir hafta önce Krondor'dan gelen bir gemi getirmişti. Anita başını salladı, yumuşak, kızıl saçları yüzünün etrafında dalgalanıyordu. "Babam yıllardır çok hastaydı. Bizi ölümüne hazırladı. Zindana atıldığında da, bunun olacağı kesin sayılırdı. Krondor'dan ayrılırken bunu biliyordum."</p>

  <p>"Yine de güçlüsün. Umarım ben de buna dayanabilirim. Yapılacak öyle çok şey var ki."</p>

  <p>Kız usulca konuştu. "Bence bilge yöneticiler olacaksınız, Lyam Rillanon'da, sen de Krondor'da."</p>

  <p>"Ben mi? Krondor'da mı? Bunu düşünmemeye çalışıyordum."</p>

  <p>Kız yanına, sarayda Carline'in babasının yanında oturduğu tahta oturdu. Uzanıp elini, Arutha'nın tahtın kolunda duran elinin üzerine koydu. "Düşünmelisin. Lyam'dan sonra, tacın Veliahtı sensin. Veliahttın makamı da, Krondor Prensliği'dir. Orayı yönetecek senden başkası yok."</p>

  <p>Arutha huzursuzlanmıştı. "Anita, ben hep günün birinde orta halli bir kalenin kontu olmayı ya da Sınır Baronları'ndan birinin ordularında subay olarak bir kariyer yapmayı düşündüm. Yöneticilik aklımdan bile geçmedi. Crydee Dükü olmayı bile hoş karşılayacağımı söyleyemem, hele ki Krondor Prensliği'ni. Ayrıca, Lyam'ın evleneceğine de eminim -kızların gözleri hep onun üzerindedir, Kral olunca da bir tanesini seçer muhakkak. Bir oğlu olunca da, çocuk Krondor Prensi olacaktır. "</p>

  <p>Anita başını sertçe salladı. "Hayır, Arutha. Şu anda yapılması gereken çok iş var. Batı Krallığı'nın güçlü bir ele ihtiyacı var, senin eline. Bir başka Vali gelecek olursa güven kazanamaz, çünkü her lord, adı geçen diğerlerinden kuşkulanır. Bu, sen olmalısın."</p>

  <p>Arutha genç kadını süzdü. Crydee'de geçirdiği beş ay boyunca onunla giderek daha ilgilenir olmuş, ama bir arada oldukları zaman doğru sözcükler bir türlü gelmemiş, duygularını ifade edememişti. Anita her gün biraz daha güzel bir kadına dönüşüyor, çocukluktan biraz daha çıkıyordu. Hâlâ küçüktü ve bu Arutha'yı rahatsız ediyordu. Savaş devam ettiği sürece, Anita'nın o gece Deniz Kırlangıcı'nda açıkladığı, babalarının olası bir evlilik hakkındaki planlarını aklına getirmemişti. Artık barış yapılıyordu ve bu mesele bir anda Arutha'nın karşısına dikilmişti.</p>

  <p>"Anita, söylediğinde doğruluk payı var, ama tahtta senin de hakkın var. Babanın evliliğimiz hakkındaki planının, senin</p>

  <p>Krondor tahtındaki hakkını güçlendirmek için olduğunu söylememiş miydin?"</p>

  <p>Kız iri, yeşil gözleriyle ona baktı. "O, Guy'ı şaşırtmak için bir plandı. Rodric bir veliaht bırakmadan ölecek olursa, babanın ya da erkek kardeşinin taç üzerindeki haklarım güçlendirmek içindi. Artık o planlara uymana gerek kalmadı."</p>

  <p>"Krondor'un başına geçecek olursam, ne yapacaksın?"</p>

  <p>"Annemle benim başka mülklerimiz var. Gelirimizle pekâlâ geçinebileceğimize eminim."</p>

  <p>İçindeki duygularla mücadele eden Arutha, ağır ağır konuştu. "Bunu iyice düşünüp değerlendirecek zamanım olmadı. Krondor'a son gittiğimde, şehirler hakkında ne kadar az şey bildiğimi fark ettim, yönetmek konusunda ise ondan da azını.</p>

  <p>"Sen bu tür işlerden anlayacak şekilde yetiştirilmişsin. Ben... ben yalnızca ikinci oğuldum. Eğitimim yetersiz."</p>

  <p>"Hem burada, hem de Krondor'da sana danışmanlık yapacak birçok değerli adam var. Olanları iyi değerlendiriyorsun, Arutha, yapılması gereken şeyi görme yeteneğin ve harekete geçecek cesaretin var. Krondor'a iyi bir Prens olursun."</p>

  <p>Kalkıp, Arutha'yı yanağından öptü. "Kardeşine en iyi şekilde nasıl hizmet edeceğini düşünecek zamanın var, Arutha. Bu yeni sorumluluğun seni ezmesine izin verme."</p>

  <p>"Deneyeceğim. Yine de, yanımda olduğunu bilirsem kendimi daha iyi hissederim -yani senin ve annenin," diye ekledi apar topar.</p>

  <p>Kız sıcak bir ifadeyle gülümsedi. "Tavsiyemize ihtiyaç duyacak olursan, yakınında olacağız, Arutha. Büyük olasılıkla Krondor yakınındaki tepelerde bulunan malikânemizde kalırız, saraydan atla yalnızca birkaç saat uzaktadır. Bildiğim tek yurt Krondor, Annem de genç kızlığından beri başka bir yer görmemiş. Bizi görmek isteyecek olursan emretmen yeter, saraya gelmekten mutlu oluruz. Sen de makamının sorumluluklarından biraz olsun kaçmak istersen, kapımız her zaman açık."</p>

  <p>Arutha kıza gülümsedi. "Sanırım düzenli olarak ziyaretçiniz olacağım, umarım sizleri bıktırmam." "Asla, Arutha."</p>

  <p>Tomas platformda yalnız başına durmuş, dalların arasından yıldızları izliyordu. Elf duyuları ona, arkadan birinin yaklaştığını söylüyordu. Başıyla efsuncuyu selamladı. "Ben henüz yirmi beş yıldır yaşıyorum, Macros, ama çağların anılarını taşıyorum. Tüm yetişkin yaşamında savaşta geçti. Bir düş gibi."</p>

  <p>"Bu düşü bir kâbusa dönüştürmeyelim."</p>

  <p>Tomas efsuncuyu süzdü. "Ne demek istiyorsun?"</p>

  <p>Macros bir süre hiçbir şey söylemedi, Tomas da sabırla konuşmasını bekledi. Efsuncu nihayet konuştu. "Yapılması gereken bir şey var, Tomas, bu savaşı bitirmek de sana düşüyor."</p>

  <p>"Sözcüklerinin tonu hoşuma gitmedi. Savaşın sona erdiğini söylediğini sanıyordum."</p>

  <p>"Lyam ile İmparator'un buluşacakları gün, elfler ile cüceleri meydanın batısında mevzilendirmen gerek. Hükümdarlar meydanın ortasında buluştukları anda, ihanet olacak."</p>

  <p>"Ne ihaneti?" Tomas'ın öfkesi yüzünden belli oluyordu.</p>

  <p>"Daha fazlasını söyleyemem, yalnızca şunu bil ki, Ichindar ve Lyam oturdukları anda, tüm kuvvetlerinle Tsuranilere saldırmalısın. Midkemia tamamen yok olmaktan ancak bu şekilde kurtulabilir."</p>

  <p>Tomas'ın yüzünden kuşkulu bir ifade geçti. "Fazla bir şey vermeyen biri için çok şey istiyorsun."</p>

  <p>Macros doğrularak değneğini, asasını tutan bir hükümdar gibi bir yanına aldı.</p>

  <p>Koyu gözleri kısıldı ve kaşları, kemerli burnunun üzerinde birleşti. Sesi sertleşmedi, ama sözcükleri öfkeyle alev alevdi. Karşısında Tomas bile huşuya yakın bir hisse kapıldı.</p>

  <p>"Fazla mı!" dedi dişlerinin arasından. "Sana her şeyi veren benim, Valheru! Yıllarca süren çalışmaların sonucunda buradasın. Hayatımın hiç bilemeyeceğin kadar uzun bir kısmı, senin gelişine hazırlanmakla geçti. Rhuagh'ı yenip, sonra da onun dostluğunu kazanmasam, Mac Mordain Cadal madenlerinden asla sağ çıkamazdın. Ashen-Shugar'ın zırhını ve kılıcını hazırlayan, yüzyıllar sonra senin bulman için Tholin'in Şahmerdanı ile ejderhaya olan hediyemin yanına bırakan bendim. Seni bu yola sokan bendim, Tomas. Yıllar önce sana yardıma gelmesem, Elvandar şimdi bir harabe olurdu. Senin için çalışanların yalnızca Tathar ve Elvandar'ın diğer Efsunörücüleri olduğunu mu sanıyorsun? Son dokuz yıldaki yardımlarım olmasa, ejderhanın armağanlarının etkisi altında çoktan yok olmuş olurdun. Ancak benim yapabileceğim müdahale olmadan, böylesine kadim ve güçlü bir büyü karşısında hiçbir insanoğlu dayanamazdı. O düş gezileriyle geçmişe doğru sürüklendiğinde, seni bugüne döndüren, aklını başına getiren bendim." Efsuncunun sesi yükseldi. "Sana Ashen-Shugar'ı etkileyecek gücü veren bendim! Sen benim aracımdın!" Tomas, efsuncunun sözlerindeki kontrollü öfke karşısında geriledi. "Hayır, Tomas, sana fazla bir şey vermedim. Sana her şeyi verdim!"</p>

  <p>Tomas, Mac Mordain Cadal'da zırhı giydiğinden beri ilk kez korkuyu tattı. Bir anda sihirbazın ne kadar büyük bir gücü olduğunu ve Macros'un canı isterse, kendisini küçük bir ısırgan böcekmişçesine ezebileceğini, benliğinin en temel dokusunda hissetmişti. Sesinde kontrollü bir korkuyla, "Kimsin sen?" diye sordu.</p>

  <p>Macros'un öfkesi geçti. Bir kez daha değneğine yaslandı ve Tomas'ın korkuları, korkularına ait anılarıyla birlikte uçup gitti. Macros kıkırdayarak, "Zaman zaman kendimi kaybediyorum," dedi. "Beni bağışla." Ardından yine ciddileşti. "Bunu senden bir minnet borcu olarak istemiyorum. Yaptıklarım yapılmıştır, bana bir borcun yok. Ama şunu bil: Hem Ashen-Shugar denilen yaratık, hem de Tomas adlı çocuk, bu dünya için sonsuz bir sevgiyi paylaşıyorlardı; ne birbirlerini, ne de birbirlerinin hislerini anlayamasalar da, her biri bu sevgiyi kendince duyuyordu. Sen ise, yurt sevgisine her iki açıdan da sahipsin: Valheru'nun koruma ve kontrol etme arzusu ve kaleden gelen çocuğun besleyip yeşertme arzusu. Ama sana verdiğim bu görevi başaramayacak olursan, zamanı geldiğinde gerekli kararlılığı gösteremezsen, acı bir mutlakıyetle bil ki, üzerinde durduğumuz bu dünya kaybolacak, bir daha anılmamak üzere. En kutsal yemini ederim ki, gerçek budur."</p>

  <p>"O halde söylediğin gibi yapacağım."</p>

  <p>Macros gülümsedi. "Öyleyse karına dön, Elvandar'ın Prens Eşi, ama zamanı gelince de, ordun yerini alsın. Ben Taş Dağı'na gideceğim, Harthorn ile askerleri de sana katılacaklar. Her kılıç ve savaş gürzüne ihtiyaç var."</p>

  <p>"Seni tanıyacaklar mı?"</p>

  <p>Macros Tomas'a baktı. "Kuşkun olmasın, Elvandarlı Tomas, beni çok iyi tanıyacaklar."</p>

  <p>"Elvandar'ın tüm kuvvetlerini toplayacağım, Macros." Sesinde acı bir ton belirdi. "Ve bu savaşı sonsuza dek sona erdireceğiz."</p>

  <p>Macros değneğini savurdu ve gözden kayboldu. Tomas uzunca bir süre yalnız başına bekledi, içinde yeni beliren bir korkuyla savaşıyordu, bu savaşın sonsuza dek süreceğine dair bir korku.</p>
</body>
</html>
