<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="bölüm-ad" style="text-align: center;">MİRAS</h2>

  <p class="giriş"><big><big>G</big></big><small>EMİ DEMİR ATTI.</small></p>

  <p>Tayfalar yelkenleri toplarlarken, inecek olan grup hazırlanmaya başladı. Meecham uzun sandalın hazırlanışını izliyordu. Büyücüler, Macros'un şatosuna ulaşmak için sabırsızlanıyorlardı, onların diğerlerinden daha fazla soruları vardı. Yolculuğa katıldığından beri, Arutha da meraklanmıştı. Aynı zamanda, yelken açtıkları gün Ylith'den yola çıkan uzun cenaze alayına katılmayı pek istemediğini de fark etmişti. Babası için duyduğu acıyı içine gömmüştü ve zamanı gelince bunu kendince halledecekti. Laurie, Tsurani askerlerinin LaMut garnizonuna yerleştirilmelerine yardımcı olmak için Kasumi ile kalmıştı; onlarla daha sonra Rillanon'da buluşacaktı.</p>

  <p>Lyam ve soyluları, Borric ve Rodric'in cenazeleri ile Krondor'a doğru yola çıkmışlardı. Orada Anita ve Carline de onlara katılacak, ardından hep birlikte cenazeleri Rillanon'a, ebediyen yatacakları, atalarının anıt mezarlığına götüreceklerdi. On iki günlük geleneksel yas döneminin ardından, Lyam tacı giyerek Kral olacaktı. Taç giyme törenine katılacak olan herkes, o zamana dek Rillanon'a varmış olacaktı. Pug ve Kulgan'ın işlerinin bitişi de, başkente zamanında dönmelerine yetecek zaman bırakmalıydı.</p>

  <p>Sandal hazırlandı ve Arutha, Pug ve Kulgan, Meecham'a katıldılar. Uzun sandal suya indirildi ve altı muhafız küreklere asıldılar.</p>

  <p>Denizciler, karaya çıkan gruba eşlik etmek zorunda kalmadıkları için çok rahatlamışlardı, büyücüler ne söylerlerse söylesinler, hiçbiri Efsuncunun Adası'na ayak basmak niyetinde değildi.</p>

  <p>Sandal karaya çekildi ve yolcular indiler. Arutha etrafına bakındı. "Son gelişimizden beri bir şey değişmemiş gibi görünüyor."</p>

  <p>Kulgan gerindi, geminin kamaraları dardı ve ayaklarının altında yeniden kum toprak hissetmek hoşuna gitmişti. "Öyle olmasa şaşardım. Anladığım kadarıyla Macros, yaşadığı yeri düzenli tutan biriymiş."</p>

  <p>Arutha dönüp, "Siz altınız burada kalın," dedi. "Çağırdığımızı duyarsanız, hemen gelin." Prens tepeye çıkan yolda yürümeye başlarken, diğerleri de bir şey söylemeden peşine takıldılar. Yolun bir çatalla ayrıldığı yere gelince Arutha, "Konuk olarak geliyoruz," dedi. "İstilacı gibi görünmemek en iyisi."</p>

  <p>Kulgan bir şey söylemedi, yaklaştıkları şatoyu incelemekle meşguldü. Adaya son gelişlerinde apaçık görünen tuhaf mavi ışık kulenin penceresinden yok olmuştu. Şato terk edilmiş gibi görünüyordu, ne bir hareket, ne de bir ses vardı. Asma köprü inmiş, demir parmaklık kaldırılmıştı. Meecham, "Hiç değilse zorla girmemiz gerekmeyecek," diye gözlemledi.</p>

  <p>Asma köprünün başına gelince durdular. Yüksek duvarları, daha da yüksek kuleleri ile ürkütücü şato karşılarındaydı. Tanımadıkları, siyah bir taştan yapılmıştı. Köprünün üzerindeki dev kemerin üstündeki tuhaf yaratık oymaları, donuk gözlerle onlara bakıyorlardı. Boynuzlu ve kanatlı yaratıklar çıkmaların üzerine çömelmişlerdi; öyle ustaca yapılmışlardı ki, zamanın içinde donmuş gibi duruyorlardı.</p>

  <p>Köprüye çıkıp, şatoyu adanın geri kalanından ayıran derin koyağı aştılar. Meecham aşağıya bakınca, uçurumun kayalık duvarlarının deniz seviyesinden de aşağıya, dalgaların aradaki geçide vurdukları yere kadar indiğini gördü. "Gördüğüm birçok hendekten daha iyi iş görür. Duvarlardan ok atılırken burayı geçmeden önce insan iki kez düşünür."</p>

  <p>Salona girip etrafa bakındılar, duvarlardaki çok sayıda kapıdan birinde her an birisinin belirmesini bekliyor gibiydiler. Hiçbir yerde bir yaşam belirtisi yoktu, ama içkale civarında etraf temiz ve düzenliydi.</p>

  <p>Kimse ortaya çıkmayınca Pug, "Herhalde aradığımız şeyi içkalede bulacağız," dedi. Diğerleri de onunla birlikte, ana kapılara çıkan geniş merdivenlere yöneldiler. Merdivenleri çıkmaya başladıkları sırada geniş kapılar aralanmaya başladı ve ilerideki karanlıkta duran bir figür görebildiler. Kapılar gürültüyle kale duvarlarına vurarak açıldıklarında figür öne, gün ışığına çıktı.</p>

  <p>Karşılarındaki yaratık tıpkı bir gobline benzediği için, Meecham düşünmeden kılıcını çekmişti bile. Ama kısa bir incelemeden sonra, kılıcını yerine koydu; yaratık tehditkâr bir harekette bulunmuyor, yalnızca merdivenleri çıkmalarını bekliyordu.</p>

  <p>Ortalama bir goblinden daha uzundu, boyu Meecham'ın boyuna yakındı. Alnı kalın kırışıklarla kaplıydı ve yüzünün ortasında iri bir burnu vardı, ama hatları bir goblininkinden daha zarifti. Basamakları çıkmaya devam ederlerken kara, kırpışan iki göz onları süzdü. Karşısına çıktıkları zaman yaratık dişlerini göstererek sırıttı. Başı kalın, gür, siyah saçlarla kaplıydı ve cildi, goblin kabilesinin soluk yeşil rengine çalıyordu, ama goblinlere özgü kambur durmuyordu, tıpkı bir insan gibi dimdikti. Her ikisi de parlak yeşil olan zarif bir tunik ve pantolon giymişti. Ayaklarında da neredeyse dizlerine kadar gelen, cilalı bir çift siyah çizme vardı.</p>

  <p>Yaratık sırıtarak, "Hoş geldiniz, efendilerim, hoş geldiniz," dedi. "Ben Gathis'im, efendimin yokluğunda sizleri ağırlamak şerefi bana düştü." Sesi, sanki dişlerinin arasından konuşuyormuş gibi çıkıyordu.</p>

  <p>Kulgan, "Efendin Kara Macros mu?" dedi.</p>

  <p>"Elbette. Hep öyle oldu. Lütfen giriniz."</p>

  <p>Dört adam, Gathis ile birlikte büyük giriş salonuna girip, etraflarına bakındılar. İnsanların ve her zamanki hanedan sancaklarının yokluğu dışında, bu salon tıpkı Crydee Şatosu'ndakine benziyordu.</p>

  <p>"Efendim ziyaretinizle ilgili olarak, her şeyi göz önüne alarak kesin talimatlar verdi; ben de şatoyu ziyaretiniz için hazırladım. İçecek bir şeyler alır mıydınız? Yiyecek ve şarap hazır."</p>

  <p>Kulgan başını salladı. Bu yaratığın ne olduğundan emin değildi, ama Karanlık Kardeşlik'in bir hizmetkârına bu kadar benzeyen bir şeyin yanında pek rahat edemezdi. "Macros bir mesaj olacağını söylemişti. Hemen onu görmek istiyorum."</p>

  <p>Gathis hafifçe eğilerek selam verdi. "Nasıl isterseniz. Lütfen benimle gelin."</p>

  <p>Onları bir dizi koridordan geçirip, dönerek yüksek bir kuleye çıkan bir merdivenin başına getirdi. Basamakları çıktılar ve az sonra kilitli bir kapıya geldiler. "Efendim, bu kapıyı açabileceğinizi söyledi. Başaramazsanız, sahtekârsınız, demektir, o zaman da size başka türlü davranmam gerekecek."</p>

  <p>Meecham bunu duyunca kılıcına sarıldı, ama Pug, elini iriyarı toprak ağasının koluna koydu. "Gedik kapandıktan sonra güçlerimin yarısını, Kelewan'da kazandıklarımı yitirdim, ama bu zor olmasa gerek."</p>

  <p>Pug, kapıyı açmaya konsantre oldu. Her zamanki gibi açılacağı yerde, kapının kendisinde bir değişiklik meydana geldi. Tahta sıvılaşır gibi oldu, akışkanlaşıp dalgalanırken yüzeyi yeni bir şekle büründü. Birkaç saniye içinde, tahtanın üzerinde bir yüz oluştuğu görüldü. Yarım kabartma gibiydi ve sanki Macros'u andırıyordu. Sonra göz kapakları aralandı ve gözlerin canlı olduğunu gördüler, beyazın üzerinde siyah göz bebekleri görünüyordu. Ağzı kıpırdadı ve uzak, yankılanan bir ses, kusursuz bir Tsurani aksanıyla konuştu. "İlk görev nedir?"</p>

  <p>Pug hiç düşünmeden, "İmparatorluk'a hizmet etmek," diye cevapladı.</p>

  <p>Yüz kapının içinde kayboldu, ondan geriye hiçbir iz kalmayınca da kapı açıldı. Girince, kendilerini Kara Macros'un çalışma odasında buldular, kulenin üst katını tamamen kaplayan, geniş bir odaydı.</p>

  <p>Gathis, "Anladığım kadarıyla Efendiler Kulgan, Pug ve Meecham'ı ağırlamak şerefine erişiyorum," dedi. Ardından, grubun dördüncü elemanını inceledi. "Siz de Prens Arutha olmalısınız." Onlar başlarıyla onaylayınca, "Efendim, Majesteleri'nin gelmesini muhtemel görüyordu, ama emin de değildi," dedi. "Diğer üç bayın burada olacaklarından ise emindi." Elini savurarak odayı gösterdi. "Burada gördüğünüz her şey emrinize amadedir. İzin verirseniz, mesajınız ve içeceklerle döneceğim."</p>

  <p>Gathis çıkınca, dördü de odadakilere baktılar. Bir kitaplık ya da dolabın daha yeni söküldüğünün belli olduğu bir duvar hariç, tüm oda yerden tavana kadar uzanan, kitaplar ve parşömenlerle tıka basa dolu raflarla kaplıydı. Pug ve Kulgan, araştırmaya nereden başlayacaklarının kararsızlığı içinde âdeta donakalmışlardı.</p>

  <p>Arutha, kırmızı kurdele ile sarılı büyük bir parşömenin durduğu bir rafa giderek bu meseleyi çözdü. Parşömeni alıp, odanın ortasındaki yuvarlak masanın üzerine koydu. Odanın tek ve büyük penceresinden giren gün ışığı, açılırken parşömeni aydınlatıyordu.</p>

  <p>Kulgan, bulduğu şeyi görmek için yaklaştı. "Midkemia'nin bir haritası bu!"</p>

  <p>Pug ve Meecham da, Kulgan ile Arutha'nın yanına geldiler. "Şu haritaya bakın!" diye bağırdı Prens Arutha. "Daha önce hiç böylesini görmemiştim." Parmağını, ortadaki geniş bir kara parçasına koydu. "Bakın! Burası Krallık." Haritanın küçük bir parçasına, Adalar Krallığı sözcükleri yazılmıştı. Aşağıda, Yüce Kesh İmparatorluğu'nun daha geniş olan sınırları görülüyordu. İmparatorluk'un güneyinde ise, Kesh Konfederasyonu devletleri açıkça gösterilmişti.</p>

  <p>"Bildiğim kadarıyla," dedi Kulgan, "Krallık'tan çok az kişi Konfederasyon'a girmeye cesaret edebilmiştir. Üyeleri hakkındaki bilgilerimiz yalnızca İmparatorluk aracılığıyla, bir de bazı limanlarına uğramaya cesaret eden birkaç cüretkâr kaptanımız sayesinde edinilmiştir. Bu devletlerin yalnızca adlarını biliyoruz, haklarında hiçbir bilgimiz yok."</p>

  <p>Pug, "Bir an içinde dünyamız hakkında çok şey öğrendik," dedi. "Krallık'ın bu kıtanın ne kadar küçük bir parçası olduğuna baksanıza." Krallık'ın kuzeyinde göz alabildiğine uzanan Kuzey Toprakları'nı ve Konfederasyon'un aşağısında uzanıp giden topraklan gösterdi. Tüm kıtanın üzerinde <i>Triagia</i> yazıyordu.</p>

  <p>Kulgan, "Anlaşılan, Midkemia'mız hakkında tahmin ettiğimizden çok daha fazlası varmış," dedi. Denizin karşısındaki bilinmeyen kara parçalarını işaret etti. Bunlar <i>Winet</i> ve <i>Novindus</i> olarak adlandırılmışlardı. Her birindeki şehir ve ülkelerin sınırları belirtilmişti. Ayrıca iki geniş adalar zinciri gösterilmiş, birçoğunda şehirler de belirtilmişti. Kulgan başını salladı. "Uzak topraklardan gelen, Kesh Konfederasyonu'nun ticaret limanlarına gitmeye cesaret eden ya da Günbatımı Adaları'nın korsanlarıyla alışveriş yapan tüccarların söylentilerini hep duyardık, ama bunlar sadece söylentiydi. Bu yerler hakkında hiçbir şey duymamış olmamıza şaşmamak gerek. Böylesine uzak bir limana gemisini götürecek kaptanın çok cesur olması gerek."</p>

  <p>Gathis odaya dönünce, başlarını yaptıkları incelemeden kaldırdılar. Üzerinde bir şişe şarap ve dört kadeh olan bir tepsi taşıyordu. "Efendim, evinin konukseverliğinden dilediğiniz kadar yararlanabileceğinizi söylememi emretti." Tepsiyi masaya bırakıp, kadehlere şarap doldurdu. Sonra tuniğinden bir parşömen çıkarıp Kulgan'a uzattı. "Size bunu vermemi emretti. Sizler efendimin mesajını okurken, ben çekileceğim. Bana ihtiyacınız olursa, yalnızca adımı söyleyin, hemen gelirim." Hafifçe eğilip selam vererek odadan çıktı.</p>

  <p>Kulgan parşömene baktı. Siyah balmumuyla mühürlenmişti ve üzerinde M harfi vardı. Mührü kırıp, parşömeni açtı. Kendisi okumaya başladı, sonra, "Oturalım," dedi.</p>

  <p>Pug büyük haritayı kapatıp kaldırdıktan sonra, diğerlerinin oturdukları masaya döndü. Bir sandalye çekip, Meecham ve Arutha ile Kulgan'ın okumasını bekledi. Kulgan ağır ağır başını salladı. "Dinleyin," dedi ve yüksek sesle okudu-.</p>

  <p>" 'Büyücüler Kulgan ve Pug'a, selamlar. Sorularınızın bazılarını tahmin ettim ve onları elimden geldiğince cevaplamaya çalıştım. Hakkımdaki bazı bilgilerin bana özel kalması gerektiğinden, korkarım ki, bazı sorularınız da cevapsız kalacak. Ben, Tsuranilerin Yüce dedikleri kişilerden değilim, her ne kadar Pug'ın da bildiği gibi birkaç defa o ülkeyi ziyaret etmiş olsam da. Benim büyüm bana özgü ve sizin Yüce ve Zayıf Yol tanımlamalarınızla açıklanamaz. Şöyle diyelim ki, ben birçok yolun yokuşuyum.</p>

  <p>'"Kendimi tanrıların bir hizmetkârı olarak görüyorum, tabii bu yalnızca kibrimin sesi de olabilir. Gerçek ne olursa olsun, birçok topraklan gezdim ve birçok amaca hizmet ettim.</p>

  <p>'"Yaşamımın ilk yılları hakkında fazla bir şey söylemeyeceğim. Ben bu dünyadan değilim, hem zaman, hem mekân olarak çok uzak bir diyarda doğdum. Bu dünyadan pek de farklı bir yer değil, ama sizin ölçülerinize göre tuhaf sayılması için de bol bol neden var.</p>

  <p>'"Hatırlamaya bile çalışmayacağım kadar yaşlıyım, elf ölçülerine göre bile. Anlamadığım bazı nedenlerden dolayı çağlar boyunca yaşadım, oysa halkım, tıpkı sizler gibi ölümlüdür. Belki de büyü sanatına başladığımda farkında olmadan kendimi ölümsüzlüğe yaklaştırmışımdır; belki de bu tanrıların bir hediyesi -ya da lanetidir.</p>

  <p>'"Bir efsuncu olduğumdan beri, kendi geleceğimi bilmek kaderim oldu, tıpkı başkalarının geçmişlerini bildikleri gibi. Önümde olduğunu bildiğim şeylerden asla kaçmadım, ama sık sık kaçmak istedim. Yüce krallara da, basit köylülere de hizmet ettim. En büyük şehirlerde de, en köhne kulübelerde de kaldım. Çoğu zaman rolümün ne olduğunu anladım, kimi zaman ise anlamadım, ama daima önümdeki, benim için çizilmiş olan yolu takip ettim.'"</p>

  <p>Kulgan bir an durdu. "Bu da, nasıl olup da bu kadar çok şey bildiğini açıklıyor." Okumaya devam etti.</p>

  <p>"Tüm yaptıklarım arasında, gedik savaşındaki rolüm en zoruydu. Önümdeki yoldan dönmeyi daha önce hiç bu kadar istememiştim. Daha önce hiç bu kadar çok canın kaybından sorumlu olmamıştım; onlar için asla bilemeyeceğiniz kadar acı duyuyorum. Ama benim 'ihanetimi' değerlendirirken, ne konumda olduğumu da değerlendirin.</p>

  <p>"Gediği, Pug'ın yardımı olmaksızın kapatamazdım. O Kelewan'da sanatını öğrenirken, savaşın devam etmek zorunda olduğu yazılmıştı. Ödenen korkunç bedele karşılık, kazanılanı bir düşünün. Midkemia'da, Kaos Savaşları'nda insanoğlunun gelişinden beri kayıp olan Yüce Sanat'ı uygulayan biri var artık. Bu kazancı tarih değerlendirecek, ama bence değerli.</p>

  <p>"Gediği tam barış sağlanabilecekken kapatmama gelince, yalnızca bunun hayati bir gereklilik olduğunu söyleyebilirim. Tsurani Yüceleri, Düşman'ın gediklerin yerini saptayabileceğini unutmuşlardı.'" Kulgan şaşkınlıkla başını kaldırdı. "Düşman mı? Sanırım bunu açıklaman gerek, Pug."</p>

  <p>Pug, efsanevi Düşman hakkında bildiklerini çabucak anlattı. Arutha, "Böylesine korkunç bir varlık gerçekten var olabilir mi?" dedi. İfadesinden, buna inanmadığı belli oluyordu.</p>

  <p>Pug, "Bir zamanlar var olduğuna kuşku yok," dedi, "böylesine güçlü bir varlığın hâlâ yaşıyor olması da, tahayyül edilemez bir şey değil. Ama bu, Macros'un yaptığı tüm şeyler için aklıma gelebilecek en son sebepti. Meclis'te kimsenin aklına bile gelmezdi bu. İnanılır gibi değil."</p>

  <p>Kulgan okumaya devam etti. " 'Bu, onun için bir işaret feneri gibi; o korkunç yaratığı zaman ve mekânın ötesinden çekiyor. Ortaya çıkması yıllar sürebilirdi, ama buraya bir kez geldikten sonra, onu Midkemia'dan kovmak için dünyanızın tüm güçlerini kullanmanız gerekir, hatta bu bile yeterli olmayabilirdi. Gediğin kapatılması gerekiyordu. Kapatılmasını bunca can karşılığında sağlamamın nedenleri, sizin için çok açık olmalı.' "</p>

  <p>Pug araya girdi. '"Çok açık olmalı' derken ne demek istiyor?"</p>

  <p>Kulgan, "Macros hiçbir şey bilmese bile, insan doğasını çok iyi biliyordu," dedi. "Gediği açık tutmakla kazanılacak o kadar şey varken, Kral ile İmparator'u onu kapatmaya ikna edebilir miydi? Belki evet, belki de hayır, ama ne olursa olsun, onu 'birazcık daha' açık tutmak yolunda tamamen beşeri bir meyil olacaktı. Bence o da bunu biliyordu ve geride bir seçenek bırakmak istemedi." Kulgan parşömeni okumaya devam etti. " 'Bundan sonra ne olacağını ise söyleyemem. Geleceğe ait öngörülerim, gediğin patlamasıyla birlikte sona eriyor. Bu benim beklenen saatim mi, yoksa varlığımda yeni bir dönemin başlangıcı mı, bilemiyorum. Ölümüme tanık olmanız halinde, şu şekilde hareket etmeye karar verdim. Bazı istisnalar dışında tüm araştırmalarım bu odada. Yüce ve Zayıf Sanatlar'ı ilerletmek için kullanılsınlar. Buradaki kitap, yazıt ve parşömenleri sahiplenip, bu amaç için kullanmanızı istiyorum. Krallık'ta yeni bir büyü çağı başlıyor ve ben, çalışmalarımdan başkalarının da yararlanmalarını istiyorum. Bu yeni çağı sizin ellerinize emanet ediyorum.'</p>

  <p>"'Macros,' diye imzalanmış."</p>

  <p>Kulgan parşömeni masanın üzerine bıraktı. Pug, "Bana söylediği son şeylerden biri, iyi biri olarak hatırlanmak istediğiydi," dedi.</p>

  <p>Bir süre hiçbir şey söylemediler, sonra Kulgan, "Gathis!" diye seslendi.</p>

  <p>Birkaç saniye sonra yaratık kapıda belirdi. "Evet, Efendi Kulgan?"</p>

  <p>"Bu parşömende yazılı olanları biliyor musun?" "Evet, Efendi Kulgan. Efendimin talimatları kesindi. Bizlere, neler istediğini tam olarak bildirdi." "Biz mi?" dedi Arutha.</p>

  <p>Gathis dişlerini göstererek sırıttı. "Ben, efendimin hizmetkârlarından yalnızca biriyim. Diğerlerinin size görünmemeleri emredildi, varlıklarının sizi rahatsız etmesinden korkuluyordu. Efendim, insanoğluna özgü önyargıların birçoğundan uzaktı ve her yaratığı kendi değerleri ölçüsünde değerlendirirdi."</p>

  <p>"Sen tam olarak nesin?" diye sordu Pug.</p>

  <p>"Ben, goblinlere yakın bir ırktanım, tıpkı elflerin Kara Kardeşler'e olduğu gibi. Bizler eski bir ırktık, ama insanlar Acı Deniz'e gelmeden çok önce, birkaçımız dışında tükendik. Kalanlarımız da Macros tarafından buraya getirildik, ben de sonuncularıyım."</p>

  <p>Kulgan yaratığı süzdü. Görünüşüne rağmen, onda hoşa giden bir şeyler de vardı. "Şimdi ne yapacaksın?"</p>

  <p>"Burada efendimin dönüşünü bekleyecek, evini düzenli tutacağım."</p>

  <p>"Dönmesini umuyor musun?" diye sordu Pug. "Elbette. Bir gün, bir yıl ya da yüz yıl sonra. Fark etmez. Döndüğünde her şey hazır olmalı." "Ya öldüyse?" diye sordu Arutha.</p>

  <p>"O halde ben de bekleyerek yaşlanıp ölürüm, ama öyle olacağını sanmam. Kara Olan'a çok uzun süredir hizmet ediyorum. Aramızda bir... bağ var. Ölmüş olsa, bence bunu anlardım. O yalnızca... burada değil. Ölse bile, geri dönebilir. Efendim için zaman, diğer insanlar için olduğu gibi işlemez.</p>

  <p>Ben bekleyeceğim."</p>

  <p>Pug bunun üzerinde düşündü. "Gerçekten de tüm büyülerin ustası olmalı."</p>

  <p>Gathis'in gülümsemesi yayıldı. "Bunu duysa çok gülerdi, efendim. Her zaman öğrenecek çok fazla şey ve onları öğrenmek için çok az zaman olmasından şikâyet ederdi. Üstelik de, sayılamayacak kadar uzun yıllardır yaşıyor olmasına rağmen."</p>

  <p>Kulgan sandalyesinden doğrulurken, "Bütün bunları gemiye götürmek için birkaç adam getirmemiz gerekecek," dedi.</p>

  <p>"Endişelenmeyin, efendim," dedi Gathis. "Hazır olduğunuzda geminize çekilin. Koydaki kumsala iki sandal bırakın. Ertesi günün ilk ışıklarıyla birlikte, her şeyi taşınmak üzere paketlenmiş ve teknelere yerleştirilmiş halde bulacaksınız."</p>

  <p>Kulgan onayladı. "Güzel; o halde bu eserleri taşımadan önce hemen kataloglamaya başlamalıyız."</p>

  <p>Gathis bir rafa giderek, elinde rulo yapılmış bir parşömenle döndü. "İhtiyacınız olacağını düşünerek, buradaki tüm eserlerin bir listesini hazırlamıştım, efendim."</p>

  <p>Kulgan parşömeni açarak, eserlerin dökümünü okumaya başladı. Gözleri büyüdü. "Dinleyin," dedi heyecanla, "Burada Vitalus'un <i>Madde Dönüşümü Beklentilerinin</i> bir nüshası var." Gözleri iyice büyüdü. "Ve Spandric'in <i>Zaman Araştırmaları'nın</i>, O eserin yüz yıldır kayıp olduğu sanılıyordu!" Yüzünde hayranlık dolu bir ifadeyle diğerlerine baktı. "Ve üzerinde Macros'un adı olan yüzlerce cilt. Bu, paha biçilemez bir hazine."</p>

  <p>Gathis, "Böyle düşünmenize sevindim, efendim," dedi.</p>

  <p>Kulgan o ciltlerin getirilmesini isteyecek oldu, ama Arutha, "Dur, Kulgan," dedi. "Bir kez başlarsan, seni buradan çıkarmak için bağlamamız gerekir. Gemiye dönüp, bütün bunların getirilmesini bekleyelim. Yakında yola çıkmamız gerek."</p>

  <p>Kulgan, şekerleri elinden alınmış bir çocuğa dönmüştü. Arutha, Pug ve Meecham, tıknaz büyücünün haline kıs kıs güldüler. Pug, artık kalmamız için bir neden yok," dedi. "Taç giyme töreninden sonra bunları incelemek için önümüzde yıllar olacak. Etrafına bir bak, Kulgan. Bütün bunları bir nefeste içine çekecek değilsin ya?"</p>

  <p>Kulgan'ın yüzünde bir teslimiyet ifadesi belirdi. "Pekâlâ."</p>

  <p>Pug gözlerini, odada bulunan şeyler üzerinde gezdirdi. "Bir düşünsenize. Büyü çalışmaları için bir akademi, merkezinde de Macros'un kütüphanesi."</p>

  <p>Kulgan'ın gözleri ışıl ışıl oldu. "Dük'ün vasiyetini tamamen unutmuştum. Bir öğrenim yeri. Bir çırak artık şu ya da bu usta değil, birçoğu tarafından eğitilecek. Pug, elimizde bu miras ve senin kendi öğretilerin varken, fevkalade bir başlangıç yapacağız."</p>

  <p>Arutha, "Herhangi bir başlangıç yapmak istiyorsak, yola çıkmamız gerek," dedi. Taç giyecek yeni bir kral var ve siz ne kadar oyalanırsanız, burada kaybolma olasılığınız da o kadar artacak."</p>

  <p>Kulgan alınmış görünüyordu. "Gemideyken incelemek için birkaç şey almak istiyorum -bir itirazınız yoksa tabii."</p>

  <p>Arutha elini kaldırdı. "Dilediğini al," dedi çarpık bir gülümseyişle. "Ama lütfen, sandala yükleyebileceğimizden fazla olmasın."</p>

  <p>Kulgan gülümsedi, yine neşelenmişti. "Kabul." Gathis'e döndü. "Az önce söylediğim o iki cildi getirir misin?"</p>

  <p>Gathis eski ve okunmaktan yıpranmış iki cildi uzattı. Kulgan şaşkın bir halde bakarken Gathis, "Sonuçta bu karara varacağınızı düşünüp, siz tartışırken raftan çıkarmıştım," dedi.</p>

  <p>Kulgan kapıya doğru yürürken elinde tuttuğu iki cilde bakarak başını sallıyordu. Diğerleri de onu izlediler ve Gathis arkalarından kapıyı kapattı. Goblinvari yaratık onları avluya kadar götürdü ve kalenin kapısında, onlara güvenli bir yolculuk diledi.</p>

  <p>Dev kapılar arkalarından kapanırken Meecham, "Şu sizin Macros, verdiği her cevap için beş de soru çıkarıyor," dedi.</p>

  <p>"Çok doğru söyledin, eski dostum," dedi Kulgan. "Belki de notlarından ve diğer eserlerden başka bilgiler bulabiliriz. Bulamayabiliriz de, ama belki de böyle olması gerekiyor."</p>
</body>
</html>
