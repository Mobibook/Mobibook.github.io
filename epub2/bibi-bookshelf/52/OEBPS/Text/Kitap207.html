<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="bölüm-ad" style="text-align: center;">KAÇIŞ</h2>

  <p class="giriş"><big><big>B</big></big><small>İR ADAM ARUTHA'YA GİRMESİNİ İŞARET ETTİ.</small></p>

  <p>Kapıya bakan küçük bir masanın başında oturuyordu. Masadaki küçük lambanın ışığına doğru eğilerek, "Lütfen girin," dedi. Işık, yüzünü kaplayan çiçek bozuklarını ve kemerli burnunu ortaya çıkarmıştı. Kılıçlı üç adam gerileyip Prens'in girmesine izin verirlerken, gözlerini Arutha'dan bir an olsun ayırmıyordu. Arutha bağlanıp bir duvarın dibine atılmış, baygın haldeki Amos ve Martin'i görünce duraksadı. Amos homurdanıp kıpırdanıyor, ama Martin baygın yatıyordu.</p>

  <p>Arutha üç kılıçlı adamla arasındaki mesafeyi hesaplıyor, eli uzun kılıcının kabzasının üzerinde geziniyordu. Arkadan beline bir hançer dayandığını hissedince, arkaya sıçrayıp kılıcını çekme düşüncesi de kafasından siliniverdi. Bir el arkasından usulca dolanarak kılıcını çekip aldı.</p>

  <p>Jimmy Prens'in arkasından çıktı, hançerini dikkatle tuniğinin katları arasına yerleştirirken kılıcı inceliyordu. Gevrek bir ifadeyle sırıttı. "Bunlardan birkaç tane görmüştüm. Öyle hafif ki, ben bile kullanabilirim."</p>

  <p>Arutha soğuk bir ifadeyle, "Bu şartlar altında, onu sana bırakmamda bir sakınca yok. İyi günlerde kullan," dedi.</p>

  <p>Yüzü çiçek bozuğu olan adam, "Fikirlerini kendine sakla," derken Arutha kılıçlı adamlardan biri tarafından odanın iyice içine doğru itildi. Bir başka adam da silahını kaldırıp, kollarını arkasında bağladı. Ardından, konuşan adamın karşısındaki bir sandalyeye kabaca fırlatıldı. Adam, "Adım Aaron Cook," diye devam etti, "Eliuzun Jimmy ile de zaten tanışmışsın." Çocuğu işaret etti. "Diğerleri şimdilik isimsiz kalmayı tercih ediyorlar."</p>

  <p>Arutha çocuğa baktı. "Eliuzun Jimmy ha?"</p>

  <p>Çocuk hayli düzgün bir saray selamı verirken Cook, "Krondor'daki en iyi yankesici, böbürlenmelerine inanacak olursan, en iyi hırsız olma yolunda da ilerliyor.</p>

  <p>"Şimdi, iş konusuna dönelim. Kimsin?"</p>

  <p>Arutha adının Arthur olduğunu söyleyerek, Amos'un iş ortağı olduğu hikâyesini tekrarladı, Cook ise metin bir kayıtsızlıkla onu süzüyordu. İç çekerek başıyla işaret verdi ve sessiz duran adamlardan biri öne çıkıp, Arutha'nın ağzına bir yumruk indirdi. Darbenin şiddetiyle Arutha'nın başı geriye savruldu ve gözleri yaşardı. "Dostum Arthur," dedi Aaron Cook başını iki yana sallayarak, "bu konuşmayı iki türlü yapabiliriz. Zor yolu seçmemeni öneririm. Bu çok tatsız olur, zaten istediğimizi de eninde sonunda öğreniriz. Bu yüzden lütfen vereceğin cevabı iyice düşün." Kalkıp masanın ön tarafına geldi. "Kimsin?"</p>

  <p>Arutha öyküsünü tekrarlamaya başladı ve yumruk atan adam bir kez daha öne çıkarak cevabını, kulaklarını çınlatan bir başka darbeyle kesti. Arutha gözyaşlarından kurtulmak için gözlerini kırpıştırırken Cook, "Dostum, sorumuza cevap ver," dedi. "Şimdi, zaman kaybetmemek için söylüyorum" -Amos'u işaret etti- "onun geminin kaptanı olduğunu anladık, ama senin onun iş ortağı olduğunu... hiç sanmıyorum. Diğer adam da şehirdeki birçok tavernada dağlardan gelmiş bir avcı olduğunu söylüyordu ki bunun bir numara olduğunu sanmıyorum; onda dağları şehir sokaklarından daha iyi bilen birinin görünüşü var, taklit edilebilecek bir görünüş değil bu." Arutha'yı süzdü. "Ama sen... sen en azından bir askersin, pahalı çizmelerin ve zarif kılıcın da bir beyefendi olduğunu gösteriyor. Ama bence dahası da var." Arutha'nın gözlerinin içine bakarak, "Şimdi," dedi, "Jocko Radburn seni bulmayı neden bu kadar çok istiyor?"</p>

  <p>Arutha da Aaron Cook'un dosdoğru gözlerinin içine baktı. "Bilmiyorum."</p>

  <p>Arutha'ya vuran adam yine öne çıkmak üzereydi ki, Cook elini kaldırdı. "Bu doğru olabilir. Orada burada ortaya çıkmana, saray kapıları civarında dolaşmana, masum rolü oynamana bakılırsa biraz aptalsın. Ya beceriksiz casuslarsınız ya da beceriksiz aptallarsınız, ama Vali'nin adamlarının, dolayısıyla bizim de ilgimizi çektiğiniz kesin."</p>

  <p>"Kimsiniz siz?"</p>

  <p>Cook soruyu önemsemedi. "Jocko Radburn, Vali'nin gizli polisinin şefidir. O temiz, dürüst yüzüne rağmen, tanrıların bu dünyaya bahşettikleri en duygusuz, taş yürekli piçlerden biridir. Büyük annesinin devlet sırlarını bildiğinden şüphelense, büyük bir zevkle kocakarının gırtlağını kesiverir. Bizzat işe karışması da, onun için en azından potansiyel olarak önemli birisi olduğunu gösteriyor.</p>

  <p>"Siz geldikten bir iki gün sonra, üç adamın şehirde dolaşıp bir şeyler öğrenmeye çalıştıklarını duyduk; bizimkiler Radburn'un sizi takibe aldığını duyunca da, biz de öyle yapmaya karar verdik. Siz üçünüz hakkında bilgi almak için küçük rüşvetler de önermeye başladıklarında, sizinle bilhassa ilgilendik.</p>

  <p>Sizi salt izlemekle yetinecektik, siz elinizdeki kartları oynayana dek.</p>

  <p>"Ama Jocko ve adamları Denizcinin Yeri'nde belirince, biz de harekete geçmek zorunda kaldık. Şu ikisini Jocko'nun burnunun dibinden kaçırdık, ama Jocko ile kabadayıları sokakta belirip sizinle aramıza girdiler, biz de onları aceleyle uzaklaştırdık. Jimmy'nin seni bulması biraz şanstı, çünkü seni de ele geçirmeye hazır olduğumuzu bilmiyordu." Çocuğa bakarak yaptığını onayladı. "Onu buraya getirmekle doğru olanı yaptın."</p>

  <p>Jimmy güldü. "Damlardaydım, bütün olan biteni izledim. Sen diğer ikisini yakalar yakalamaz onu da isteyeceğini anlamıştım."</p>

  <p>Adamlardan biri bir küfür savurdu. "Gece Efendisi'nin izni olmadan bir işe kalkışmamalıydın, evlat."</p>

  <p>Cook elini kaldırdı ve adam sustu. "Bilmende sakınca yok, buradakilerin bazıları Şakacılar, bazıları ise değiller, ama hepimiz çok önemli bir amaç için birleştik. Beni iyi dinle, Arthur. Buradan sağ çıkmak için tek şansın, sözünü ettiğim amaç için bir tehdit oluşturmadığına ikna olmamıza bağlı. Radburn'ün sana olan ilgisi, başka bir konu yüzünden de olabilir. Ya da ortada henüz göremediğimiz bir olaylar örgüsü vardır. Ne olursa olsun, biz gerçeği öğrenmeliyiz; bize anlattıklarından tatmin olunca da, seni serbest bırakacağız -hatta belki sana ve yanındakilere yardım bile ederiz- ya da öldüreceğiz. Şimdi, en baştan başla. Krondor'a neden geldin?"</p>

  <p>Arutha durumu değerlendirdi. Yalan söylemekle eline acıdan başka bir şey geçmeyecekti, ama tüm gerçekleri söylemek de istemiyordu. Bu adamların Guy'ın adamlarıyla birlikte çalışmadıkları kanıtlanmış değildi. Bu bir tuzak olabilirdi, hatta belki Radburn de yan odada, söyledikleri her kelimeyi dinliyordu. Gerçeğin ne kadarını söyleyeceğine karar verdi. "Ben bir Crydee elçisiyim. Prens Erland ve Lord Dulanic'le şahsen görüşüp, yakındaki bir Tsurani saldırısına karşı yardım istemek için geldim. Şehrin Bas-Tyralı Guy'ın eline geçtiğini öğrenince, harekete geçmeden önce durumu bir değerlendirmeye karar verdik."</p>

  <p>Cook dikkatle dinledi, sonra da, "Crydeeli bir elçi şehre neden gizlice girsin ki?" dedi. "Neden sancağınızı açıp resmi bir karşılama istemediniz?"</p>

  <p>"Çünkü Kara Guy onu hemen zindana tıkabilirdi, seni aptal piç."</p>

  <p>Cook başını çevirdi: Amos duvara yaslanmış, sersemlemiş bir halde başını sallayarak doğruluyordu. "Galiba kafamı kırdın, Cook."</p>

  <p>Aaron Cook Amos'a dikkatle baktı. "Beni tanıyor musun?"</p>

  <p>"Evet, seni tahta kafalı deniz faresi, seni tanıyorum. Sen gidip Trevor Hull'ı getirene dek tek kelime konuşmayacak kadar iyi tanıyorum seni."</p>

  <p>Aaron Cook, yüzünde kararsız bir ifadeyle masadan kalktı. Kapının yanında duran, Amos'un sözlerinden kendisi kadar rahatsız olmuş görünen bir diğer adama bir işaret verdi. Adam onaylayarak dışarı çıktı. Birkaç dakika sonra yanında uzun boylu, darmadağınık kır saçları olan, ama yine de güçlü görünen bir başka adamla döndü. Adamın alnındaki yara izi, süt beyazı sağ gözünden geçip yanağına kadar iniyordu. Amos'a uzun uzun baktıktan sonra bir kahkaha attı ve esirleri gösterdi. "Çözün onları."</p>

  <p>İki adam Amos'u kaldırıp çözdüler. İpleri gevşetilirken, "Seni yıllar önce astıklarını sanıyordum, Trevor," dedi.</p>

  <p>Adam Amos'un sırtına bir şaplak indirdi. "Ben de seni, Amos."</p>

  <p>Cook yeni gelen adama sorgulayan gözlerle bakarken, Arutha da çözüldü ve Martin yüzüne atılan bir bardak suyla kendine getirildi. Trevor Hull denilen adam Cook'a baktı ve "Aklını mı kaçırdın be adam?" dedi. "Sakal bırakmış ve o meşhur, dalgalı favorilerini kesmiş -tepesi biraz açılmış ve biraz da kilo almış- ama bu hâlâ Amos Trask."</p>

  <p>Cook, Amos'u bir an daha süzdü, sonra gözleri büyüdü. "Kaptan Trenchard?"</p>

  <p>Amos başıyla onayladı, Arutha ise hayret içinde bakakaldı. Uzaklardaki Crydee'de bile Denizlerin Hançeri, Korsan Trenchard'ın adı duyulmuştu. Kısa, ama ünlü bir kariyeri olmuştu. Trenchard'ın filosunu görünce Queg savaş kadırgalarının bile dönüp kaçtığı söylenirdi, Acı Deniz sahillerinde de avcılarının korku salmadığı tek bir şehir bile yoktu.</p>

  <p>Aaron Cook elini uzattı. "Bağışla, Kaptan. Son karşılaşmamızın üzerinden uzun yıllar geçti. Radburn'ün yerimizi tespit etmek için kurduğu bir tuzağın bir parçası olup olmadığınızı bilemezdik."</p>

  <p>"Kimsiniz siz?" diye sordu Arutha.</p>

  <p>"Her şey zamanı gelince," dedi Hull. "Gelin."</p>

  <p>Adamlardan biri, hâlâ sersem bir halde olan Martin'in kalkmasına yardım etti ve Cook ile Hull onları daha rahat, herkese yetecek kadar sandalye olan bir odaya götürdü. Herkes oturunca Amos, "Bu yaşlı haydut Trevor Hull'dır, Kızıl Kuzgun'un sahibi, Kaptan Beyaz Göz."</p>

  <p>Hull üzgün bir havayla başını salladı. "Artık değilim, Amos. Gemim üç yıl önce, Keshli haydutlar tarafından Elarial açıklarında yakıldı. İkinci kaptanım Cook ve adamlarımdan birkaçı daha benimle birlikte kıyıya ulaşabildi, ama tayfalarımın çoğu Kızıl Kuzgun'la birlikte denizin dibini boyladılar. Durbin'e dönmeyi başardık, ama her şey değişiyor, savaşlar da cabası. Bir yıl önce Krondor'a geldim ve o zamandan beri burada çalışıyorum."</p>

  <p>"Çalışmak? Sen mi, Trevor?"</p>

  <p>Adam gülümseyince yarası kırıştı, "Daha doğrusu kaçakçılık yapıyorum," dedi. "Bizi Şakacılarla bir araya getiren de bu. Krondor'da, Dürüst Adam'ın izni olmadan bu tür işler yapılamaz.</p>

  <p>"Vali Krondor'a gelince, Jocko Radburn ve gizli polisi karşımıza çıkmaya başladı. Başından beri başımıza bela oldu. Sıradan insanlar gibi giyinerek etrafta sinsice dolaşmaları büyük şerefsizlik."</p>

  <p>Amos, "Elimde fırsat varken gırtlağını kesmem gerektiğini biliyordum," diye söylendi. "Bir dahaki sefere bu kadar uygar davranmayacağını," dedi.</p>

  <p>"Sen de mi yumuşadın, Amos? Neyse, bir hafta önce Dürüst Adam'dan şehirden çıkaracağı değerli bir kargo olduğu haberini aldık. Gemi hazır olana dek beklemek zorundaydık. Radburn şehirden çıkmadan o kargoyu ele geçirmeyi çok istiyor. Anlarsın ya, çok hassas bir durum bu, zira abluka kaldırılana ya da ablukadan geçen ve rüşvet verebileceğimiz bir kaptan bulana dek bir gemi bulmamız mümkün değil. Siz üçünüzün sorular sorduğunuzu ilk duyduğumuzda, bunun Jocko'nun o kargoyu bulmak için bir oyunu olduğunu düşündük. Mademki artık durum açıklığa kavuştu, Cook'un sorusuna verdiğiniz şu cevabın açıklanmasını istiyorum. Crydeeli bir elçi, Vali'nin adamları tarafından görülmekten neden korksun?"</p>

  <p>"Dinliyorsun, değil mi?" Amos Arutha'ya döndü, o da başıyla onayladı. "Bu sıradan bir elçi değil, Trevor. Genç dostumuz, Dük Borric'in oğlu Prens Arutha'dır."</p>

  <p>Aaron Cook'un gözleri büyürken, Arutha'ya vuran adamın beti benzi attı. Trevor Hull başını sallayarak anladığını belirtti. "Vali, eski düşmanının oğlunu eline geçirmek için iyi para verir, hele Lordlar Kongresi'nde hak iddia etme zamanı gelmişken."</p>

  <p>"Ne hakkı?" dedi Arutha.</p>

  <p>Hull dirseklerini dizlerine dayayarak öne doğru eğildi. "Tabii, siz bilmiyorsunuz. Haberi biz de birkaç gün önce duyduk, herkesin bileceği bir şey değil bu. Zaten izin almadan ben de bundan söz edemem."</p>

  <p>Kalkıp odadan çıktı. Arutha ve Amos sorgulayan gözlerle birbirlerine baktılar, sonra Arutha Martin'e döndü. "İyi misin?"</p>

  <p>Martin ağır ağır başına dokundu. "İyi olacağım, ama herhâlde bana bir ağaçla vurdular."</p>

  <p>Adamlardan biri dostça, özür dilercesine gülümsedi. Kuşağındaki odun parçasını sıvazlayarak, "Onu yere yıkmak çok zor, o kesin," dedi.</p>

  <p>Hull odaya döndü, arkasından biri daha girdi. Odadakiler ayağa kalktılar, Arutha, Amos ve Martin de ağır ağır onları izledi. Hull'ın arkasından, on altı yaşından fazla olmayan bir genç kız gelmişti. Arutha, kızın hatlarının güzelliği karşısında daha ilk anda çarpılmıştı: Deniz yeşili iri gözler, düzgün ve narin bir burun ve hafifçe dolgun bir ağız. Pürüzsüz cildini belli belirsiz çiller süslüyordu. Uzun boylu ve inceydi, dimdik yürüyordu. Oda boyunca yürüyüp Arutha'nın yanına geldi, parmak uçlarında yükseldi ve onu yanağından hafifçe öptü. Arutha bu hareket karşısında şaşkına dönmüştü, dudaklarında bir gülümsemeyle bir adım gerileyen kıza bakakaldı. Kız, lacivert, sade bir elbise giymişti ve kestane rengi saçları omuzlarına dökülüyordu. Bir an sonra, "Tabii, ne kadar aptalım," dedi. "Beni tanımıyorsun. Krondor'a son geldiğinde seni görmüştüm, ama hiç karşılaşmadık. Ben Erland'ın kızı, kuzenin Anita'yım.</p>

  <p>Arutha yıldırım çarpmışa dönmüştü. Kızın göz kamaştırıcı gülümseyişi ve berrak bakışlarıyla onu serseme çeviren etkisi bir yana, asıl onun bu haydutların yanında bulunmasına hayret etmişti. Ağır ağır oturdu, kız da bir sandalye çekti. Babasının sarayındaki rahatlığa öyle alışmıştı ki, kızın diğerlerinin de oturmalarına izin vermesi karşısında da biraz şaşırdı.</p>

  <p>"Nasıl?" diye başladı Arutha.</p>

  <p>Amos araya girdi. "Dürüst Adam'ın değerli kargosu, değil mi?"</p>

  <p>Hull başıyla onayladı ve Prenses konuştu. Hisleri, şahane yüzüne gölge düşürüyordu. "Bas-Tyralı Dük elinde emirlerle geldiği zaman, Babam onu sıcak karşıladı ve karşı koymadı. Başlangıçta Babam ordunun komutasını üzerine alması için ona elinden gelen yardımı yaptı, ama Guy'ın gizli polisi ve kürekçi bölükleri ile yaptıklarını duyunca ona karşı çıktı. Sonra Lord Barry ölüp, Guy da Babamın karşı çıkışlarına rağmen donanmanın başına Lord Jessup'u geçirince ve Lord Dulanic son derece esrarengiz bir şekilde ortadan kaybolunca, Babam Kral'a bir mektup göndererek Guy'ın geri çağrılmasını istedi. Guy mesajı ele geçirdi ve sarayın bir kanadında esir edilmemizi emretti. Sonra bir gece Guy odama geldi."</p>

  <p>Kız ürperdi. Arutha dişlerini sıkarak, "Böyle şeyleri anlatmak zorunda değilsin," dedi. Ani öfkesi kızı ürkütmüştü.</p>

  <p>"Hayır," dedi, "öyle bir şey değildi. Çok kibar, nerdeyse resmi idi. Yalnızca bana evleneceğimizi ve Kral Rodric'in onu Krondor tahtına varis ilan edeceğini söyledi. Bu şekilde hareket etmek zorunda kaldığı için çok rahatsız olmuş gibiydi."</p>

  <p>Arutha arkasındaki duvara bir yumruk indirdi. "Buraya kadar! Guy Erland'ın tacını, sonra da Rodric'inkini istiyor. Amacı Kral olmak."</p>

  <p>Anita çekingen bir ifadeyle Arutha'ya baktı. "Öyle görünüyor. Babam iyi değil ve ona karşı koyamadı, ama nişan beyannamesini imzalamayı da reddetti. Guy imzayı atana dek onu zindana attı." Gözleri yaşararak, "Babam öyle soğuk ve rutubetli yerlerde fazla yaşayamaz," dedi. "Guy'ın isteklerini yerine getirmesine fırsat kalmadan öleceğinden korkuyorum." Anne ve babasının tutsaklığından söz ederken yüzü bir metanet maskesi gibiydi, ama yanaklarından yaşlar süzülüyordu. "Sonra hizmetçilerimden biri, şehirde bana yardım etmek isteyebilecek bazı kişiler bulunduğundan söz etti."</p>

  <p>"İzninizle, Majesteleri," dedi Trevor Hull. "Saraydaki kızlardan biri, bir Şakacı'nın kız kardeşidir. Olanları öğrenince, Dürüst Adam duruma müdahale etmenin yararına olacağına karar verdi. Guy'ın yola çıktığı gece Prenses'in saraydan kaçırılmasını ayarladı, Prenses o zamandan beri de burada."</p>

  <p>"Öyleyse, Denizcinin Yeri'nden kaçmadan önce kulağımıza çalınan, bir 'soylu kuzen' arandığı yolundaki söylenti Arutha değil, Anita hakkındaydı," dedi Amos.</p>

  <p>Hull Prensi işaret etti. "Radburn ve adamları kim olduğunuzu hâlâ bilmiyor olabilirler. Büyük olasılıkla, Prenses'in kaçışına yardımcı olacağınızı düşünerek saldırmışlardır. Vali'nin Prenses'in saraydan kaybolduğundan haberi olmadığına hemen hemen eminiz, çünkü Prenses o yola çıktıktan sonra kaçmıştı. Bana kalırsa Radburn, efendisi Kesh ile savaştan dönmeden önce onu geri almaya uğraşıyor."</p>

  <p>Arutha Prenses'i süzdü, ona yardımcı olabilmek için güçlü bir arzu duyuyordu, Guy'ı yenilgiye uğratmak isteğiyle açıklanamayacak kadar şiddetli bir arzuydu bu. İçinde çalkalanan tuhaf duyguları üzerinden attı. "Dürüst Adam neden Guy'a karşı çıkıyor?" diye sordu Trevor Hull'a. "Neden bir ödül karşılığında Prenses'i iade etmiyor?"</p>

  <p>Trevor Hull Eliuzun Jimmy'ye baktı, o da sırıtarak cevapladı. "Efendim son derece ileri görüşlü biridir, Prenses'e yardım etmenin, kendi menfaati açısından da en iyisi olacağını o da hemen anlamıştı. Erland Krondor Prensi olduğundan beri şehirde işler düzgün yürüyor, böyle bir ortam da efendimin yaptığı sayısız işin yürümesi için çok önemli. Anlarsınız, istikrar hepimize kazanç sağlıyor. Başımızda Guy varken, çevremizde de gizli polisi oluyor ve loncamızın normal ticaretini baltalıyor. Hem her şey bir yana, bizler Majesteleri Krondor Prensi'nin sadık kullarıyız. O kızının Vali ile evlenmesini istemiyorsa, biz de istemiyoruz." Jimmy gülerek, "Ayrıca," diye ekledi, "Prenses, loncamız kendisini Krondor'dan çıkarabilirse efendimize yirmi beş bin altın lira ödemeyi kabul etti, bu para babası tekrar tahta geçince ya da kader başka bir şekilde kendisini tahta geçirince ödenecek."</p>

  <p>Arutha Anita'nın elini tutarak, "Yapılacak başka bir şey yok, kuzenim," dedi. "Seni ilk fırsatta Crydee'ye götürmeliyiz."</p>

  <p>Anita gülümsedi, Arutha kendisinin de gülümsediğini fark etti. Trevor Hull, "Daha önce de söylediğim gibi," dedi, "onu şehirden kaçırmak için fırsat kolluyorduk." Amos'a döndü. "Bu işe en uygun kişi sensin, Amos. Acı Deniz'de senden iyi abluka kırıcı yok -tabii ben hariç, ama benim burada ilgilenmem gereken başka meseleler var."</p>

  <p>"Birkaç hafta daha yola çıkamayız," dedi Trask. "Abluka kalksa bile, gemimin fena halde onarıma ihtiyacı var. Şimdi yola çıkarsak da, geçitteki hava kırılana dek oyalanmamız gerekir. Jessup'un filosu denizde tuzak kurmuşken bu riskli olur. Bir süre burada saklanıp, sonra hızla batıya doğru yol almayı ve gecikmeden geçitten geçip Uzak Sahil'e çıkmayı tercih ederim."</p>

  <p>Hull omzuna bir şaplak attı. "İyi, bu bize zaman kazandırır. Gemini ben de duydum; bizim çocukların dediğine göre bir mavnadan pek farkı yokmuş. Sana başka bir tane buluruz. Zamanı gelince adamlarına da haber yollarım. Radburn büyük olasılıkla ekibini rahat bırakıp, senin ortaya çıkmanı umar. Geceleri onları birer ikişer gemiden alıp, yerlerine benim adamlardan yerleştiririz, böylece Radburn gemide herhangi bir değişiklik fark etmez."</p>

  <p>Arutha'ya döndü. "Burada emniyettesiniz, Majesteleri. Bu bina Şakacılara ait sayısız binadan biridir, bizim önceden haberimiz olmadan kimse yaklaşamaz. Zamanı gelince hepinizi şehirden uzaklaştıracağız. Şimdilik sizi odanıza götürelim de dinlenin."</p>

  <p>Arutha, Martin ve Amos'u, Anita ile tanıştıkları odanın bulunduğu koridorun ucundaki başka bir odaya götürdüler, Prenses ise kendi odasına çekildi. Girdikleri basit, ama temiz bir odaydı. Üçü de yorgundular. Martin şiltesinin üzerine yığılıp hemen uykuya daldı. Amos yavaş yavaş otururken, Arutha bir an ona baktı. Belli belirsiz gülümseyerek, "Crydee'ye ilk geldiğinde, seni korsan sanmıştım," dedi.</p>

  <p>Amos çizmesini çıkarmaya çalışırken, "İşin doğrusu, ben bunları geçmişte bırakmaya çalıştım, Majesteleri," dedi. Bir kahkaha attı. "Belki de tanrılar benden bu şekilde intikam alıyorlar, ama anlarsın ya, bir delikanlı ve bir adam olarak tam on beş yıl korsanlık ve kaptanlık yaptım ve ne zaman ki, elimi ilk defa olarak temiz ticaret işine attım, daha ilk seferinde gemim esir edilip yakıldı, tayfalarım öldürüldü, ben de kendimi Krallık'ın merkezinin en ücra noktasında, karaya vurmuş bir halde buldum."</p>

  <p>Arutha şiltesine uzandı. "İyi bir danışman ve cesur bir dostsun, Amos Trask. Yıllardır yaptığın yardımlar, geçmişteki hatalarını büyük ölçüde telafi etmiştir, fakat" -başını salladı- "Korsan Trenchard ha! Tanrılar adına be adam, affedilecek öyle çok şeyin var ki."</p>

  <p>Amos esneyip gerindi. "Crydee'ye döndüğümüzde beni astırabilirsin, Arutha, ama şimdilik lütfen bir iyilik yap da sessiz ol ve ışığı söndür. Bu saçmalıklar için fazla yaşlıyım. Biraz uykuya ihtiyacım var."</p>

  <p>Arutha uzanıp lambanın fitilini üfleyerek söndürdü. Karanlıkta geriye uzandı, aklından sayısız düşünce ve görüntü geçiyordu. Babasını ve o burada olsa neler yapacağını düşündü, sonra erkek ve kız kardeşlerinin nasıl olduklarını merak etti. Carline'i düşünmek aklına Roland'ı getirdi ve Jonril'deki istihkâm çalışmalarının nasıl gittiğini tahmin etmeye çalıştı. Uğuldayan düşünceleri bir kenara itip, aklını serbest bıraktı. Uykuya dalmadan önce Anita'nın parmak uçlarında yükselip kendisini öpüşünü hatırladı ve pek de rahat olmayan o duygu çalkantısını içinde bir kez daha hissetti. Uykuya dalarken dudaklarına hafif bir gülümseme yayılmıştı.</p>

  <p>Arutha Jimmy'nin kılıcının ucunu yana devirirken Anita hayranlıkla alkışladı. Hantallığı karşısında genç hırsızın yüzü kızarırken Arutha, "Daha iyiydi," dedi.</p>

  <p>Jimmy ile temel kılıç hareketleri üzerinde çalışıyorlardı, Jimmy Arutha'nın verdiği altının bir kısmı ile satın aldığı bir meçi kullanıyordu. Bir aydır bu şekilde zaman geçiriyorlardı,</p>

  <p>Anita da onları izlemeye alışmıştı. Her zaman dik başlı olan Eliuzun Jimmy, Prenses etrafta olduğu zamanlar suspus oluyor, onunla konuştuğu zamanlarsa kıpkırmızı kesiliyordu. Arutha çocuk hırsızın, kendisinden sadece üç yaş büyük olan Prenses'e fena halde tutulduğundan artık emindi. Arutha Jimmy'nin sıkıntısını anlayışla karşılıyordu, çünkü kızın varlığı kendisinin de dikkatini dağıtıyordu. Kadınlığın henüz ilk yıllarında olmasına rağmen tam bir saraylı zarafetiyle hareket ediyordu, zeki ve eğitimliydi, ayrıca olgun bir güzellik havası taşıyordu. Arutha aklını Prenses'ten başka konulara Jimmy'den daha kolay verebiliyordu.</p>

  <p>Kılıç oyunlarını çalıştıkları bodrum nemli ve hava akımı olmayan bir yerdi, bu yüzden kısa sürede havasız ve rutubetli bir hal alıyordu. Arutha, "Bugünlük bu kadar yeter, Jimmy," dedi. "Hâlâ yaklaşmak için çok sabırsızsın, bu ölümcül olabilir. Çok hızlısın ve küçük yaşta öğreniyor olman senin için iyi, ama yetişkin erkeklerin sahip olduğu, kılıcı savuracak kol gücünden yoksunsun; bu da ölümcül olabilir. Unutma, kenarı kesmek için-"</p>

  <p>"-ucu da öldürmek için," diye tamamladı Jimmy utangaç bir sırıtışla. "Geniş bir kılıcı olan birine karşı neden dikkatli olmak gerektiğini anlıyorum. Darbeyi savuşturmak yerine karşılamaya çalışırsan kılıcını kırabilir, peki ama o dünya dışı savaşçılardan biri, şu sözünü ettiğin dev kılıçlardan biriyle saldıracak olursa ne olur?"</p>

  <p>Arutha bir kahkaha attı. "Kimin daha hızlı koştuğu anlaşılır." Arutha ve Jimmy'nin kahkahalarına Anita da katıldı. "Şaka bir yana," dedi Arutha, "elinin ters tarafında kalmalısın. Büyük kılıçla rakibin bir tek hamle yapabilir, o zaman açığını yakalarsın-"</p>

  <p>Kapı açıldı ve içeri Amos girdi, Martin ve Trevor Hull da yanındaydılar. Amos, "Başımıza kahrolasıca -lütfen bağışlayın Prenses'im. Arutha, başımıza gelebilecek en kötü şey geldi."</p>

  <p>Arutha bir bezle alnındaki teri kumlarken, "Öylece durup da tahmin etmemi bekleme," dedi. "Ne oldu?"</p>

  <p>"Haber bu sabah geldi," dedi Amos. "Guy Krondor'a dönüyor."</p>

  <p>"Neden?" diye sordu Anita.</p>

  <p>"Anlaşılan Bas-Tyralı Lordumuz Shamata'ya girip sancağını da surlara çekmiş. Keshli komutan tüm cesaretini toplayıp göstermelik tek bir saldırı yapmış, sonra da göbeğini çatlatana dek koşarak evine kaçmış. Kral ile Kesh İmparatoriçesi arasında resmi bir anlaşma hazırlanana dek Guy'ın vekilleriyle boğuşmaları için geride bir avuç önemsiz soylu bırakmış. Guy'ın aceleyle buraya gelmesinin tek bir nedeni var."</p>

  <p>Anita usulca, "Kaçtığımı biliyor," dedi.</p>

  <p>"Evet, Majesteleri," dedi Trevor Hull. "Şu Kara Guy kurnaz biri. Radburn'un ekibi içinde bir casusu olmalı. Anlaşılan kendi gizli polisine bile fazla güvenmiyor. Neyse ki, sarayda babanıza sadık kişiler hâlâ var, yoksa bu gelişmeyi asla öğrenemezdik."</p>

  <p>Arutha Prenses'in yanına oturdu. "Eh, öyleyse hemen yola çıkmalıyız. Ya eve ya da Babama ulaşmak üzere Ylith'e doğru yelken açacağız."</p>

  <p>"Seçeneklere bakılırsa, iki seçenekten birini tercih etmek için fazla bir neden yok," dedi Amos. "İkisinin de tehlikeleri ve avantajları var."</p>

  <p>Martin kıza baktıktan sonra, "Bana kalırsa Dük'ün savaş kampı genç bir kadın için pek uygun bir yer değil," dedi.</p>

  <p>Amos Arutha'nın yanma oturdu. "Crydee'de bulunman çok gerekli değil, en azından şu anda. Fannon ve Gardan becerikli adamlardır, ayrıca gerek olursa kız kardeşin de fena bir komutan olmadığını gösterecektir. Durumu senin yapacağın kadar iyi idare ederler."</p>

  <p>Martin, "Ama kendine şu soruyu sormalısın," dedi. "Guy'ın Krondor'da sadece Erland'ın yanında yöneticilik yapmadığını, aksine tüm şehri eline geçirdiğini, Uzak Sahil'e yardım yollamayacağını ve tahta göz diktiğini öğrenince baban ne yapacak?"</p>

  <p>Arutha sert hareketlerle başını salladı. "Haklısın, Martin. Babamı iyi tanıyorsun. Bu iç savaş demek." Üzüntüsü yüzünden okunuyordu. "Batı Orduları'nın yarısını çekip sahilden Krondor üzerine yollar ve Guy'ın kellesi şehir kapısında bir kazığa geçirilene kadar da durmaz. O zaman da yolunu çizmiş olur. Doğuya dönüp Rodric'in üzerine yürümek zorunda kalır. Kendisi tacı asla istemez, ama bir kez başladıktan sonra tam bir zafer ya da yenilgi almadıkça durmayacaktır. Ama bu arada biz de Batı'da Tsuranilere yeniliriz. Brucal yarın bir orduyla onları uzun süre oyalayamaz."</p>

  <p>"Bu iç savaş meselesi kulağa hiç de hoş gelmiyor," dedi Jimmy.</p>

  <p>Arutha başını eğdi. Alnını silerek, ıslak perçemlerinin altından baktı. "İlk Borric, üvey kardeşi olan Sahtekâr Jon'u öldürdüğünden beri, tam iki yüz elli yıldır iç savaş olmadı. Tüm Batı'nın Doğu'ya karşı saf tutacağı bu savaşın yanında, o savaş ancak bir kavga sayılırdı."</p>

  <p>Amos endişeli bir yüzle Arutha'ya baktı. "Tarihten pek anladığım söylenemez, ama bana kalırsa bahardaki Tsurani saldırısı sona erene dek babanı bu gelişmelerden haberdar etmemek, yapacağın en iyi şey olur."</p>

  <p>Arutha içinden derin bir of çekti. "Yapacak başka bir şey yok. Crydee'ye yardım gelmeyeceğini biliyoruz. Ne yapacağıma en iyi dönünce karar verebilirim. Belki de konseyde Fannon ve diğerleriyle baş başa verip, Tsuraniler gelince uygulamak üzere bir savunma geliştirebiliriz." Pes etmek üzere olan birinin ses tonuyla konuşuyordu. "Babam zamanı gelince Guy'ın planlarını öğrenecek. En iyi olasılıkla, Tsurani saldırısı bitene dek duymamasını umabiliriz. Belki o zamana dek durum da değişmiş olur." Buna kendisinin de pek ihtimal vermediği ses tonundan anlaşılıyordu.</p>

  <p>"Belki de Tsuraniler Elvandar'a saldırırlar," dedi Martin, "ya da savaşı babana doğru taşırlar. Kim bilir?"</p>

  <p>Arutha arkasına yaslanınca, Anita'nın elini usulca koluna koymuş olduğunu fark etti. "Önümüzdeki seçeneklere baksana," dedi. "Ya büyük olasılıkla Crydee'yi ve Uzak Sahil'i Tsuranilere kaptıracağız ya da Krallık'ı iç savaşa sürükleyeceğiz. Tanrılar gerçekten Krallık'tan nefret ediyor olmalı."</p>

  <p>Amos doğruldu. "Trevor elinde bir gemi olduğunu söyledi. Birkaç gün içinde yelken açabiliriz. Şansımız varsa boğaz da oraya vardığımızda durulmuş olur."</p>

  <p>Kendi mağlubiyetinin karamsarlığı içinde yitip gitmiş olan Arutha onu duymadı bile. Krondor'a kendinden gayet emin olarak gelmişti. Erland'ın desteğini kazanacak ve Crydee Tsuranilerden kurtulacaktı. Şimdi ise, yurdunda kalmış olsa karşılaşacağından çok daha çaresiz bir durumla yüz yüzeydi. Dakikalar boyu sessizce yanında oturan Anita hariç, herkes onu yalnız bıraktı.</p>

  <p>Karanlık siluetler sessizce rıhtıma doğru ilerliyorlardı. Trevor Hull, Arutha ve arkadaşları ile on iki adamın başında sessiz sokakta ilerliyordu. Duvarlara yakın kalarak ilerliyorlar, Arutha birkaç metrede bir dönüp bakarak Anita'yı kontrol ediyordu. O da, karanlıkta güçlükle seçilebilen cesur gülümseyişlerle bu ilgiye karşılık veriyordu.</p>

  <p>Arutha çevrelerini saran sokaklarda, bölgeyi şehir muhafızlarından ve Radburn'ün ajanlarından temizleyen yüzden fazla adam olduğunu biliyordu. Arutha ve diğerlerinin şehirden güvenle ayrılabilmeleri için Şakacılar kuvvet desteği sağlamışlardı. Önceki gece Hull, Dürüst Adam'ın hayli yüksek bir ücret karşılığında ablukadaki gemilerden birinin limandan "sürüklenerek" uzaklaşmasını ayarladığı haberini getirmişti. Dürüst Adam durumu ve Guy'ın Krondor Prensi olma planını öğrendiğinden beri, hiç de azımsanamayacak kaynaklarını Prens'in ve Anita'nın kaçmalarına yardımcı olmak için kullanıyordu. Anita, Hırsızlar Loncası'ndan olmayan birinin esrarengiz liderlerinin gerçek kimliğini hiç öğrenip öğrenemeyeceğini merak etti. Arutha'nın kulağına çalındığı kadarıyla, Şakacılar arasında bile pek azı onun kim olduğunu biliyordu.</p>

  <p>Guy'ın şehre dönüşü yaklaşırken, Jocko Radburn'ün adamlarının aramaları artık iyice çığırından çıkmıştı. Sokağa çıkma yasağı başlatılmıştı ve rasgele seçilen evlere gece yarısı girilerek aramalar yapılıyordu. Şehirde bilinen her muhbir, ayrıca dilenci ve muhabbet tellallarının çoğu da zindana atılmış ve sorgulanmıştı, ama Radburn'ün adamları ne yaparlarsa yapsınlar, Prenses'in nerede saklandığını öğrenememişlerdi. Sokaklarda yaşayanlar Radburn'den ne kadar korksalar da, Dürüst Adam'dan daha çok korkuyorlardı.</p>

  <p>Anita Hull'ın sessizce Amos'la konuştuğunu duydu. "Deniz Kırlangıcı adında bir abluka kırıcısı, tam da adına yaraşır bir gemi. Tüm büyük savaş gemileri Jessup'un filosuyla gittikleri için, limanda bundan daha hızlısı kalmadı. Batıya doğru hayli yolunuz var. Rüzgârlar ağırlıklı olarak kuzeye doğru esiyor, yani yolun büyük kısmı boyunca yelkenleri iyice açman iyi olur."</p>

  <p>"Trevor, Acı Deniz'i ben de biraz gezdim," dedi Amos. "Yılın bu zamanında rüzgârların nasıl estiğini ben de herkes kadar bilirim."</p>

  <p>Hull homurdandı. "Pekâlâ, dediğin gibi olsun. Adamların ve Prens'in altını gemide emniyetteler, göründüğü kadarıyla Radburn'un adamlarının da durumdan haberi yok. Fare deliğini gözetleyen bir kedi gibi hâlâ Şafak Rüzgârı'nı izliyorlar, ama Deniz Kırlangıcının kimse bakmıyor. Bir komisyoncuyla sahte evraklar düzenleyerek geminin satılık olduğunu duyurduk, yani abluka olmasa bile bir süre onun limandan ayrılacağını ummazlar."</p>

  <p>Doklara ulaşınca, bekleyen bir sandala doğru hareketlendiler. Boğuk sesler duyan Arutha, Şakacıların ve Trevor'ın kaçakçılarının Radburn'un gözcülerini hakladıklarını anladı.</p>

  <p>Derken arkadan bağırışlar yükseldi. Kılıç şakırtıları sabahın sessizliğini bozdu ve Arutha Hull'ın, "Sandala!" diye bağırdığını, duydu.</p>

  <p>Dokların tahtaları üzerinde koşturan çizmelerin sesleri birbirine karışırken civar sokaklardan sayısız Şakacı fırlayarak, kaçışa engel olmaya çalışan herkesin yolunu kesmeye başladılar.</p>

  <p>Rıhtımın sonuna ulaşıp merdivenden hızla sandala indiler. Anita aşağıya sağ salim inene dek Arutha merdivenin başında bekledi, sonra o da döndü. Ayağını en üstteki basamağa koyduğu anda, yaklaşan nal sesleri duydu ve Şakacıları ezip geçen atları gördü. Bas-Tyra'ya özgü siyah ve altın sarısı giysiler içindeki atlılar, kendilerini durdurmaya çalışanlardan kurtulmak için kılıçlarını savuruyorlardı.</p>

  <p>Martin sandaldan seslendi ve Arutha aceleyle merdivenden indi. Sandala bindiği anda yukarıdan bir ses, "Elveda!" diye bağırdı.</p>

  <p>Anita başını kaldırınca, yüzünde gergin bir sırıtışla dokun kenarından sarkmış olan Eliuzun Jimmy'yi gördü. Arutha, herkes çocuğu saklandıkları yerde sanırken onun nasıl olup da yanlarına gelebildiğini anlayamamıştı. Silahsız çocuğu gören Prens ani bir tepki verdi. Uzun kılıcını kemerinden çözüp yukarıya fırlattı. "Al, güle güle kullan!" Jimmy saldıran bir yılan çevikliğiyle kılıcı havada yakaladı, sonra gözden kayboldu.</p>

  <p>Tayfalar tüm güçleriyle küreklere asıldılar ve sandal hızla doklardan uzaklaştı. Çarpışma sesleri iyice yükselirken rıhtımlarda fenerler belirdi. Henüz gün bile doğmamış olmasına rağmen, limandaki gemi ve kargoları korumakla görevli kişilerin "O geçen neydi?" ve "Kimdir o?" diye bağırdıkları duyuluyordu. Anita başını arkaya çevirmiş, geride olanları görmeye çalışıyordu. Başka fenerler de getirildiği sırada rıhtımda bir ateş parladı. Bezler altında, büyük balyalar halinde saklanan bir şeyler patlayarak alev almıştı.</p>

  <p>Sandaldakiler dövüşü artık açıkça görebiliyorlardı. Hırsızların çoğu şehrin sokaklarına kaçışıyor ya da limanın buz gibi sularına atlıyorlardı. Arutha, Trevor Hull’ın kır saçlı ya da Eliuzun Jimmy'nin ufak tefek siluetlerini hiçbir yerde göremiyordu. Sonra, daha önceki gibi basit bir tunik giymiş olan Jocko Radburn'ü açıkça gördü. Radburn dokun kenarına gelmiş, uzaklaşan sandalı izliyordu. Kılıcıyla kaçan sandalı işaret edip, kargaşada yitip giden bir şeyler bağırdı.</p>

  <p>Arutha arkasına dönünce tam karşısında oturan Anita'yı gördü, başlığını geriye atmış, yüzü rıhtımdan gelen ışığın parıltısında açıkça görülüyordu. Kıyıdaki gözcü onun bakışlarını gördü, kızsa fark edildiğinden habersizdi. Arutha pelerininin başlığını hemen kızın yüzüne kapatarak onu soylu havasından sıyırdı, ama biliyordu ki, artık olan olmuştu. Tekrar geriye baktığında Radburn'un, doklardan geriye çekilerek kaçan Şakacıların peşindeki adamlarına emirler yağdırdığını gördü. Orada tek başına dikildi, sonra döndü ve sandal Deniz Kırlangıcı'na ulaşana dek gözden kayboldu.</p>

  <p>Hepsi gemiye biner binmez Amos'un tayfaları palamarları çözüp, yelkenleri açmak üzere dağıldılar. Deniz Kırlangıcı limandan açılmaya başladı.</p>

  <p>Liman ablukasındaki, vaat edilen açıklık göründü ve Amos gemiyi oraya doğru yöneltti. Yollarını kesmek için herhangi bir harekete girişilemeden geçmiş ve bir anda kendilerini limanın dışında, açık denizde bulmuşlardı.</p>

  <p>Krondor'dan kurtulduklarını fark edince Arutha tuhaf bir neşe hissetti. Sonra Amos'un küfür ettiğini duydu. "Bakın!"</p>

  <p>Sökmeye henüz yüz tutmuş şafağın ilk ışıklarında Arutha, Amos'un işaret ettiği yerdeki loş siluete baktı. Limana girerken gördükleri üç direkli savaş gemisi Soylu Griffin dalgakıranın arkasında, şehrin hiçbir noktasından görülemeyecek bir yerde demirliydi. "Onun da Jessup'un filosuyla birlikte gittiğini sanıyordum," dedi Amos. "Şu Radburn'un kurnazlığına lanet olsun. O gemiye biner binmez peşimize düşerler." Bağırarak tüm yelkenlerin açılmasını emrettikten sonra geride kalan gemiyi izledi. "Yerinizde olsam Ruthia'ya dua ederdim, Majesteleri. O gemi yola çıkmadan yeterince zaman kazanabilirsek, hâlâ kurtulabiliriz. Ama Şans Tanrıçası'nın vereceği iyi talihin her kırıntısına da ihtiyacımız olacak."</p>

  <p style="text-align: center">* * *</p>

  <p>Sabah berrak ve soğuktu. Amos ve Vasco tayfaların çalışmalarını takdirle izliyorlardı. Deneyimsiz adamların yerine, Trevor Hull'ın tek tek seçtiği adamlar getirilmişti. İşlerini çabuk ve iyi yapıyorlar, Deniz Kırlangıcı da son hızla batıya doğru yol alıyordu.</p>

  <p>Anita'ya aşağıda bir kamara verilmişti, Arutha ve Martin ise güvertede, Amos'un yarımdaydılar. Gözcü ufkun açık olduğunu bildirdi.</p>

  <p>"Şanslarımız eşit sayılır, Majesteleri," dedi Amos. "O devasa gemiyi ellerinden geldiğince çabuk hareket ettirdilerse, ancak bir iki saat çalabilmişiz, demektir. Kaptanları yanlış rotayı da seçebilir, ama Jessup'un deniz pususundan uzak durmaya çalıştığımızı anlarlarsa, büyük olasılıkla Kesh sahiline yakın kalarak yol alırlar, bizi kaybetmektense bir Kesh savaş gemisine rastlama riskini göze alacaklardır. Onlara rastlamadan iki gün yol almadıkça içim rahat etmeyecek.</p>

  <p>"Ama hemen yola çıkmış olsalar bile, her saat aradaki mesafeyi ancak biraz kapatabilirler. Bu yüzden, bizi gördüklerine emin olana dek hepimiz biraz dinleneceğiz. Aşağı inin, bir şey olursa sizi çağırırım."</p>

  <p>Arutha başını sallayarak yanından uzaklaştı. Martin de onu izledi. Martin'e iyi uykular dileyerek Avcıustası'nın Vasco ile paylaştığı kamarasına girişini izledi. Arutha kendi kamarasına girdi ve Anita'nın yatağında oturduğunu görünce durdu. Yavaşça kapıyı kapatarak, "Kendi kamaranda uyuduğunu sanıyordum," dedi.</p>

  <p>Kız hafifçe başını salladı, sonra birden aralarındaki kısa mesafeyi hızla geçerek başını onun göğsüne yasladı. Hıçkırıklar arasında, "Cesur olmaya çalıştım, Arutha," dedi, "ama çok korkuyorum."</p>

  <p>Arutha bir an ne yapacağını bilemez bir halde kalakaldı, sonra onu nazikçe kollarının arasına aldı. Kendine güven pozu yıkılmış ve Arutha onun ne kadar genç olduğunu fark etmişti. Saray eğitimi ve tavırları, bir ay boyunca kaba saba Şakacıların yanında kendini idare etmesini sağlamıştı, ama taşıdığı bu maske baskıya daha fazla dayanamamıştı. Arutha onun saçlarını okşayarak, "Her şey düzelecek," dedi.</p>

  <p>Onu yatıştıracak başka şeyler de söyledi, ama bu kadar yakın olmasının verdiği rahatsızlıkla, ne söylediğinin kendisi de farkında değildi. Onu hâlâ bir kız çocuğu gibi görmesine neden olacak kadar genç, ama aynı zamanda bu görüşten kuşku duymasına neden olacak kadar da büyüktü. Sarayın genç kadınlarıyla Roland gibi neşeyle flört etmeyi hiç becerememiş, ciddi konuşmaları tercih etmiş, bu da kadınların kendisinden soğumasına neden olmuştu. Lyam gibi sarı saçları, yakışıklılığı ve gülen, rahat tavırlarıyla onların dikkatini de çekememişti. Genel olarak kadınlar onu huzursuz ediyorlardı ve bu kadın -ya da kız, karar veremiyordu -onu her zaman olduğundan daha huzursuz ediyordu.</p>

  <p>Gözyaşları dinince onu küçük kamaradaki tek sandalyeye oturttu, kendisi de yatağa oturdu. Kız bir kez burnunu çektikten sonra, "Özür dilerim, bu çok yakışıksız," dedi.</p>

  <p>Arutha birdenbire güldü. İçten bir ifadeyle, "Ne kızsın ama!" dedi. "Senin yerinde ben olup da kendimi saraydan kaçırtsam, katil ve hırsızların arasında saklansam ve Radburn'un çakallarını atlatsam, çoktan darmadağın olmuştum," dedi.</p>

  <p>Kız elbisesinin kolundan küçük bir mendil çıkarıp zarif bir hareketle burnunu sildi. Sonra ona bakarak gülümsedi. "Bunu söylediğin için teşekkürler, ama bence sen daha iyisini yapardın. Son birkaç haftadır Martin senden çok söz etti, ona göre çok cesur bir adamsın."</p>

  <p>Arutha bu ilgi karşısında utanmıştı. "Avcıustası'nın her şeyi abartmak gibi bir huyu var," dedi, bunun yalan olduğunu kendisi de bilerek. Konuyu değiştirdi. "Amos o gemiyi iki gün boyunca görmezsek kurtulacağımızı söylüyor."</p>

  <p>Kız bakışlarını indirdi. "Bu iyi."</p>

  <p>Uzanıp kızın yanağındaki bir gözyaşını sildi, sonra utanarak elini geri çekti. "Crydee’de yanımızda, Guy'ın çevirdiği dolaplardan uzakta ve güvende olacaksın. Kız kardeşim seni evimizde iyi ağırlar."</p>

  <p>Belli belirsiz gülümsedi. "Yine de annem ve babam için endişeleniyorum."</p>

  <p>Arutha kızın korkularını gidermek için elinden geleni yapıyordu. "Sen Krondor'dan güven içinde ayrıldığına göre, Guy anne ve babana zarar vermekle bir şey elde edemez. Babam hâlâ bir evlilik anlaşması imzalamaya zorlayabilir, ama Erland artık bunu kabul etse de, sana bir zarar gelmez. Sen ondan uzakta olacağın için bu sadece boş bir nikâh olur. Bütün bunlar sona ermeden önce sevgili kuzenim Guy ile hesaplaşacağız."</p>

  <p>Kız iç çekti, sonra yüzündeki gülümseme yayıldı. "Teşekkürler, Arutha. Sayende kendimi daha iyi hissediyorum."</p>

  <p>Arutha ayağa kalkarak, "Uyumaya çalış," dedi. "Ben de şimdilik senin kamaranı kullanacağım." Kız gülümseyerek Arutha'nın yatağına uzandı. Arutha çıkarken kapıyı kapattı. Birdenbire dinlenmeye pek ihtiyacı olmadığını hissederek güverteye döndü. Amos dümencinin yanında durmuş, gözlerini geriye dikmişti. Arutha yanma yaklaştı. "Orada, ufukta, görebiliyor musun?" dedi Amos.</p>

  <p>Arutha gözlerini kısınca, gökyüzünün mavisi üzerinde küçük, beyaz bir zerrecik gördü. "Radburn mü?"</p>

  <p>Amos kıç yatırmasından aşağıya tükürdü. "İyi bildin. Başlangıçta açtığımız ara giderek kapanıyor. Ama dedikleri gibi, kıçtan yapılan takip uzun bir takiptir. Günün geri kalanı boyunca arayı yeterince koruyabilirsek, gece onları atlatabiliriz -tabii ayların geçişimizi aydınlatmasına engel olacak kadar bulut olursa."</p>

  <p>Arutha bir şey söylemeden, ufuktaki zerreciği izledi.</p>

  <p>Gün boyunca, peşlerindeki geminin ağır ağır büyümesini izlemişti. Küçük zerrecik başlangıçta çıldırtıcı bir ağırlıkla, şimdi ise endişe verici bir hızla büyüyordu. Arutha artık bulanık bir beyazlıktan ibaret olmayan yelkenlerini açıkça seçebiliyor, direğin ucunda da kuşkusuz Guy'ın sancağı olan siyah bir noktacık görebiliyordu.</p>

  <p>Amos hızla yol alan Deniz Kırlangıcı'nın tam karşısında batan güneşe baktı, sonra peşlerindeki gemiye döndü. Yukarıdaki gözcüye, "Onu seçebiliyor musun?" diye bağırdı.</p>

  <p>Gözcü aşağıya, "Üç direkli savaş gemisi, Kaptan," diye bağırdı.</p>

  <p>Amos Arutha'ya baktı. "Soylu Griffin. Bizi güneş batarken yakalar. On dakika daha ileride olsak ya da saklanabileceğimiz bir hava olsaydı ya da onlar birazcık daha yavaş olsalardı..."</p>

  <p>"Ne yapabilirsin?"</p>

  <p>"Pek fazla şey değil. Tam rüzgâr alırken bizden daha hızlı, yelken numaralarıyla atlatamayacağımız kadar hızlı. Tam yaklaştığı sırada kemere dönsem, araya biraz mesafe koyabiliriz; ikimiz de hız kaybederiz, ama onlar bir süre daha o hızla yol alırlar. Sonra yelkenleri rüzgâra göre düzeltir düzeltmez bizi yakalarlar. Ama o zaman da güneye doğru yönelmiş oluruz, bu kıyı kesiminde de oldukça zorlu sığlıklar ve kayalıklar var, buraya da pek uzak değiller. İş şansa kalır. Hayır, rüzgâr üstü tarafından gelirler. Yanımıza geldiklerinde uzun direkleri rüzgârımızı keser ve bir izin bile istemeden gemiye çıkacak kadar yaklaşıverirler."</p>

  <p>Arutha bir yarım saat daha yaklaşan gemiyi izledi. Martin de güverteye gelerek, iki gemi arasındaki mesafenin her dakika birkaç metre daha azalışını izledi. Amos gemiyi rüzgârı tam alacak şekilde tutarak son hızla ilerlemesini sağlıyor, ama diğer gemi yine de yaklaşıyordu.</p>

  <p>"Lanet olsun!" dedi Amos, öfkesinden neredeyse köpürecekti. "Doğuya doğru kaçıyor olsak karanlıkta izimizi kaybettirirdik, ama birazdan güneş batınca, akşam gökyüzünde siluetimiz ortaya çıkacak. Biz onları göremezken onlar bizi hâlâ görebiliyor olacaklar."</p>

  <p>Güneş batarken kovalamaca devam ediyordu. Güneş kara-yeşil renkli denizin üzerinde öfkeli, kızıl bir top gibi ufka yaklaşırken, savaş gemisi bin metreden daha yakından izliyordu onları.</p>

  <p>"O devasa kundaklı yaylarla donanıma zarar vermeyi ya da güverteyi dümdüz etmeyi deneyebilirler," dedi Amos, "ama kız gemide olduğu için Radburn ona zarar verme korkusuyla bu riske girmeyebilir."</p>

  <p>Dokuz yüz, sekiz yüz metre, Soylu Griffin önlenemez bir süratle üzerlerine geliyordu. Arutha halatlar arasında küçük siluetler halindeki, batan güneşin kızıla boyadığı yelkenlerin önünde kapkara duran figürleri seçebiliyordu.</p>

  <p>Peşlerindeki gemi beş yüz metreye kadar yaklaştığı sırada gözcü, "Sis!" diye bağırdı.</p>

  <p>Amos yukarı baktı. "Ne tarafta?"</p>

  <p>"Güneybatıda. Bir mil ya da daha uzakta."</p>

  <p>Amos hemen kıç tarafa doğru koştu, Arutha da onu izledi. Uzakta güneş batarken, sol tarafta kara denizin üzerinde uzanan puslu, beyaz hattı görebiliyorlardı. "Tanrılar adına!" diye bağırdı Amos. "Bir şans doğdu."</p>

  <p>Amos dümenciye güneybatıya kırmasını bağırarak kıç tarafına doğru koştu, Arutha da bir adım arkasından onu izliyordu. Kıça ulaştıklarında, yaptıkları dönüşün iki gemi arasındaki mesafeyi yarıya indirdiğini gördüler. Amos, "Martin," dedi, "dümencilerine nişan alabilir misin?"</p>

  <p>Martin gözlerini kısarak, "Biraz karanlık, ama zor bir hedef değil," dedi.</p>

  <p>"Onu rotasından çıkarmayı denesene."</p>

  <p>Martin yanından hiç ayırmadığı yayını çıkarıp ayarladı. Bir yardalık bir ok çıkarıp, yaklaşan gemiye döndü. Geminin sallanmasına karşı ağırlığını dengeleyerek bekledi, sonra oku bıraktı. Ok öfkeli bir kuş gibi suyun üzerinde bir yay çizerek, peşlerindeki geminin kıç tarafının üzerinden arkasına uçtu.</p>

  <p>Martin okun uçuşunu izledi, sonra kendi kendine, "Ah," diye mırıldandı. Akıcı, tek bir hareketle bir ok daha çıkarıp yayına yerleştirdi ve çekip bıraktı. Ok ilkiyle aynı yolu izledi, ama diğer geminin arkasını aşıp gitmek yerine kıç yatırmasına saplanarak, dümencinin başının yalnızca birkaç santimetre yukarısında titreyerek kaldı.</p>

  <p>Deniz Kırlangıcı'ndakiler, Soylu Griffin'in dümencisinin dümeni bırakıp kendini güverteye attığını görebiliyorlardı. Savaş gemisi rotasından çıkıp uzaklaşmaya başladı. Martin, "İyi bir atış için biraz fazla rüzgâr var," dedikten sonra, ilkinden birkaç santimetre daha yakına bir başka ok yollayarak dümeni başıboş bıraktı.</p>

  <p>İki gemi arasındaki mesafe ağır ağır artmaya başladı ve Amos tayfalarına döndü. "Herkese duyurun. Ben sessizlik emri verdikten sonra fısıldayan bile olursa balıklara yem olur."</p>

  <p>Savaş gemisi bir dakika kadar başıboş yol aldı, sonra rotasına döndü. "Görünüşe bakılırsa bize tam cephelerini dönmeyecekler, Amos," dedi Martin. "Yelkenlerin içinden kimseyi vuramam."</p>

  <p>"Hayır, ama baş taraftaki şu herifleri mancınıklarının başından uzak tutabilirsen minnettar olurum. Galiba Radburn'ü fena kızdırdın."</p>

  <p>Martin ve Arutha, mancınıkçıların silahlarını hazırladıklarını gördüler. Avcıustası peşlerindeki geminin baş tarafına doğru bir dizi ok gönderdi, biri daha yolunu yarılamamışken bir tane daha atıyordu. İlk ok bir adamı bacağından vurarak devirdi, diğerleri de korunmak için kaçıştılar.</p>

  <p>"Sis tam karşımızda, Kaptan!" diye bir bağırış geldi yukarıdan.</p>

  <p>Amos dümencisine döndü. "Tam yol iskele."</p>

  <p>Deniz Kırlangıcı güneye doğru kırdı. Soylu Griffin peşini hiç bırakmıyordu, artık dört yüz metreden daha yakındı. Rotalarını değiştirdikleri anda da rüzgâr durdu. Sis duvarına yaklaşırken Amos Arutha'ya, "Orada osuruk kadar bile rüzgâr olmaz," dedi, "dalgalanan bezlerin sesinin bizi ele vermemesi için yelkenleri toplatıyorum."</p>

  <p>Bir anda gri ve bulanık, güneş ufukta batarken hızla kararan bir sis duvarına girdiler. Savaş gemisi gözden kaybolur kaybolmaz Amos, "Yelkenleri toplayın!" dedi.</p>

  <p>Tayfalar yelkenleri çekince gemi hemen yavaşladı. Ardından Amos, "Tam yol sancak, sessizliğin başladığını duyurun," dedi.</p>

  <p>Gemi bir anda bir mezarlık kadar sessizleşti. Amos Arutha'ya dönüp, "Burada batıya akan akıntılar var," diye fısıldadı. "Kendimizi onlara bırakacak ve Radburn'ün kaptanının yalnızca Kraliyet Denizi'ni tanıdığını umacağız."</p>

  <p>Dümenciye, "Dümeni ortaya al," diye fısıldadı. Vasco'ya dönerek, "Serenleri bağlasınlar," dedi. "Yukarıdakiler de hiç kıpırdamasınlar."</p>

  <p>Arutha birden sessizliğin ayırımına vardı. Kovalamacanın patırtısından, esen serin kuzey rüzgârından, serenlerde şarkı söyleyen ip ve bezlerden, durmaksızın dalgalanan yelkenlerden sonra bu boğuk sis duvarı olağanüstü derecede sessizdi. Arada bir kıpırdayan bir serenin gıcırtısı ya da bir ipin şaklaması, karanlıkta duyulan tek sesti. Sonsuz gibi görünen gecede dakikalar korkuyla geçiyordu.</p>

  <p>Sonra bir alarm veriliyormuşçasına, bir gemi ve insan sesleri duydular. Cılız rüzgârda ilerlerken hışırdayan yelken bezlerinin sesleri dört bir yandan yankılanıyordu. Arutha dakikalar boyunca bir şey göremedi, sonra arkalarında, kuzeydoğudan güneybatıya doğru hareket eden zayıf bir ışık karanlığı deldi, Soylu Griffin'in fenerleriydi bunlar. Deniz Kırlangıcın'ndaki herkes, güvertedekiler de, yukarıdakiler de yapacakları bir gürültünün suyun üzerinde kolayca taşınacağı korkusuyla hiç kıpırdamadan duruyorlardı. Diğer gemiden "Lanet olsun, sessiz olun biraz! Kendi gürültümüzden onları duyamıyoruz!" bağırışları geliyordu. Sonra bir anda her yer, Soylu Griffin'in yelken ve iplerinin yalpalanmaları dışında sessizliğe büründü.</p>

  <p>Karanlıkta beklerken ne kadar zaman geçtiğini bilemiyorlardı. Sonra korkunç, yıldırım düşmesi gibi bir gıcırtı, ezilen tahtaların çıkardığı bir kırılma sesi duyuldu. Bir anda her yeri çığlık çığlığa bağıran adamların panik halindeki haykırışları sardı.</p>

  <p>Amos diğerlerine döndü, karanlıkta hayal meyal seçiliyorlardı. "Kayalıklara bindirdiler. Seslere bakılırsa omurgayı tam altından parçalamışlar. Artık hepsi ölü adamlar." Dümenin kuzeybatıya, sığlık ve kayalıklardan uzağa kırılmasını emretti ve denizciler aceleyle yelkenleri açmaya koyuldular.</p>

  <p>"Kötü bir ölüm şekli," dedi Arutha.</p>

  <p>Güverteye getirilen fenerlerin ışığıyla biraz aydınlanan Martin omuzlarını silkti. "İyisi var mıdır ki? Daha kötülerini de gördüm."</p>

  <p>Arutha güverteden ayrılırken boğulan adamların cılız, acınası bağırışları hâlâ duyuluyor, Vasco'nun geminin harekete geçmesi yolundaki dünyevi seslenişleriyle ürkütücü bir tezat oluşturuyordu. Kamara iskelesinin kapısını kapatıp, sinir bozucu sesleri dışarıda bıraktı. Kendi kamarasının kapısını sessizce açınca, pencere kanadının arkasındaki bir mumun cılız ışığında uyuyan Anita'yı gördü. Kestane rengi saçları dağılmış, neredeyse simsiyah görünüyordu. Kapıyı örtmeye başlamıştı ki kızın, "Arutha?" dediğini duydu.</p>

  <p>İçeri girdi, kız loş ışıkta kendisini izliyordu. Yatağın kenarına oturdu. "İyi misin?" diye sordu.</p>

  <p>Anita başıyla onaylayıp gerindi. "Çok derin uyumuşum." Gözleri büyüdü. "Her şey yolunda mı?" Doğrulup yüzünü onunkine yaklaştırdı.</p>

  <p>Arutha uzanıp onu kollarıyla sararak kendine doğru çekti. "Her şey yolunda. Artık kurtulduk."</p>

  <p>Kız iç çekip, başını onun omzuna yasladı. "Her şey için teşekkür ederim, Arutha."</p>

  <p>Arutha bir şey söylemedi, birden güçlü bir koruma duygusuna, Anita'yı tehlikelerden koruyup esirgeme duygusuna kapılmıştı. Uzun saniyeler boyunca öylece oturdular, sonra Arutha kabaran duygularını bastırdı. Biraz geri çekilerek, "Herhalde acıkmışsındır," dedi.</p>

  <p>Kız içten, neşeli bir sesle güldü. "Evet, aslına bakarsan açlıktan ölüyorum."</p>

  <p>"Aşağı bir şeyler göndertirim," dedi, "ama korkarım, Şakacıların verdiklerinin yanında bile yavan kalacak."</p>

  <p>"Fark etmez."</p>

  <p>Güverteye çıkıp bir denizciye Prensese hemen bir şeyler getirmesini söyledi, döndüğünde ise onu saçını tararken buldu. Kız, "Herhalde berbat görünüyorumdur," dedi.</p>

  <p>Arutha birden içinde yükselen bir gülme hissini bastırmak zorunda kaldı. Nedenini kendisi de bilmiyordu, ama açıklanamaz bir mutluluk içindeydi. "Hiç de değil," dedi. "Hatta çok güzel görünüyorsun."</p>

  <p>Kız saçını taramayı bıraktı, Arutha kızın bir an son derece çocuksu, bir an sonra ise bir o kadar kadınsı görünmesi karşısında hayret içindeydi. Kız ona gülümsedi. "Krondor'a son geldiğin zaman, babamın sarayındaki akşam yemeğinde seni gizlice izlediğimi hatırlıyorum."</p>

  <p>"Beni mi? Tanrı aşkına, neden?"</p>

  <p>Kız soruyu duymazdan geldi. "Seni o zaman da yakışıklı bulmuştum, ama biraz katıydın. Bir çocuk seni görebilmem için beni havaya kaldırmıştı. Babanın yanındakilerden biriydi. Adını unuttum, ama bir büyücünün çırağı olduğunu söylemişti."</p>

  <p>Arutha'nın gülümsemesi silindi. "O Pug idi."</p>

  <p>"Ne oldu ona?"</p>

  <p>"Savaşın ilk yılında kayboldu."</p>

  <p>Kız fırçasını bıraktı. "Üzüldüm. Haşarı bir çocuğa nazik davranmıştı."</p>

  <p>"İyi bir çocuktu, cesurca şeylerin üstesinden gelirdi, kız kardeşim için de çok özel biriydi. O kaybolduktan sonra uzun süre yas tuttu." Karamsarlığından sıyrılarak, "Şimdi, Krondorlu bir Prenses neden uzak ve taşralı bir kuzenini gizlice gözlesin ki?" dedi.</p>

  <p>Anita uzun bir an boyunca Arutha'yı süzdükten sonra, "Seni görmek istedim, çünkü babalarımız evlenmemizin muhtemel olacağını düşünüyorlardı," dedi.</p>

  <p>Arutha donakalmıştı. Tekrar toparlanmak için tüm gücünü kullanması gerekti. Odadaki tek sandalyeyi çekip oturdu. Anita, "Baban sana bundan hiç söz etmedi mi?" dedi.</p>

  <p>Söyleyecek uygun bir şey bulamayan Arutha yalnızca olumsuz anlamda başını salladı.</p>

  <p>Anita onayladı. "Biliyorum, savaş ve bir sürü şey. Sen Rillanon'a gittikten sonra her şey gerçekten çok karıştı."</p>

  <p>Arutha yutkundu, ağzının kuruduğunu hissediyordu. "Babalarımızın bizim... evliliğimiz hakkındaki şu planları da neyin nesi?"</p>

  <p>Arutha Anita'ya baktı, kızın yeşil gözlerinde parlayan yalnızca titrek mum ışığı değildi. "Korkarım ki, devlet meseleleri. Babam taht üzerindeki hakkımı güçlendirmek istiyordu, Lyam da büyük oğul olduğu için çok tehlikeliydi. Sen idealdin, çünkü Kral buna karşı çıkmazdı... ya da o zaman çıkmadı. Şimdi Guy peşimde olduğuna göre, sanırım Kral da bunu onaylar."</p>

  <p>Arutha birden sinirlenmişti, nedenini kendisi de bilmiyordu. "Herhalde bize de danışmazlar!" Sesi yükselmişti.</p>

  <p>"Lütfen, bunları yapan ben değilim."</p>

  <p>"Üzgünüm, seni kırmak istemedim. Ama evlenme konusunu hiç düşünmemiştim, hele devlet meseleleri yüzünden." Çarpık sırıtışı yeniden belirdi. "Bu genellikle en büyük erkek evlatları ilgilendirir. Biz ikinci evlatlar genellikle bulabildiğimizin en iyisiyle yetinmek zorunda kalırız, yaşlı, dul bir kontes ya da zengin bir tüccarın kızıyla." Durumu hafife alarak geçiştirmeye çalışıyordu. "Şansımız varsa, bu zengin bir tüccarın güzel kızı olur, ama çoğu zaman şansımız yoktur." Neşeli olmayı beceremeyince yerine oturdu. Nihayet, "Anita," dedi, "Crydee'de ne kadar kalman gerekiyorsa o kadar kalacaksın." "Tsuraniler yüzünden bu bir süre için tehlikeli olabilir, ama bunu da bir şekilde hallederiz; belki de seni Carse'a göndeririz. Bu savaş bitince güvenle evine döneceksin; söz veriyorum. Ve asla, asla kimse seni isteğin dışında bir şey yapmaya zorlayamayacak."</p>

  <p>Kapının çalınmasıyla konuşmaları kesildi ve bir denizci içeri girerek dumanı tüten bir kâse balıklı sebze çorbası, kum ekmek ve bir tabak tuzlanmış domuz eti getirdi. Denizci yemekleri masaya bırakıp bir kadeh şarap doldururken Arutha Anita'yı izledi. Denizci çıkınca kız da yemeye başladı.</p>

  <p>Arutha onunla havadan sudan sohbet etti, kızın açık, çekici edası onu bir kez daha büyülemişti. Nihayet iyi geceler dileyip kapıyı kapattığı zaman birdenbire, devlet evliliği fikrinin onu pek de rahatsız etmediğini fark etti. Güverteye çıktı; sis kalkmış, bir kez daha hafif bir meltemle yol alıyorlardı. Gökyüzündeki yıldızlara baktı ve yıllardır ilk kez mutlulukla ıslık çalmaya başladı.</p>

  <p>Martin ve Amos dümenin yanında bir şarap tulumunu paylaşıyor, alçak sesle konuşuyorlardı. Amos, "Prens bu gece alışılmadık derecede neşeli görünüyor," dedi.</p>

  <p>Martin bir pipodan uzun bir nefes çekti, dumanı rüzgârda hemen dağıldı. "Bahse girerim ki, bu neşesinin kaynağından kendisinin de haberi yoktur. Anita henüz küçük, ama ilgisini uzun süre görmezden geleceği kadar da küçük değil. Kız aklına koyduysa ki bence koymuş, onu bir yıla kalmadan ele geçirir. O da seve seve yakalanır."</p>

  <p>Amos güldü. "Ama bunu kolay kolay itiraf etmez. Bahse girerim ki, genç Roland minberin önüne Anita'dan önce geçirilecek."</p>

  <p>Martin başını salladı. "Buna bahis mi diyorsun. Roland paçayı kaptıralı yıllar oluyor. Anita'nın daha yapması gereken şeyler var."</p>

  <p>"Yani sen hiç âşık olmadın mı, Martin?"</p>

  <p>"Hayır, Amos," dedi Martin. "Tıpkı denizciler gibi, ormancılardan da iyi koca olmaz. Uzun, yorucu günler, hatta haftalar boyunca hiç eve uğramadan, yapayalnız. Bu da onları içe dönük, yalnız tipler yapar. Ya sen?"</p>

  <p>"Sözünü etmeye değecek bir şey olmadı," dedi Amos. "Yaşlandıkça, neler kaçırdığımı daha çok düşünür oluyorum."</p>

  <p>"Ya karşına bir fırsat çıkarsa?"</p>

  <p>Amos gülerek, "Sanmam, Martin," dedi, "sanmam."</p>

  <p>Gemi rıhtıma yanaşırken Fannon ve Gardan atlarından indiler. Arutha Anita'yı iskeleden indirip, Crydee'nin Kılıçustası ile tanıştırdı.</p>

  <p>"Crydee'de tahtırevanımız yok, Majesteleri," dedi Fannon, "ama hemen bir at arabası getirtirim. Şatoya kadar yolumuz uzun."</p>

  <p>Anita gülümsedi. "Ata binebilirim, Kılıçustası Fannon. Fazla hırçın olmayan her at işimi görür."</p>

  <p>Fannon adamlarından ikisine ahıra gidip Carline'in binek atlarından birini ve uygun bir eyer getirmelerini emretti. Arutha, "Haberler nedir?" diye sordu.</p>

  <p>Fannon Prens'i biraz uzağa çekerek, "Dağlarda karların erimesi gecikti, Majesteleri, bu yüzden henüz ciddi bir Tsurani hareketi yok. Küçük sınır karakollarından birkaçına baskınlar yapıldı, ama buraya baharda bir saldırı olacağına dair hiçbir alamet yok. Belki de babanıza doğru hareket ederler."</p>

  <p>"Umarım haklısındır, çünkü Krondor garnizonunun büyük bir kısmı Babamın yanında." Krondor'da olanları ana hatlarıyla çabucak anlattı, Fannon da dikkatle dinledi.</p>

  <p>"Babanın kampına gitmemekle iyi yapmışsın. Bence durumu doğru değerlendirmişsin. Dük Borric ordusuyla Guy'a karşı yürürken büyük bir Tsurani saldırısıyla karşılaşmasından daha büyük bir felaket olamazdı. Bir süre bunu kendimize saklayalım. Baban olanları eninde sonunda öğrenecektir, ama Guy'ın ihanetini öğrenmesi ne kadar zaman alırsa, Tsuranileri bir yıl daha körfezde tutma şansımız da o kadar artar."</p>

  <p>Arutha sıkıntılıydı. "Bu uzun süre devam edemez, Fannon. Bu savaşı bir an önce sona erdirmeliyiz." Bir an için geri dönünce, şehir halkının ağızları açık bir halde Prenses'i izlediklerini gördü. "Yine de, en azından Tsuranilere karşı bir şeyler düşünecek kadar zamanımız var, tabii bir şey düşünebilirsek."</p>

  <p>Fannon bir an düşündü, ağzını açtı, sonra durdu. Ciddi, âdeta acı dolu bir ifadeye büründü. Arutha, "Ne oldu, Kılıçustası?" dedi.</p>

  <p>"Sizi acı ve üzücü bir haberle karşılıyorum, Majesteleri. Toprak Beyi Roland öldü."</p>

  <p>Arutha bu haber karşısında yıldırım çarpmışa dönmüştü.</p>

  <p>Bir an için Fannon'un tatsız bir şaka yaptığını sandı, aklı duyduklarını kabullenmek istemiyordu. Nihayet, "Ne... nasıl?" dedi.</p>

  <p>"Haberi üç gün önce Baron Tolburt'ten aldık, o da büyük acı içinde. Toprak Beyi bir Tsurani baskını sırasında öldürülmüş."</p>

  <p>Arutha tepedeki şatoya baktı. "Ya Carline?"</p>

  <p>"Tahmin edeceğiniz gibi. Ağlıyor, ama iyi dayandı."</p>

  <p>Arutha boğazında düğümlenen hıçkırıkları bastırdı. Anita, Amos ve Martin'in yanına dönerken yüzü taştan bir maske gibiydi. Krondor Prensesi'nin rıhtımda olduğu haberi duyulmuştu. Fannon ve Gardan'ın yanında gelen askerler sessizce onun çevresini sarmış, şehir halkını uygun bir mesafede tutarlarken Arutha da kötü haberi Amos ve Martin'le paylaştı.</p>

  <p>Az sonra atlar geldi ve şatoya doğru yola çıktılar. Arutha atını mahmuzlayıp önden gitti, diğerleri saray avlusuna girmeden o atından inmişti bile. Hizmetkârların çoğu onu bekliyorlardı, fazla formalitelere girmeden Kâhya Samuel'e, "Krondor Prensesi konuğumuz olacak," diye seslendi. "Odaları hazırlattır. Büyük salona dek ona eşlik et ve birazdan yanına geleceğimi söyle."</p>

  <p>Prensleri geçerken hemen esas duruşa geçen muhafızların arasından içeri girdi. Carline'in dairesine gelip kapıyı çaldı. İçeriden gelen yumuşak ses, "Kimsiniz?" dedi. "Arutha."</p>

  <p>Kapı hemen açıldı ve Carline kendini kardeşinin kollarına atıp ona sımsıkı sarıldı. "Ah, döndüğüne öyle sevindim ki. Bilemezsin." Bir adım gerileyip ona baktı. "Özür dilerim. Atla seni karşılamaya gelecektim, ama bir türlü kendimi toparlayamadım."</p>

  <p>"Fannon az önce haberi verdi. Çok üzüldüm."</p>

  <p>Kız onu sakince süzdü, yüzünde bir kabullenmişlik ifadesi vardı. Onu elinden tutup odasına aldı. Bir divana oturarak, "Bunun olabileceğini hep biliyordum," dedi. "Bilirsin, çok aptalca bir şey. Baron Tolburt çok uzun bir mektup yazmış, zavallı adam. Oğlunu çok az görebildi, o da çok sarsıldı." Gözyaşları süzülmeye başladı, Arutha'ya arkasını dönerek yutkundu. "Roland öldüğünde..."</p>

  <p>"Bana anlatmak zorunda değilsin."</p>

  <p>Kız başını salladı. "Ben iyiyim. Acı veriyor..." Gözyaşları yine süzülmeye başladı, ama onlara aldırmadan konuştu. "Ah, çok acı veriyor, ama acıyı atlatacağım. Bunu bana Roland öğretti, Arutha. Tehlikeli olacağını ve ölecek olursa, hayatımı devam ettirmek zorunda olduğumu biliyordu. Bana çok iyi öğretti. Bence nihayet onu ne kadar sevdiğimi anladığım ve bunu ona söylediğim için, bu kayıpla başa çıkacak gücü buldum.</p>

  <p>"Roland bir çiftçinin ineklerini kurtarmaya çalışırken ölmüş." Gözyaşlarının arasından gülümsedi. "Bu tam onun yapacağı şey, değil mi? Tüm kışı kaleyi istihkâm ederek geçirdi ve ilk çıkan sorun da, birkaç sıska ineği çalmaya çalışan bir avuç Tsurani oldu. Roland adamlarıyla onları kovalamaya gitmiş, ama bir okla vurulmuş. Tek yaralanan o olmuş, kaleye götürülemeden de ölmüş." Derin bir iç çekti. "Bazen öyle şakalar yapardı ki, neredeyse bunu bilerek yaptı, diyeceğim."</p>

  <p>Ağlamaya başladı, Arutha da sessizce izledi. Hemen kendini toparlayarak, "Bunun bir faydası yok," dedi. Kalkıp bir pencereden dışarı bakarak, "Bu aptal savaşa lanet olsun," dedi.</p>

  <p>Arutha yanına gelip bir an ona sımsıkı sarıldı. "Bütün savaşlara lanet olsun," dedi.</p>

  <p>Birkaç dakika sessizce durdular, sonra Carline, "Şimdi söyle bakalım, Krondor'dan ne haberler var?" dedi.</p>

  <p>Arutha Krondor'da yaşadıklarını kısaca özetledi, bir yandan da dikkatini ondan ayırmıyordu. Roland'ın kaybını, Pug için yas tuttuğu sırada olduğundan çok daha kolay kabullenmiş gibiydi. Arutha acısını paylaşıyordu, ama bir yandan da iyi olacağından kuşkusu yoktu. Carline'in son birkaç yılda bu kadar olgunlaştığını görmek onu sevindiriyordu. Anita'nın kurtarılışını anlatmayı bitirince, Carline sözünü kesti. "Anita, yani Krondor Prensesi, burada mı?"</p>

  <p>Arutha başıyla onayladı ve Carline, "Korkunç görünüyor olmalıyım, sense Krondor Prensesi'ni buraya getiriyorsun," dedi. "Arutha, bir canavarsın sen." Cilalı metalden bir aynanın önüne koşarak yüzüyle oynamaya, nemli bir bezle silmeye başladı.</p>

  <p>Arutha gülümsedi. Yas maskesinin altında, kız kardeşi hâlâ kendine özgü ruhunu gösteriyordu.</p>

  <p>Carline saçlarını tararken kardeşine döndü. "Güzel bir kız mı, Arutha?"</p>

  <p>Arutha'nın çarpık gülümsemesi bir sırıtışa dönüştü. "Evet, güzel olduğunu söyleyebilirim."</p>

  <p>Carline Arutha'nın yüzüne baktı. "Anlaşılan onu yakından tanımam gerekecek." Tarağını bırakıp elbisesini düzeltti. Elini ona uzatarak, "Gel," dedi, "genç hanımı bekletmemeliyiz."</p>

  <p>El ele odadan çıkıp, Anita'ya hoş geldin demek üzere ana salona inen merdivenlerden indiler.</p>
</body>
</html>
