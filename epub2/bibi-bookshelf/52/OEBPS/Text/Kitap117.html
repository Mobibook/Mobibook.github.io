<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="bölüm-ad" style="text-align: center;">SALDIRI</h2>

  <p class="giriş"><big><big>C</big></big><small>ARLİNE ÖNE DOĞRU BİR HAMLE YAPTI.</small></p>

  <p>Kılıcının ucunu alçaktaki bir çizgiden iterek karna doğru öldürücü bir hamle yapmaya davrandı. Roland kılıcı kendi kılıcının güçlü bir darbesiyle son anda iterek kızın kılıcını öteye itti. Geriye doğru sıçradı ve bir an dengesini kaybetti. Carline onun tereddüt ettiğini gördü ve yeniden öne doğru hamle etti.</p>

  <p>Roland aniden sıçrayıp uzaklaşarak kızın kılıcını bir kez daha uzaklaştırdıktan, sonra da onun ulaşamayacağı bir yerde dururken güldü. Kılıcını çabucak sağ elinden sol eline aktararak uzandı ve kızın kılıç tutan elini bilekten kavrayarak onun dengesini bozdu. Onu döndürerek arkasına geçti. Kılıcının kesin tarafına dikkat ederek sol kolunu kızın beline doladı ve onu sıkıca kendisine doğru çekti. Carline kendisinden güçlü olmasına rağmen Roland'la mücadele ediyordu, ama arkasında olduğu sürece, ona kızgın küfürler etmekten başka bir şey yapamıyordu. "Bu bir hileydi! İğrenç bir hile," dedi tükürürcesine.</p>

  <p>Roland gülerken Carline çaresizce debelendi. "Rahatça öldürebilecekmişsin gibi görünse bile kendini böyle zorlama. Hızın iyi, ama çok fazla bastırıyorsun. Sabırlı olmayı öğren.</p>

  <p>Açık bir boşluk bekle, sonra saldır. Dengeni o kadarcık bile kaybetsen, öldün demektir." Yanağına hızlı bir öpücük kondurdu ve kızı kabaca itti.</p>

  <p>Carline sendeleyerek öne gitti, dengesini yeniden buldu ve döndü. "Serseri! Kraliyet şahsıyla laubalileşirsin ha!" Kılıcı hazırda, yavaşça sola doğru çember çizerek Roland'a yaklaştı. Babasının yokluğunda Arutha'nın başına dert olup Roland'ın ona kılıç kullanmayı öğretmesine izin verdirmişti. Öne sürdüğü son sav, "Ya Tsuraniler kaleye girerse ne yapayım? Onlara nakış iğneleriyle mi saldırayım?" Arutha onun silahı kullanmak zorunda kalacağına inandığından çok bitmez tükenmez dırdırından gına getirdiği için merhamete gelmişti.</p>

  <p>Carline birden yüksekten şiddetli bir saldırıya geçerek Roland'ı kalenin arka tarafındaki ufak avluda gerilemek zorunda bıraktı. Roland sırtının alçak bir duvara dayandığını hissedince bekledi. Carline yeniden öne doğru hamle etti ve Roland çevik bir hareketle yana adım atınca, kızın meçinin ucu duvardaki, Roland'ın bir saniye önce olduğu noktaya saplandı. Roland sıçrayarak yanından geçti ve arkasında yerini alırken kızın butlarına kılıcın yassı tarafıyla şakadan bir darbe indirdi. "Sinirlerine de hakim ol, yoksa kafan da elden gider."</p>

  <p>Carline onunla yüz yüze gelmek üzere dönerken, "Ah!" diye bağırdı. Yüz ifadesi öfkeyle eğlenmenin arasında kalmıştı. "Seni canavar!"</p>

  <p>Roland yüzünde yalandan bir pişmanlık ifadesiyle hazırda bekledi. Carline aralarındaki mesafeyi ölçtü ve ağır ağır yaklaşmaya başladı. Üzerinde dar bir erkek pantolonu -bu Leydi Marna'yı dehşete düşürmekteydi- ve belinde kılıç kemeriyle tutturulan bir erkek tuniği vardı. Son bir yıl içinde vücut hatları gelişmişti ve dar kostümü kepazeliğin sınırında gezinmekteydi. Artık on sekiz yaşında olan Carline'de çocuksu hiçbir yan kalmamıştı. Üzerindeki özel olarak yapılmış, siyah, bileğe kadar gelen çizmeler, Carline Roland'la arasındaki mesafeyi kapatırken yere dikkatle basıyordu ve uzun, gür, siyah saçları omuzlarında serbestçe salınan tek bir belik halinde örülmüştü.</p>

  <p>Roland onunla geçirdiği bu saatleri seviyordu. Bu saatlerde aralarında eskiden olan eğlenceli oyunbazlığı büyük ölçüde yeniden keşfetmişlerdi ve Roland, Carline'in ona olan duygularının dostluktan fazla bir şeye dönüştüğü konusundaki temkinli umudundan vazgeçmiyordu. Lyam'ın gidişiniz izleyen yıl içinde birlikte alıştırma yapmış ya da güvenli olduğu düşünülen zamanlarda kalenin yakınlarında at gezintilerine çıkmışlardı. Birlikte geçirdikleri zaman aralarında, Roland'ın daha önce yaratmayı başaramadığı bir arkadaşlık duygusunun gelişmesine yardımcı olmuştu. Carline daha öncekinden daha ciddi olmasına rağmen, canlılığına ve mizah anlayışına yeniden kavuşmuştu.</p>

  <p>Roland bir an durup düşüncelere daldı. Şımarık ve canının istediğini yapan küçük Prenses artık yoktu. Üstlendiği rolün sıkıcılığından inatçı ve yorucu bir hal alan çocuk artık geçmişte kalmıştı. Onun yerinde artık haşin derslerle mülayimleşmiş, güçlü bir zihni ve iradesi olan, genç bir kadın vardı.</p>

  <p>Roland gözlerini kırpıştırdı ve kendisini boğazına dayanmış kılıç ucuyla baş başa buldu. Şakacı bir şekilde kendi kılıcını yere attı ve "Leydi, teslim oluyorum!" dedi.</p>

  <p>Kız güldü. "Ne hayaller kuruyordun, Roland?"</p>

  <p>Roland Carline'in kılıcının ucunu nazikçe itti. "O kıyafetler içinde ilk at sürmeye gittiğin ve geriye pislik içinde ve hanımefendiye yakışmayan bir biçimde döndüğünde Leydi Marna'nın nasıl çılgına döndüğünü hatırlıyordum."</p>

  <p>Carline bunu hatırlayarak gülümsedi. "Bir hafta yataktan çıkamayacak, sandım." Kılıcını kaldırdı. "Keke bu kıyafetleri daha sık giyebilmek için bahanem olsa. O kadar rahatlar ki."</p>

  <p>Roland genişçe gülümseyerek başıyla onayladı. "Çok da alımlılar." Giysilerin Carline'in yuvarlak hatlı bedenini sarışına şehvetle bakıyormuş gibi yaptı. "Gerçi sanırım bu giyenden dolayı."</p>

  <p>Carline onu kınıyormuş gibi yaparak burnunu havaya dikti. "Siz bir serseri ve dalkavuksunuz, efendim. Ve de bir şehvet düşkünü."</p>

  <p>Roland bir kıkırdamayla kılıcını aldı. "Sanırım bugünlük bu kadarı yeter, Carline. Bu öğleden sonra yalnızca bir yenilgiye katlanabilirim. Bir tanesi daha olursa, kaleyi utanç içinde terk etmek zorunda kalırım."</p>

  <p>Silahını çeken Carline'in gözleri irileşti ve Roland attığı taşın yerini bulduğunu anladı. "Ah! Hepsi topu bir kız seni utandırdı, öyle mi?" dedi hazırda tuttuğu kılıcıyla ilerlerken.</p>

  <p>Roland gülerek kendi kılıcını da çekip geriledi. "Bakın, Leydi. Bu çok yakışıksız."</p>

  <p>Carline kılıcını doğrultarak ona öfkeyle baktı. "Terbiyemle Leydi Marna ilgileniyor, Roland. Senin gibi bir soytarıdan ders almama gerek yok."</p>

  <p>Roland, "Soytarı mı!" diye bağırarak öne sıçradı. Carline onun kılıcını kendi kılıcıyla yakaladı ve karşılık verdi (<a href="../Text/Kitap1Notlar.html#n4d" id="n4d">4</a>), neredeyse de vuracaktı. Roland darbeyi kılıcıyla karşılayarak göğüs göğse gelene(<a href="../Text/Kitap1Notlar.html#n5d" id="n5">5</a>) kadar kendi kılıcını berikinin kılıcının üzerinde kaydırdı. Boştaki eliyle kızın kılıç tutan elinin bileğini kavradı ve gülümsedi. "Asla kendini bu konumda bulmayı istemezsin." Carline kendini kurtarmak için debelendi, ama Roland onu sıkı sıkı tutuyordu. "Tsuraniler bizim üzerimize kadınlarını göndermeye başlamadığı sürece, dövüştüğün herkes senden daha güçlü olacak ve bu noktadan itibaren sana ne isterse yapacaktır." Böyle diyerek onu kendisine doğru çekip öptü.</p>

  <p>Carline yüzünde bir hayret ifadesiyle geri çekildi. Kılıç birden parmaklarının arasından düştü ve Roland'ı kavradı. Onu şaşırtıcı bir güçle kendine doğru çekerek, onun tutkusuna karşılık veren bir tutkuyla öptü.</p>

  <p>Roland geri çekildiğinde ona özlemle karışık bir hayret ifadesiyle baktı. Yüzüne bir gülümseme yayıldı ve gözleri parıldadı. Sessizce, "Roland, ben-" dedi.</p>

  <p>Kalede alarm sesi çınladı ve kalenin diğer tarafındaki duvarlardan birinin, "Saldırı!" diye haykırdığı duyuldu.</p>

  <p>Roland alçak sesle küfretti ve geriye doğru adım attı. "Kahrolası, vakitsiz talih." Ana avluya çıkan salona yöneldi. Bir gülümsemeyle döndü ve "Ne söyleyeceğinizi unutmayın, Leydim," dedi. Carline'in elinde kılıcıyla onu izlediğini görünce neşesi kayboldu. Sesindeki tüm şakacılık kaybolarak, "Nereye gidiyorsun?" diye sordu.</p>

  <p>Kız asi bir tavırla, "Surlara. Mahzenlerde daha fazla oturmayacağım," dedi.</p>

  <p>Roland kararlı bir sesle, "Hayır. Gerçek savaşta deneyimin olmadı. Spor olarak, kılıç kullanmakta yeterince iyisin, ama kan kokusunu ilk duyuşunda donakalman riskine atılamam. Diğer leydilerle birlikte mahzenlere gidecek ve kendini güvenli bir şekilde içeri kilitleyeceksin," dedi.</p>

  <p>Roland daha önce- onunla hiç böyle konuşmamıştı ve Carline hayrete düştü. O ana kadar hep şakacı serseri ya da müşfik dost olmuştu. Şimdi, birdenbire farklı bir adam olup çıkmıştı. Carline itiraz edecek oldu, ama Roland sözünü kesti.</p>

  <p>Onu kolundan tutup yarı yol gösterip, yarı sürükleyerek mahzen kapılarına doğru yürüdü. Carline, "Roland!" diye haykırdı. "Bırak gideyim!"</p>

  <p>Roland alçak sesle, "Sana emredilen yere gideceksin. Ben de bana emredilen yere gideceğim. Tartışma olmayacak," dedi.</p>

  <p>Carline kendini ondan çekmeye çalıştı, ama Roland'ın kavrayışı aman vermiyordu. "Roland! Ellerini üzerimden şu an çek!" diye emir verdi.</p>

  <p>Roland onun itirazlarını duymazlıktan gelmeye devam etti ve onu salonda sürükledi. Mahzen kapısında şaşıran bir muhafız ona doğru yaklaşan çifti izliyordu. Roland durdu ve Carline'i kapıya doğru pek de nazik olmayan bir şekilde itti. Carline gözlerini öfkeyle iri iri açarak muhafıza döndü. "Onu tutukla! Hemen şimdi! O" -öfke yüzünden sesi bir leydiye hiç de yakışmayan bir yüksekliğe ulaşmıştı- "bana elini sürdü!"</p>

  <p>Muhafız tereddüt ederek önce birine, sonra diğerine baktı ve Toprak Beyi'ne doğru dikkatle yürümeye başladı. Roland bir parmağını ikaz edercesine kaldırıp muhafızın burnunun birkaç santim ötesinde tuttu. "Majesteleri'nin kendisi için belirlenen güvenli mekana götüreceksin. İtirazlarına kulaklarını tıkayacaksın ve gitmeye kalkışırsa, onu engelleyeceksin. Anlıyor musun?" Sesi son derece ciddi olduğu konusundaki tüm şüpheleri ortadan kaldırıyordu.</p>

  <p>Muhafız başıyla onayladı, ama yine de Prenses'e dokunmaya gönülsüzdü. Roland gözlerini askerin yüzünden ayırmadan Carline'i kapıya doğru hafifçe itti ve "Her şeyin güvende olduğu sinyali gelmeden önce mahzenden ayrıldığını öğrenirsem, Prens ile Kılıçustası'nın Prenses'in zarar görebileceği bir yere gitmesine izin verdiğini öğrenmesini sağlarım," dedi.</p>

  <p>Bu muhafız için yeterliydi. Saldırılar sırasında Prenses ile Toprak Beyi'nden hangisinin rütbece daha üstün olduğunu anlayamayabilirdi, ama kafasında Kılıçustası'nın böyle bir durumda ona ne yapacağı konusunda hiçbir kuşku yoktu. Carline geri dönemeden mahzen kapısına döndü ve onu merdivenden inmeye zorlayarak, "Majesteleri, bu taraftan," dedi.</p>

  <p>Carline burnundan soluyarak merdivenlerden geri geri inmeye başladı. Roland kapıyı arkalarından kapadı. Geriye doğru bir basamak daha indikten sonra döndü ve mağrur bir edayla aşağı doğru yürüdü. Saldırı sırasında kale ve kasabadaki kadınlara ayrılmış odaya vardıklarında Carline diğer kadınların dehşet içinde birbirlerine sokulmuş, beklediklerini gördü.</p>

  <p>Muhafız özür kabilinden bir selam verdi ve "Prenses'in affını diliyorum, ancak Toprak Beyi son derece kararlı görünüyordu," dedi.</p>

  <p>Carline'in kaş çatışı birden silindi ve yerini ufak bir gülümseme aldı. "Öyleydi, değil mi?"</p>

  <p>Süvariler hızla avluya girdiler, devasa kapılar arkalarından kapandı. Arutha onları surların üzerinden izledi ve Fannon'a döndü.</p>

  <p>Fannon, "Bu kadar talihsizlik olmaz," dedi.</p>

  <p>Arutha, "Talihin bununla bir ilgisi yok. Tsurani kesinlikle avantaj bizdeyken saldıracak değildi," dedi. Her şey sakin görünüyordu, savaşı her daim hatırlatan, yakılmış kasaba dışında. Ama aynı zamanda biliyordu ki, kasabanın ötesinde, kuzey ve kuzeydoğudaki ormanlarda, bir ordu toplanmaktaydı. Ve tüm raporlara göre, iki bin kadar Tsurani, Crydee'ye doğru yürüyüşteydi.</p>

  <p>"İçeri gir, seni sıçan ısırıklı, anasız köpek."</p>

  <p>Arutha avlunun içine baktı ve Amos Trask'in paniğe kapılmış bir balıkçıya bir tekme savurduğunu, adamın da güneye gitmemiş kasabalılar arasından yerinden olanları barındırmak için kale surlarının içine dikilmiş pek çok uyduruk kulübeden birine koşarak girdiğini gördü. Kasabalılardan çoğu ölüm akınının sonrasında gemiyle Carse'a gitmiş, ama birkaçı kışı geçirmek üzere geride kalmıştı. Garnizonu beslemek üzere geride kalacak olan bazı balıkçıların dışındakiler, o yılın ilkbaharında gemiyle Carse ile Tulan'ın güneyine gönderilecekti. Ama yaklaşan sezonun ilk gemilerinin gelmesine daha haftalar vardı. Gemisi önceki yıl yandıktan sonra bu adamların sorumluluğu Amos'a verilmişti, ayakaltında dolaşmalarını ve kalede işleri aksatmalarını engelliyordu. Sabık deniz kaptanı kasabanın yanmasından sonraki ilk haftalarda yeteneğini ortaya çıkarmıştı. Amos'ta komuta etme yetisi vardı ve sert, kaba saba ve başına buyruk balıkçıları hizada tutuyordu. Arutha onun palavracı, yalancı ve muhtemelen bir korsan olmakla birlikte, genelde sevimli biri olduğunu düşünüyordu.</p>

  <p>Gardan avludan merdivenleri çıkarak, peşinde Roland ile birlikte yanlarına geldi. Gardan Prens ile Kılıçustası'nı selamladı ve "Son devriye buydu, efendim," dedi.</p>

  <p>"O zaman tek yapmamız gereken Longbow'u beklemek," dedi Fannon.</p>

  <p>Gardan başını iki yana salladı. "Tek bir devriye bile onu görmemiş; efendim."</p>

  <p>"Bunun nedeni Longbow'un Tsuranilere aklıselim sahibi herhangi bir askerin yaklaşacağından şüphesiz daha yakın olmasındandır," diye önerdi Arutha. "Tsuranilerin geri kalanının buraya varmasına ne kadar kaldı, dersin?"</p>

  <p>Gardan kuzeydoğu yönünü işaret ederek, "Dosdoğru ilerlerseler, bir saatten az," dedi. Göğe doğru baktı. "Gün batmadan önce dört saatten az zamanlan var. Gece çökmeden önce bir hücum bekleyebiliriz. Muhtemelen konumlarını alır, adamlarını dinlendirir ve şafakla birlikte saldırırlar."</p>

  <p>Arutha Roland’a bir bakış attı. "Kadınlar güvende mi?"</p>

  <p>Roland sırıttı. "Hepsi de güvende, gerçi bu iş bittiğinde kız kardeşin bana söyleyecek birkaç haşin sözü olabilir."</p>

  <p>Arutha onun sırıtışına karşılık verdi. "Bu iş bittiğinde, bununla ben ilgilenirim." Etrafına bakındı. "Şimdi bekleyeceğiz."</p>

  <p>Kılıçustası Fannon'un gözleri önlerindeki aldatıcı bir sükunet içindeki manzarayı taradı. "Evet, şimdi bekliyoruz," derken sesinde azimle karışık bir kaygı vardı.</p>

  <p>Martin elini kaldırdı. Üç iz sürücüsü durdu. Orman onlara göre sessizdi, ama üçü de Martin'in onlardan daha keskin duyulara sahip olduğunu biliyordu. Bir an sonra ilerleyerek, öne geçti.</p>

  <p>On saattir, şafağın öncesinden beri, Tsuranilerin yürüyüş hattını işaretliyorlardı. Çıkarabildiği kadarıyla, Tsuraniler Elvandar'dan Crydee nehrindeki sığ geçit yerlerinde bir kez daha püskürtülmüşlerdi ve şimdi dikkatlerini Crydee'deki kaleye çeviriyorlardı. Üç yıldır Tsuraniler dört cephede yığılmıştı: doğuda Dük'ün ordularına, kuzeyde elf ve cücelere, batıda Crydee kalesinde, güneyde ise Kara Yol Kardeşliği ve goblinlere karşı.</p>

  <p>İz sürücüler Tsurani iz bozuculara yakın, zaman zaman çok yakın durmuştu. İki kez saldırganlardan, Crydee Avcıustası ile adamlarını izlemeye azimli Tsurani savaşçılarından kaçmak zorunda kalmışlardı. Bir defasında saldırganlar onlara yetişmiş ve Martin dövüşte adamlarından birini kaybetmişti.</p>

  <p>Martin kulak tırmalayıcı bir karga ötüşü koyverdi ve birkaç dakika içinde geriye kalan üç iz sürücüsü ona katıldılar. Biri, Garret adındaki uzun yüzlü, genç bir adam, "Dönecekleri yerin hayli batısına gidiyorlar," dedi.</p>

  <p>Longbow bunu düşündü. "Evet, kalenin etrafındaki tüm toprakların etrafını sarmayı tasarlıyor olabilirler. Ya da sadece beklenmeyen bir cepheden saldırmak istiyor da olabilirler." Sonra alaylı bir gülümsemeyle, "Ama en büyük olasılık, saldırı başlamadan alanı tarayarak onları arkalarından taciz edecek herhangi bir kuvvet bulunmadığından emin olmak istemeleri," dedi.</p>

  <p>Başka bir iz sürücü, "Mutlaka geçtikleri yerlere işaret koyduğumuzu biliyorlardır," dedi.</p>

  <p>Longbow'un çarpık gülümsemesi daha da yayıldı. "Şüphesiz. Bizim gelip gidişimizle ilgilenmediklerini düşünüyorum." Başını iki yana salladı. "Bu Tsuraniler kibirli bir güruh." Eliyle işaret ederek, "Garret benimle gelecek. Siz ikiniz, dosdoğru kaleye dönün. Kılıçustası'na iki bin Tsurani'nin daha Crydee'ye doğru yürüdüğünü haber verin," dedi. İki adam tek kelime etmeden kaleye doğru hızlı bir tempoyla ilerlemeye başladılar.</p>

  <p>Martin geriye kalan yol arkadaşına kaygısız bir sesle, "Gel, ilerlemekteki düşmana dönelim ve şimdi ne çevirdiğine bakalım," dedi.</p>

  <p>Garret başını iki yana salladı. "Neşeli hallerin kaygılı zihnimi rahatlatmaya yaramıyor, Avcıustası."</p>

  <p>Longbow geldikleri yöne dönerek, "Ölüm için zamanın pek önemi yoktur. Ne zaman isterse, o zaman gelir. Öyleyse, neden zihnini kaygıya teslim edesin ki?" dedi.</p>

  <p>"Evet," dedi Garret; uzun yüzünden ikna olmadığı anlaşılıyordu. "Gerçekten, neden? Beni kaygılandıran ölümün istediği zaman gelişi değil; tüylerimi ürperten senin onu davet edişin."</p>

  <p>Martin usulca güldü. Garret'a kendisini izlemesini işaret etti. Tempolu bir yürüyüşe kalkarak mesafeleri uzun, gevşek adımlarla aştılar. Orman gün ışığıyla aydınlanmıştı, ama kalın ağaç gövdelerinin arasında, dikkatli bir düşmanın pusuya yatabileceği, pek çok karanlık yer vardı. Garret bu gizlenme noktalarından geçmenin güvenli olup olmadığını Longbow'un sağduyulu kararına bıraktı. Derken, iki adam aynı anda önlerinden gelen hareket sesinin üzerine yerlerinde durdular. Hiç gürültü çıkarmadan gölgeli bir çalının içinde kayboldular. Derken onlara sözcükleri açıkça anlaşılmayan, hafif bir fısıltı ulaştı.</p>

  <p>Görüş alanlarına, Martin'in izlediği yolu keserek kuzeyden güneye doğru giden bir rotada dikkatle ilerleyen iki şekil girdi. İkisi de koyu gri renkte cüppeler giymişti, okları ellerinde hazırdı. Durdular ve biri Longbow ile iz sürücülerinin bıraktığı ayak izlerini incelemek üzere diz çöktü. Aşağıdaki yolu işaret etti ve yol arkadaşıyla konuştu, o da başıyla onayladı ve geldikleri yöne doğru döndü.</p>

  <p>Longbow Garret'ın nefesini içine çekişini duydu. Bölgeyi gözleyen Kara Yol Kardeşliği'nin iz sürücülerinden biriydi. Bir saniye daha aradıktan sonra, yoldaşına katıldı.</p>

  <p>Garret kımıldanmaya başladı ve Martin onun koluna yapıştı. Longbow, "Daha değil," diye fısıldadı.</p>

  <p>Garret fısıldayarak, "Bu kadar kuzeyde ne işleri var?" diye yanıt verdi.</p>

  <p>Martin başını iki yana salladı. "Tepelerin eteklerinde devriyelerimizin ardına sızmışlar. Güneyde gevşedik, Garret. Dağların bu kadar batısında kuzeye geleceklerini hiç düşünmedik." Bir an sessizce bekledikten sonra, "Belki de Yeşil Yürek'ten bıktılar ve soydaşlarına katılmak için Kuzey Elleri'ne gitmeye çalışıyorlar," diye fısıldadı.</p>

  <p>Garret konuşacak oldu, ama bir an önce diğerlerinin boşalttığı noktaya başka bir Karanlık Kardeşi girince sustu. Karanlık Kardeşi etrafına baktı, sonra elini kaldırarak işaret verdi. Martin'in adamlarının izlediği yolu kesen patikanın üzerinde başka şekiller belirdi. Kara Kardeşler birli, ikili, üçlü gruplar halinde yolu geçerek ağaçların içinde kayboldular.</p>

  <p>Garret nefesini tutarak oturdu. Martin'in görüş alanlarından geçen şekilleri alçak sesle saydığını duyabiliyordu: "...on, on iki, on beş, on altı, on sekiz..."</p>

  <p>Kara cüppeli şekillerin akım devam etti, Garret'a hiç bitmeyecekler gibi gelmişti, "...otuz bir, otuz iki, otuz dört..."</p>

  <p>Geçişleri sürerken daha büyük sayılarda Kardeşler ortaya çıktı ve bir süre sonra Martin, "Sayıları yüzden fazla," dedi.</p>

  <p>Hâlâ geliyorlardı, artık bazılarının sırtında ve omuzlarında çıkınlar vardı. Çoğu koyu gri renkte dağ cüppeleri giymişti, ancak diğerlerinin üzerinde yeşil, kahverengi ya da siyah giysiler vardı. Garret Martin'e yanaştı ve "Haklısın. Bu kuzeye göç. İki yüzden fazla saydım," diye fısıldadı.</p>

  <p>Martin başıyla onayladı. "Hâlâ da geliyorlar."</p>

  <p>Daha uzun dakikalar boyunca Karanlık Kardeşler yolu geçmeye devam etti, savaşçı selinin yerini hırpani görünümlü dişiler ve çocuklar alana dek. Onlar da geçtiğinde, yirmi savaşçıdan oluşan bir bölük yolu aştı ve bölge sessizliğe gömüldü.</p>

  <p>Bir an sessizlik içinde beklediler. Garret, - "Ormandan bu kadar çok sayıda geçip de bu kadar uzun süre fark edilmediklerine göre, elflerle akraba olmalılar," dedi.</p>

  <p>Martin gülümsedi. "Karşına çıkan ilk elfe bundan bahsetmemeni tavsiye ederim." Yavaşça ayağa kalkarak çalıların arasında uzun süre oturmaktan kramp giren kaslarını esnetti. Doğudan hafif bir ses yankılandı ve Martin'in yüzünde düşünceli bir bakış belirdi. "Kara Kardeşlerin yürüyüşü sence yolun ne kadar uzağına kadar gidiyor?"</p>

  <p>Garret, "Arka tarafta, yüz metre; başta, belki de çeyrek mil ya da daha az. Neden sordun?" dedi.</p>

  <p>Martin sırıttı ve Garret onun gözlerindeki alaycı neşeden huzursuz oldu. "Gel, biraz eğlenebileceğimiz bir yer biliyorum."</p>

  <p>Garret usulca inledi. "Ah, Avcıustası, sen eğlenceden bahsedince tüylerim diken diken oluyor."</p>

  <p>Martin elinin tersiyle adamın göğsüne şöyle dostça vurdu. "Gel, cesur dostum." Avcıustası arkasında Garret'la yoldan ayrıldı. Ağaçların arasında uzun adımlarla, onlar kadar deneyimli olmayan ormancıların ayağına dolanacak engelleri kolaylıkla aşarak ilerlediler.</p>

  <p>Yolun kesintiye uğradığı bir yere geldiler ve iki adam da durdu. Yolun hemen ilerisinde, ormanın loşluğunda görüş alanlarının hemen kıyısından Tsurani iz silicilerinden bir bölük geliyordu. Martin ile Garret ağaçların arasına karıştırlar ve Avcıustası, "Asıl sütun hemen arkada. Kara Kardeşlerin geçtiği kesit yerine ulaştıklarında, onları takip etme riskine atılabilirler," dedi.</p>

  <p>Garret başını iki yana salladı. "Ya da atılmayabilirler, bu yüzden de atılmalarını sağlayacağız." Derin bir nefes alarak, "Peki, ne yapalım," diye ekledi, sonra yaylarını omuzlarına atarlarken Yeşil Sessizliklerin Şarkıcısı, Ormancıların Tanrıçası Kilian'a içinden kısa bir dua etti.</p>

  <p>Martin yola adımını attı ve nişan aldı, Garret da aynını yaptı. Tsurani iz bozucular görüntüye girdi, asıl gövdenin daha kolay ilerleyebilmesi için yol üzerindeki sık çalıları kesiyorlardı. Martin Tsuranilerin rahat bir yakınlığa gelmelerini bekledi, sonra ilk iz bozucu onları fark eder fark etmez, ilk okunu saldı. Adamlardan ilk ikisi düştü ve onlar daha yere düşmeden iki ok daha atıldı. Martin ile Garret oklarını sırtlarındaki sadaklardan akıcı hareketlerle çekiyor, oku kirişe takıyor ve olağan dışı bir çabukluk ve nişancılıkla gönderiyordu. Martin'in Garret'ı beş yıl önce seçmesi merhametten değildi. Fırtınanın tam ortasındayken bile Garret sükunet içinde durur, kendisine emredileni, maharetle yapardı.</p>

  <p>Sersemleyen on Tsurani alarm veremeden yere düştüler. Martin ile Garret oklarını sakince omuzlarına atıp beklediler. Derken yolun üzerinde renkli zırhlardan hakiki bir duvar belirdi. Öncü birlikteki Tsuranili subaylar ölü iz bozucuları görünce donakaldılar. Sonra yolun ilerisinde sessizce duran iki ormancıyı gördüler ve bağırarak bir şey söylediler. Sütunun ön tarafındaki tüm askerler, silahlarını çekerek öne atladılar.</p>

  <p>Martin yolun kuzey tarafındaki çalıların arasına sıçradı, Garret da bir adım arkasındaydı. Arkalarında onları yakından izleyen Tsuranilerle birlikte ağaçların arasından son hızla ilerlediler.</p>

  <p>Martin'in sesi ormanı vahşi bir avcı çığlığıyla doldurdu. Garret korkudan olduğu kadar isimsiz, çılgın bir taşkınlıktan haykırıyordu. Bir Tsurani güruhu onları ağaçların arasından izlerken arkadan muazzam bir gürültü geliyordu.</p>

  <p>Martin onları, Kara Kardeşlik'in izlediği yola paralel bir yoldan kuzeye yönlendirdi. Bir süre sonra durdu ve kesik nefeslerinin arasından, "Yavaş ol, onları kaybetmek istemeyiz," dedi.</p>

  <p>Garret arkasına baktı ve Tsuranilerin görünürde olmadığını gördü. Bir ağaca yaslanıp beklediler. Bir an sonra ilk Tsuraniler görüntüye girdiler, kuzeybatıya doğru açı yapan bir rotada aceleyle ilerliyorlardı.</p>

  <p>Martin yüzünde bezgin bir ifadeyle, "Kahrolası dünyalarının tamamındaki yegane maharetli iz sürücülerini öldürdük galiba," dedi. Kemerinden avcı borusunu çıkardı ve öyle yüksek öttürdü ki, Tsurani askeri yüzünde Martin ile Garret'ın durduğu yerden bile açıkça görülen hayretle dona kaldı.</p>

  <p>Tsuraniler etraflarına bakınıp iki avcıyı gördüler. Martin elini sallayarak adama onu izlemesini işaret etti ve onunla Garret yeniden yola koyuldular. Tsuraniler bağırarak arkadakileri çağırdılar ve onların peşine düştüler. Çeyrek mil boyunca Martin ile Garret Tsuranileri ormandan geçirdiler, sonra batıya doğru saptılar. Garret derin nefeslerin arasında bağırdı, "Kara Kardeşler... bizim geldiğimizi... anlayacaklar."</p>

  <p>Martin bağırarak yanıt verdi, "Aniden hepsi birden... sağır... olmadıysa." Gülümsemeyi başardı. "Tsuranilerin altıya bir üstünlüğü var. Sanırım... Kardeşlik'in... pusuya düşüren taraf olması... adil olur."</p>

  <p>Garret nefesini ayırarak alçak sesle inledi ve ustasını izlemeye devam etti. Bir çalıların arasından hızla çıktılar ve Martin Garret'ı tuniğinden yakalayarak durdu. Başım eğdi ve "İlerdeler," dedi.</p>

  <p>Garret, "Anlamıyorum... arkadan gelen o kahrolası şamatada... nasıl bir şey duyabiliyorsun." Ormanın gürültüleri artırmasına ve nereden geldiğini anlamayı güçleştirmesine rağmen, seslere bakılırsa, Tsurani sütununun çoğu onları izlemiş gibiydi.</p>

  <p>Martin, "Hâlâ o... gülünç kırmızı iç gömleği... giyiyor musun?"</p>

  <p>"Evet, neden?"</p>

  <p>"Bir şerit yırt." Garret soru sormadan bıçağını çıkardı ve yeşil ormancı tuniğini kaldırdı. Altında cırtlak kırmızıdan bir iç gömlek vardı. Alt taraftan uzun bir şerit kesti, sonra da gömleği aceleyle pantolonuna sıkıştırdı. Garret kendisine çeki düzen verirken, Martin şeridi bir oka bağladı. Çalıların içinde ölmüş Tsuranilerin olduğu yere baktı. "Nedeni şu güdük bacakları olsa gerek. Bütün gün koşabiliyor olabilirler, ama ormanlarda koşuya ayak uyduramıyorlar." Oku Garret'a verdi. "Şu ufak açıklığın karşı tarafındaki büyük karaağacı görüyor musun?"</p>

  <p>Garret başıyla onayladı. "Arkasında, sol tarafındaki ufak huş ağacını görüyor musun peki?" Garret tekrar başıyla onayladı. "Onu okundan o paçavra sarkarken vurabilir misin, sence?"</p>

  <p>Garret yayını çıkarırken sırıttı, oku kirişe taktı ve saldı. Ok dümdüz uçarak ağacı vurdu. "Çarpık bacaklı dostlarımız buraya vardıklarında, oradaki renk belirtisini görüp bodoslama karşıya dalacaklar. Hazin bir şekilde yanılmıyorsam şayet, Kardeşler okunun diğer tarafında, yaklaşık on beş metre ötedeler." Garret yayını yeniden omzuna asarken borusunu çekti. "Bir kez daha yola çıkıyoruz," dedi uzun, yüksek bir ses koyvererek.</p>

  <p>Tsuraniler eşek arıları gibi sökün ettiler, ama avcı borusunun sesi hava dinmeden önce Longbow ile Garret güneybatıya doğru uzaklaşmıştı. Tsuraniler onları görüp de aldatmaca suya düşmeden gitmek için acele ettiler. Aniden bir çalılığın içinden geçtiler ve etrafta dolaşan kadınlar ve çocuklardan oluşan bir grupla karşılaştılar. Kardeşlik'ten bir genç kadın yere bir çıkın koyuyordu. İki adamı görünce durdu. Garret ona toslamamak için kendini kayarak durdurmak zorunda kaldı.</p>

  <p>Kızın iri, kahverengi gözleri etrafından dolaşan Garret'ı inceledi. Garret düşünmeden, "Affedersiniz, hanımefendi," dedi ve elini başına götürdü. Derken arkalarından şaşkınlık ve öfke sesleri koparken Avcıustası'nın arkasından tekrar yola düştü.</p>

  <p>Martin bir çeyrek mil daha gittikten sonra durup etrafı dinledi. Kuzeydoğudan savaş sesleri, bağırışlar, çığlıklar ve birbirine çarpan silahların çınlamaları geliyordu. Martin sırıttı. "İki taraf ta bir süre meşgul olacak."</p>

  <p>Garret bitkinlikle yere çöktü ve "Bir dahaki sefere beni kaleye gönderin, olur mu, Avcıustası?"</p>

  <p>Martin iz sürücünün yanına diz çöktü. "Bu Tsuranilerin Crydee'ye gün batımında ya da daha sonra ulaşmasını engeller. Yarma kadar hücuma geçemezler. Dört yüz Kara Kardeş, arkalarında bırakıp da güvende olabilecekleri bir şey değil. Biraz dinlendikten sonra Crydee'ye döneceğiz."</p>

  <p>Garret bir ağaca yaslandı. "Güzel haber." Rahatlayarak uzun uzun içini çekti. "Bu uzu ucunaydı, Avcıustası."</p>

  <p>Martin esrarlı bir biçimde gülümsedi. "Yaşamın tamamı ucu uçunadır, Garret."</p>

  <p>Garret başını ağır ağır iki yana salladı. "O kızı gördün mü?"</p>

  <p>Martin başıyla onayladı. "Ne olmuş ona?"</p>

  <p>Garret'ın kafası karışmış gibiydi. "Hoştu... yo, güzel demek daha doğru, tuhaf bir tarzda, yani. Ama uzun, siyah saçları vardı ve gözleri su samurunun kürkü rengindeydi. Dudaklarım büzmüştü ve şuh bir hali vardı. Çoğu erkeğin dönüp ikinci kez bakmasına yeterdi. Kardeşlik'ten bekleyeceğim şey değil."</p>

  <p>Martin başıyla onayladı. "Aslına bakılırsa moredhel güzel bir soydur, elfler gibi. Ancak, unutma, Garret," dedi gülümseyerek, "kendini bir moredhel kadınıyla hoşbeş ederken bulursan, seni öpmek yerine kalbini kesip çıkarmakla daha çok ilgilenecektir."</p>

  <p>Kuzeydoğudan çığlıklar ve haykırışlar yankılanırken bir süre dinlendiler. Sonra yavaşa ayağa kalkıp Crydee'ye dönüş yoluna çıktılar.</p>

  <p>Savaşın başından beri, Tsuraniler etkinliklerini Gri Kuleler'deki vadinin hemen yakınındaki bölgelerle sınırlamışlardı. Cüceler ve elflerden gelen raporlar, Gri Kuleler'de maden çıkarma etkinliklerinin gerçekleştirildiğini ortaya çıkarıyordu. Vadinin dışında anklavlar oluşturmuşlar, buradan Krallık konumlarına baskınlar düzenliyorlardı. Yılda bir iki kez Düklerin Batı Ordusu'na, Elvandar'daki elflere ya da Crydee'ye saldırı düzenliyorlardı, ancak çoğu zaman ele geçirdiklerini ellerinde tutmakla yetiniyor gibiydiler.</p>

  <p>Her yıl da ellerindeki bölgeleri genişletiyor, daha fazla kuşatılmış bölge inşa ediyor, kontrolleri altındaki sahayı büyütüyorlar ve ertesi yılki hücumu idare edebilecekleri, daha güçlü bir konuma sahip oluyorlardı. Walinor düşeli beridir, Acı Deniz'in doğusuna, beklenen saldırı gerçekleşmemiş, Tsuraniler Taş Dağı'nın yakınındaki LaMutian kalelerine de saldırmamıştı. Walinor ile Crydee kasabası yağmalanmış ve terk edilmişti, Tsuranilere herhangi bir kazanç sağlamaktan çok onları Krallık ve Özgür Şehirler'e yar etmemek için. Savaşın üçüncü yılının ilk-baharında, Krallık kuvvetlerinin liderleri, açmazdan çıkılmasını sağlayacak, büyük bir saldırıdan umutlarını kesmişlerdi. Ve bu saldırı mantıklı olan yere, müttefiklerin en zayıf cephesine, Crydee'deki garnizona geldi.</p>

  <p>Arutha surların üzerinden Tsurani ordusuna baktı. Gardan ve Fannon'un yanında durmuştu, Martin de arkasındaydı. "Ne kadar?" diye sordu, gözlerini toplanan ordudan ayırmadan.</p>

  <p>Martin konuştu. "Bin beş yüz, iki bin... anlaması zor. Dün iki binden fazlası geliyordu, Kara Kardeşlerin kendileriyle birlikte götürdüklerini düş."</p>

  <p>Uzaktaki ormandan işçilerin kestikleri ağaçların sesi geliyordu. Kılıçustası'yla Avcıustası, Tsuranilerin ağaçları hücum merdiveni inşa etmek için kestiklerini düşünüyordu.</p>

  <p>Martin, "Hiç böyle diyeceğimi sanmazdım, ama keşke dün ormanda dört bin Kara Kardeş olsaydı," dedi.</p>

  <p>Gardan duvarın aşağısına tükürdü. "Yine de iyi iş yaptın, Avcıustası. Birbirleriyle çarpışmaları çok uygun düştü."</p>

  <p>Martin neşesizce güldü. "Kara Kardeşlerin gördüklerini öldürmeleri iyi. Bize olan sevgilerinden yapmadıklarından emin olsam da, güney cephemizi koruyorlar."</p>

  <p>Arutha, "Dünkü güruh münferit bir vaka değilse tabii. Kardeşlik Yeşil Yürek'i terk ediyorsa, çok geçmeden Tulan, Jonril ve Carse için endişelenmek zorunda kalabiliriz," dedi.</p>

  <p>"Müzakere etmediklerine seviniyorum," dedi Fannon. "Ateşkes ilan edecek olsalar..."</p>

  <p>Martin başını iki yana salladı. "Moredhel yalnızca kendilerine altın karşılığı hizmet veren silahlı ulaklar ve asilerle iş yapar. Onun dışında, bizim işimize yaramazlar. Tsuranilerin de fethi amaçladığı da açık. İhtiraslarından moredhel de bizler kadar nasiplerini alıyorlar."</p>

  <p>Fannon tekrar, toplanmakta olan Tsurani ordusuna baktı. Ordunun ön kıyısına çeşitli konumlara parlak renklerde, üzerlerinde tuhaf simgeler ve tasarımlar bulunan sancaklar yerleştirilmişti. Farklı renklerde zırhlar giymiş, yüzlerce savaşçı, her bir sancağın altında gruplar halinde duruyordu.</p>

  <p>Bir boru sesi duyuldu ve Tsurani askerleri yüzlerini surlara çevirdiler. Sancakların hepsi on adım öne getirildi ve yere saplandı. Krallık kuvvetlerinin subayları belirttiğini düşündüğü, sorguçlu miğferleri giymiş bir avuç asker, öne çıktılar ve orduyla sancak tutanların arasındaki mesafenin yansında durdular. Parlak, mavi renkte zırh giyen biri, bağırarak bir şey söyledi ve kaleyi işaret etti. Toplanmış Tsurani ordusundan bir haykırış yükseldi, sonra parlak kırmızı zırh içindeki başka bir subay, kaleye doğru yavaşça yürümeye başladı.</p>

  <p>Arutha ile diğerleri adamın kapıya kadarki yolu kat etmesini sessizce izlediler. Ne sağına, soluna ne de surlardaki insanlara baktı, bunun yerine kapıya ulaşana kadar dosdoğru önüne bakarak yürüdü. Burada geniş bir eli baltası alıp kapıya sapıyla üç kez vurdu.</p>

  <p>Basamaklardan yeni çıkmış olan Roland, "Ne yapıyor bu?" diye sordu.</p>

  <p>Tsurani bir kez daha kalenin kapısına vurdu. "Sanırım," dedi Longbow, "bize kapıyı açıp kaleden çıkmamızı emrediyor."</p>

  <p>Sonra Tsurani elini arkasına götürüp baltasını kapıya gömerek onu kapının tahtasında titrer halde bıraktı. Acele etmeden, arkasını döndü ve onu izleyen Tsuranilerin tezahüratları eşliğinde yürüyerek uzaklaşmaya başladı.</p>

  <p>"Şimdi ne olacak?" diye sordu Fannon.</p>

  <p>"Sanırım ben biliyorum," dedi Martin yayını omzundan indirerek. Bir ok çıkardı ve kirişe taktı. Aniden çekerek oku fırlattı. Ok Tsurani subayının bacaklarının arasında toprağa saplandı ve adam durdu.</p>

  <p>"Yabon'daki Hadati dağlılarının buna benzer törenleri vardır," dedi Martin. "Düşmanın karşısında cesaret göstermeye büyük önem verirler. Birine dokunup da hayatta kalmak onu öldürmekten çok daha onurludur." Hareketsiz duran subaya işaret etti. "Onu öldürürsem, hiç onurlu sayılmam, çünkü o hepimize ne kadar cesaretli olduğunu göstermekte. Ama bu oyunun nasıl oynanacağını bildiğimizi gösterebiliriz."</p>

  <p>Tsurani subayı döndü ve oku yerden alıp kırdı. Kırık oku havaya kaldırarak yüzünü kaleye döndü ve surlardakilere bağırarak kafa tuttu. Longbow bir ok daha çıkarıp fırlattı. İkinci ok hızla uçtu ve subayın miğferindeki tüyü ikiye böldü. Kuş tüyleri yüzünün etrafında sürüklenmeye başlarken Tsurani sustu.</p>

  <p>Roland atışı bir çığlıkla karşıladı ve kalenin surlarında tezahüratlar patladı. Tsurani yavaşça miğferini çıkardı.</p>

  <p>Martin, "Şimdi aramızdan birini ya onu öldürerek onursuz olduğumuzu göstermeye ya da kaleden çıkıp onunla yüzleşme cesaretini göstermeye davet ediyor," dedi.</p>

  <p>Fannon, "Çocukça bir iddia için kapıları açtıracak değilim!" dedi.</p>

  <p>Longbow, "O zaman biz de kuralları değiştiririz," derken sırıttı. Geçidin kenarından sarktı ve aşağıdaki avluya doğru seslendi. "Garret, kuş avı için olan oklardan!"</p>

  <p>Aşağıdaki avluda bulunan Garret sadağından kuş avında kullanılan oklardan birini çekip yukarıdaki Longbow'a attı. Martin diğerlerine okun ucu yerine geçen ve keskin bir okun onları yok edeceği durumlarda, kuşları sersemletmekte kullanılan ağır, demirden topu işaret ederek oku yayına yerleştirdi. Subayı gözüne kestirerek oku fırlattı.</p>

  <p>Ok Tsurani subayının karnına çarparak onu arkası üstü yere yıktı. Surlardaki herkes adamın nefesi kesilirken çıkardığı sesi tahayyül edebiliyordu. Tsurani askerleri öfkeyle haykırdılar, sonra besbelli sersemlemiş olan, ancak başka bir yarası gözükmeyen adam ayağa kalkınca sessizleştiler. Sonra adam elleri dizlerinde iki büklüm oldu ve kustu.</p>

  <p>Arutha katı bir sesle, "Subayın vakarı buraya kadarmış," dedi.</p>

  <p>"Eh," dedi Fannon. "Sanırım onlara Krallık usulü harp üzerine başka bir ders vermenin zamanı geldi." Kolunu başının üzerine kaldırdı. "Mancınıklar!" diye haykırdı.</p>

  <p>Surların tepesinden ve kalenin üzerinden ona cevaben bayraklar sallandı. Kolunu indirdi ve muazzam aletler ateşlendi. Daha küçük kulelerde, dev arbaletleri andıran oklu mancınıklar mızrağı andıran mermiler fırlatırken kalenin tepesinde mancınıklar kovalar dolusu ağır taşlar fırlatıyordu. Taş ve mermi yağmuru Tsuranilerin üzerine inerek kafalarını, kollarını, bacaklarını eziyor, hatlarında dağınık delikler açıyordu. Mancınık ekibi hızla ölümcül aletlerini yeniden kurup yüklerken yaralı adamların çığlıkları kaleyi savunanlar tarafından duyulabiliyordu.</p>

  <p>Tsuraniler şaşkınlık içinde sürü halinde dönüp duruyorlardı ve ikinci taş ve mermi dalgası üzerlerine indiğinde çözülüp kaçtılar. Surların üzerindeki müdafaacılardan bir tezahürat yükseldi, sonra Tsuraniler aletlerin menzili dışında düzenlerini değiştirince söndü.</p>

  <p>Gardan, "Kılıçustası, bence bizi bekletmeyi planlıyorlar," dedi.</p>

  <p>Arutha işaret ederek, "Bence yanılıyorsun," dedi. Diğeri baktı: Çok sayıda Tsurani kendilerini ana gövdeden ayırmış, mermi menzilinin hemen dışına kadar ilerlemişlerdi.</p>

  <p>"Saldırıya hazırlanır gibi bir halleri var," dedi Fannon, "ama neden kuvvetlerinin sadece bir bölümüyle?"</p>

  <p>Bir asker ortaya çıktı ve "Majesteleri, diğer konumlarda</p>

  <p>Tsuranilerden iz yok," dedi.</p>

  <p>Arutha Fannon'a baktı. "Ve neden tek bir duvara saldırıyorlar?" Birkaç dakika sonra Arutha, "Ben bin kadar, diye tahmin ediyorum," dedi.</p>

  <p>"Bin iki yüz olması daha muhtemel," dedi Fannon. Saldırganların arka taraflardan hücum merdivenlerini öne getirdiklerini gördü. "Artık an meselesi."</p>

  <p>Surların içinde bin müdafaacı bekliyordu. Dış garnizonlarda ve gözlem noktalarında hâlâ başka Crydeeliler vardı, ama Dükalık'ın kuvvetinin büyük bölümü buradaydı. Fannon, "Surlar dayandığı sürece bu kuvvete direnebiliriz. Ona birlik bir üstünlükleri olmadığı sürece onlarla başa çıkabiliriz," dedi.</p>

  <p>Dıştaki surlardan yeni haberciler geldi. "Hâlâ doğu, kuzey ve güneyde hiçbir saldırı hazırlığı yapmıyorlar, Kılıçustası," diye rapor etti biri.</p>

  <p>"Bunu zor yoldan yapmaya kararlı gibiler." Fannon bir an düşünceli göründü. "Gördüklerimizin pek azı anlaşılabilir. Ölümüne baskınlar, mancınık menzilinin içinde dizilmeler, şeref oyunlarıyla vakit harcamalar. Yine de hünersiz değiller ve hiçbir şeyi mutlak doğru olarak kabul edemeyiz." Muhafıza, "Diğer surlarda teyakkuzda olmaları ve bunun bir aldatmaca olduğu ortaya çıkarsa savunmak üzere harekete geçmeye hazır olmalarını söyle," dedi.</p>

  <p>Ulaklar oradan ayrıldı ve bekleyiş devam etti. Güneş gökyüzünde ilerledi ve gün batımının bir saat öncesinde saldırganların sırtlarına yansıdı. Birden bomlar ötürülüp davullar çalındı ve Tsuraniler bir hışımla surlara hücum ettiler. Mancınıklar çınladı ve saldırganların saflarına koca boşluklar oluştu. Yine de gelmeye devam ettiler, sabırla bekleyen müdafaacıların ok menziline girene kadar. Saldırganların üzerine bir ok fırtınası indi ve öndeki saf bir adam kalana kadar çöktü, ama akadakiler surlara koşarken parlak renkli kalkanlarını başlarının üzerinde tutarak gelmeye devam ettiler. Altı kez adamlar hücum merdivenlerini düşürerek yere indiler ve yerlerini diğerleri alıp merdivenleri kaptılar ve devam ettiler.</p>

  <p>Surlardaki okçulara Tsurani okçuları kendi ok yağmurlarıyla karşılık verdi ve Crydeeeli adamlar kale burçlarındaki mazgallı siperlerden düştüler. Başının üzerinden oklar uçarken Arutha kale surlarının altına sığındı, sonra duvardaki mazgalların arasından bakmayı göze aldı. Görüş alanını bir saldırgan sürücü doldurdu ve önünde aniden bir merdiven tepesi belirdi. Prens'in yakınındaki bir asker, elinde bir sırık olan bir başkasının yardımıyla merdiven tepesini tutup itti. Arutha Tsuranilerin merdivenden düşerken attıkları çığlıkları duyabiliyordu. Derken merdivene gelen ilk asker, gözüne saplanmış bir Tsurani okuyla geriye düştü ve avluda kayboldu.</p>

  <p>Aşağıdan ani bir haykırış yükseldi ve Arutha aşağı bakarak bir ok yemeyi göze alıp ayağa fırladı. Duvarın dibinde Tsurani savaşçıları geri çekiliyor, kendi hatlarının güvenliğine doğru koşuyorlardı.</p>

  <p>Fannon, "Ne yapıyorlar?" diye merakını belirtti.</p>

  <p>Tsuraniler mancınıklardan güvenli bir mesafeye kadar koştular, sonra durdular, döndüler ve saflarını oluşturdular. Subaylar adamların önünde ileri geri yürüyor, onları yüreklendiriyordu. Bir an sonra toplanan Tsuranilerden bir tezahürat koptu.</p>

  <p>Arutha'nın solundan biri, "Kahrolayım!" dedi ve Arutha omzunun dibinde elinde bir denizci palasıyla duran Amos Trask'i gördü. "Manyaklar kırıma uğradıkları için kendi kendilerini tebrik ediyor."</p>

  <p>Aşağıdaki manzara tüyler ürperticiydi. Tsurani askerleri yerde dikkatsiz bir dev yavrusunun sağa sola fırlattığı oyuncaklar gibi yatıyordu. Birkaçı güçlükle hareket ediyor ve inliyordu, ama çoğu ölmüştü.</p>

  <p>Fannon, "İddiaya girerim, en az yüz kayıpları var. Bu hiç mantıklı değil," dedi. Roland ile Martin'e, "Diğer surları kontrol edin," dedi. İkisi de aceleyle uzaklaştılar. Tsuranileri izlerken, "Şimdi ne yapıyorlar?" dedi. Kızıl gün batımı alazında, adamlar meşaleler yakıp elden ele geçirirken onların hâlâ saflarını koruduklarını görebiliyordu. "Güneş battıktan sonra başka bir saldırı yapmaya niyetleri yoktur, değil mi? Karanlıkta birbirlerine takılıp düşerler."</p>

  <p>"Ne planladıklarını kim bilir?" dedi Arutha. "Hiç bu kadar kötü düzenlenen bir saldırı duymamıştım."</p>

  <p>Amos, "Prens'ten af dilerim, ama harp sanatı hakkında biraz bilgim vardır -gençlik günlerimden kalma- ve ben de bunun benzerini hiç duymadım. Köpek askerlerini sarhoş bir denizcinin parasını saçması gibi savuran Keshialılar dahi bunun gibi bir ön hücumu denemez. Ben olsam dalavereye karşı gözlerimi açık tutardım," dedi.</p>

  <p>"Evet," diye yanıtladı Arutha, "ama hangi türden dalavereye?"</p>

  <p>Tsuraniler bütün gece saldırmayı, dosdoğru surlara koşup, surların dibinde ölmeyi sürdürdüler. Bir defasında birkaçı surların tepesine kadar vardılar, ama çabucak öldürüldüler ve merdivenleri geriye doğru atıldı. Şafakla birlikte Tsuraniler geri çekildiler.</p>

  <p>Arutha, Fannon ile Gardan Tsuranilerin kendi saflarının güvenliğine, mancınık ve ok menzilinin dışına ulaşmalarını izlediler. Güneşin doğusuyla birlikte renkli çadırlardan bir deniz ortaya çıktı ve Tsuraniler kamp alanlarına çekildiler. Müdafaacılar kale surlarının dibinde ölü yatan Tsuranilerin sayısı karşısında hayrete düştüler.</p>

  <p>Birkaç saat sonra cesetlerin kokusu dayanılmaz bir hal aldı. Fannon o sırada gecikmiş bir uykuya hazırlanmakta olan, bitkin haldeki Arutha'ya danıştı. "Tsuraniler ölülerini almak için hiçbir denemede bulunmadılar."</p>

  <p>Arutha, "Müzakere edeceğimiz ortak bir lisan yok, Tully'yi mütareke bayrağı altında göndermeyi planlamıyorsan şayet," dedi.</p>

  <p>Fannon, "Elbette giderdi, ama onu riske atmak istemiyorum. Yine de cesetler bir iki gün içinde sorun haline gelebilir. Leş kokusuyla sineklerin yanında, gömülmeyen ölüler hastalık getirir. Bu tanrıların ölülere gereken saygının gösterilmemesi karşısındaki memnuniyetsizliklerini gösterme şeklidir."</p>

  <p>"O zaman," dedi Arutha az önce çıkardığı çizmesini yeniden ayağına geçirerek, "ne yapabileceğimize bir baksak iyi olacak."</p>

  <p>Kapıya döndü ve Gardan'ın cesetleri ortadan kaldırmak için planlara çoktan başlamış olduğunu gördü. Kapının yanında on kadar gönüllü, gidip bir cenaze ateşi yakmak üzere ölüleri toplamak için bekliyorlardı.</p>

  <p>Gardan adamları kapıdan geçirirken Arutha ile Fannon surlara vardılar. Adamlar gerekirse yeniden surlara çekilirken onları korumak için surlara okçular dizilmişti, ama çok geçmeden Tsuranilerin kafileyi rahatsız etmeyecekleri belli oldu. Birkaçı saflarının kıyısına gelerek durup Krallık askerlerinin çalışmasını izlediler.</p>

  <p>Yarım saat sonra Crydeeli adamların işi bitkin düşmeden tamamlayamayacakları belli oldu. Arutha dışarıya daha fazla adam göndermeyi tasarladı, ama Fannon bunun Tsuranilerin beklediği şey olduğunu düşünerek reddetti. "Geniş bir grubu kapılardan içeri sokmak zorunda kalırsak, bu felaketle sonuçlanabilir. Kapıyı kapatırsak, dışarıdaki adamları kaybederiz, uzun süre açık bırakırsak da, Tsuraniler kaleye girer." Arutha onunla hemfikir olmak zorunda kaldı ve Gardan'ın adamlarının sıcak sabahta çalışmasını izlemek için yerleştiler.</p>

  <p>Derken, öğlene doğru, silahsız on iki Tsurani askeri, saflarından gelişigüzel çıktılar ve çalışan gruba yaklaştılar. Surlardakiler onları gerginlikle izledi, ama Tsuraniler Crydeeli adamların çalıştığı noktaya ulaştığında, sessizce bedenleri yerden alıp, cenaze ateşinin kurulmakta olduğu yere taşıdılar.</p>

  <p>Tsuranilerin yardımıyla, bedenler dev odun yığınının üzerine yığıldı. Meşaleler yakıldı ve ok geçmeden ölenlerin bedenleri ateşte kül oldu. Bedenleri odun yığınına yerleştirmeye yardım eden Tsuranilerden biri gönüllülerin başındaki askerin yükselen ateşlerin ötesinde durmasını izledi. Derken Tsuranilerden biri bir kelime söyledi ve o ile yanındakiler eğilerek ateşte yananlara saygılarını ifade ettiler. Crydee askerlerinin başındaki asker, "Ölüye son görevler!" dedi. On iki Crydeeli esas duruşa geçip selam verdiler. Sonra Tsuraniler yüzlerini Krallık askerlerine çevirdiler ve onlar da selam verdi. Crydeeelilere komuta eden asker, "Selama karşılık verin!" diye seslendi ve on iki Crydeeli Tsuranilere selam verdiler.</p>

  <p>Arutha birbirlerini öldürmeye çalışan adamların, dünyadaki en doğal şeymiş gibi omuz omuza çalışmasını, sonra da birbirlerini selamlamasını izleyerek başını iki yana salladı. "Babam derdi ki, insanın tuhaf işlerinin arasında, savaşın en tuhafı olduğu kuşku götürmez."</p>

  <p>Gün batımıyla birlikte yeniden geldiler, birbirini izleyen dalgalar halinde hücum edip, surların dibinde öldüler. Gece boyunca dört kez saldırdılar, dört kez geri püskürtüldüler.</p>

  <p>Şimdi yine geliyorlardı ve Arutha yeniden savaşmak üzere bitkinliğini üzerinden attı. Kalenin önündeki Tsuranilere yenilerinin katılmakta olduğunu, kuzeydeki ormandan gelen, meşale ateşlerinden uzun yılanları görebiliyorlardı. Son saldırıdan sonra, durumun Tsuranilerin lehine dönmekte olduğu ortadaydı. Müdafaacılar iki gecedir savaşmaktan bitkin düşmüştü ve Tsuraniler savaşa hâlâ taze birlikler sürmekteydi.</p>

  <p>"Bedeli ne olursa olsun, bizi yıpratmak istiyorlar," dedi bitkin haldeki Fannon. Bir muhafıza bir şey söylemeye başlamıştı ki, yüzünde tuhaf bir ifade belirdi. Gözlerini kapadı ve yere yıkıldı. Arutha onu yakaladı. Sırtına bir ok saplanmıştı. Öteki tarafta duran, paniğe kapılmış gibi görünen bir asker Arutha'ya baktı, gözleriyle, Şimdi ne yapacağız? diye sorduğu açıktı.</p>

  <p>Arutha, "Onu kaleye, rahip Tully'ye götür," diye bağırdı ve adamla başka bir asker baygın haldeki Kılıçustası'nı yerden alıp aşağı taşıdılar. Bir üçüncü asker, "Emirleriniz nedir, Majesteleri?" dedi.</p>

  <p>Arutha arkasını dönerek yakındaki Crydee askerlerinin yüzündeki endişeli ifadeleri gördü ve "Eskisi gibi. Suru savunun," dedi.</p>

  <p>Savaş sertleşti. Arutha altı kez kendini sura tırmanan Tsurani askerleriyle dövüşürken buldu. Derken, sonsuz gibi görünen çarpışmaların sonrasında, Tsuraniler geri çekildiler.</p>

  <p>Arutha nefes nefese ayaktaydı, göğüs zırhının altında kıyafetleri terden sırılsıklam olmuştu. Ona su getirmeleri için seslendi ve kale kapıcılarından biri su dolu bir kova getirdi. Etrafındaki diğerleri gibi içti ve Tsurani ordusunu gözlemek üzere yeniden döndü.</p>

  <p>Bir kez daha mancınık menzilinin hemen dışında duruyorlardı ve meşalelerinin sayısı azalmış gibi değildi. Arkasından bir ses, "Prens Arutha," dedi. Arkasını döndü. Atustası Algon önünde durmaktaydı. "Fannon'un yarasını yeni duydum."</p>

  <p>Arutha, "Durumu nasıl?" dedi.</p>

  <p>"Ucu ucuna kurtulmuş. Yarası ciddi, ama henüz ölümcül değil. Tully onun bir günü daha çıkarırsa, iyileşeceğini söylüyor. Ama daha bir hafta, belki daha uzun süre komuta edemez."</p>

  <p>Arutha Algon'un kendisinden bir karar beklediğini biliyordu. Prens Kral'ın ordusunda Şövalye -General idi ve Fannon'un yokluğunda garnizonun kumandanıydı. Aynı zamanda da deneyimsizdi ve komutayı Atustası'na devredebilirdi. Arutha etrafına bakındı. "Gardan nerede?"</p>

  <p>Duvarın biraz ilerisinden Gardan, "Buradayım, Majesteleri," diye seslendi. Arutha çavuşun haline şaştı. Adamın esmer teni terden üzerine yapışan tozlardan neredeyse griydi. Tuniği ile kısa pelerini, aynı zamanda kollarını dirseklerine kadar kaplayan kanla sırılsıklamdı.</p>

  <p>Arutha kendi elleriyle kollarına baktı ve onların da aynı şekilde kanla kaplı olduğunu gördü. "Daha fazla su getirin!" diye bağırdı ve Algon'a, "Gardan benim ikinci kumandanım görevini üstlenecek. Bana bir şey olursa garnizonun komutası onda olacak. Gardan Kılıçustası vekilidir," dedi.</p>

  <p>Algon bir an bir şey söyleyecekmiş gibi tereddüt etti, sonra yüzünden bir ferahlama ifadesi geçti. "Evet, Majesteleri. Emirleriniz?"</p>

  <p>Arutha yeniden Tsurani saflarına, sonra da doğuya baktı. Yalancı şafağın ilk ışıkları geliyordu ve güneş iki saatten kısa bir süre sonra dağların üzerinde yükselecekti. Bir süre kollarıyla yüzündeki kanı yıkarken durumu tartar gibi göründü. Neden sonra, "Longbow'u bulun," dedi.</p>

  <p>Avcıustası çağırıldı ve birkaç dakika sonra, yüzünde geniş bir gülümseme olan Amos Trask ile birlikte geldi. "Kahrolayım, ama adamlar harbi savaşıyorlar."</p>

  <p>Arutha bunu duymazlıktan geldi. "Bizim üzerimizde sürekli bir baskı kurmak istedikleri açık. Kendi yaşamlarına bunca az önem verirken, bizi birkaç haftada bitkin düşürebilirler. Adamlarının mutlak ölüme gitmekteki istekliliği hesaba katmadığımız bir şeydi. Kuzey, güney ve doğudaki surların tahliye edilmesini istiyorum. Gözcülük etmeye ve takviye gelene kadar saldırganları uzakta tutmaya yetecek kadar adamı geride bırakın. Diğer surlardaki adamları buraya getirip buradakilere de rahat durumuna geçmeleri emrini verin. Günün geri kalan bölümünde dönüşümlü, altı saatlik nöbetlerin tutulmasını istiyorum. Martin, Kara Kardeşlerin göçünden yeni haberler var mı?"</p>

  <p>Longbow omuzlarını silkti. "Biraz meşguldük, Majesteleri. Adamlarımın tümü de son birkaç haftadır kuzeydeki ormanlarda."</p>

  <p>Arutha, "İlk ışıktan önce surların üzerinden birkaç iz sürücüyü gizlice indirebilir misin?" dedi.</p>

  <p>Longbow bunu düşündü. "Hemen yola çıkarlarsa ve Tsuraniler doğu surunu fazlasıyla yakından izlemiyorsa, evet."</p>

  <p>"Bunu yap. Kara Kardeşler bu kuvvete saldıracak kadar budala değildir, ama üç gün önce gözüne çarpanların boyutunda birkaç grup bulur ve tuzağını yinelersen..."</p>

  <p>Martin sırıttı. "Onları bizzat ben peşime takarım. Şimdi hava daha da aydınlanmadan yola çıksak iyi olacak." Arutha onu gönderdi ve Martin merdivenleri koşarak indi. "Garret!" diye bağırdı. "Haydi, gel, delikanlı. Gidip biraz eğleneceğiz." Martin iz sürücülerini etrafında toplarken surlardaki herkes tarafından duyulabilen bir inilti oldu.</p>

  <p>Arutha Gardan'a, "Carse ile Tulan'a mesaj gönderilmesini istiyorum. Her biri için beşer güvercin kullanın. Baron Bellamy ile Tolburt Baronlarının garnizonlarını tahliye edip hemen gemiyle Crydee'ye doğru yola çıkmalarını emredin," dedi.</p>

  <p>Gardan, "Bu oradaki garnizonları neredeyse savunmasız bırakacaktır," dedi.</p>

  <p>Algon itiraza katıldı. "Kara Kardeşler Kuzey Elleri'ne doğru ilerlerse, gelecek yıl Tsuranilerin güneydeki kalelerle arasında engel kalmayacaktır."</p>

  <p>Arutha, "Kara Kardeşler kitle halinde yolculuk ediyorsa ki olmayabilirler ve Tsuraniler onların Yeşil Yürek'ten ayrıldığını öğrenirse ki öğrenmeyebilirler. Gelecek yılki muhtemel bir tehlike değil, şimdiki gerçek tehlike endişelendiriyor beni. Bu sürekli baskıyı üzerimizden çekmezlerse, ne kadar direnebiliriz?"</p>

  <p>Gardan, "Birkaç hafta, belki bir ay. Daha fazla değil," dedi.</p>

  <p>Arutha bir kez daha Tsurani kampını inceledi. "Çadırlarını korkusuzca kasabanın yakınına kuruyorlar. Ormanlarımızda cirit atıp şüphesiz merdivenler ve kuşatma silahları yapıyorlar. Kuşatma içinden güçlü bir saldırı yapamayacağımızı biliyorlar. Ama güney kalelerinden gelen bin sekiz yüz taze asker sahil yolundan saldırır, garnizon da içten dışarı hücum ederse onları Crydee'den püskürtebiliriz. Kuşatma bir kez kırıldığında, doğudaki anklavlarına çekilmek zorunda kalırlar. Onları sürekli olarak atlılarla taciz edip yeniden gruplanmalarını engelleyebiliriz. Daha sonra o kuvvetleri güney kalelerine ger yollarız, onlar da gelecek bahar Carsa ya da Tulan'a yapılacak saldırılara hazırlıklı olurlar."</p>

  <p>Gardan, "Gözü pek bir plan, Majesteleri," dedi. Selam verdikten sonra peşinde Algon'la sura yöneldi.</p>

  <p>Amos Trask, "Kumandanlarınız, ihtiyatlı adamlar, Majesteleri," dedi.</p>

  <p>Arutha, "Sen benim planıma katılıyor musun?" dedi.</p>

  <p>"Crydee düşerse, Carse ya da Tulan'ın ne zaman düştüğü neyi değiştirir ki? Bu yıl olmazsa, kesin gelecek yıl. İki ya da üç muharebe yerine bir muharebede olup bitmesi iyi olabilir. Çavuşun dediği gibi, bu gözü pek bir plan. Ama hiçbir gemi, güverteye çıkacak kadar yaklaşmadan alınmamıştır. Bir gün Prens olmaktan bıkarsanız, iyi bir korsan olabilirsiniz, Majesteleri."</p>

  <p>Arutha Amos Trask'e şüpheci bir gülümsemeyle baktı. "Korsan, ha? Senin dürüst bir tacir olduğunu iddia ettiğini sanıyordum."</p>

  <p>Amos biraz şaşkın göründü. Sonra içten bir kahkaha kopardı. "Sadece Crydee'ye bir kargo getirdiğimi söyledim, Majesteleri. Onu nasıl ele geçirdiğimi hiç söylemedim."</p>

  <p>"Eh, şimdi senin korsanlık mazine ayıracak zamanımız yok."</p>

  <p>Amos alınmış görünüyordu. "Korsan değil, Efendimiz. Sidonie, Yüce Kesh'ten Durbin valisince verilmiş marque mektuplarını taşımaktaydı."</p>

  <p>Arutha güldü. "Elbette! Ve herkes açık denizlerde Durbin sahili kaptanlarından daha nezih, yasalara daha saygılı bir grup olmadığını bilir."</p>

  <p>Amos omuzlarını silkti. "Haşin tiplerdir, doğru. Zaman zaman da açık denizlerde serbest geçiş kavramına saygı göstermezler, ama bizler düşman gemilerine saldırma iznine sahip ticaret gemisi, demeyi tercih ederiz."</p>

  <p>Borular öttü, davullar çalındı ve Tsuraniler savaş çığlıklarıyla geldiler. Müdafaacılar beklediler, sonra hücum ordusu kalenin savaş makinelerinin dış menziline geldiğinde, Tsuranilerin üzerine ölüm yağdı. Yine geldiler.</p>

  <p>Tsuraniler kalenin okçularının dış menzilinin sınırını işaret eden görünmez çizgiyi geçtiler ve onlarcası daha öldü. Yine geldiler.</p>

  <p>Saldırganlar surlara vardılar ve müdafaacılar üzerlerine taşlar attı, hücum merdivenlerini itti, aşağıdakilere ölüm dağıttı. Yine geldiler.</p>

  <p>Arutha yedek kuvvetlerinin yeniden çatışma düzenine sokulmasını emrederek onları hücumun en ağır olduğu noktaların yakınına yönlendirdi. Adamlar buyruklarını yerine getirmeye koştular.</p>

  <p>Batı duvarının üzerinde, savaşın en yoğun noktasında duran Arutha saldırıya saldırıyla karşılık vererek, surun üstüne varan savaşçıları birbiri ardına püskürttü. Savaşın ortasındayken bile, Arutha etrafındaki sahnenin ayırdındaydı; bağırarak emirler veriyor, kendisine verilen yanıtlan duyuyor, başkalarının ne yaptıklarını görüyordu. Silahını kaybeden Amos Trask'in bir Tsuraninin suratına yumruğuyla vurarak adamı surdan aşağı yuvarladığını gördü. Trask daha sonra dikkatle yere eğildi ve gemici palasın, duvarın üzerinde gezintiye çıkmışken düşürmüşçesine yerden aldı. Gardan adamların arasında dolaşarak müdafaacılara talimatlar veriyor, moralleri bozulanları yüreklendiriyor ve adamların normalde bitkinliğe teslim olacakları noktanın ötesinde direnmelerini sağlıyordu.</p>

  <p>Arutha iki askerin başka bir hücum merdivenini itmesine yardım ettikten sonra adamlardan biri yavaşça dönüp, göğsündeki Tsurani okuna hayretle bakıp Arutha'nın ayaklarının dibine çökünce bir an kafası karışarak durdu. Adam sırtını duvara yasladı ve bir süre uyumaya karar vermişçesine gözlerini kapattı.</p>

  <p>Arutha birinin ona seslendiğini duydu. Gardan birkaç metre ötesinde durmuş, batı duvarının kuzey bölümünü işaret ediyordu. "Sura çıktılar!"</p>

  <p>Arutha Gardan'ın yanından koşarak geçerken bir taraftan da, "Yedek güçlerin peşimden gelmesini emret!" diye bağırdı. Müdafaadaki gediğe ulaşana kadar surun üzerinde koştu. Sur parçasının her iki tarafını on ikişer Tsurani tutmuş, yoldaşlarının izlemesi için yol açmaya çalışıyorlardı. Arutha kendisini bitkin ve şaşkın haldeki, siperde gerilemek zorunda kalan muhafızların arasından ön safa attı. Arutha ilk Tsuraninin kalkanının üzerine bir kılıç darbesi indirerek adamın gırtlağım kesti. Tsurani'nin yüzünde hayret belirdi, sonra devrilip aşağıdaki avluya düştü. Arutha ilkinin yanındaki adama saldırdı ve "Crydee için! Krallık için!" diye bağırdı.</p>

  <p>Derken Gardan aralarındaydı, kara bir dev gibi tepelerinden bakıyor, önüne kim çıkarsa kırıp geçiriyordu. Birden Crydeeli adamlar öne atıldılar; dar surun üzerinde et ve çelikten bir dalgaydılar. Tsuraniler zorlukla açtıkları gediği kaybetmeyi reddederek yerlerinden ayrılmalar ve son adama kadar öldürüldüler.</p>

  <p>Arutha bir Tsurani savaşçısını ince kılıcının tutma yeriyle (<a href="../Text/Kitap1Notlar.html#n6d" id="n6">6</a>) vurarak onu aşağıdaki toprağa yolladı ve dönerek duvarın bir kez daha müdafaacıların eline geçmiş olduğunu gördü. Tsurani hatlarından boru sesleri yükseldi ve saldırganlar geri çekildiler.</p>

  <p>Arutha güneşin doğudaki dağları aştığının farkına vardı. Sabah nihayet gelmişti. Aşağıdaki manzarayı gözleriyle taradı ve kendisini aniden daha önce hiç hissetmediği kadar yorgun hissetti. Yavaşça dönerek duvardaki her adamın onu izlemekte olduğunu gördü. Derken adamlardan biri, "Selam sana, Arutha! Selam sana, Crydee Prensi!" diye bağırdı.</p>

  <p>Birden adamlar "Arutha! Arutha!" diye bağırırken, kale haykırışlara çınlıyordu.</p>

  <p>Arutha Gardan'a, "Neden?" diye sordu.</p>

  <p>Çavuş memnun bir ifadeyle, "Sizin Tsuranilerle bizzat savaştığınızı gördüler, Majesteleri ya da bunu başkalarından duydular. Onlar asker ve komutanlarından bazı şeyler bekliyor. Artık onlar gerçekten sizin adamlarınız," diye yanıt verdi.</p>

  <p>Tezahüratlar kaleyi doldururken Arutha sessizce durdu. Derken elini kaldırdı ve avluya sessizlik çöktü. "İyi bir iş başardınız. Crydee'ye askerlerince layıkıyla hizmet ediliyor." Gardan'la konuştu. "Surlardaki nöbetçileri değiştirin. Zaferin tadını çıkarmak için pek zamanımız olmayabilir."</p>

  <p>Sözleri kötü bir alametmişçesine, en yakındaki kulenin tepesinde bulunan bir muhafızdan bir haykırış koptu. "Majesteleri, savaş alanına bakın."</p>

  <p>Arutha, Tsurani saflarının yeniden oluşturulduğunu gördü. Bitkinlikle, "Hiç sınırları yok mudur bunların?" dedi.</p>

  <p>Beklenen saldırının yerine, Tsurani hattından tek bir adam öne çıktı; sorguçlu miğferine bakılırsa bir subaydı. Surları işaret etti ve Tsurani safının tümünde tezahürat koptu. Daha ileriye, ok menziline gelene kadar birkaç kez durup suru işaret etti. Saldırganlar onun el işaretleri üzerine kaleye doğru tezahürat yaparken mavi zırhı sabah güneşinde parıldıyordu.</p>

  <p>Adam şahsına yönelik tehlikeye kulak asmadan sırtını açığa vererek kendi safına doğru yürürken bu tuhaf manzarayı izleyen Gardan, "Bu bir meydan okuma mı?" dedi.</p>

  <p>"Yo," dedi gelip Gardan'ın yanında duran Amos Trask. "Bence düşmanı cesaretinden dolayı selamlıyorlar." Amos başını hafifçe iki yana salladı. "Tuhaf bir halk."</p>

  <p>Arutha, "Bunun gibi adamları hiç anlayabilecek miyiz?" dedi.</p>

  <p>Gardan elini Arutha'nın omzuna koydu. "Sanmam. Bak, savaş alanını terk ediyorlar."</p>

  <p>Tsuraniler Crydee kentinden artakalanların önündeki çadırlarına geri dönüyorlardı. Kaleyi gözlemek için birkaç nöbetçi bırakıldı, ama asıl gücün bir kez daha tahliye emri aldığı açıktı. Gardan, "Ben olsam yeni bir saldırı emri verirdim," dedi. Sesi şaşkınlığını ele veriyordu. "Bizim tükenmek üzere olduğumuzu biliyor olmalılar. Neden saldırıya devam etmiyorlar ki?"</p>

  <p>Amos, "Kim bilebilir ki? Belki onlar da yorulmuştur," dedi.</p>

  <p>Arutha, "Bu gece saldırmalarının benim çözemediğim bir anlamı var," dedi. Başını iki yana salladı. "Zamanla ne çevirdiklerini anlayacağız. Surlara nöbetçi dikin, ama adamlar avluda dinlenmeye çekilsin. Gün içinde saldırmamayı yeğledikleri giderek bariz bir hal alıyor. Mutfaktan yemek ve yıkanacak su getirilmesini emredin." Buyruklar iletildi ve adamlar mevkilerinden ayrıldılar; merdivenlerden inemeyecek kadar yorgun olan bazıları surun aşağısındaki patikalara çöktü. Diğerleri avluya ulaştılar ve silahlarını bir yana atarak kale kapıcıları tatlı suyla dolu kovaları birinden diğerine koştururken kale burçlarının gölgesinde oturdular. Arutha duvara yaslandı. Kendi kendisine, "Geri gelecekler," dedi. O gece yeniden geldiler.</p>
</body>
</html>
