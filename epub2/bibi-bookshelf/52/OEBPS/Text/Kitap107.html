<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="bölüm-ad" style="text-align: center;">ANLAYIŞ</h2>

  <p class="giriş"><big><big>P</big></big><small>UG AVLUDAN ACELEYLE GEÇTİ.</small></p>

  <p>Prenses Carline ona bir not göndererek kendisiyle çiçek bahçesinde buluşmasını istemişti. Prenses'in son buluşmalarından hışımla ayrılmasından sonra kızdan ilk defa haber alıyordu ve endişeliydi. Hissettiği çelişkiler ne olursa olsun, Carline'le arasının bozuk olmasını istemiyordu. Calin'le iki gün önceki kısa konuşmalarından sonra Rahip Tully'yi bulmuş ve onunla uzun uzadıya konuşmuştu.</p>

  <p>İhtiyar rahip Dük'ün personeline yaptığı taleplere rağmen, çocukla konuşmak için zaman ayırmaya istekli davranmıştı. Bu Pug için iyi bir sohbet olmuş, özgüvenini artırmıştı. İhtiyar din adamının son mesajı şu olmuştu: Prenses'in ne hissettiğini ve ne düşündüğünü kafana takmaktan vazgeç ve Pug'ın ne hissettiğini ve ne düşündüğünü keşfetmeye başla.</p>

  <p>Rahibin tavsiyesine uymuştu ve artık Carline'in aralarında herhangi bir "anlayış"tan bahsetmesi durumunda ne söylemesi gerektiğini biliyordu. Haftalardır ilk kez bir yön duygusuna benzer bir şey hissediyordu - böylesi bir yolda ilerleyerek sonunda nereye varacağını bilmiyor da olsa.</p>

  <p>Prenses'in bahçesine vardığında bir köşeyi döndü, sonra durdu, çünkü basamaklarda Carline yerine Toprak Beyi Roland duruyordu. Roland hafif bir gülümsemeyle başım salladı. "İyi günler, Pug."</p>

  <p>"İyi günler, Roland." Pug etrafına bakındı.</p>

  <p>"Birini mi bekliyorsun?" dedi Roland kavgacı ses tonunu gizlemekte pek başarılı olmayan bir kayıtsızlığı zorla takınarak. Sol elini kılıcının kabzasına gelişigüzel yaslamıştı. Kılıcı sayılmazsa, renkli pantolon, yeşil ve altın renklerinde tunik ve uzun, binici çizmeleriyle her zamanki gibi giyinmişti.</p>

  <p>"Eh, aslına bakarsan Prenses'i görmeyi bekliyordum," dedi Pug bir parça dikbaşlılıkla.</p>

  <p>Roland şaşırmış gibi yaptı. "Öyle mi? Leydi Glynis bir not hakkında bir şeyler söylemişti, ama ikiniz arasında işlerin biraz gergin durumda olduğunu sanıyordum..."</p>

  <p>Pug son birkaç gündür Roland'ın durumuna anlayışla yaklaşmaya çalışmıştı çalışmasına, ama Roland'ın nezaketsiz, üstünlük taslar tavırları ve müzmin husumeti elbirliği edip Pug'ın sinirini bozuyordu. Öfkesine hâkim olamayarak, "Bir Toprak Beyinden diğerine konuşmak gerekirse, Roland, sana şöyle anlatayım: Carline ile benim aramda işlerin nasıl olduğu, seni hiç ilgilendirmez."</p>

  <p>Roland'ın yüzünde açıktan açığa düşmanca bir ifade belirdi. Öne doğru adım atarak kendisinden kısa boylu olan çocuğa baktı. "Demek ilgilendirmez, öyle mi, kahrolası! Ne yapmaya çalıştığını bilmiyorum, Pug, ama onu incitecek bir şey yaparsan ben..."</p>

  <p>"Ben mi onu incitecekmişim!" diye sözünü kesti Pug. Roland'ın öfkesinin yoğunluğu onu sarsmış, tehdidi ise çileden çıkarmıştı. "Bizi birbirimize düşüren o zaten..."</p>

  <p>Pug birden ayaklarının altındaki zeminin eğildiğini ve arkadan ona çarptığını hissetti. Gözlerinin önünde ışıklar patladı ve kulaklarında çana benzer bir çınlama oldu. Roland'ın ona vurmuş olduğunu anlayana kadar uzun bir an geçti. Pug başını iki yana salladı ve gözleri yeniden odaklandı. Kendisinden yaş ve cüsse bakımından büyük olan toprak beyinin her iki elini yumruk yapmış, tepesinde dikildiğini gördü. Roland sözcükleri sımsıkı kenetlenmiş dişlerinin arasından tükürürcesine söyledi. "Onun hakkında bir daha kötü bir şey söylersen, bayılana kadar döverim seni."</p>

  <p>Pug'ın içinde her an yükselen öfkesi alevleniyordu. Gözlerini dövüşmeye hazır bir pozda bekleyen Roland'dan ayırmadan dikkatlice ayağa kalktı. Ağzında öfkenin acı tadını hisseden Pug, "Onu kazanmak için iki yıldan uzun zamanın vardı, Roland. Bırak gitsin," dedi.</p>

  <p>Roland'ın yüzü öfkeden bembeyaz kesildi ve Pug'a saldırarak onu yere yuvarladı. Bir düğüm halinde yere indiler; Roland Pug'ın omuzları ve kollarına, hasar vermeyen yumruklar indiriyordu. Her ikisi de yerde yuvarlanır, doğru dürüst nefes alamazken, birbirine pek zarar veremiyordu. Pug kolunu Roland'ın boynuna sardı ve büyük toprak beyi delice yumruklar savururken ona asılı kaldı. Roland birden bir dizini Pug'ın göğsüne gömüp onu iterek uzaklaştırdı. Pug yerde yuvarlandı ve ayağa kalktı. Roland da bir saniye sonra ayağa kalkmıştı ve karşılıklı durdular. Aralarındaki mesafeyi ölçerken Roland'ın yüz ifadesi öfkeden, soğuk, hesapçı bir kızgınlığa dönüşmüştü. Sol kolunu kıvırıp öne doğru uzatarak ve sağ yumruğunu yüzünün önünde hazır tutarak ağır ağır ilerledi. Pug'ın, para için gezici gösterilerde yapıldığını görmüş olmasına rağmen, yumruk dövüşü adı verilen bu dövüş tarzı konusunda hiç deneyimi yoktu. Roland birkaç vesileyle bu spor konusunda geçici bir ilgiden öte bilgisi olduğunu kanıtlamıştı.</p>

  <p>Pug avantajı eline almaya çalıştı ve Roland'ın kafasına yandan vahşi bir yumruk savurdu. Roland geriye çekilip yumruğu savuştururken Pug tam bir tur döndü; sonra Roland öne sıçrayarak sol eliyle Pug'ın yanağına sert bir darbe indirerek çocuğun başını acı veren bir darbeyle geriye doğru salladı. Pug sendeleyerek uzaklaştı ve Roland'ın sağ eli Pug'ın çenesini kıl payıyla kaçırdı.</p>

  <p>Pug yeni bir darbeden korunmak için ellerini havaya kaldırdı ve başını sağa sola sallayarak görüşünü kaplayan, dans eden ışıkları dağıttı ve Roland'ın bir sonraki yumruğunun altından eğilmeyi son anda başardı. Pug Roland'ın gardı altında öne hamle etti ve omzuyla diğer çocuğun karnına vurarak onu yeniden yere yıktı. Pug onun üzerine atladı ve Roland'ın kollarını yanında tutmak için çabaladı. Roland bir dirseğiyle Pug'ın şakağına bir darbe indirdi ve afallayan büyücü çırağı bir an sersemleyerek geriye doğru düştü.</p>

  <p>Yeniden ayağa kalkarken yüzünde acı patladı ve dünya yeniden kaykıldı. Yönünü şaşıran, kendisini korumaktan aciz kalan Pug, Roland'ın indirdiği darbeleri sersemlemiş duyularının tam olarak tanımadığı, boğulmuş, uzak olaylar gibi algılıyordu. Pug'ın zihninin bir bölümünde belli belirsiz bir alarm duyuldu. Acı yüzünden kararan bilinç düzeyinin altında bir yerlerde bazı süreçler hiçbir uyarı vermeden işlemeye başladı. Temel, hayvani içgüdüler denetimi ele geçirdi ve kopuk, doğru dürüst anlayamadığı bir bilincin içinden, yeni bir güç ortaya çıktı. Trollerle olan karşılaşmasında olduğu gibi, kör edici parlaklıkta ışık ve ateşten sözcükler zihin gözünde belirdi ve onları sessizce okudu.</p>

  <p>Pug'ın varlığı ilkel bir hal aldı. Arta kalan bilincinde, aklında öldürme düşüncesiyle hayatta kalmak için savaşan, ilkel bir yaratıktı. Düşünebildiği tek şey, hasmını boğarak canını çıkarmaktı.</p>

  <p>Pug'ın zihninde birden bir alarm duyuldu. Bunun yanlış, kötü olduğuna dair derin bir duyguyla sarsıldı. Aylar süren eğitimi yüzeye çıktı ve tek duyabildiği Kulgan'ın, "Güç böyle kullanılmamalı!" diye haykıran sesiydi. Onu örten zihinsel örtüyü yırtıp atarak gözlerini açtı.</p>

  <p>Bulanık görüşünde parıldayan ışıklara rağmen Pug Roland'ın sadece bir metre önünde diz çöktüğünü, fal taşı gibi açılmış gözlerle boynundaki görünmez parmaklarla mücadele ettiğini görebildi. Pug gördüğü şeylerle kendi arasında herhangi bir bağlantı hissetmiyordu ve zihninin yeniden berraklaşmasıyla birlikte ne olduğunu anladı. Öne eğilerek Roland'ın bileklerini kavradı. "Kes şunu, Roland! Dur! Gerçek değil. Boğazını sıkan kendininkinden başka el yok." Panikten körleşmiş olan Roland, Pug'ın haykırışlarını duymuyor gibiydi. Pug kalan tüm gücünü toplayarak Roland'ın ellerini uzaklaştırdı, sonra da yüzüne sert bir tokat attı. Roland'ın gözlerinden yaş geldi ve birden boğulur gibi bir sesle nefes aldı.</p>

  <p>Hâlâ nefes nefese olan Pug, "Bu bir yanılsama. Kendi kendini boğuyordun," dedi.</p>

  <p>Roland güçlükle nefes aldı ve yüzünde bariz bir korkuyla kendisini iterek Pug'dan uzaklaştırdı. Bitkinlikle kılıcını çekmeye çabaladı. Pug öne eğildi ve Roland'ın bileğini sıkıca kavradı. Güçbela konuşarak başını iki yana salladı ve "Neden yok," dedi.</p>

  <p>Roland Pug'ın gözlerinin içine baktı ve kendi gözlerindeki korku silinmeye başladı. Yaşça büyük toprak beyinin içindeki bir şeyler çatırdar gibi oldu ve geriye yerde oturan, bitkin, süzgün bir genç adam kaldı yalnızca. Roland nefes nefese, gözlerinde toplanan yaşlarla gerisin geri oturdu ve sordu, "Neden?"</p>

  <p>Pug da bitkinlikle arkasına yaslanarak ellerinden destek aldı. Önünde duran, kuşkuyla paramparça olmuş, yakışıklı çehreyi inceledi. "Çünkü benim yapabileceğim tüm büyülerden daha etkili bir büyünün etkisi altındasın." Roland'ın gözlerinin içine baktı. "Onu gerçekten de seviyorsun, değil mi?"</p>

  <p>Roland'ın öfkesinin son zerresi de uçup gitti; gözlerinde hafif bir korku hâlâ kendisini gösteriyordu, ama bir yaş yanağına düşerken Pug onda derin bir acı ve ıstırap gördü. Roland'ın omuzları çöktü ve başını salladı; konuşmaya çalışırken nefesi kesik kesikti. Bir an ağlamanın eşiğinde gibiydi, ama mücadele ederek acısını uzaklaştırdı ve kendine yeniden hâkim oldu. Derin bir nefes alarak gözyaşlarını sildi ve derin bir nefes daha aldı. Doğrudan Pug'a baktı ve ihtiyara sordu," Ya sen?"</p>

  <p>Pug gücünün biraz geri geldiğini hissederek yere uzandı. "Ben... ben emin değilim. Beni kendimden şüpheye düşürüyor. Bilmiyorum. Bazen başka hiç kimseyi düşünmüyorum, bazen de ondan olabildiğimce uzak olsam, diyorum."</p>

  <p>Roland anladığını belirtti, son korku izi de silinip gitmişti. "O söz konusu olduğunda bir zerre zekâ kalmıyor bende."</p>

  <p>Pug kıkırdadı. Roland ona baktı, sonra o da gülmeye başladı. "Neden bilmem," dedi Pug, "ama her nedense söylediğin şey bana fena halde komik geldi." Roland başını salladı ve o da gülmeye başladı. Çok geçmeden öfkenin geride bıraktığı duygusal boşluğu uçarılık doldururken, ikisi de gözlerinden yaşlar gelerek oturuyorlardı.</p>

  <p>Roland biraz kendini toplamış, kahkahalarını kontrol altına almıştı ki, Pug ona bakıp, "Bir zerre zekâ!" dedi ve bu ikisini de yeni bir kahkaha krizine soktu.</p>

  <p>"Eh!" dedi bir ses sertçe. Döndüler ve iki nedimesiyle birlikte durmuş, önündeki sahneyi incelemekte olan Carline'le karşılaştılar. Yerde yatan ikiliye kınayan bir bakış atarak, "Birbirinizden bu kadar hoşlanmış göründüğünüze göre, ben araya girmeyeyim," dedi.</p>

  <p>Pug ile Roland bakıştılar ve birden gürültülü birer kahkaha kopardılar. Roland arkaya yuvarlanırken Pug ise bacaklarını önüne uzatıp kahkahalarını yüzünü gömdüğü ellerine gizledi. Carline öfkeyle kızardı ve gözleri irileşti. Sesinde buz gibi bir öfkeyle, "Beni mazur görün!" dedi ve nedimelerinin yanından bir hışımla geçip gitti. Uzaklaşırken yüksek sesle, "Oğlanlar!" diye inlediğini duyabiliyorlardı.</p>

  <p>Pug ile Roland, bir dakika oturarak isteriye yaklaşan kahkaha krizinin geçmesini beklediler; sonra Roland ayağa kalkıp elini Pug'a uzattı. Pug kendisine uzatılan eli aldı ve Roland onun ayağa kalkmasına yardım etti. "Kusuruma bakma, Pug. Sana kızmaya hakkım yoktu." Sesi yumuşadı. "Geceleri onu düşünmekten uyuyamıyorum. Her gün birlikte olduğumuz sayılı saniyeyi iple çekiyorum. Ama sen onu kurtardığından beri, tek duyduğum senin adın." Roland acıyan boynuna dokunarak, "O kadar kızdım ki, seni öldüreceğimi sandım. Onun yerine neredeyse kendimi öldürtecektim," dedi.</p>

  <p>Pug Prenses'in ardında kaybolduğu köşeye bakarak başıyla onayladığını belirtti. "Ben de özür dilerim, Roland. Daha büyüyü kontrol etme konusunda pek iyi değilim ve sinirlendiğim zamanlarda türlü türlü korkunç şey olabiliyor sanki. Trollerle olduğu gibi." Pug Roland'ın onun artık bir büyücünün çırağı olmasına rağmen, hâlâ Pug olduğunu anlamasını istiyordu. "Asla böyle bir şeyi kasten yapmazdım -özellikle de bir arkadaşıma."</p>

  <p>Roland bir an Pug'ın yüzünü inceledi ve yarı alaylı, yarı mahcup gülümsedi. "Anlıyorum. Kötü davrandım. Sen haklıydın: Bizi yalnızca birbirimize düşürüyor. Aptal olan benim. İlgilendiği sensin."</p>

  <p>Pug'ın yılgın bir hali vardı. "İnan bana, Roland. Gıpta edilecek durumda olduğumdan pek emin değilim."</p>

  <p>Roland'ın gülümsemesi genişledi. "O inatçı bir kız, orası kesin." Bariz kendine acımayla yalandan kabadayılık karışımı bir tavır arasından, Roland ikincisini seçmişti.</p>

  <p>Pug başını iki yana salladı. "Ne yapılmalı, Roland?"</p>

  <p>Roland şaşkın göründü, sonra da yüksek sesle güldü. "Tavsiye almak için bana gelme, Pug. Beni herkesten çok parmağının ucunda oynatıyor. Ama atasözünde dendiği gibi, 'Bir genç kızın kalbi dönek rüzgârlar kadar çok değişir.' Carline'in yaptıkları için seni suçlamayacağım." Pug'a gizli bir komplodaki suç ortağıymış gibi gözünü kırptı. "Yine de, havada bir değişiklik olursa diye gözlerimi açık tutarsam, rahatsız olmazsın ya?"</p>

  <p>Pug bitkinliğine rağmen güldü. "Verdiğin ödünlerde biraz fazla cömert davrandığını fark etmiştim zaten." Yüzüne düşünceli bir bakış yerleşti. "Biliyorsun ya, Roland, sonsuza kadar beni görmezden gelse işler daha basit -daha iyi değil, daha basit- olurdu. Bütün bunlar hakkında ne düşüneceğimi bilmiyorum. Çıraklığımı tamamlamam gerekiyor. Bir gün idare edeceğim mülklerim olacak. Sonra bir de Tsurani meselesi var. Her şey o kadar çabuk oldu ki, ne yapacağımı bilmiyorum."</p>

  <p>Roland Pug'a bir parça halden anlayarak baktı. Elini Pug'ın omzuna koydu. "Bu çırak ve asilzade olma meselesinin senin için yeni olduğunu unutmuştum. Yine de, benim payıma düşenlerin daha ben doğmadan kararlaştırılmış olmasına rağmen, böyle ağır düşüncelere pek zaman ayırmadığımı itiraf etmem gerek. Bu gelecek hakkında kaygılanma meselesi kupkuru bir iş. Bir maşrapa sert birayla ıslatılırsa, faydası olur, kanaatindeyim."</p>

  <p>Ağrıları ve eziklerini hisseden Pug başıyla onayladığını belirtti. "Keşke bunu yapabilseydik. Ama korkarım, Megar aynı fikirde olmayacaktır."</p>

  <p>Roland parmağını burnunun yanma götürdü. "O zaman biz de Aşçıbaşı'nın kokumuzu almasına izin vermeyiz. Haydi gel, bira barakasının tahtalarının gevşek olduğu bir yer biliyorum. Gizlice bir iki kupa içebiliriz."</p>

  <p>Roland yürüyerek uzaklaşmaya başladı ama Pug onu, "Roland, dövüştüğümüz için üzülüyorum," diyerek durdurdu.</p>

  <p>Roland durup bir an Pug'ı inceledi, sonra sırıttı. "Ben de öyle." Elini uzattı. "Barış yapalım."</p>

  <p>Pug Roland'ın elini kavradı. "Barış yapalım."</p>

  <p>Köşeyi dönüp Prenses'in bahçesini arkalarında bıraktılar ve durdular. Önlerinde katışıksız bir sefalet tablosu vardı. Tomas askerlerin yemekhanesinden yan kapıya kadar kaleyi boydan boya, tamamen zırhlı -kısa pelerin üzerinde örme zırh, miğfer ve dizine kadar gelen çizmelerin üzerine ağır madeni baldır zırhları- bir şekilde yürüyordu. Bir kolunda bir kalkan, ötekinde ise dört metre uzunluğunda ve demirden bir ucu olan, sağ omzuna acımasızca yüklenmekte olan, ağır bir mızrak taşıyordu. Mızrak, biraz sağa meyletmesine ve uygun adım yürürken onu dengede tutmaya çalıştıkça biraz yalpalamasına neden olduğundan, ona komik bir görünüş de veriyordu.</p>

  <p>Dük'ün Muhafız Alayının çavuşu durmuş, Tomas için sayarak ritim tutuyordu. Pug çavuşu tanıyordu, Gardan adında uzun boylu, dost canlısı bir adamdı. Keshialı kökeni koyu teninden anlaşılıyordu. Pug ile Roland'ı gördüğünde beyaz dişleri koyu renkli, sert sakalını ikiye böldü. Omuzları neredeyse Meecham'ınkiler kadar geniş görünüyordu, o da Meecham gibi askerlere özgü, rahat, gevşek hareketlerle yürüyordu. Siyah saçlarının arasına hafif aklar düşmüş de olsa, otuz yıldır askerlik yapıyor olmasına karşın, yüzü genç görünümlü ve kırışıksızdı. Pug ile Roland'a göz kırparak, "Dur!" diye bağırdı ve Tomas durdu.</p>

  <p>Pug ile Roland aralarındaki mesafeyi kapatırken, Gardan, "Sağa dön!" diye bağırdı. Tomas itaat etti. "Saray halkı mensupları yaklaşıyor. Selam dur!" Tomas sağ kolunu uzattı ve selam verirken mızrağı yere doğru eğildi. Mızrağın ucunun biraz fazla alçağa inmesine izin verdiğinden, onu geri çekmek için neredeyse esas duruşunu bozacaktı.</p>

  <p>Pug ile Roland gelip Gardan'ın yanında durdular ve iri yarı asker onları teklifsiz bir selam ve sıcak bir gülümsemeyle karşıladı. "İyi günler, Toprak Beyleri." Bir an Tomas'a döndü. "Silahlar omza! Hedefe düzgün adım... yürü!" Tomas yürümeye başlayarak ona atanan "hedefe", hali hazırda kışlanın önündeki bahçeye doğru yürüdü.</p>

  <p>Roland gülerek, "Bu nedir? Özel talim mi?" dedi.</p>

  <p>Gardan bir eli kılıcında, öteki Tomas'ı işaret ederek durdu. "Kılıçustası Fannon birinin burada durup taliminin bitkinlik ya da başka bir ufak rahatsızlık yüzünden yarım yamalak yapılmadığından emin olmasının genç savaşçımız için faydalı olabileceğini düşündü." Sesini biraz alçaltarak, "O sağlam yapılı bir delikanlı; biraz yorulmaktan başka bir zarar görmez," dedi.</p>

  <p>Roland, "Bu özel talim neden?" diye sordu. Gardan onlara söylerken Pug başını iki yana salladı.</p>

  <p>"Genç kahramanımız iki kılıç kaybetti. İlki anlaşılabilirdi, çünkü gemi meselesi hayati önemdeydi ve o ânın heyecanı içinde böylesi bir dikkatsizlik affedilebilirdi. Ama ikinci kılı. Elf Kraliçesi ile kafilesinin gittiği gün talim direğinin yakınlarında, ıslak zeminde yatar halde bulundu ve genç Tomas da görünürde yoktu." Pug, Gardell'in ateş çömleği için yaptığı kapakla birlikte geldiğinde Tomas'ın talimini hepten unuttuğunu biliyordu.</p>

  <p>Tomas kendisi için belirlenen yolun sonuna geldi ve geriye dönmeye koyuldu. Gardan yara bere ve kir içindeki iki çocuğa baktı ve "Siz iki genç beyefendi ne karıştırıyordunuz?" diye sordu.</p>

  <p>Roland teatral bir tavırla gırtlağını temizledi ve "Ah... Pug'a ilk boks dersini veriyordum," dedi.</p>

  <p>Gardan uzanıp Pug'ın çenesini eline aldı ve çocuğun yüzünü çevirerek inceledi. Hasarı değerlendirdikten sonra, "Roland, bana hatırlat da adamlarıma kılıç kullanma konusunda ders vermeni asla istemeyeyim -yaralı sayısına dayanamazdık." Pug'ın yüzünü bırakarak, "Yarın gözün pek güzel olacak, Toprak Beyi," dedi.</p>

  <p>Pug konuyu değiştirerek, "Oğulların nasıl, Gardan?" dedi.</p>

  <p>"İyiler, Pug. Zanaatlerini öğreniyor ve kendilerini zengin etmeyi düşlüyorlar-, gelecek Seçim'de asker olmaya hâlâ niyetli olan Faxon dışında. Geriye kalanlar kardeşim JeheiPin öğretmenliğinde uzman at arabası ustaları oluyorlar." Hüzünle gülümsedi. "Yalnızca Faxon varken ev çok boş kaldı, ancak karım sessizlikten memnun görünüyor." Sonra sırıttı; bulaşıcı gülümsemesini görüp de paylaşmamak zordu. "Yine de büyük oğlanlar çok geçmeden evlenir; o zaman da zaman zaman ayak altında dolaşan torunlar ve bol bol neşeli gürültüler olur."</p>

  <p>Tomas yaklaşırken Pug, "Hükümlüyle konuşmama izin var mı?" diye sordu.</p>

  <p>Gardan kısa sakalını ovuşturarak güldü. "Herhalde bir dakika başımı öteye çevirebilirim, ama elini çabuk tut, Toprak Beyi." Pug Gardan'ı Roland'la konuşmaya bırakarak avlunun karşı ucuna gitmek üzere yanından geçen Tomas'ın yanında yürümeye başladı. Pug, "Nasıl gidiyor?" diye sordu.</p>

  <p>Tomas ağzının kıyısından, "Ah, çok iyi. Bunu iki saat daha sürdürürsem mezara girmeye hazır olurum," dedi.</p>

  <p>"Dinlenemez misin?"</p>

  <p>"Yarım saatte bir beş dakika hazır olda duruyorum." Yolunun sonuna ulaştı ve oldukça keskin bir dönüş yaparak yeniden Gardan ile Roland'a doğru yürümeye başladı. "Ateş çanağının kapağı tamamlandıktan sonra, talim kazığının yanına geldim ve kılıcın kayıp olduğunu gördüm. Kalbim duracak sandım. Her yeri aradım. Bana inat olsun diye sakladığını düşünüp neredeyse Rulf'ı pataklayacaktım. Askerlerin yatakhanesine döndüğüm zaman, Fannon yatağımda oturmuş, bıçağı yağlıyordu. Diğer askerlerin kahkahalarını zapt etmeye çalışırken kendilerini yaralayacaklarını düşünüyordum ki, 'Kendini kılıç konusunda yeterince hünerli buluyorsan, belki de zamanını kesik bir kolla yürümenin yolunu öğrenerek harcamak istersin,' dedi. Tüm gün yürüme cezası," diye ekledi kederle. "Şuracıkta can vereceğim."</p>

  <p>Roland ile Gardan'ın yanından geçtiler ve Pug kendisini arkadaşının halini anlamaya zorladı. Diğerleri gibi o da bu durumu komik buluyordu. Eğlendiğini gizleyerek sesini suç ortaklığı belirten alçak bir tona getirdi ve "Ben gitsem iyi olacak. Kılıçustası gelirse fazladan bir günlük yürüyüş ekleyebilir," dedi.</p>

  <p>Tomas bunu düşünerek inledi. "Tanrılar beni korusun. Uzaklaş, Pug."</p>

  <p>Pug fısıldadı; "İşin bittiğinde, gelecek haldeysen bira barakasında bize katıl." Pug Tomas'ın yanından ayrıldı ve yeniden Gardan ile Roland'a katıldı. Çavuşa, "Teşekkür ederim, Gardan," dedi.</p>

  <p>"Bir şey değil, Pug. Şimdi kendisini saldırıya uğramış da hissetse, genç şövalye adayımız iyi olacaktır. Onu izleyenler olduğu için de rahatsız oluyor."</p>

  <p>Roland başını salladı. "Eh, bu yakınlarda kılıç kaybetmez, sanırım."</p>

  <p>Gardan güldü. "Doğru. Fannon Usta ilkini affedebilirdi, ama ikincisini değil. Tomas'ın bunu alışkanlık haline getirmediğinden emin olmanın iyi olacağını düşündü. Arkadaşın Kılıçustası'nın Prens Arutha'dan sonra gördüğü en iyi öğrenci, ama bunu Tomas'a söyleme. Fannon her zaman en fazla potansiyel gördüklerine en zorlu davranır. Eh, ikinize de iyi günler, Toprak Beyleri. Ve çocuklar," -durdular- "şu 'ilk boks dersi'nden de kimseye bahsetmem."</p>

  <p>Çavuşa nezaketi için teşekkür ettiler ve Gardan'ın sesinin ölçülü kadansı avluyu doldururken bira barakasına doğru yürüdüler.</p>

  <p>Tomas gevşek tahtaların ardından göründüğünde Pug ikinci birasını yarılamış, Roland ise dördüncünün dibini bulmaya yakındı. Tomas kir pas içinde ve terliydi, zırhından kurtulmuştu. Büyük bir bitkinlik gösterisiyle, "Dünyanın sonu geliyor olacak; Fannon beni cezadan erken azletti," dedi. Pug, "Neden?" diye sordu.</p>

  <p>Roland kısa süre içinde bira yapımında kullanılacak bir arpa çuvalının üzerinde oturduğu yerin yakınındaki bir rafa tembel tembel uzandı ve yığınların birinden bir maşrapa aldı. Maşrapayı Tomas'a fırlattı, o da yakalayıp Roland'ın ayaklarını üzerine dayadığı büyük bira fıçısından doldurdu.</p>

  <p>Tomas büyük bir yudum aldıktan sonra ağzını elinin tersiyle sildi ve "Bir şeyler oluyor. Fannon aniden baskın yaptı, bana oyuncaklarımı kaldırmamı söyledi ve öyle acelesi vardı ki, Gardan'ı neredeyse sürükleyerek götürdü."</p>

  <p>Pug, "Belki de Dük Doğu'ya doğru yola çıkmaya hazırlanıyordur," dedi.</p>

  <p>Tomas, "Belki de," dedi. İki arkadaşını inceleyerek taze morluklarla dolu çehrelerini fark etti. "Pekala. Neler oldu?"</p>

  <p>Pug Roland'a bakarak acınası görünümlerini açıklaması gerekenin o olduğunu belirtti. Roland Tomas'a çarpık bir gülümsemeyle baktı ve "Dük'ün boks turnuvasına alıştırma olsun diye bir hazırlık maçı yaptık," dedi.</p>

  <p>Birası boğazına kaçan Pug boğulacak gibi oldu, sonra da güldü. Tomas başını iki yana salladı. "İkinizin de birbirinizden farkı yok. Prenses yüzünden kavga mı ediyordunuz?"</p>

  <p>Pug ile Roland bakıştılar; derken bir anda Tomas'ın üzerine çullandılar ve birleşen ağırlıklarının altında onu yere yıktılar. Roland Tomas'ı yere yapıştırdı, sonra Pug onu tutarken birayla yarı dolu bir maşrapa alıp havaya kaldırdı. Roland yalandan bir ciddiyetle, "Seni bu vesile ile Crydee'nin İlk Kahini Tomas olarak kutsuyorum," dedi. Bunu derken de maşrapanın içindekileri mücadele eden çocuğun suratına döktü.</p>

  <p>Pug önce geğirdi, sonra, "Al benden de o kadar," dedi.</p>

  <p>Maşrapasında kalan birayı arkadaşının üzerine boca etti.</p>

  <p>Tomas bira tükürüp gülerek, "Peki! Haklıymışım!" dedi. Üzerindeki ağırlığı atmaya çabalayarak, "Şimdi kalkın üzerimden! Yoksa sana burnunu en son kimin kanattığını hatırlatmam mı gerekiyor, Roland?" dedi.</p>

  <p>Roland son derece yavaş uzaklaştı, sarhoş haldeki vakarı onu keskin bir hassasiyetle hareket etmeye zorluyordu. "Pek haklısın." Kendisi de Tomas'ın üzerinden yuvarlanarak inmiş olan Pug'a dönerek, "Yine de açık seçik ifade etmek gerekir ki, o esnada, Tomas'ın burnumu kanatmayı başarmasının yegane nedeni, dövüşümüz sırasında adil olmayan bir avantaja sahip oluşuydu."</p>

  <p>Pug Roland'a mahmur gözlerle baktı ve "Ne adil olmayan avantajıymış bu?" dedi.</p>

  <p>Roland parmağını dudaklarına götürüp bunların aralarında kalmasını işaret ederek, "O kazanıyordu," dedi.</p>

  <p>Roland yeniden arkası üstü arpa çuvalına yığıldı ve Pug ile Tomas kahkahalara boğuldular. Pug bu lafı o kadar komik bulmuştu ki, bir türlü susamıyordu; Tomas'ın kahkahasını duymak da ancak kendinin iki kat gülmesine neden oluyordu. Nihayet ağrıyan yan taraflarını tutarak doğrulup oturdu.</p>

  <p>Pug nefesini toplayarak, "O dövüşü kaçırdım. Başka bir şey yapıyordum, ama ne olduğunu hatırlamıyorum," dedi.</p>

  <p>"Roland buraya Tulan'dan ilk geldiğinde, yanlış hatırlamıyorsam köyde ağları tamir etmeyi öğreniyordun."</p>

  <p>Roland çarpık bir gülümsemeyle, "Birisiyle bir ağız dalaşına girmiştim -kimdi, hatırlıyor musun?" dedi. Tomas başını iki yana salladı. "Her neyse, bir ağız dalaşına girdim ve Tomas yaklaşıp bizi ayırmaya çalıştı. Bu sıska çocuğun-" Tomas itiraz etmeye kalktı, ama Tomas parmağından birini havaya kaldırıp kımıldatarak sözünü kesti. "Evet, öyleydin. Çok sıska. Bu sıska çocuğun -bu sıska halktan çocuğun- ne cüretle bana -Dük'ün maiyetinin yeni atanmış bir üyesi ve eklemeliyim ki, bir centilmen olan şahsıma- nasıl davranacağımı öğretmeye kalkışabildiğim bir türlü anlamıyordum. Ben de bu durumda nezih bir centilmenin yapabileceği tek şeyi yaptım." Pug, "Ne?" diye sordu.</p>

  <p>"Ağzına bir tane çaktım." Üçü yeniden kahkahalara boğuldular.</p>

  <p>Tomas olanları hatırlayıp başını iki yana sallarken Roland, "Sonra o da bunu müteakiben bana babamın bir ayıbımı en son ortaya çıkarışından beri yediğim en kötü dayağı attı.</p>

  <p>"İşte o zaman boks konusunda ciddileştim."</p>

  <p>Tomas yalandan bir ciddiyetle, "Eh, o zamanlar küçüktük," dedi.</p>

  <p>Pug maşrapaları yeniden doldurdu. Çenesini güçlükle oynatarak, "Eh, şu anda kendimi yaklaşık yüz yaşında hissediyorum," dedi.</p>

  <p>Tomas bir an ikisini süzdü. "Cidden, kavganın nedeni neydi?" dedi.</p>

  <p>Roland şaka ve üzüntü karışımıyla, "Lordumuzun, tarifsiz bir çekiciliğe sahip kızı..."</p>

  <p>"Tarifsiz ne demek?" diye soru Tomas.</p>

  <p>Roland ona sarhoş bir küçümsemeyle baktı. "Anlatılamaz, budala!"</p>

  <p>Tomas başını iki yana salladı. "Prenses'in anlaşılamaz bir budala olduğunu düşünmüyorum-" Roland'ın maşrapası biraz önce kafasının bulunduğu noktadan geçerken eğildi. Pug yeniden gülerek arka üstü yuvarlandı.</p>

  <p>Tomas, büyük bir törensellikle raftan başka bir maşrapa alan Roland'a sırıttı. Roland, "Söylediğim gibi," diye başladı maşrapayı fıçıdan doldurarak, "tarifsiz çekiciliğe sahip —ancak belki muhakemesi biraz zayıf- olan leydimiz, kafasına -ancak tanrılarca tam olarak anlaşılabilen nedenlerden dolayı- ilgisini burada bulunan genç büyücümüze bahşetmeyi takmış durumda. Bunu niçin -benimle zaman geçirebilecekken- yaptığını tahmin edemiyorum." Bir ara vererek geğirdi. "Her halükarda, bu türden bir ihsanın ne şekilde kabul edilmesinin uygun düşeceğini tartışıyorduk."</p>

  <p>Tomas yüzünde kocaman bir gülümsemeyle Pug'a baktı. "Senin halinden anlıyorum, Pug. Kesinlikle elin kolun dolu."</p>

  <p>Pug kızardığını hissetti. Sonra şeytani bir gülümsemeyle, "Öyle mi?" dedi. "Peki ya buralarda iyi tanınan genç bir asker çırağının mutfakta çalışan bir kızla gizlice kilere sızmasına ne demeli?" Yüzünde yalandan bir endişe ifadesiyle geriye yaslandı ve "Neela'nın bunu öğrenmesi durumunda olacakları düşünmek bile istemiyorum..." diye ekledi.</p>

  <p>Tomas'ın ağzı açık kaldı. "Yapmazsın... yapamazsın!"</p>

  <p>Roland yan taraflarını tutarak geriye yattı. "Asla bu kadar başarılı bir sudan çıkmış balık taklidi görmemiştim!" Doğrulup oturdu, gözlerini şaşılaştırdı ve ağzını çabuk çabuk açıp kapadı. Üçü de bir kez daha onulmaz bir neşeye boğuldular.</p>

  <p>Bardaklar yeniden dolduruldu ve Roland maşrapasını kaldırdı. "Beyler, şerefe içmeyi öneriyorum!"</p>

  <p>Pug ile Tomas maşrapalarını havaya kaldırdılar.</p>

  <p>Roland'ın sesi ciddileşti ve "Geçmişte aramızda ne türden anlaşmazlıklar yaşanmış olursa olsun, sizler memnuniyetle dostum sayacağım iki adamsınız," dedi. Maşrapasını daha yükseğe kaldırdı ve "Dostluğa!" dedi.</p>

  <p>Üçü de bardaklarını dibine kadar içtiler ve yeniden doldurdular. Roland, "Elinizi üzerine koyun," dedi.</p>

  <p>Üç çocuk ellerini birleştirdiler ve Roland, "Nereye gidersek gidelim, aradan kaç yıl geçerse geçsin, asla dostsuz kalmayacağız," dedi.</p>

  <p>Pug andın ani ciddiyetine şaşırdı ve "Dostuz!" dedi.</p>

  <p>Tomas da Pug'ın sözlerini tekrarladı ve üçü bir onama hareketiyle birbirlerinin ellerini sıktılar.</p>

  <p>Maşrapalar yeniden boşaltıldı ve çocuklar dostluğun ve biranın gül rengi alazında zamanı unuturken ikindi güneşi çabucak ufkun ötesine kaçtı.</p>

  <p>Pug uyandı, mahmur ve sersemdi. Neredeyse sönmüş durumdaki ateş çanağının ışığı odayı hafif pembe ve siyah tonlara boyuyordu. Kapısı hafif ama ısrarlı bir şekilde çalınıyordu. Yavaşça ayağa kalktı, sonra da içki nöbetinin etkisinden hâlâ sıyrılamamış olduğundan düşeyazdı. Tomas ve Roland ile kiler odasında bütün akşam ve gecenin bir bölümünde kalmış, akşam yemeğini kaçırmıştı. Roland'ın tanımladığı şekliyle kalenin bira stoğunda "hatırı sayılır bir gedik" açmışlardı. Büyük bir miktar tüketmemişlerdi, ama içkiye dayanıklılıkları az olduğundan, bu onlara kahramanca bir serüven gibi gelmişti.</p>

  <p>Pug pantolonunu çekti ve sarsak bacaklarla kapıya gitti. Göz kapakları kum gibi geliyordu ve ağzının içi kupkuruydu. Gecenin ortasında içeri girmeyi talep edenin kim olduğunu merak ederek kapıyı açtı.</p>

  <p>Yanından biri hayal meyal geçti ve arkasını döndüğünde Carline'in kalın bir cüppeye sarınmış halde odasının ortasında durmakta olduğunu gördü. Kız, "Kapıyı kapat!" diye tısladı. "Birisi kulenin dibinden geçip merdivenlerde ışık görebilir."</p>

  <p>Pug itaat etti, hâlâ sersem gibiydi. Donuk zihnine işleyen tek şey, kömürlerin saçtığı hafif ışığın merdiven sahanlığını aydınlatmasının küçük bir olasılık oluşuydu. Başını sağa sola sallayarak aklını başına toplamaya çalıştı ve ateş çömleğinin yanına gitti. Bir çırayı közlerden tutuşturdu ve lambasını yaktı. Oda parlak bir aydınlığa büründü.</p>

  <p>Carline odayı inceler, sedirin yakınındaki dağınık kitap ve tomar yığınını süzerken Pug düşüncelerini biraz toparlamaya başladı. Carline odanın her köşesine baktıktan sonra, "Beslediğin o ejder şeysi nerede?" diye sordu.</p>

  <p>Pug'ın gözleri biraz odaklandı ve ona keresteden yapılmış gibi gelen diline hakim olarak, "Fantus mu? Ateş ejderleri neler yaparsa onları yapmak üzere bir yerlerde," dedi.</p>

  <p>Carline cüppesini çıkararak, "İyi. Beni korkutuyor," dedi. Pug'ın dağınık sedirine oturdu ve ona sert sert baktı. "Seninle konuşmak istiyorum." Pug'ın gözleri irileşti ve bakakaldı, çünkü Carline'in üzerinde yalnızca ince bir gecelik vardı. Onu boynundan ayak bileklerine kadar örtmesine rağmen, bedenine Pug'ı telaşlandıran bir şekilde yapışıyordu. Pug birden üzerinde yalnızca pantolon olduğunu fark etti ve tuniğini attığı yerden aceleyle alıp başından geçirdi. Gömleğiyle mücadele ederken alkolden kaynaklanan sisin son zerreleri de dağıldı. "Tanrılar adına!" dedi acılı bir fısıltıyla. "Baban bunu öğrenirse, kafamı koparır."</p>

  <p>"Sesini alçak tutacak kadar aklın varsa öğrenmez," diye yanıtladı kız şımarık bir edayla.</p>

  <p>Pug sedirinin yanındaki tabureye gitti, yeni kapıldığı dehşet onu sarhoşluk yüzünden sendelemekten kurtarmıştı. Carline onun darmadağın halini inceledi ve kınayan bir sesle, "İçki içmişsin," dedi. Pug inkar etmediğinde de, ekledi, "Roland'la sen yemekte ortaya çıkmadığınızda nereye kaybolduğunuzu merak ettim Babamın da saray halkıyla yiyeceği yemeğe gelememesi iyi oldu; yoksa sizi bulması için birilerini gönderirdi."</p>

  <p>Asil doğumlu kadınlara âşık olan soylu olmayan adamları bekleyen korkunç kader hakkındaki öyküler başına birer birer üşüşürken Pug'ın rahatsızlığı endişe verici bir hızla artıyordu. Carline'in davetsiz bir misafir oluşu ve uygunsuz bir şeyin yaşanmamış oluşu, Dük'ün pek bağışlatıcı bulacağını sanmadığı birer ayrıntıydı. Paniğini yutmaya çalışarak, "Carline, burada kalamazsın. İkimizin başını da hayal bile edemeyeceğim kadar büyük belaya sokacaksın," dedi.</p>

  <p>Kızın yüzünde kararlı bir ifade belirdi. "Sana söylemek için geldiğim şeyi söyleyene kadar bir yere gitmiyorum."</p>

  <p>Pug tartışmanın faydasız olduğunu biliyordu. Daha önce bu bakışı pek çok kez görmüştü. Teslimiyetle içini çekerek, "Pekala, o zaman, nedir?" dedi.</p>

  <p>Ses tonunu duyan Carline'in gözleri irileşti. "Eh, böyle davranacaksan, söylemem olur biter!"</p>

  <p>Pug iniltisini bastırdı ve gözlerini kapatarak arkasına yaslandı. Başını ağır ağır sallayarak, "Pekala. Özür dilerim. Lütfen, ne yapmamı istiyorsun?" dedi.</p>

  <p>Kız yanına, sedirin üzerine vurdu. "Gel, buraya otur."</p>

  <p>Kaderinin -son derece kısa bir yaşam sürmek- bu kaprisli kız tarafından kararlaştırıldığı hissini görmezden gelmeye çalışarak itaat etti. Kızın yanına oturmaktan çok kendini fırlattı. Carline Pug'ın çıkardığı iniltiye kıkırdadı. "Sarhoş olmuşsun! Nasıl bir şey?"</p>

  <p>"Şu anda pek eğlenceli sayılmaz. Kendimi kullanılmış bir mutfak bezi gibi hissediyorum."</p>

  <p>Carline anlayışlı görünmeye çalıştı, ama mavi gözleri neşeyle parlıyordu. Teatral bir tavırla dudaklarını büzerek, "Kılıç kullanmak ve okçuluk gibi bütün ilginç şeyleri siz oğlanlar yapıyorsunuz. Nezih bir leydi olmak o kadar sıkıcı ki. Yemekte bir bardak sulu şaraptan fazlasını içsem babam krize girer," dedi.</p>

  <p>Pug sesinde giderek artan bir çaresizlikle, "Burada bulunman durumunda gireceği krizin yanında lafı bile olmaz. Carline buraya neden geldin?" dedi.</p>

  <p>Kız soruyu duymazdan geldi. "Bu öğleden sonra Roland ile ne yapıyordunuz, dövüşüyor muydunuz?" Pug evet anlamında başını salladı. "Benim yüzümden mi?" diye sordu gözlerinde bir parıltıyla.</p>

  <p>Pug içini çekti. "Evet, senin yüzünden." Bu yanıt üzerine kızın yüzünde beliren hoşnut ifade sinirine dokundu ve sesi kızgın bir hal aldı. "Carline, ona oldukça kötü davrandım"</p>

  <p>Kız, "O yüreksiz ahmağın biri!" diye tersledi. "Ona duvardan atla desem, hemen yapardı."</p>

  <p>Pug, "Carline," diye neredeyse mızıldandı, "neden-"</p>

  <p>Kız öne eğilip ağzını kendi ağzıyla örttüğünde sorusu yarım kaldı. Pug karşılık veremeyecek kadar sersemlemiş olduğundan öpücük tek taraflı oldu. Kız çabucak çekilip oturarak onu ağzı açık halde bıraktı ve "Ee?" dedi.</p>

  <p>Özgün bir yanıt bulamayan Pug, "Ne?" dedi.</p>

  <p>Kızın gözlerinde ateşler çaktı. "Öpücük, seni budala."</p>

  <p>"Ah!" dedi hâlâ şokta olan Pug. ""Şey... güzeldi."</p>

  <p>Carline ayağa kalktı ve gözleri öfke ve utanç karışımıyla irileşerek ona baktı. Kollarını kavuşturdu ve ayağını yere vurup yaz zamanı pencereleri döven doluyu andıran bir ses çıkararak ayakta durdu. Ses tonu alçak ve keskindi. "Güzel! Tek söyleyeceğin bu mu?"</p>

  <p>Pug içinde yükselen, birbiriyle çelişkili türlü türlü duyguyla onu izliyordu. O anda panik, lambanın loş ışığında yüzünün etrafına salınmış kara saçlarıyla ve kollarını kavuşturunca ince kumaşın göğsünün üzerinde gergin dururken ne kadar güzel, yüz hatlarının ne kadar canlı göründüğünün neredeyse acı veren bilinciyle çatışıyordu. Pug'ın kendi mahcubiyeti de tavrının rahat görünmesine neden oluyor, bu da kızı daha da öfkelendiriyordu. "Sen öptüğüm ilk -babamı ve ağabeylerimi saymazsan- erkeksin ve tek söyleyebildiğin 'güzel' oluyor."</p>

  <p>Pug kendisini bir türlü toplayamıyordu. Hâlâ duygu setleriyle boğuşarak, "Çok güzel," deyiverdi.</p>

  <p>Carline ellerini beline koydu -bu da geceliğini rahatsız edici yeni yönlere çekmişti- ve yüzünde bariz bir inanmazlıkla Pug'a bakmayı sürdürdü. Sesini kontrol ederek, "Buraya gelip kendimi senin kollarına atıyorum. Kendimi ömür boyu bir manastıra sürülme tehlikesiyle baş başa bırakıyorum!" dedi. Pug kızın kendi olası kaderinden bahsetmediğini fark etti. "Batı'daki her iki çocuktan biri -azımsanmayacak sayıda da yaşça daha büyük asilzade- dikkatimi çekmek için divane oluyor. Senin tek yaptığınsa bana alelade bir aşçı yamağı, genç lord için gelip geçici bir eğlence gibi davranmak."</p>

  <p>Pug'ın aklı başına geldi; kendiliğinden değil de, Carline'in davasını gerekenden biraz daha ateşli bir şekilde savunduğunu fark ettiğinden. Aniden kızın gerçek öfkesine tiyatrovari davranışların bolca karıştığını anlayarak, "Carline, bekle. Bana bir saniye ver," dedi.</p>

  <p>"Bir saniye mi! Sana haftalar verdim. Düşünmüştüm ki... birbirimizi anladığımızı düşünmüştüm."</p>

  <p>Pug zihni arı gibi çalışırken anlayışlı görünmeye çabaladı.</p>

  <p>"Lütfen otur. Bırak da açıklamaya çalışayım."</p>

  <p>Carline tereddüt etti, sonra da Pug'ın yanındaki yerine dönüp oturdu. Pug bir parça acemilikle kızın ellerini kendi ellerinin içine aldı. Bir anda kızın yakınlığı, sıcaklığı, saçının ve teninin kokusu onu çarptı. Yarlarda hissettiği tutku sersemletici bir şiddetle geri döndü ve zihnini söylemek istedikleri üzerinde odaklamak için savaş vermek zorunda kaldı.</p>

  <p>Düşüncelerini yaşamakta olduğu sıcak dalgadan uzaklaşmaya zorlayarak, "Carline, senden hoşlanıyorum," dedi. "Hem de çok. Zaman zaman seni Roland kadar çok sevdiğimi düşünüyorum, ama çoğu zaman sen yakınlarda olduğun zaman sadece aklım karışıyor. Sorun da bu-. İçim o kadar karışık ki. Çoğu zaman ne hissettiğimi anlamıyorum."</p>

  <p>Kızın gözleri kısıldı, beklediği cevabın bu olmadığı belliydi. "Ne demek istediğini anlamıyorum. Asla olayları anlamaya kafasını bu kadar takmış bir çocuk tanımamıştım," derken sesi sertti.</p>

  <p>Pug zoraki gülümsemeyi başardı. "Büyücüler açıklamalar aramak için eğitilir. Meseleleri anlamak bizim için çok önemlidir." Bunun üzerine kızın gözlerinde bir ışık gördü ve üsteledi. "Artık iki görevim var, ikisi de benim için yeni. Kulgan'ın beni büyücü yapma yolundaki çabalarına rağmen bir büyücü olamayabilirim, çünkü derslerimin çoğunda zorluklar yaşıyorum. Senden gerçekte kaçıyor değilim, anlıyor musun, ama çektiğim bütün bu sıkıntılar yüzünden, derslerime olabildiğince çok zaman ayırmam gerekiyor."</p>

  <p>Bu açıklamasının pek sempatiyle karşılanmadığını görerek, taktik değiştirdi. "Her halükarda, diğer görevimi düşünecek az zamanım var. Sonuçta babanın maiyetindeki asillerden biri olarak kalıp, mülklerimi -küçük de olsalar- idare etmem, kiracı çiftçilerimle ilgilenmem, silah çağrılarına karşılık vermem ve bunun gibi şeyler yapmam mümkün. Ama bu diğer meseleyi, büyü derslerimi bir çözüme kavuşturmadan önce bunu düşünemem bile. Yanlış seçimi yaptığımdan emin olana dek denemeye devam etmem gerekiyor. Ya da Kulgan beni azledene dek," diye ekledi sessizce.</p>

  <p>Durdu ve kızın yüzünü inceledi. Carline'in mavi gözleri onu dikkatle izliyordu. "Krallık'ta büyücüler pek önemli kişiler sayılmaz. Demem o ki, usta bir büyücü olsam bile... Eh, kendini rütbesi ne olursa olsun, bir büyücüyle evlenmiş olarak tahayyül edebiliyor musun?"</p>

  <p>Kızın biraz telaşa kapılmış bir hali vardı. Çabucak eğildi ve Pug'ı yeniden öperek zaten yıpranmış olan dinginliğini parçaladı. "Zavallı Pug," dedi, biraz çekilerek. Tatlı sesi Pug'ın kulaklarında çınlıyordu. "Olman gerekmiyor ki. Yani büyücü olman, demek istiyorum. Toprağın ve unvanın var ve eminim ki, zamanı gelince Babam onlara yenilerini ekleyebilir."</p>

  <p>"Sorun benim ne istediğimle ilgili değil, anlamıyor musun? Mesele benim ne olduğumla ilgili. Sorunun bir parçası kendimi işime tam olarak vermemem olabilir. Bildiğin gibi Kulgan'ın beni çırak olarak alması gereksinimden çok merhamet yüzündendi. Onunla Tully'nin dediklerine rağmen de, asla özel bir yeteneğim olduğuna gerçekten ikna olamadım. Ama belki de kendimi vakfetmem, kendimi bir büyücü olmaya adamam gerekiyordur." Bir nefes aldı. "Mülklerimle ve görevlerimle ilgilenirken bunu nasıl yapabilirim? Ya yenilerini edinmekle?" Durdu. "Ya seninle?"</p>

  <p>Carline alt dudağını hafifçe ısırdı ve Pug onu kollarına almak ve her şeyin yoluna gireceğini söyleme arzusuyla savaştı. Bunu bir kez yaptıktan sonra, işlerin çabucak kontrolünden çıkacağından hiç şüphesi yoktu. Kısıtlı deneyimleri çerçevesinde tanıdığı hiçbir kız, kasabadaki güzel kızlar bile, onda bu denli güçlü duygular uyandırmamıştı.</p>

  <p>Carline aşağı doğru bakarken kirpiklerini biraz indirerek hafifçe, "Ne dersen yapacağım, Pug," dedi. Pug bir an ferahladı, sonra kızın az önce söylediği şeyin anlamı tam olarak kafasına dank etti. Ah, Tanrılar aşkına! diye düşündü. Hiçbir büyücü hilesi gençlik tutkusu karşısında aklını başında tutmaya yaramazdı. Çaresizlikle arzudan sıyrılmak için bir yöntem aradı ve kızın babası aklına geldi. Darağacının önünde durmuş, kaşlarını çatar haldeki Crydee Dükü'nün görüntüsü şehvetini büyük ölçüde giderdi.</p>

  <p>Pug derin bir nefes alarak, "Kendimce seni seviyorum, Carline," dedi. Kızın yüzü ışık saçmaya başladı ve felaketi savuşturmaya çabalayan Pug azimle devam etti. "Ama geri kalan şeyler hakkında kararımı vermeden önce kendim hakkında bilgi edinmeye çalışmam gerektiğini düşünüyorum." Kız söylediklerini kulak ardı eder görünüp yüzünü öpücüklere boğarken konsantrasyonu epey zorlu bir sınavdan geçti.</p>

  <p>Sonra Carline durdu ve geriye çekildi. Doğasındaki zeka istediği her şeyi elde etmek yolundaki çocukça gereksinimine baskın çıkınca yüzündeki mutluluğun yerini düşünceli bir ifade aldı. Pug, "Şimdi seçim yaparsam, Carline, her zaman yaptığım seçimden kuşku duyabilirim. Zamanla yaptığım seçim yüzünden sana kızmam ihtimaliyle karşı karşıya kalmak ister miydin?" derken gözlerinde idrak ışığı belirdi.</p>

  <p>Bir süre hiçbir şey söylemedi, sonra sessizce, "Hayır. Buna dayanabileceğimi sanmıyorum, Pug," dedi.</p>

  <p>Pug gerginliğin süzülüp gittiğini hissederken ferahlayarak içini çekti. Birden oda soğumuş gibi oldu ve ikisi de ürperdiler. Carline Pug'ın ellerini şaşırtıcı bir güçle kavradı. Gülümsemeyi becerdi ve kendisini sakin olmaya zorlayarak, "Anlıyorum, Pug," dedi. "Derin bir nefes aldıktan sonra usulca ekledi, "İşte seni bu yüzden sevdiğimi sanıyorum. Asla kimseye yalan söyleyemiyorsun. Özellikle de kendine."</p>

  <p>"Sana da, Carline." Kızın gözleri yaşardı, ama gülümsemesi silinmedi. Kıza karşı hissettikleriyle boğuşan Pug, "Bu kolay değil," dedi. "Lütfen, lütfen, inan bana, bu kolay değil."</p>

  <p>Birden gerginlik çözüldü ve Carline Pug'ın kulaklarına müzik gibi gelen bir sesle, hafifçe güldü. Gözyaşlarıyla kahkaha arasında kalarak, "Zavallı Pug. Seni üzdüm," dedi.</p>

  <p>Pug'ın yüzünden, kızın gösterdiği anlayış karşısında ferahladığı anlaşılıyordu. Kıza duyduğu sevgi yüzünden kendisini mutlu hissediyordu. Gerginlik dağıldığı için yüzüne biraz şapşal bir ifade veren bir gülümsemeyle başını ağır ağır iki yana sallayarak, "En ufak bir fikrin yok, Carline. En ufak bir fikrin," dedi. Uzanıp Carline'in yüzüne sevgiye dokundu. "Zamanımız var. Hiçbir yere gittiğim yok."</p>

  <p>Yarıya inmiş kirpiklerin arasından mavi gözler ona kaygıyla baktı. "Yakında babamla birlikte gideceksin."</p>

  <p>"Döndüğümde, demek istedim. Daha yıllarca burada olacağım." Kızı yanağından hafifçe öptü. Sesini daha neşeli çıkarmaya çabalayarak, "Üç yıl daha mülk devralamam, yasa böyle," dedi. "Babanın da senden daha yıllarca ayrılabileceğini sanmam." Çarpık bir şekilde gülümsemeye çalışarak ekledi, "Üç yıl sonra beni görmeye dahi katlanamıyor olabilirsin."</p>

  <p>Carline usulca Pug'ın kollarının arasına sokulup, yüzünü omzuna gömerek ona sıkı sıkı sarıldı. "Asla, Pug. Asla bir başkasını sevemem." Pug'ın elinden kıza dokunmanın verdiği hisse hayran olmaktan başka bir şey gelmiyordu. "Sözcüklerle anlatamıyorum, Pug. Sen beni... anlamaya çalışan tek kişisin. Herkesten fazlasını görüyorsun," derken Carline'in gövdesi titriyordu. Pug kendini usulca biraz geri çekti ve kızın yüzünü eliyle kaldırdı. Kızı bir kez daha öptüğünde dudaklarındaki tuzlu gözyaşlarının tadını aldı. Carline birden karşılık vererek Pug'a daha sıkı sarıldı ve onu tutkuyla öptü. Pug geceliğinin ince kumaşının ardından kızın bedeninin sıcaklığını duyumsar ve kulaklarında hafif iç çekiş sesleri duyarken, kendi bedeni de karşılık vermeye başladı ve bir kez daha akla sığmayan bir tutkunun içine sürüklendiğini hissetti. Kararlılığını pekiştirerek, kendini Carline'in kollarından nazikçe ayırdı. Kendini yavaş yavaş ve zorla ondan uzaklaştırdı ve sesinde üzüntüyle, "Sanırım odana dönmen gerekiyor, Carline," dedi.</p>

  <p>Carline başını kaldırıp Pug'a baktı; yanaklarına al basmış, dudakları hafifçe aralanmıştı. Kesik kesik nefes alıyordu ve Pug bu durumda kendisini ve durumu kontrol altında tutmak için muazzam bir savaş veriyordu. Daha kararlı bir sesle, "Odana dönmen en iyisi, hemen şimdi," dedi.</p>

  <p>Her biri diğerinin varlığının yoğun bir biçimde farkında olarak ağır ağır sedirden kalktılar. Pug kızın elini bir an daha tuttu, sonra bıraktı. Eğilip Carline'in cüppesini aldı ve giymesi için tuttu. Ona kapıya kadar eşlik ettikten sonra kapıyı açtı ve kulenin basamaklarından aşağı baktı. Yakınlarda kimsenin izine rastlamadığından, kapıyı ardına kadar açtı. Carline kapıdan geçti ve arkasını döndü. Usulca, "Zaman zaman benim budala ve kibirli bir kız olduğumu düşündüğünü biliyorum ve öyle olduğum zamanlar da oluyor, Pug. Ama seni gerçekten seviyorum," dedi.</p>

  <p>Pug tek kelime edemeden, cüppesinin hafif hışırtısı karanlıkta yankılanarak basamaklarda kayboldu. Pug kapıyı sessizce kapadı ve lambayı söndürdü. Sedirine uzanıp gözlerini karanlığa dikti. Etrafındaki havada Carline'in taze kokusunu duyabiliyordu ve yumuşak bedeninin anısı ellerinin karıncalanmasına neden oluyordu. Kız gittiğinden ve kendini kontrol etmesine artık gerek kalmadığından, özlemin bedenine hücum etmesine izin verdi. Carline'in kendisine duyduğu tutkuyla capcanlı yüzünü görebiliyordu. Gözlerini önkoluyla örterek, kendi kendisine hafifçe inledi ve "Yarın kendimden nefret edeceğim," dedi.</p>

  <p>Pug kapının sert vuruluşuna uyandı. Kapıya doğru seğirtirken aklına ilk gelen düşünce Dük'ün Carline'in ziyaretini öğrenmiş olmasıydı. Tek düşünebildiği, Buraya beni asmaya geldi! idi. Dışarısı hâlâ karanlık olduğundan Pug kapıyı en kötüsünü bekleyerek açtı. Kapının dışında kızın kale muhafızlarından bir bölüğün başını çeken öfkeli babası yerine kale kapıcılarından biri duruyordu.</p>

  <p>"Uyandırdığım için kusura bakma, Toprak Beyi, ama Kulgan Usta ona hemen katılmanı istiyor," dedi yukarı, Kulgan'ın odasını işaret ederek. Pug'ın yüzündeki rahatlama ifadesini uyku mahmurluğuyla karıştırarak, "Hemen," diye ekledi. Pug başını salladı ve kapıyı kapadı.</p>

  <p>Pug bir durum değerlendirmesi yaptı. Soyunmadan tekrar uykuya daldığından hâlâ giyinikti. Güm güm atan kalbinin durulmasını bekledi. Gözleri kumla dolu gibiydi ve bozuk midesi yüzünden ağzında fena bir tat vardı. Küçük masasına gidip yüzüne soğuk su çarparken asla bir yudum daha bira içmeyeceğini mırıldandı.</p>

  <p>Pug Kulgan'ın odasına ulaştı ve büyücüyü şahsi eşyalar ve kitaplardan oluşan bir yığının üzerinde ayakta durur buldu. Büyücünün sedirinin yanında bir taburede Rahip Tully oturmaktaydı. Rahip büyücünün düzenli olarak büyümekte olan yığına eklemeler yapmasını izledi ve "Kulgan bütün bu kitapları yanına alamazsın. Bunları taşımak için iki yük katırına ihtiyacın olur ve işine hiç yaramayacakları halde onları geminin neresinde tutacağını havsalam almıyor," dedi.</p>

  <p>Kulgan elindeki iki kitabı bebeklerine bakan bir anne gibi süzdü. "Ama çocuğun eğitimine devam etmek için bunları almam şart."</p>

  <p>"Pöh! Daha doğrusu, kamp ateşlerinin etrafında ve gemide kafa yoracağın bir şeyler olsun diye. Mazeretleri boş ver. Güney Geçidi'ni karla kapanmadan önce aşmak için hızla ilerlemeniz gerekecek. Hem kışın Acı Deniz'i geçen bir gemide kim kitap okuyabilir ki? Çocuk derslerinden ancak bir iki ay geri kalacak. Ondan sonra çalışacak sekiz yıldan fazla zamanı olacak. Onu biraz rahat bırak."</p>

  <p>Konuşma Pug'ı şaşırtmıştı ve bir soru sormaya çalıştı, ama atışan iki ihtiyar arkadaş onu duymazdan geldiler. Tully'den gelen birkaç yeni itirazdan sonra Kulgan teslim oldu. Kitapları sedirine fırlatarak, "Galiba haklısın," dedi. Pug'ın kapının yanında beklediğini gördü ve "Ne? Daha burada mısın?" dedi.</p>

  <p>Pug, "Daha beni neden çağırttığını söylemedin, Kulgan," dedi.</p>

  <p>Kulgan gözlerini parlak bir ışığa yakalanmış çiftlik baykuşu gibi koca koca kırparak, "Öyle mi?" dedi. "Söylemedim mi?" Pug başını salladı. "İyi, o zaman. Dük günün ilk ışığıyla birlikte yola çıkmaya hazır olmamızı emrediyor. Cücelerden yanıt gelmedi, ama beklemek istemiyor. Kuzey Geçidi'nin kapalı olduğu neredeyse kesin ve Güney Geçidi'nde de kar olmasından korkuyor." Kulgan kendi kendine, "Korkmakta da haklı," dedi. "Havayı koklayan burnum 'kar yağdı yağacak,' diyor. Erken ve çetin bir kış bekliyor bizi."</p>

  <p>Tully ayağa kalkarken başını iki yana salladı "Bunu da, yedi yıl önce hatırlanan en berbat seli yaşadığımız zaman kıtlık olacağı tahmininde bulunan adam söylüyor. Büyücüler! Topunuz şarlatansınız." Ağır ağır kapıya yürüdü, sonra da yalandan öfkesinin yerini gerçek bir endişe alarak durup Kulgan'a baktı. "Gerçi bu defa haklısın, Kulgan. Kemiklerimde derin sızılar var. Kış kapımızda."</p>

  <p>Tully gitti ve Pug, "Gidiyor muyuz?" diye sordu.</p>

  <p>Sabrı taşan Kulgan, "Evet! Öyle dedim, değil mi? Eşyalarını topla ve elini çabuk tut. Şafağa bir saatten az var," dedi.</p>

  <p>Pug gitmek üzere dönmüştü ki Kulgan, "Ah, bir dakika, Pug," dedi.</p>

  <p>Büyücü kapıya gitti ve dışarı bakarak Tully'nin merdivenlerden indiğine ve kulak eriminin dışında olduğuna emin oldu. Pug'a döndü ve "Davranışlarında herhangi bir kusur bulmuyorum... ama gelecekte kendini yeniden bir gece misafiriyle karşı karşıya bulursan, kendini daha fazla... sınamamanı öneririm. İkinci kez bu denli başarılı olacağından emin değilim," dedi.</p>

  <p>Pug'ın beti benzi attı. "Duydun mu?"</p>

  <p>Kulgan zeminle duvarın birleştiği bir noktayı işaret etti. "Senin şu ateş çanağı şeysin duvarın buradan otuz santim aşağısında dışarı açılıyor ve sesi inanılmaz bir şekilde iletiyor." Dalgınlıkla, "Döndüğümüz zaman nasıl olup da sesi bu kadar iyi ilettiğine bakmam gerekecek," dedi. Yeniden çocuğa dönerek, "Her halükarda, geç saatlere kadar çalışmıştım ve niyetim kulak misafiri olmak değildi, ama her kelimesini duydum," dedi. Pug kızardı. Kulgan, "Niyetim seni utandırmak değil, Pug. Doğru davrandın ve şaşırtıcı bir bilgelik gösterdin," dedi. Elini Pug'ın omzuna koyarak, "Sana bu konularda akıl vermeye uygun biri değilim, korkarım, zira böyle genç ve kafasının dikine gidenlerini bırak, kadınlarla genelde çok az deneyimim oldu," dedi. Pug'ın gözlerinin içine bakarak, "Ama şu kadarını biliyorum ki, o anın sıcaklığı içinde uzun vadedeki sonuçları anlamak neredeyse imkansız. Bunu yapabildiğin için seninle gurur duyuyorum," dedi.</p>

  <p>Pug mahcubiyetle gülümsedi. "Hiç zor olmadı, Kulgan. Sadece zihnimi bir konuya odakladım."</p>

  <p>"Neye?"</p>

  <p>"İdam cezasına."</p>

  <p>Kulgan keskin bir kahkaha attı, sonra, "Peki, ama felaket potansiyeli Prenses için de son derece yüksek olurdu, Pug," dedi. "Doğu saraylarındaki şehirli bir soylu kadın gizliliğini koruduğu sürece her rütbeden istediği kadar sevgili edinebilir, ama kralla bu denli yakın akraba olan bir sınır dükünün yegane kızının böyle bir lüksü olamaz. Her konuda şüpheden arınmış olması gerekir. Şüphenin bile Carline'e zararı dokunabilir. Onu seven biri bunu dikkate alır. Anlıyor musun?"</p>

  <p>Pug başını salladı; önceki gece direnip baştan çıkmadığı için artık hepten rahatlamıştı.</p>

  <p>"İyi, gelecekte daha dikkatli olacağını biliyorum." Kulgan gülümsedi. "İhtiyar Tully'ye de bakma. Sadece Dük geride kalmasını buyurdu diye aksilik ediyor. Kendisini hâlâ yardımcıları kadar genç sanıyor. Şimdi git de eşyalarını hazırla. Şafağa bir saatten az kaldı."</p>

  <p>Pug başını salladı ve Kulgan'ı önündeki kitap yığınlarına bakar halde bıraktı. Kulgan üzüntüyle en yakınındaki kitabı aldı ve bir rafa yerleştirdi. Bir saniye sonra bir başka kitabı alıp çuvala tıktı. "Bir taneden zarar gelmez," dedi Tully'nin başını kınayarak iki yana sallayan görünmez hayaletine. Kitapların geri kalanını rafa yerleştirdi, çuvala tıktığı sonuncusu hariç. "Pekala, o zaman," dedi asice, "iki!"</p>
</body>
</html>
