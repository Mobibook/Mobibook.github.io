<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="bölüm-ad" style="text-align: center;">BİRLEŞME</h2>

  <p class="giriş"><big><big>L</big></big>O<small>NGBOW SESSİZCE AĞLIYORDU.</small></p>

  <p>Avcıustası, Elf ormanlarının sınırına yakın bir yerdeki bir açıklıkta, üç ölü elfin başında yapayalnız duruyordu. Cansız bedenleri yerde sere serpe yatıyordu, kol ve bacakları imkânsız gibi görünen açılarla bükülmüş, açık tenli yüzleri kanla kaplıydı. Martin, normal olarak bir ailenin yüzyılda bir ya da iki çocuk sahibi olduğu elfler için ölümün ne demek olduğunu biliyordu. Yüzlerden birini iyi tanıyordu, Galain'in çocukluğundan beri arkadaşı olan Algavins'ti bu, otuz yaşında bile değildi ve elf ölçülerine göre hâlâ da çocuk sayılırdı.</p>

  <p>Arkadan gelen ayak sesleri üzerine Martin gözyaşlarını sildi ve çoğu zaman duygusuz olan ifadesini takındı. Arkasından Garret'ın, "Patikanın aşağısında bir grup daha var, Avcıustası," dediğini duydu. "Tsuraniler ormanın bu kısmından uğursuz bir rüzgâr gibi geçmişler."</p>

  <p>Martin başıyla onayladı, sonra bir şey söylemeden yola koyuldu. Garret da onu izledi. Genç yaşına rağmen Garret, Longbow'un en iyi iz sürücüsüydü ve ikisi de patikadan Elvandar'a doğru usul adımlarla yürüyorlardı.</p>

  <p>Saatler boyu yol aldıktan sonra, Tsurani kuşatması altındaki bir bölgenin batısından nehri geçtiler, elf ormanlarının güvenli derinliklerine girdiklerinde de ağaçların arasından gelen bir ses onları karşıladı. "Selam sana, Martin Longbow."</p>

  <p>Martin ile Garret durup, üç elfin âdeta yoktan var olurcasına ağaçların arasından belirmelerini izlediler. Galain ve iki arkadaşı Avcıustası'yla Garret'a yaklaştılar. Martin başını nehirden yana hafifçe eğdi, Galain de başıyla onayladı. İkisinin de bildikleri Algavin'in öldüğü gerçeğini diğerleriyle de paylaşmak için gerek duydukları tek iletişim buydu. Garret aralarındaki bu alışverişi fark etti, ama elflere özgü incelikleri anlamaktan çok uzaktı.</p>

  <p>"Tomas? Calin?" diye sordu Martin.</p>

  <p>"Kraliçe ile birlikte konseydeler. Haber getirdin mi?"</p>

  <p>"Prens Arutha'dan mesajlar. Konseye mi gidiyorsun?"</p>

  <p>Galain, ironik bir alaycılık taşıyan o belli belirsiz elf gülümseyişini gösterdi. "Yolu korumak bize düştü. Bir süre burada kalmalıyız. Cüceler nehri geçer geçmez biz de geleceğiz. Onlar da neredeyse görünürler."</p>

  <p>Daha sözü bitmeden Martin hoşça kal deyip, Elvandar'a doğru yola koyulmuştu bile. Elf ağaç-şehrini çevreleyen açıklığa yaklaşırken, Galain ve diğer genç elflerin nasıl olup da konseye alınmadıklarına hayret etti. Hepsi de Tomas Elvandar'a temelli olarak yerleştiğinden beri onun sürekli yanında olmuşlardı. Martin, Crydee baskınının hemen öncesinden beri oraya gitmemiş, ama o yıllar boyunca Dük ile Elvandar ve Crydee arasında mesajlar taşıyan Natalli bazı korucularla konuşmuştu. Birçok defalar Natalli Uzun Leon ve Grimsworth ile saatler boyu konuştuğu olmuştu. Onlar da kendilerinden olmayanların yanında iken ağızlarını sıkı tutmakla birlikte, Longbow'un yanındayken daha rahattılar, Crydeeli Avcıustası'nı kendilerine yakın görüyorlardı. Natalli bir korucu olmadığı halde Elvandar'a istediği zaman girebilen tek adam oydu. Natalli iki korucu, Elf Kraliçesi'nin sarayında önemli değişiklikler olduğundan söz etmişler, Martin de tuhaf bir tedirginliğe kapılmıştı.</p>

  <p>Uzun adımlarla, hafif bir koşudan sonra Elvandar'a yaklaşırlarken Garret, "Avcıustası," dedi, "kayıplarını geri getirmek üzere kimseyi yollamayacaklar mı?"</p>

  <p>Martin durup, yayının üzerine yaslandı. "Bu onların geleneği değil, Garret. Onları ormana bırakacaklar, onların inancına göre gerçek ruhları artık Kutlu Adalar'da dolaşıyor." Bir an düşündükten sonra, "İz sürücülerim arasında sen belki de gördüklerimin en iyisisin," dedi. Genç adam iltifat karşısında kızarırken Longbow, "Bu bir övgü değil, sadece gerçek," dedi. "Bunu söylüyorum, çünkü bana bir şey olacak olursa yerimi alması en muhtemel kişi sensin."</p>

  <p>Garret'ın genellikle çekingen olan ifadesi değişti ve tüm dikkatini Martin'in söylediklerine verdi. "Bir şey olur da yaşamım sona ererse, "diye devam etti Martin, "birinin Elvandar ile insan âleminin birbirinden kopmasına engel olmaya devam etmesini umuyorum."</p>

  <p>Garret onayladı. "Sanırım anlıyorum."</p>

  <p>"Anlamalısın, iki ırk birbirlerinden uzaklaşacak olurlarsa çok yazık olur." Yumuşak bir tonla konuştu. "İnançları hakkında elinden geleni öğrenmelisin, ama birkaç şey var ki, onları bilmen gerek, hele şu savaş zamanında. Bazı rahiplerin, ölümünün üzerinden bir saat geçmemiş olan ölüleri diriltebildiklerine dair iddiaları hatırlıyor musun?"</p>

  <p>"Bu öyküyü duymuştum," dedi Garret, "ama bunun yapılışını gördüğünü ya da gören birini tanıdığını iddia eden kimseye rastlamadım."</p>

  <p>"Bu doğrudur. Rahip Tully doğru olduğunu söylüyor ve o, inanç konularında kesinlikle yalan söyleyecek biri değil." Martin bakışlarını toprağa indirdi. "Bir öyküsü var: Önemli bir rahip -hangi mezhepten olduğunu bilmiyorum- tanrılardan uzaklaşıp, kendini insanların dünyasında bulmuş. Zarif cüppesini ve altın sınmalarını çıkarıp, gezgin keşişlerin sade, kumaş cüppesini giymiş. Tevazu peşinde, vahşi doğada dolaşıyormuş. Zaman ve tesadüfler onu Elvandar'a getirmiş ve orada yeni ölmüş bir elfe rastlamış, rahip gelmeden birkaç dakika önce, bir kaza sonucu ölmüşmüş. Büyük güçleri olan bir rahip olduğu ve güçlerini yardıma ihtiyacı olan herkes yararına kullanmak istediği için, elfi diriltmeye başlamış. Elfin karısı onu durdurmuş, nedenini sorunca da kadın, 'Bizim yolumuz böyle değildir,' demiş. 'O şimdi çok daha iyi bir yerde, onu geri getirirsen, kendi isteği dışında ve bize üzüntü vererek gelmiş olacak. Bu yüzden onun adını da telaffuz etmeyiz, yoksa sesimizdeki özlemi duyup da bizi mutlu etmek için, kendi mutluluğu pahasına geri dönmesin diye.' Bildiğim kadarıyla, hiçbir elf öldükten sonra geri getirilmemiş.</p>

  <p>"Bazıları, insanların sanatlarıyla hiçbir elfin diriltilemeyeceğini söylerler. Bazıları ise, elflerin gerçekte ruhları olmadığını, geri dönmemelerinin nedeninin de bu olduğunu söylerler. Bence bunların ikisi de yanlış, onların dünyadaki yerleri hakkında çok daha iyi bir fikirleri var."</p>

  <p>Garret bir an sessizce durup, bu bilgiyi sindirdi. "Bu tuhaf bir öykü, Avcıustası. Aklına nereden geldi?"</p>

  <p>"Şu elflerin ölümü ve sorduğun soru bunu hatırlattı. Sana, bizden nasıl farklı olduklarını, onların geleneklerini öğrenmen için nasıl çalışman gerektiğini göstermek içindi. Aralarında zaman geçirmen gerek."</p>

  <p>"Ölü elf hikâyesi gerçek mi?"</p>

  <p>"Evet. Yeni ölmüş olan elf, Kraliçe Aglaranna'nın kocası, merhum Elf Kralı'ydı. Otuz yıl önceydi, o zamanlar hâlâ çocuk sayılırdım, ama hatırlıyorum. Kaza olduğunda ben de av kafilesindeydim ve rahiple tanıştım."</p>

  <p>Garret bir şey söylemedi. Martin de silahını alıp, yola devam etti.</p>

  <p>Az sonra Elvandar sınırına geldiler. Martin durdu, Garret ise dev ağaçların görüntüsü karşısında büyülenmişti. İkindi güneşi ormana uzun gölgeler düşürüyordu, ama yüksek dallar kendi sihirli ışıklarıyla parlıyorlardı.</p>

  <p>Martin Garret'ı kolundan tuttu ve hayranlıktan ağzı açık kalan iz sürücüyü nazikçe Kraliçe'nin sarayına götürdü. Konsey çemberine gelince, Kraliçe'yi selamlayarak içeri girdi.</p>

  <p>Aglaranna onu görünce gülümsedi. "Hoş geldin, Martin Longbow. Buraya son gelişinin üzerinden uzun zaman geçti."</p>

  <p>Martin Garret'ı takdim etti, o da beceriksizce eğilerek Kraliçe'yi selamladı. Sonra bir figür daha, gölgelerin arasında saklandığı yerden ortaya çıktı.</p>

  <p>Martin elf çocuklarıyla birlikte büyümüştü ve gerektiğinde duygularını saklamayı pekâlâ bilirdi, ama Tomas'ın görüntüsü karşısında neredeyse kendini tutamayıp haykıracaktı. Dilinin ucuna gelen sözleri yutarak ona bakmamaya çalışırken, Garret'in şaşkınlıkla yutkunduğunu da duyuyordu. Tomas'taki değişiklikleri duymuşlardı, ama duyduklarının hiçbiri Martin ya da Garret'ı karşılarında heybetle yükselen adam için hazırlamamıştı. Yabancı gözler onları süzüyordu. Bir zamanlar ormanlarda Martin'in peşine takılıp elf masalları dinlemek için yalvaran ya da Garret'la fıçı topu oynayan mutlu, sırıtkan çocuktan geriye pek bir şey kalmamıştı. Tomas samimiyetten yoksun bir ifadeyle öne çıkıp, "Crydee'den ne haberler var?" dedi.</p>

  <p>Martin yayına dayandı. Kraliçe'ye, "Prens Arutha selamlarını, sevgilerini ve sağlık dileklerini yolluyor," dedi. Kraliçe'nin konseyinde komutayı bir ölçüde eline almış olduğu bariz olan Tomas'a dönerek, "Arutha şu haberleri gönderdi," dedi. "Krondor'da yönetim artık Bas-Tyra Dükü Kara Guy'ın elinde, bu yüzden Uzak Sahil'e yardım gitmeyecek. Ayrıca Prens'in, dış-dünyalıların yakında büyük bir saldırı planladıklarına inanmak için geçerli nedenleri var, Crydee'ye mi, Elvandar'a mı yoksa Dük'ün ordusuna karşı mı yapılacağını ise kestiremiyor. Ancak, güneydeki kuşatılmış bölgeler, çok sıkı çalıştırılmalarına rağmen cüce madenlerinden destek görmüyorlar. İz sürücülerim kuzeye doğru bir hareketlenme belirtileri gördüler, ama geniş çaplı bir şey değil. Arutha'nın tahminine göre, saldırı büyük olasılıkla babasının ve Brucal'ın ordularına karşı yapılacak." Ardından da, "Ayrıca, Arutha'nın Toprak Beyi'nin öldürüldüğü haberini de getirdim," diye ekledi. Elf âdetlerine uyarak, ölünün adını anmamaya özen göstermişti.</p>

  <p>Roland'ın ölüm haberini duyan Tomas'ın gözlerinde bir an için bir duygu belirtisi görünür gibi oldu, ama yalnızca, "Savaşta adamlar ölür," demekle yetindi.</p>

  <p>Calin, Longbow ile Tomas arasında kişisel bir alışveriş olduğunu fark etti. Saraydaki kimse Roland'ı iyi tanımazdı, ama Calin onu uzun yıllar önce bir gece Crydee'de yedikleri akşam yemeğinden hatırlıyordu. Tomas'ın çocukluk arkadaşının ölümüne verdiği tepki, Martin'in canını sıkmıştı. Elf Prensi savaş konusuna dönerek, "Bu bir mantık meselesi," dedi. "Batıdaki Kraliyet ordusu yenilecek olursa, dış dünyalılar dikkatlerini diğer cephelere çevirerek Özgür Şehirler'i ve Crydee'yi kısa sürede ele geçirirler. Bir, en fazla iki yıl içinde, bir zamanlar Kesh'teki Bosania olan yerde onların sancakları dalgalanmaya başlar. Sonra da kolayca Yabon'a doğru ilerleyebilirler. Bir süre sonra, Krondor kapılarına dayanabilirler."</p>

  <p>Tomas bir şey söyleyecekmiş gibi Calin'e baktı, gözlerini kısmıştı. Kraliçe ile Tomas bir an için bakıştılar ve Tomas gerileyip, konsey dairesindeki yerini aldı. Calin, "Dışdünyalılar dağların batısına yürümezlerse, cüceler yakında bize katılırlar. Nehrin karşı yakasındaki dış dünyalıların yarma hareketleri oldu, ama büyük bir saldırı olacağına dair bir belirti görülmedi. Bana kalırsa Arutha tahmininde yanılmamış, dükler yardım isteyecek olurlarsa da onlara yardım etmeye çalışırız," dedi.</p>

  <p>Tomas Elf Prensi'ne döndü. “Elvandar’ı korumasız bırakmak mı?” Hiddeti yüzünden okunuyordu. Martin, Tomas'ın zorlukla kontrol edebildiği öfkesinin şiddeti karşısında irkilmişti. "Müdafaacıları elf ormanlarından bütünüyle çıkarmadan, böyle bir savaşta sözünü etmeye değecek bir kuvvet oluşturanlayız."</p>

  <p>Calin'in yüzü ifadesizdi, ama gözleri, Tomas'ın öfkesinin bir aynasıydı. Sakince konuştu. "Ben, Elvandar'ın Savaş Şefi'yim. Ormanlarımızı korumasız bırakmam. Ama dış dünyalılar Düklere karşı büyük bir saldırıya girişirlerse, nehir boyunda ormanlarımızı tehdit etmeye yetecek kadar asker bırakmazlar. Onları efsuncunun yardımıyla yendiğimiz ve Kara Cüppelilerinin öldüğü günden beri bize saldırmadılar. Ama Lord Borric ve Lord Brucal'a karşı çarpışacak olurlarsa ve bu çarpışmada kuvvetler denk olursa, bizim katkımız bu dengeyi bozabilir, hele onları zayıf kanatlarından vurabilirsek."</p>

  <p>Tomas kendini toparlayıp, bir an kaskatı durdu; sonra buz gibi bir ses tonuyla, "Cüceler Dolgan'ı, Dolgan da beni izler," dedi. "Ben savaşa katılmalarını söylemedikçe katılmazlar." Başka tek kelime etmeden konsey dairesinden çıktı.</p>

  <p>Martin Tomas'ın gidişini izledi. Crydeeli çocuğun içinde yaşayan, insanla o diğer şeyin tuhaf karışımının gücünü ilk defa olarak hissedince tüyleri ürperdi. Tomas'ın içinde olanı yalnızca bir an görmüştü, ama bu yeterliydi. Tomas, korkulacak bir şey olmuştu.</p>

  <p>Martin daha sonra Aglaranna'nın yüzünden bir an için bir ifade geçtiğini gördü. Aglaranna ayağa kalktı ve "Tomas'la konuşsana iyi olacak," dedi. "Son zamanlarda fazlasıyla yıprandı."</p>

  <p>Kraliçe dışarı çıkarken Martin bir şeyden kesin olarak emin oldu. Gördüğü tüm şeyler bir yana, Elf Kraliçesi'nin oğlu ile âşığı arasında bir anlaşmazlık olduğuna şahit olmuştu, hatta Kraliçe'nin kendi içinde de bir sıkıntısı vardı. Aglaranna'da, ümitsiz bir yazgının kapanındaki birinin ifadesi vardı.</p>

  <p>Kraliçe çıkınca Calin, "Tam zamanında geldin, Martin," dedi. "Senin bilgeliğine ihtiyacımız var."</p>

  <p>Martin onayladı. Garret'ı yiyecek bir şeyler getirmesi için dışarı yolladı, o çıkınca Martin önce Elf Prensi'ni, sonra da konseydekileri süzdü. Tathar her zamanki yerinde, Kraliçe'nin tahtının sağında duruyordu. Diğerlerini de tanıyordu; hepsi de kraliçenin yaşlı, güvenilir danışmanlarıydılar. Birçoğu kadim Efsunörücülerdi.</p>

  <p>Martin oturup, sabırla Calin'in konuşmasını bekledi. Elf Prensi bir süre sessiz kaldı. Martin Calin'i süzdü; onu iyi tanırdı ve huzursuzluğunu sezebiliyordu. Martin çocukken Elf Prensi'nin, tüm elf erdemlerini en mükemmel şekilde birleştiren bir kişi olduğunu düşünürdü. Çocuksu kahraman sevdası geçmiş olmakla birlikte, Calin'e olan saygısı hiç azalmamıştı.</p>

  <p>Calin, "Martin," dedi, "burada bulunanlar arasında Tomas'ı bu değişimden önce de tanıyan yalnızca sensin. Şahit olduğun dönüşüm için neler söyleyeceksin?"</p>

  <p>Martin cevap vermeden önce uzun uzun düşündü. "Ben bu değişikliklere yıllardır yalnızca kısa süreler için tanık oldum, bugüne dek. Muazzam oldukları ortada. Ama neye işaret ettiklerini tahmin etmem mümkün değil. İyi bir çocuktu; pek yaramaz değildi, ama merakı başına iş açardı. Sevecen bir yanı vardı ve duygularını göstermekten kaçınmazdı. Öfkesi de normal ölçülerdeydi, ama bir arkadaşına vurulacak ya da tehdit edilecek olursa kendini kaybedebilirdi. Genel olarak, diğer çocuklardan bir farkı yoktu, hayalperestti."</p>

  <p>"Ya şimdi?"</p>

  <p>Martin'in canı sıkılmıştı ve bunu saklamaya da çalışmadı. "Anlayışımın ötesinde bir şey."</p>

  <p>"Sözlerin çok açık ve doğru, Martin," dedi Tathar, "çünkü o artık bizim de anlayışımızın dışında."</p>

  <p>Calin yumuşak bir sesle konuştu. "İnsanlar arasında tarihimizi herkesten daha iyi biliyorsun. Valheruların esiri olarak geçen çağlara karşı duyduğumuz nefreti biliyorsun. Yürüdükleri Karanlık Yolu, reddettiğimizi de. Dışdünyalıların bu istilasından ve Kara Cüppelilerinden korktuğumuz kadar, o erkin geri dönmesinden de korkar olduk. Tomas'ı gördün. Neye karar vermek zorunda olduğumuzu bilmelisin."</p>

  <p>Martin başıyla onayladı. "Evet. Yaşayıp yaşamamasına."</p>

  <p>"Genç elflerin çoğu körü körüne onun peşinden gidiyorlar," dedi Tathar. "İçindeki Valheru büyüsünün sinsi etkisine karşı koyacak olgunluk ve bilgelikten yoksunlar. Cüceler ise körü körüne olmamakla birlikte, onu yine de takip ediyorlar, çünkü onlarda bize miras kalan korku yok ve onun liderliğine inanmış durumdalar. Sekiz yıldır hayatta kalabilmelerinin başlıca nedeni o oldu, birçoğunu defalarca ölümden kurtardı.</p>

  <p>"Ama Tomas'ın, istilacılara karşı mücadelemizde bizim için bir nimet olmasının yanında, her şeyi bir kenara bırakıp tek bir şeyi düşünmek zorunda kalabiliriz: Bu yarı insan, yarı Valheru bizim efendimiz olmaya soyunacak mı?" Tathar kaşlarını çattı. "Eğer öyle olursa, yok edilmesi gerekir."</p>

  <p>Martin içinde bir soğukluk hissetti. Crydee'de tanıdığı tüm gençler arasında üç tanesine özel bir yakınlık duymuştu, Garret, Tomas ve Pug. Pug Tsuranilerin eline geçtiğinde sessizce yas tutmuş, sonunun esaret mi, ölüm mü olduğunu sık sık düşünmüştü. Şimdi de Tomas için yas tutuyordu, çünkü bundan sonra ne olursa olsun, Tomas bir daha asla eski Tomas olmayacaktı.</p>

  <p>Martin Calin'e dönerek, "Yapılabilecek bir şey yok mu?" dedi.</p>

  <p>Calin bu soruya Tathar'ın cevap vermesini işaret etti. Yaşlı Efsunörücü gözlerini dairede gezdirerek, diğer Efsunörücülerin de sessiz onaylarını aldı. Martin'e dönerek, "Bu işi iyi bir şekilde sonuçlandırmak için elimizden geleni yapıyoruz," dedi. "Ama onun içinde Valheru kudretiyle öne çıkacak olursa, buna karşı duramayız, bu yüzden korkuyoruz. Tomas'a karşı hiçbir nefretimiz yok. Ama kudurmuş bir kurda acısan bile, onu öldürmen gerekir."</p>

  <p>Karanlık iyice bastırırken Martin acıyla dışarıya, Elvandar'ın ışıklarına baktı. Bu manzara onu her zaman rahatlatırdı. Şimdi ise yalnızca soğuk bir acı hissediyordu. "Ne zaman karar vereceksiniz?"</p>

  <p>"Âdetlerimizi anlıyorsun," dedi Tathar. "Zamanı gelince karar vereceğiz."</p>

  <p>Martin ağır ağır doğruldu. "O halde, size tavsiyem şudur:</p>

  <p>Bu değişiklik kesin bir şekilde Karanlık Yol'a doğru gittiğini belli edene dek, kadim korkularınızın fazla etkisinde kalarak bir hata yapmayın. Elvandar'ın şimdiki yöneticilerinin, Valheruların ilk serbest bıraktıklarına göre daha cesur ve bağımsız düşündükleri, bana uzun zaman önce öğretilmişti. Son ana kadar harekete geçmeyin. Bu durumdan hâlâ iyi bir sonuç çıkabilir, en azından, tamamen kötü olmayan bir sonuç."</p>

  <p>Tathar başıyla onayladı. "İyi bir tavsiye verdin. Bunu değerlendireceğiz."</p>

  <p>Martin büyük bir ağırlığın altında eziliyor gibiydi. "Elimden geleni yapacağım. Eskiden Tomas'ı etkileyebilirdim, belki bunu yine yapabilirim. Gidip bu konu üzerinde iyice düşüneceğim, sonra onu bulup konuşunun." O çıkarken, Kraliçe'nin sarayındaki daireden kimse bir şey söylemedi. Onun yüreğinin de en az kendilerininki kadar sıkıntı dolu olduğunu biliyorlardı.</p>

  <p>Zonklama kötüleşmişti, tam anlamıyla acı sayılmazdı, daha ziyade, sinir bozucu bir şekilde giderek daha kalıcı olan bir rahatsızlık gibiydi. Tomas sessiz havuzun yanındaki serin açıklıkta oturmuş, kendi içinde bir mücadele veriyordu. Elvandar'da yaşamaya geldiğinden beri rüyalarının yalnızca muğlak, puslu imgelere, yarı hatırlanan söz ve isimlere dönüştüğünü fark etmişti. Daha az rahatsız edici, daha az korkutucuydular, günlük hayatına olan etkileri de azalmıştı, ama başındaki baskı, ağrıya benzeyen uğultu şiddetlenmişti. Savaşta iken kızıl bir öfke içinde yitip gidiyor, acıyı hissetmiyordu, ama savaş şehveti dindikten sonra, hele Elvandar'a dönmekte de gecikmişse, zonklama yine başlıyordu.</p>

  <p>Arkasından hafif ayak sesleri geldi ve geriye dönmeden, "Yalnız kalmak istiyorum," dedi.</p>

  <p>"Acı mı, Tomas?" dedi Aglaranna.</p>

  <p>İçinde bir an tuhaf, cılız bir duygu çalkantısı oldu ve bir şey dinliyormuş gibi başını dikti. Sonra kaba bir sesle, "Evet," dedi. "Birazdan odamıza döneceğim. Şimdi git ve hazırlanarak yanına gelmemi bekle."</p>

  <p>Aglaranna geriledi; mağrur yüz hatları, kendisiyle bu şekilde konuşulmasından duyduğu acıyı yansıtıyordu. Hemen dönüp uzaklaştı.</p>

  <p>Ağaçların arasında yürürken, içindeki duygular şiddetle çalkalanıyordu. Tomas'ın ve kendisinin ihtiraslarına boyun eğdiğinden beri ona emir verme ya da onun emirlerine direnme yetisini yitirmişti. O artık ona hükmeden bir lord olmuştu ve bundan utanıyordu. Mutsuz bir birleşmeydi bu, umduğu gibi yitik mutluluğunun dönüşü olmamıştı. Ama onunla birlikte olma, ona ait olma ihtiyacı iradesini boğuyor, savunmasını yıkıyordu. Tomas dinamik, güçlü, bazen de acımasızdı. Hayır: Acımasız değildi, ama tüm diğer varlıklardan öylesine kopuktu ki, bir karşılaştırma yapmak mümkün değildi. Aglaranna'nın ihtiyaçlarına karşı da duyarsız değildi; ihtiyaçları olduğunun farkında değildi yalnızca. Elvandar'a yaklaşırken, yumuşak, sihirli ışıklar Kraliçe'nin yanaklarında ışıldayan gözyaşlarından yansıyordu.</p>

  <p>Tomas onun gittiğini belli belirsiz fark etmişti. Kafasındaki uğultulu acının altından zayıf bir ses ona sesleniyordu. Kendini zorlayarak dinledi, sesin tınısını, rengini tanıyordu, sesleneni tanıyordu...</p>

  <p>"Tomas?" Evet.</p>

  <p>Ashen-Shugar ıssız vadilerin ötesine baktı, köpürerek havaya berbat kokular saçan alkali çukurları dışında nemden tamamen yoksun olan topraklar kuruyup çatlamıştı. Görünmeyen konuğuna yüksek sesle, "Son konuşmamızın üzerinden uzun zaman geçti," dedi.</p>

  <p><i>Tathar ile diğerleri bizi uzak tutmaya çalışıyorlar. Çoğu zaman unutuluyorsun.</i></p>

  <p>Kuzeyden ağır kokulu rüzgârlar esiyordu, soğuk ama boğucuydular. Çürüme kokusu her yeri kaplamıştı; çevrelerini saran âlemi eline geçirmiş olan muazzam çılgınlığın kalıntıları arasında, yaşamın yeniden belirdiğine dair ancak cılız kıpırtılar hissediliyordu.</p>

  <p>"Fark etmez. Yine birlikteyiz."</p>

  <p>Burası neresi?</p>

  <p>"Kaos Savaşları'nın Kalıntıları. Draken-Korin'in anıtı, bir zamanlar büyük çayırlarla kaplı olan, cansız tundra. Burada pek az canlı var. Yaratıkların çoğu güneye, daha yaşanılabilir iklimlere kaçtılar."</p>

  <p>Sen kimsin?</p>

  <p>Ashen-Shugar güldü. "Ben, senin olmaya başladığın şeyim. İkimiz biriz. Bunu defalarca söylemiştin." Unutmuştum.</p>

  <p>Ashen-Shugar'ın çağırmasıyla birlikte Shuruga hızla ona geldi, gri manzaranın yukarısını kapkara fırtına bulutları kaplamıştı. Muazzam ejderha indi ve sahibi sırtına çıktı. Draken-Korin'in varlığından geriye kalan tek hatıra olan küllerin olduğu noktaya bir bakış atan Valheru, "Gel," dedi, "kaderin neler getirdiğine bakalım."</p>

  <p>Shuruga semaya yükseldi ve kalıntıların üzerinde uçtular. Shuruga'nın sırtında uçarken Ashen-Shugar sessizdi, yüzüne vuran rüzgârı hissediyordu. Zamanı geride bırakarak uçarken, bir çağın ölümüne ve bir yenisinin doğuşuna tanıklık ediyorlardı. Kaos Savaşları'nın dehşetinden uzak, mavi gökyüzüne doğra iyice yükseldiler.</p>

  <p>Bu, hüzün duymaya değer.</p>

  <p>"Bence değmez. Bundan alınacak bir ders var, ama ben ne olduğunu bilemiyorum. Yine de, senin bildiğini hissediyorum." Ashen-Shugar gözlerini kapatırken, zonklama da yeniden başladı.</p>

  <p>Evet, hatırlıyorum.</p>

  <p>"Tomas?"</p>

  <p>Tomas'ın gözleri bir anda açıldı. Galain'in az ötede, açıklığın kenarında durduğunu gördü. "Sonra mı geleyim?"</p>

  <p>Tomas oturup düş gördüğü yerden ağır ağır doğruldu. Sesi çatlak ve bitkindi. "Hayır, ne vardı?"</p>

  <p>"Dolgan'ın cüceler grubu dış ormana ulaşmış, kıvrılan ırmağın yakınında seni bekliyorlar. Cüceler nehri geçerken bir kuşatılmış bölgeye rastlamışlar." Genç elfin yüzünde mutlu bir gülümseme vardı. "Sonunda esir alabilmişler."</p>

  <p>Tomas'ın yüzünden keyif ve öfkeyle karışık bir ifade geçti. Galain beyaz ve altın rengi içindeki savaşçının haber karşısındaki tepkisini izlerken tuhaf şeyler hissetti. Tomas uzak bir çağrıya kulak veriyormuşçasına, aklını vermeden konuşuyordu. "Cücelerin kampına git. Ben de hemen oraya geleceğim.'</p>

  <p>Galain çekildi ve Tomas dinledi. Uzaktaki ses giderek güçleniyordu.</p>

  <p>"Yanlış mı yaptım?"</p>

  <p>Sözler, hizmetkârlar kaçtıkları için bomboş olan salonda yankılandı. Ashen-Shugar tahtında oturmuş, düşünüyordu. Gölgelere karşı konuştu. "Yanlış mı yaptım?"</p>

  <p>Artık sen de şüpheyi tanıyorsun, dedi her zaman orada olan ses.</p>

  <p>"İçimdeki bu tuhaf sessizlik, nedir bu?" Bu, yaklaşan ölüm.</p>

  <p>Ashen-Shugar gözlerini kapadı. "Ben de öyle tahmin etmiştim. Irkımdan pek az kişi savaşı atlatabilmiştir. Bu çok ender olan bir şey. Ben sonuncularıyım. Yine de, Shuruga ile bir kez daha uçmak isterdim."</p>

  <p>O gitti. Çağlar önce öldü.</p>

  <p>"Ama bu sabah onun sırtında uçtum."</p>

  <p>O bir düştü. Tıpkı bunun gibi.</p>

  <p>"O halde ben, aynı zamanda deli miyim?"</p>

  <p>Sen yalnızca bir anısın. Bu da yalnızca bir düş.</p>

  <p>"O halde, planlanmış olanı yapacağım. Kaçınılmaz olanı kabul ediyorum. Başka biri gelip yerimi alacak."</p>

  <p>Bu da çoktan oldu, gelen kişi benim, kılıcını alıp zırhını giydim; senin davan artık benim davam. Bu dünyayı yağmalayan herkese karşı koyacağım.</p>

  <p>"Öyleyse huzur içinde ölüyorum."</p>

  <p>Gözlerini açıp, artık kadim bir tozla kaplı olan salona son bir kez baktı. Kartal Bakışı'nın Hükümdarı, gözlerini son kez kapatarak son büyüsünü yaptı. Yeni tanrılar hariç bu dünyadaki kimsenin erişemeyeceği, tükenmeye yüz tutmuş güçleri, yorgun bedeninden dışarı akarak zırhına işledi. Bedeninin olduğu yerden duman tütmeye başladı ve az sonra geriye yalnızca altın zırh, beyaz yelek, kalkan ve beyaz-sarı kılıç kaldı.</p>

  <p>Ben Ashen-Shugar'ım; ben Tomas'ım.</p>

  <p>Tomas'ın gözleri açıldı ve kendini açıklıkta bulunca bir an şaşırdı. Benliğine yeni bir gücün yayıldığını hissederken içinde tuhaf bir tutku belirdi. Aklında berrak bir ses ona sesleniyordu: Ben, Valheru Ashen-Shugar'ım. Dünyamı yağmalamak isteyen herkesi yok edeceğim.</p>

  <p>Korkunç bir kararlılıkla açıklıktan çıkıp, cücelerin düşmanlarını getirdikleri yere doğru yola koyuldu.</p>

  <p>Dolgan piposundan bir nefes çekerek, "Seni tekrar görmek güzel, dostum Longbow," dedi. Yıllar önce, cüceler Elvandar'a giderken Crydee'nin doğusundaki ormandan geçtikleri sıradaki tesadüfi karşılaşmalarından beri birbirlerini görmemişlerdi.</p>

  <p>Martin, Calin ve birkaç elf, cücelerin hâlâ bağlı tutulan esirlerini görmeye gelmişlerdi. Açıklığın bir köşesinde toplu halde bekliyor, kendilerini esir edenleri izliyorlardı. Galain açıklığa girerek, "Tomas birazdan gelecek," dedi.</p>

  <p>Martin, "Dolgan," dedi, "nasıl oldu da bunca yıldan sonra bu esirleri, daha doğrusu tüm bir anklavı ele geçirdiniz?"</p>

  <p>Bağlı duran sekiz savaşçının arkasında korku içindeki bir grup Tsurani kölesi vardı; bağlanmamışlar, bir araya tıkılmışlardı, sonlarının ne olacağını bilemiyorlardı. Dolgan umursamazca elini salladı. "Çoğu zaman nehrin karşı yakasına baskınlar yaparız, esirler de geri çekilirken hızımızı keserler, ya baygın olurlar ya da zorluk çıkarırlar. Bu defa pek fazla seçeneğimiz yoktu, Crydee nehrini geçmek zorundaydık. Eskiden gizlice geçmek için karanlığı beklerdik, ama bu yıl tüm nehir boyunda bir çam ağacındaki iğneler kadar sıklar.</p>

  <p>"Bu grubu nispeten ıssız bir noktada bulduk; köleleri korumak için yalnızca sekiz kişi vardı. Bir siperi onarıyorlardı, tahminime göre bir süre önce bir elf saldırısı sırasında zarar görmüş olmalı. Çevrelerini sardık, adamlardan birkaçı da ağaçlara tırmandılar -ama bu pek de hoşlarına gitmedi. Diğer üç muhafızın üzerlerine tepeden inip, alarm veremeden onları susturduk. Diğer beşi uyuyorlardı, tembel budalalar. Kampa sızdık ve gürzlerimizin birkaç isabetli darbesinden sonra onları yakaladık. Şu diğerleri" -köleleri gösterdi- "ses çıkaramayacak kadar korkmuşlardı. Yakındaki anklavlara haber verilmediğinden emin olunca, onları da yanımızda getirmeyi düşündük. Geride bırakmak yazık olurdu. Faydalı bir şeyler öğrenebileceğimizi düşündük." Dolgan sakin görünmeye çalışıyordu, ama birliğinin başarısından duyduğu gurur, geceyi yaran bir deniz feneri gibi kendini belli ediyordu.</p>

  <p>Martin gülerek onayladı ve Calin'e, "Umarım neyin yaklaştığını, korktuğumuz saldırının gerçek olup olmadığını ve nereden yapılacağını öğrenebiliriz," dedi. "Dillerinden birkaç cümle öğrenmiştim, ama bize anlatabileceklerinden bir şey çıkaracak kadar değil. Yalnızca Rahip Tully ve Tsurani iz sürücüm Charles onlarla akıcı olarak konuşabilir. Belki de onları Crydee'ye götürmeyi denemeliyiz."</p>

  <p>"Zaman olursa, dillerini öğrenmemiz mümkün," dedi Calin. "Götürülürken bize yardımcı olacaklarından kuşkuluyum. Büyük olasılıkla attıkları her adımda alarm vermeye çalışacaklardır."</p>

  <p>Martin bu görüşü onayladı. Sonra bir şey hissederek arkasını döndü.</p>

  <p>Tomas hızlı adımlarla açıklığa girdi. Dolgan onu karşılayacak gibi oldu, ama genç savaşçının tavır ve ifadesindeki bir şey onu durdurdu. Tomas'ın gözlerinde delilik vardı, cücenin daha önce pırıltısını gördüğü, ama şimdi ışıl ışıl parlayan bir şey.</p>

  <p>Tomas bağlı esirlere baktı, sonra yavaşça kılıcını çekip onlara yöneltti. Ağzından çıkan sözleri ne Martin, ne de cüceler anlamamışlar, ama elfler duydukları karşısında müthiş bir korkuya kapılmışlardı. Yaşlı elflerin çoğu yalvarırcasına dizlerinin üstüne çöktüler, genç olanlar da içgüdüsel bir korkuyla gerilediler. Yalnızca Calin yerinde kaldı, ama o da sarsılmış görünüyordu. Yüzü bembeyaz kesilen Elf Prensi, ağır ağır Martin'e döndü. Dehşet içindeki bir ses tonuyla, "Sonunda Valherular gerçekten aramıza döndü," dedi.</p>

  <p>Tomas kimseye bakmadan, ilk Tsurani askerine yöneldi. Bağlı asker korku ile direnme arası bir ifadeyle başını kaldırdı. Altın kılıç bir anda kalktı ve bir yay çizerek aşağı inip, adamın başını omuzlarından ayırdı. Fışkıran kanlar beyaz yeleğine bulaştı, sonra lekeler uçtu ve yelek yeniden tertemiz oldu. Bir araya büzüşmüş olan kölelerden korku dolu, boğuk bir inilti yükseldi, diğer askerlerin gözleri de dehşetle büyüdü. Tomas ağır ağır bir sonraki esire döndü ve kılıcı bir can daha aldı.</p>

  <p>Martin olduğu yere çivilenmesine neden olan şoku üzerinden atıp, gözlerini kıyımdan uzaklaştırmaya çalıştı. Müthiş bir korku içindeydi, ama Tomas'ın karşısında diz çökmüş duran elflerinkinin yanında bu korku hiçbir şeydi. Calin'in, çağlar öncesinden gelen, her şeyin efendisi olan Valheruların kadim dilindeki sözlere itaat etme dürtüsünü bastırmaya çalışırken verdiği mücadele yüzünden okunuyordu. Eski bilgeliği o kadar iyi bilmeyen genç elfler, beyaz ve altın rengi giymiş bu adama itaat etmelerini söyleyen o ezici dürtüyü anlayamıyorlardı. Valheru dili hâlâ gücün diliydi.</p>

  <p>Tomas başını katliamdan kaldırdı ve Martin, bakışlarının gücü karşısında donakaldı. Crydeeli çocuktan geriye eser kalmamıştı. Benliği artık yabancı bir varlığın elindeydi. Tomas'ın kolu gerildi, Martin darbeyi karşılamak için geriledi. Her insan potansiyel bir kurbandı ve Tomas'tan yansıyan muazzam tehdit karşısında cüceler bile gerilemişlerdi. Sonra Tomas'ın gözlerinde zayıf bir tanıma parıltısı belirdi ve uzaktan gelen bir sesle, "Martin," dedi, "sana bir zamanlar duyduğum sevgi aşkına git, yoksa canını alacağım."</p>

  <p>O ana dek hissettiği en yoğun korku karşısında cesaretini toplayan Martin, "Burada durup, çaresiz adamları öldürmene seyirci kalacak değilim!" diye bağırdı.</p>

  <p>Yine uzak, kadim bir azametle yükselen ve kayıp ihtişamını geri kazanan bir ses cevap verdi. "Bunlar benim dünyama giriyorlar, Martin. Benim bölgeme, benim malıma, yalnızca bana ait olana kimse göz dikemez! Yoksa sen de mi benim dünyama göz dikiyorsun, Martin?" Tomas insanüstü bir hızla döndü ve iki Tsurani öldü.</p>

  <p>Martin aralarındaki açıklığı bir sıçrayışta geçip Tomas'ı yere devirerek esirlerden uzaklaştırdı. Birlikte yere yuvarlandılar ve Martin, altın kılıcı tutan bileği kavradı.</p>

  <p>Yeni öldürülmüş bir ceylanı millerce taşıyacak kadar güçlü bir adam olan Martin'in Tomas karşısında hiç şansı yoktu. Tomas onu yaramaz bir çocuğu kaldırır gibi kolaylıkla tutup üzerinden atarak ayağa kalktı. Martin bir kez daha üzerine atıldı, ama bu defa Tomas hazırdı. Onu tuniğinden yakalayıverdi ve, "Kimse bana karşı çıkamaz," dedi. Martin'i, sanki ağırlığının onda biri kadar geliyormuşçasına açıklığın diğer tarafına doğru savurdu. Martin havada yüksek bir yay çizerken kollarını savurarak düşüşünü kontrol etmeye çalıştı. Sert bir şekilde düştü ve çarparken ciğerlerinden boşalan havanın sesini herkes duydu.</p>

  <p>Dolgan hemen yanına koştu, elfler hâlâ şahit oldukları şeyin etkisiyle kıpırdayamıyorlardı. Cüce şefi yanında duran bir tulumdan Martin'in yüzüne su serpip onu kendine getirmeye çalıştı. Katledilen askerleri izleyen Tsurani kölelerinin boğuk dehşet çığlıkları arasında Martin toparlandı.</p>

  <p>Martin gözlerini odaklamaya çalıştı, önündeki görüntü yüzüyor, dalgalanıyordu. Nihayet görebildiği anda, korkuyla nefesini tuttu.</p>

  <p>Tomas son Tsurani askerini de haklamış, korkuyla sinmiş olan kölelere yönelmişti. Sonlarını getirecek kişiyi kıpırdayamadan, büyümüş gözlerle izlerlerken, Martin'e gece gördükleri ani bir ışık karşısında donakalmış bir geyik sürüsünü hatırlatıyorlardı.</p>

  <p>Tomas zayıf, zavallı görünüşlü bir adam olan ilk Tsurani kölesini öldürürken Martin'in dudaklarından çatlak bir haykırış döküldü. Longbow sersemlemiş hisleriyle doğrulmaya çalışırken, Dolgan kalkmasına yardım etti.</p>

  <p>Tomas kılıcını kaldırdı ve bir başkası daha öldü. Altın kılıç bir kez daha kalkarken kurbanının yüzüne baktı. On iki yaşından büyük olmayan genç bir çocuk korkudan fal taşı gibi olmuş gözleriyle, canını alacak olan darbeyi bekliyordu.</p>

  <p>Birdenbire Tomas için zaman genişledi, yaşadığı an aklında dondu. Çocuğun koyu renk, kıvır kıvır saçlarını ve iri, kahverengi gözlerini inceledi. Çocuk diz çökmüş, başını üzerinde gördüğü ölümü beklerken başını iki yana sallıyor, dudakları aynı sözleri tekrar tekrar sayıklıyordu.</p>

  <p>Açıklıktaki cılız ışık altında Tomas geçmişten gelen bir hayalet, uzun zaman önce unutulmuş bir dostun siluetini gördü. Çocukluğundan kalan en eski anılarından hatırladığı bir bağ, bu bilinçle birlikte kendini gösterdi. İmgeler bulanıp, geçmişle şu an karışırken, "Pug?" dedi.</p>

  <p>Aklının içinde bir acı patladı ve bir başka irade onu ele geçirmeye çalıştı.</p>

  <p>Pug! diye bağırdı.</p>

  <p>Öfke dolu bir cevap, Öldür onu! dedi ve içinde iki irade çatışmaya başladı.</p>

  <p>Hayır! diye haykırdı diğeri.</p>

  <p>Açıklıktaki herkes Tomas'ı kılıcı havada, inmeye hazır bir halde donakalmış, içindeki bir tür mücadele ile titrerken görüyordu.</p>

  <p>Bunlar düşman! Öldür onları! O bir çocuk! Yalnızca bir çocuk! O düşman! Bir çocuk!</p>

  <p>Tomas'ın yüzü bir acı maskesine dönüştü; dişleri kenetlendi ve tüm kasları sımsıkı çekilerek, kafatasını kaplayan deriyi gerdi. Gözleri açıldı ve miğferinin altından, kaşlarından ve yanaklarından ter boşanmaya başladı.</p>

  <p>Martin sendeleyerek ayağa kalktı. Ağır ağır hareket ediyor, her kıpırdadığında yediği darbelerin acısını hissediyordu.</p>

  <p>Tomas'ın eli yavaşça aşağı doğru indi, içindeki savaş sürdükçe titreyerek, santim santim alçalıyordu. Çocuk âdeta hipnotize olmuş, kıpırdayamıyor, gözleriyle kılıcın hareketini izliyordu.</p>

  <p>İçindeki ses bir öfke, savaş çılgınlığı ve gözünü kan bürümüşlük seliyle, Ben Ashen-Shugar'ım! Ben Valheru 'yum! diye çınladı.</p>

  <p>Bu öfke denizine karşı tek bir kaya, içinden gelen sakin, alçak bir ses çıkıp sadece, Ben Tomas'ım, dedi.</p>

  <p>Nefret denizi o sükûnet kayalığına tekrar tekrar çarpıp, her defasında onu yuttu, sonra geri çekilip, tekrar çarptı. Ama her defasında gelgit biraz daha zayıflıyor, kaya ise kudurmuş köpüklerin üzerinde sapasağlam yükseliyordu. Bir parçalanma, kaybolmuş, geçen çağların gürlemesi Tomas'ın aklını yerinden oynattı. Sersemledi, sonra yabancı bir sahne içinde yüzmeye başladı, özgürlüğüne açılan yol olduğunu bildiği bir ışık noktası arıyordu. Gelgitler onu sürüklerken mücadele ediyor, başını boğucu kara denizin üzerinde tutmaya çalışıyordu. Yukarıda çığlık çığlığa, kötücül bir rüzgâr esiyor, kulaklarına kederli bir ritmi olan bir şarkı mırıldanıyordu. Yukarı çıktı ve bir kez daha bir ışık noktası gördü. Gelgit onu yine alaşağı edip hedefinden uzaklaştırdı, ama bu defaki daha güçsüzdü. Bir kez daha ışığa doğru çırpındı. Sonra bir kabartı, son bir korkunç saldırı, tüm gücüyle üzerine kapandı. Ben Ashen-Shugar'ım! Tıpkı yeni yağmış karın ağırlığı altında çatırdayan kuru bir dalı, baharın dokunuşuyla eski kış buzunun çatlamasını andıran bir sesle irade kırıldı, son saldırısının bedeli çok büyük olmuştu âdeta.</p>

  <p>Kara denizin öfkesi dindi, bir kez daha sert bir zeminde, o tek kayalığın üzerinde duruyordu. Ben Tomas'ım. Uzaktaki ışık noktası gözlerinin önünde büyümeye, onu sarmak üzere hızla yaklaşmaya başladı.</p>

  <p>Ben Tomas'ım.</p>

  <p>"Tomas!"</p>

  <p>Gözlerini kırpıştırınca, yine açıklıkta olduğunu gördü. Çocuk önünde diz çökmüş, ölmeyi bekliyordu. Başını çevirince Martin'i gördü, yanağına kadar gerdiği bir yardalık bir okla nişan almıştı. Crydee Avcıustası, "Kılıcını indir," dedi, "yoksa tanrılar adına, şuracıkta öldürürüm seni."</p>

  <p>Tomas'ın bakışları açıklıkta dolaşınca, cücelerin ve bazı yaşlı elflerin de silahlarını çekmiş olduklarını gördü. Hâlâ titreyen Calin de kılıcını çekmiş, ağır ağır üzerine geliyordu.</p>

  <p>Martin, Tomas'ı dikkatle izliyordu, ondan korkmuyordu, yalnızca muazzam gücüne ve hızına karşı tedbirliydi. Bekledi ve Tomas'ın gözlerinde hâlâ bir delilik parıltısı olduğunu gördü; sonra ise, sanki bir perde kalkmışçasına berraktı bu gözler. Altın kılıç bir anda elinden düştü ve solgun, neredeyse renksiz olan gözleri yaşlarla doldu. Tomas dizlerinin üzerine çöktü ve dudaklarından korkunç bir acıyla dolu bir inilti dökülerek, "Ah, Martin, ben ne oldum?" diye haykırdı.</p>

  <p>Martin yayını indirip, Tomas'ın kollarını kendi bedenine dolayışını izledi. Tathar ve diğer Efsunörücüler de açıklığa geldiler. Tomas'a yaklaşıp, ardından da diğerlerini süzdüler. Tomas'ın ıstırap dolu hıçkırıkları öyle fenaydı, öylesine acı ve pişmanlıkla doluydu ki, elflerin birçoğu kendilerini de gözyaşları içinde buldular.</p>

  <p>Tathar, Martin Longbow'a, "Bir süre önce efsunlarımızın dokusunun paramparça olduğunu hissettik ve hemen geldik," dedi. "Valheru'nun gelmesinden korkuyorduk, anlaşılan öyle de olmuş," dedi.</p>

  <p>"Ya şimdi?" dedi Martin.</p>

  <p>"Dengenin diğer tarafında. Çocuğun artık Valheru'nun yerine geçtiğine kuşku yok, ama artık katliamla geçen çağların ağırlığını ve can alırken duyulan zevkin suçluluğunu taşımak zorunda. Ölümlülerin hissettikleri yükleri yine hissedecek, bunlara dayanıp dayanamayacağını göreceğiz. Bu zihinsel acı onun sonu olabilir."</p>

  <p>Martin kadim elfin yanından ayrılıp Tomas'a doğru yaklaştı. Loş ışıkta, değişikliği ilk gören o olmuştu. Hatlarına çöken o yabancılık, parlak gözler, mağrur kaşlar gitmişti. Yine Tomas'tı, bir insandı, ama başından geçenlerden miras kalanlar, onu sonsuza dek insandan daha fazla olarak gösterecekti: Elf kulakları, solgun gözler. Güçlü Lord, Eski, Valheru yoktu artık. Eskiden bir Ejderha Lordu'nun durduğu yerde şimdi rahatsız, hasta, yaptıklarının ıstırabı içindeki bir adam duruyordu.</p>

  <p>Martin omzuna dokununca Tomas başını kaldırdı. Acıdan delinmek üzere olan kan çanağına dönmüş gözler bir an Martin'e baktıktan sonra, her şeyden kopmak istercesine kapandılar. Elfler ve cüceler bir süre boyunca izlediler, Tsurani köleleri de sessizce izliyorlar, bir mucize olduğunu görüyorlardı, tam olarak kavramasalar da, bir anda hayatlarının bağışlandığını anlamışlardı. Martin Longbow yürek parçalayan bir acıyla ağlayan, beyaz ve altın rengi içindeki adamı kollarıyla sararken, onlar da bir süre izlediler.</p>

  <p>Aglaranna şiltesinin üzerinde oturmuş, uzun, kızıl-sarı saçlarını fırçalıyordu. Daha önce de olduğu gibi yarı ümit, yarı korku ile Tomas'ın gelişini bekliyordu.</p>

  <p>Dışarıdan gelen bir bağırış üzerine kalktı. Elbisesini toplayıp odasından çıktı. Bir platformun üzerine çıkıp, Elvandar'ın yüreğine doğru gelen bir grup elf ve cüceyi izledi. Onlarla birlikte Martin Longbow ve giysilerinden dış dünyalı oldukları anlaşılan birkaç insan da geliyordu.</p>

  <p>Ellerini ağzına götürerek nefesini tuttu. Grubun ortasında Tomas yürüyordu, yanında da Elvandar'ın güzellikleri karşısında ağzı açık kalmış, genç bir çocuk vardı.</p>

  <p>Aglaranna yerinden kıpırdayamıyor, şahit olduğu şeyin ümitlerinin doğurduğu bir hayal olmasından korkuyordu. Beklerken zaman hızla aktı, sonra Tomas karşısına geldi. Çocuğu bırakıp öne çıktı. Martin çocuğu elinden tutup uzaklaştırdı, diğerleri de onu izleyip, Elf Kraliçesi ile Tomas'a ihtiyaçları olan yalnızlığı sağladılar.</p>

  <p>Tomas yavaşça elini uzatıp yanağına dokundu ve görünüşünü içine sindirdi, onu Crydee'de ilk kez gördüğü zamanki gibi görüyordu sanki. Sonra bir şey söylemeden onu ağır ağır, nazikçe kollarına aldı. Sessizce sarılıp, onu gördüğü zaman içine dolan sevginin sıcaklığını hissettirdi.</p>

  <p>Bir süre sonra kulağına, "Ah, Kraliçem," dedi, "tanrılara dua ediyorum ki, sana verdiğim her bir anlık üzüntüye karşılık bana bir yıl versinler ki, seni mutlu edebileyim. Bir kez daha sana tapan kölenim."</p>

  <p>Elf Kraliçesi konuşamayacak kadar mutluydu, acısı ise silik bir anıydı sadece.</p>
</body>
</html>
