<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="bölüm-ad" style="text-align: center;">GEMİ ENKAZI</h2>

  <p class="giriş"><big><big>E</big></big><small>SEN MELTEM SERİNDİ.</small></p>

  <p>Yazın son günleri de geçip gitmişti ve çok geçmeden güz yağmurları gelecekti. Birkaç hafta sonra da onları kışın ilk karı izleyecekti. Pug odasında oturmuş, zihni büyü yapmaya hazırlamak için tasarlanmış kadim alıştırmaların bulunduğu bir kitabı inceliyordu. Dük'ün maiyetine yükselmesinin heyecanı geçtiğinde eski düzenine dönüş yapmıştı.</p>

  <p>Trollere karşı kazandığı harikulade başarı Kulgan ile Rahip Tully'nin yorumlarına konu olmayı sürdürüyordu. Pug bir çıraktan beklenen şeylerin çoğunu hâlâ yapamadığını görmüştü, ancak başka başarılar elde etmeye başlıyordu. Artık bazı tomarları kullanmak daha kolaydı ve bir defasında, yaptığı işi gizlice tekrarlamaya çalışmıştı.</p>

  <p>Kitapların birinden, nesneleri havalandırmak için kullanılan bir büyü ezberlemişti. Büyüyü ezberden okumaya çalıştığında her zamanki engellerin zihninde var olduğunu hissetmişti. Nesneyi, şamdanı, kımıldatmayı başaramamıştı, ancak şamdan birkaç saniye titremiş ve Pug kısa bir süre, nesneye zihninin bir parçasıyla dokunmuş gibi hissetmişti. Bir tür ilerleme kazandığı için mutlu olduğundan eski durgunluğundan büyük ölçüde sıyrıldı ve çalışmalarına kaldığı yerden şevkle başladı.</p>

  <p>Kulgan hâlâ kendi hızını bulması için onu yalnız bırakıyordu. Büyünün doğası üzerine birçok uzun sohbetleri olmuştu, ancak Pug çoğu zaman tek başına çalışıyordu.</p>

  <p>Aşağıdaki avludan bağırışlar geldi. Pug penceresine yürüdü. Tanıdık bir siluet görerek dışarı uzandı ve "Selam, Tomas! Neler oluyor?" diye bağırdı. Tomas başını kaldırıp yukarı baktı.</p>

  <p>"Selam, Pug! Gece bir gemi batmış. Enkaz Denizcinin Kederi'nin altında karaya vurmuş. Gel de bak."</p>

  <p>"Hemen aşağı geliyorum."</p>

  <p>Pug kapıya doğru koşmadan önce bir cüppe aldı, çünkü güneşli bir gün olmasına rağmen, kıyıda hava sert olurdu. Son hızla merdivenlerden inerken az kaldı pastacı Alfan'ı deviriyordu. Mermi gibi kapıya doğru giderken tıknaz pastacının, "Gittiğin yere bakmazsan, Toprak Beyi filan dinlemem, çekerim kulaklarını, evlat!" diye bağırdığını duydu. Mutfak personeli kendilerinden saydıkları çocuğa karşı tavırlarını, başarısından gurur duymak dışında değiştirmemişlerdi.</p>

  <p>Pug sesinde kahkahayla geriye seslendi, "Özür dilerim, Aşçıbaşı!"</p>

  <p>Pug dış kapının dışında ve Tomas'ın beklemekte olduğu köşenin ardında kaybolurken Alfan ona iyi huylulukla el salladı. Tomas arkadaşını görür görmez yüzünü kapıya çevirdi.</p>

  <p>Pug Tomas'ın koluna yapıştı. "Bekle. Saraydan herhangi birine haber verildi mi?"</p>

  <p>"Bilmiyorum. Balıkçı köyünden az önce haber geldi," dedi Tomas sabırsızlıkla. "Gel hadi, yoksa köylüler enkazı soyup soğana çevirir."</p>

  <p>Dük'ün sarayından herhangi biri gelmeden önce kazadan kurtarılan malların alınması yasal sayılırdı. Bunun sonucunda, köylüler ve kasabalıların bu tür olayları yetkililere haber vermekte işi ağırdan alırlardı. Kıyıya vuran gemide, denizcilik ikramiyelerini almak için ustalarının kargosuna el değdirmemeye kararlı denizcilerin bulunması durumunda, kan dökülmesi ihtimali de olurdu. Bu türden çekişmelerin şiddetli çarpışmalar, hatta ölümle sonlarıdığı görülmüştü. Halktan herhangi birinin gemide kalmış olabilen denizcilerden zarar görmemesini sağlamak ancak askerlerin orada olması sayesinde mümkün olabilirdi.</p>

  <p>"Ah, hayır," dedi Pug. "Orada herhangi bir soran varsa, Dük de başka kimseye haber vermediğimi öğrenirse, başım dertte, demektir."</p>

  <p>"Baksana, Pug. Etrafta koşuşturup duran bunca insan varken, sence Dük'ün duyması uzun sürer mi?" Tomas ellerini saçlarının içinden geçirdi. "Birileri muhtemelen şu anda büyük salonda, ona haberi veriyordur. Fannon Usta devriyede ve Kulgan daha bir süre dönmeyecek." Kulgan o gün ilerleyen saatlerde Meecham ile birlikte, bir haftadır kaldığı, ormandaki kulübesinden dönecekti. "Gemi enkazı görmek için tek şansımız bu olabilir." Aniden bir ilham geldi. "Pug, buldum! Sen artık bir saray mensubusun. Gel, oraya vardığımızda da Dük namına açıklama yaparsın." Yüzünde hesapçı bir ifade belirdi. "İyi birkaç şey bulursak da, kim bilecek?"</p>

  <p>"Ben bileceğim." Pug bir an düşündü. "Dük namına açıklama yapıp da bir şeyi kendime saklamam doğru olmaz..." Tomas'a onaylamayan bir bakışla baktı... "askerlerinden birinin bir şey almasına izin vermem de öyle." Tomas'ın mahcubiyeti yüzünden belli olduğundan, Pug, "Ama hâlâ enkazı görebiliriz! Haydi, gel!" dedi.</p>

  <p>Pug birden yeni mevkiini kullanma ve çok fazla şey alınmadan ya da biri zarar görmeden oraya varabilirse, Dük'ün ondan memnun olabileceği fikrine kapılmıştı. "Pekâlâ," dedi. "Atlardan birini eyerlerim ve her şey çalınmadan önce oraya varabiliriz." Pug döndü ve ahırlara doğru koştu. O geniş tahta kapıları açarken Tomas ona yetişti. "Ama Pug, ben daha önce hiç ata binmedim. Nasıl yapılır, bilmem."</p>

  <p>"Çok basit," dedi Pug koşumların durduğu odadan bir koşum takımı ile eyer alarak. Prensesle gezintiye çıktıkları gün bindiği gri atı gözüne kestirdi. "Ben sürerim, sen de arkamda oturursun. Kollarını belime sarman yeter, düşmezsin."</p>

  <p>Tomas kuşkulu görünüyordu. "Sana mı yaslanayım?" Başını iki yana salladı. "Bunca yıldır sana bakan kimdi?"</p>

  <p>Pug ona kötü kötü gülümsedi. "Annen. Şimdi bir sorun olursa diye silah deposundan bir kılıç al, bakalım. Hâlâ askercilik oynama şansın var."</p>

  <p>Tomas bu ihtimal karşısında sevinmiş görünerek kapıdan hızla çıktı. Birkaç dakika sonra gri renkli at, sırtında iki çocuk olduğu halde ana kapıdan hantalca çıkmış, Denizcinin Kederi'ne doğru yol alıyordu.</p>

  <p>Enkaz çocukların göz erimine girdiğinde, köpüklü dalgalar kıyıyı dövüyordu. Bölgeye yaklaşan yalnızca bir iki köylü vardı, onlar da bir atla süvarisinin yaklaştığını görünce anında dağıldılar, çünkü bu sadece enkazdan kurtarılanlara Dük namına sahip çıkmaya gelmiş, saraydan bir asil olabilirdi. Pug dizginleri çekip durduğunda, etrafta hiç kimse yoktu.</p>

  <p>Pug, "Haydi gel," dedi, "birileri buraya gelmeden etrafa bakmak için bir iki dakikamız var."</p>

  <p>İki çocuk attan inerek atı kayaların ancak elli metre uzağındaki küçük bir çimenlikte otlanmaya bıraktılar. Kumlarda gülerek koşarlarken Tomas kılıcını havaya kaldırmış, kahramanlık destanlarından öğrendiği eski savaş naralarını atarken sesinin vahşi çıkmasına çalışıyordu. Kılıcı kullanmaktaki hüneri konusunda olmayacak hayallere kapılmış değildi gerçi, ama bu birilerinin onlara saldırmadan önce iki kez -en azından kale muhafızları oraya varana kadar- düşünmesine neden olabilirdi.</p>

  <p>Enkaza yaklaştıklarında Tomas hafifçe ıslık çaldı. "Bu gemi sırf öylece kayalara bindirmemiş, Pug. Bir fırtınayla buraya sürülmüş gibi görünüyor."</p>

  <p>Pug, "Geriye kalan pek bir şey yok, değil mi?" dedi.</p>

  <p>Tomas sağ kulağının arkasını kaşıdı. "Hayır, sadece pruvanın bir parçası. Anlamıyorum. Dün gece fırtına yoktu, sadece sert bir rüzgâr vardı. Gemi nasıl olup da böyle paramparça olmuş?"</p>

  <p>"Bilmiyorum." Aniden Pug'ın gözüne bir şey çarptı. "Pruvaya baksana. Nasıl boyandığına bak."</p>

  <p>Pruva kayaların üzerindeydi, gelgit yükselene kadar orada kalacaktı. Pruva güverte çizgisinden dibine kadar parlak bir yeşil renge boyanmıştı ve üzerinden cila geçilmiş gibi, güneş ışığını yansıtıyordu. Gemi aslanı yerine donuk siyah renkteki su çizgisine kadar parlak sarıdan girift desenler vardı. Pruvanın bir metre aşağısına mavi beyaz renklerde bir göz çizilmişti ve görebildikleri tüm güverte üstü parmaklıları beyaza boyanmıştı.</p>

  <p>Pug Tomas'ın koluna yapıştı. "Bak!" Pruvanın ardındaki suyu işaret etti ve Tomas kabaran köpüklerin arasında parçalara ayrılmış, beyaz gemi direğini görebildi.</p>

  <p>Tomas bir adım yaklaştı. "Bir Krallık gemisi değil, orası kesin." Pug'a döndü. "Belki de Queg'den gelmişlerdir."</p>

  <p>"Hayır," diye yanıtladı Pug. "Sen de benim kadar Queg gemisi gördün. Bu Queg ya da Özgür Şehirler'den gelme bir şey değil. Şimdiye kadar bu sulardan buna benzer bir geminin geçtiğini sanmam. Etrafa bir göz atalım."</p>

  <p>Tomas aniden ürkek göründü. "Dikkatli ol, Pug. Burada bir tuhaflık var; içimde de kötü bir his var. Etrafta hâlâ birileri olabilir."</p>

  <p>Her iki çocuk da bir dakika etraflarına bakındılar, sonunda Pug, "Sanmam," diye kararını belirtti, "o sereni kırıp da gemiyi böyle fena parçalayacak kadar hızla kıyıya süren her neyse, üzerinde durmaya çalışan herkesi de öldürmüş olmalı."</p>

  <p>Daha yakına gelen çocuklar etrafta yatan, dalgalarla kayaların arasına saçılmış, ufak tefek eşyalar gördüler. Kırık çanak çömlek ve tahtalar, yırtılmış kırmızı yelken bezi parçaları ve ipler vardı. Pug durdu ve tanımadığı bir maddeden yapılmış, tuhaf görünümlü bir hançeri yerden aldı. Donuk, gri renkte ve çelikten hafifti, ancak yine de oldukça keskindi.</p>

  <p>Tomas kendini parmaklıklara doğru çekmeye çalıştı, ancak kaygan zeminde ayağını sağlam basacak yer bulamadı. Pug çizmelerinin gelgitle yıkanması tehlikesiyle karşılaşana kadar geminin teknesinde ilerledi; denizde yürürlerse gemi enkazına binebilirlerdi, ama Pug güzel giysilerini mahvetmeye isteksizdi. Tomas'ın geride, enkazı incelemekte olduğu yere doğru yürüdü.</p>

  <p>Tomas Pug'ın arkasını işaret etti. "O kaya çıkıntısına tırmanırsak, güverteye inebiliriz."</p>

  <p>Pug kayayı gördü; altı metre kadar sol taraflarında başlayan ve yukarıya doğru genişleyerek gemi bodoslamasının üzerinde asılı duran tek bir taş çıkıntısı. Tırmanması kolay görünüyordu ve Pug kabul etti. Kendilerini yukarı çektiler ve sırtlarını yarların tabanına dümdüz yaslayarak kaya çıkıntısı üzerinde santim santim ilerlediler. Yol dardı, ama dikkatli adım attıklarında, düşme riski azdı. Teknenin üzerinde bir noktaya ulaştılar. Tomas işaret etti. "Bak. Cesetler!"</p>

  <p>Güvertede yatan iki adam vardı, ikisi de tanımadıkları açık mavi zırhlara bürünmüştü. Birinin başını düşen bir mızrak parçalamıştı, ama yüzüstü yatan diğerinde, hareketsizliğinden başka bir yaralanma belirtisi yoktu. Adamın sırtına kayışla tutturulmuş, yabancı görünen, tuhaf testere gibi dişleri olan bir kılıç vardı. Başı da aynı derecede yabancı görünümlü, çanağa benzer, yanlarında ve arkasında çan biçiminde genişleyen, mavi bir miğferle gizlenmişti. Tomas köpüren dalgaların sesini bastırmak için bağırdı, "Kendimi aşağı salacağım. Güverteye çıktıktan sonra bana kılıcı ver, sonra da kendini indir ki, seni tutabileyim."</p>

  <p>Tomas kılıcı Pug'a verdikten sonra ağır ağır döndü. Yüzünü yar duvarına vererek çömeldi. Arkaya doğru kayarak kendisini neredeyse serbest kalana kadar aşağıya saldı. Kendini öne iterek kalan bir buçuk metreyi de aşıp güvenli bir iniş yaptı. Pug kılıcı ters çevirdi ve Tomas'a uzattıktan sonra arkadaşının yaptıklarını yineledi; bir an sonra ikisi de güvertede duruyordu. Ön güverte endişe verici bir şekilde öne meyletti ve geminin ayaklarının altında kımıldadığını hissettiler.</p>

  <p>"Gelgit yükseliyor," diye bağırdı Tomas. "Gemiden artakalanları havalandırıp kayalarda parçalayacak. Her şey kaybolacak."</p>

  <p>"Etrafına bak," diye bağırarak yanıt verdi Pug. "Kurtarılmaya değer ne varsa kaya çıkıntısına fırlatmaya çalışabiliriz."</p>

  <p>Tomas başını salladı ve çocuklar güverteyi aramaya başladılar. Pug bedenlerin yanından geçtiğinde onlarla arasında olabildiğince çok mesafe bırakmaya özen gösterdi. Güvertenin dört bir yanında, döküntüler gözlere karmaşık bir sahne sunuyordu. Neyin değerli çıkıp neyin çıkmayacağına karar vermek kolay değildi. Güvertenin arka tarafında, aşağıdaki ana güvertenin arta kalan kısmına -suyun üzerinde kalmış, yaklaşık iki buçuk metre boyunda kalaslar- inen bir merdivenin iki tarafında parçalanmış parmaklıklar vardı. Pug suyun altında kalan kısmın birkaç metreden fazla olamayacağından emindi, yoksa gemi kayalarda daha yukarıda olurdu. Geminin kıçı gelgitle çoktan sürüklenmiş olmalıydı.</p>

  <p>Pug güverteye uzandı ve başını yandan sarkıttı. Merdivenin sağ tarafında bir kapı gördü. Tomas'a ona katılmasını seslenerek, merdivenden dikkatle indi. Altındaki dayanaklar çöktüğünden alt güverte bel vermişti. Destek almak için merdivenin tırabzanına tutundu. Bir an sonra, Tomas da yanına gelmişti, Pug'ın etrafından dolandı ve kapıya doğru ilerledi. Kapı yarı açık duruyordu ve Pug'ın bir adım önünde, kapıdan sıkışarak geçti. Kapının yakınındaki bölme duvarında tek bir kapı olduğundan, kamara karanlıktı. Loşlukta birçok zengin görünümlü kumaş parçasıyla darmadağın olmuş bir masadan artakalanları görebiliyorlardı. Bir köşede hamak ya da alçak karyolaya benzer bir şey tepe taklak duruyordu. Birkaç küçük sandık da görülebiliyordu, içindekileri sanki dev bir el sağa sola saçmıştı.</p>

  <p>Tomas bu karışıklığın içinde bir şeyler bulmaya çalıştı, ancak hiçbir şeyin önemli ya da değerli olduğundan emin olamadı. Yanlarında parlak renkli şekiller olan, alışılmadık tasarımda bir küçük çanak buldu ve tuniğinin içine yerleştirdi.</p>

  <p>Kamaradaki bir şey dikkatini çektiğinden Pug sessizce duruyordu. İçeri adım atmasıyla birlikte tuhaf, onu sıkıştıran bir duyguya kapılmıştı.</p>

  <p>Enkaz sallanarak Tomas'ın dengesini bozdu. Tomas kılıcını düşürerek bir sandığa tutundu. "Gemi havalanıyor. Gitsek iyi olur."</p>

  <p>Pug cevap vermedi, dikkatini tuhaf izlenimlere odaklamıştı. Tomas koluna yapıştı. "Haydi gel. Gemi bir dakika içinde parçalanacak."</p>

  <p>Pug silkinerek Tomas'ın elinden kurtuldu. "Bir saniye. Bir şey var..." Sesi kesildi. Ani bir hareketle dağınık odayı aştı ve mandalla tutturulmuş bir sandıktaki bir çekmeceyi çekerek açtı. Boştu. Bir ikincisini, sonra da üçüncüsünü açtı. Aradığı şey buradaydı. Üzerinde siyah bir kurdele ile siyah bir mühür olan, tomar halindeki bir parşömeni aldı ve gömleğinin içine tıktı.</p>

  <p>"Haydi, gel," diye bağırdı Tomas'ın yanından geçerek. Basamaklardan koşarak çıktılar ve sürünerek güverteye tırmandılar. Gelgit gemiyi havalandırdığından kendilerini kaya çıkıntısına kolayca attılar ve dönüp oturdular.</p>

  <p>Gemi artık gelgitte sürükleniyor, dalgalar çocukların yüzüne ıslak sular püskürtürken, öne arkaya sallanıyordu. Pruvanın kayarak kayalardan kurtulmasını, kaburgasındaki kalasların, bir ölüm iniltisini andıran yüksek ve derin yırtılma sesleriyle kopmasını izlediler. Pruva yükseğe kalktı ve çocuklar kaya çıkıntısının altındaki yarlara çarpan dalgalarla ıslandılar.</p>

  <p>Enkaz hafifçe iskele tarafına meylederek açık denize doğru sürüklendi, onu dışarıya doğru iten gelgit durana dek.</p>

  <p>Hantalca geriye, kayalara doğru ilerlemeye başladı. Tomas Pug'ın koluna yapışarak ona kendisini izlemesini işaret etti. Ayağa kalktılar ve yeniden sahilin yolunu tuttular. Kayanın kumun üzerinde asılı durduğu yere geldiklerinde aşağı atladılar.</p>

  <p>Yüksek bir gıcırtı üzerine başlarını çevirip enkazın kayalara sürüldüğünü gördüler. Kaburgalar paramparça oldu ve acı bir feryatla ayrıldı. Enkaz sancak tarafına kaykıldı ve döküntüler güverteden denize dökülmeye başladı.</p>

  <p>Tomas birden uzanıp Pug'ın koluna yapıştı. "Bak." Gelgitte geriye doğru kayan enkazı işaret etti.</p>

  <p>Pug onun neyi işaret ettiğini anlamamıştı. "Nedir?"</p>

  <p>"Bir an güvertede tek bir ceset var, sandım."</p>

  <p>Pug ona baktı. Tomas'ın yüzünde bir kaygı ifadesi vardı. Bu ifade birden öfkeye dönüştü. "Kahretsin!"</p>

  <p>"Ne?"</p>

  <p>"Kamarada düştüğüm zaman kılıcı düşürdüm. Fannon kulaklarımı koparacak."</p>

  <p>Gelgit, enkazı uçurum cephesinde parçalarken gök gürültüsünü andıran bir ses geminin yok oluşunu haber verdi. Artık bir zamanlar yabancı, ancak güzel olan geminin parçaları denize sürüklenecek, birkaç gün boyunca millerce güneyde sahile vuracaktı.</p>

  <p>Keskin bir haykırışla sona eren alçak sesli bir inilti çocukların arkalarını dönmelerine yol açtı. Arkalarında, gemiden kaybolmuş olan adam, palasını sol elinde gevşekçe tutmuş, kumda sürükleyerek yaklaşıyordu. Sağ kolunu yan tarafına sıkıca yapıştırmıştı; mavi göğüslüğüyle miğferinin altından kan sızdığı görülüyordu. Öne doğru yalpalayarak bir adım attı. Yüzü kül renginde, gözleri acı ve şaşkınlıkla açılmıştı. Çocuklara anlayamadıkları bir şeyler haykırdı. Silahsız olduklarını göstermek için ellerini havaya kaldırarak ağır ağır gerilediler.</p>

  <p>Adam onlara doğru bir adım daha attı ve dizleri kırıldı. Sendeleyerek kendini dikleştirdi ve bir anlığına gözlerini kapadı. Kısa ve tıknazdı, kollarıyla bacaklarında güçlü kaslar vardı. Göğüslüğünün altına mavi bezden kısa bir etek giymişti. Kollarında kolluklar vardı, bacaklarınıysa sırımla bağlanmış sandalların üzerine deriyi andıran baldır zırhları kaplıyordu. Elini yüzüne götürdü ve başını iki yana salladı. Gözleri açıldı ve yeniden çocuklara baktı. Bir kez daha yabancı lisanla konuştu. Çocuklar hiçbir şey söylemeyince, öfkelenir gibi göründü ve ses tonuna bakılırsa soru olan bir dizi yabancı sözcük daha söyledi.</p>

  <p>Pug dar kumsal şeridini geçmelerini önleyen adamın yanından koşarak geçmek için gereken mesafeyi tarttı. Adamın o korkunç görünümlü kılıcı kullanacak durumda olup olmadığını deneme riskine değer olmadığına karar verdi. Asker çocuğun düşüncelerini sezmiş gibi, sağma doğru yalpalayarak birkaç adım atıp tüm kaçma şanslarını yok etti. Yeniden gözlerini kapadı ve yüzünde kalan az bir renk de solup gitti. Gözleri kaymaya başladı ve kılıç elinden düştü. Artık adamdan bir zarar gelmeyeceği belli olduğundan Pug ona doğru ilerlemeye başladı.</p>

  <p>Adama yaklaştığında kumsalın yukarı tarafından bağırışlar duyuldu. Pug ile Tomas Prens Arutha'nın bir bölük süvarinin başını çektiğini gördüler. Yaralı asker başını güçlükle yaklaşan atların sesine çevirdi ve gözleri irileşti. Yüzünden katışıksız bir dehşet ifadesi geçti ve kaçmaya çalıştı. Suya doğru sendeleyerek birkaç adım attı ve yüzüstü kumlara yığıldı.</p>

  <p>Pug Dük'ün konsey salonunun kapısına yakın bir yerde duruyordu. Birkaç metre ötede Dük Borric'in yuvarlak toplantı masasında kaygılı bir topluluk oturmaktaydı. Dük ile oğullarının yanı sıra, Rahip Tully, ancak bir saat önce dönmüş olan Kulgan, Kılıçustası Fannon ve Atustası Algon toplanmış, oturmaktaydı. Ciddiydiler, zira yabancı geminin gelişi Krallık için potansiyel bir tehlike sayılıyordu.</p>

  <p>Pug kapının öteki tarafında duran Tomas'a hızlı bir bakış attı. Tomas yemek salonunda servis yaptığı zamanlar dışında hiç asillerin huzurunda bulunmamıştı ve Dük'ün toplantı salonunda olmak sinirlerini bozuyordu. Fannon Usta konuştu ve Pug dikkatini yeniden masaya çevirdi.</p>

  <p>"Bildiklerimizi yeniden özetlemek gerekirse," dedi yaşlı Kılıçustası, "bu insanların bize tamamen yabancı oldukları açık." Tomas'ın gemiden aldığı çanağı aldı. "Bu çanak, Çömlekçiustamızca bilinmeyen bir tarzda üretilmiş. Başta bunun sadece fırınlanıp sırlanmış kilden olduğunu düşünüyordu, ancak daha yakından incelediğinde böyle olmadığı anlaşıldı. Bir tür deriden, bir kalıbın -belki de ahşap- etrafına sarılmış, sonra da bir tür reçineyle kaplanmış parşömen inceliğindeki derilerden yapılmış. Bildiğimiz her şeyden çok daha dayanıklı."</p>

  <p>Bunu kanıtlamak için çanağı masaya sertçe çarptı. Kilden yapılma bir çanak gibi tuzla buz olmak yerine tok bir ses çıkardı. "Şimdi, bu silahlarla zırh daha da zihin karıştırıcı." Mavi göğüslük, miğfer, kılıç ve hançeri işaret etti. "Benzer bir tarzda üretilmiş gibi görünüyorlar." Hançeri kaldırdı ve yere bıraktı. Çanakla aynı tok sesi çıkardı. "Tüm hafifliğine rağmen, neredeyse en iyi çeliğimiz kadar sağlam."</p>

  <p>Borric başını salladı. "Tully, sen hepimizden daha eskisin. Buna benzer şekilde inşa edilmiş bir gemi duydun mu hiç?"</p>

  <p>"Hayır." Tully sakalsız çenesini dalgınlıkla kaşıdı. "Acı Deniz'den, Krallık Denizi'nden, hatta Yüce Kesh'ten dahi böyle bir geminin geldiğini duymamıştım. Krondor'daki Ishap Tapınağı'na haber gönderebilirim. En eskiye dayanan kanıtlar onlardadır. Belki de bu insanlar hakkında bilgileri vardır."</p>

  <p>Dük başını salladı. "Lütfen bunu yap. Elfler ve cücelere de haber göndermemiz gerekiyor. Burada bizden yüzyıllar önce bulunuyorlardı ve onların bilgeliğine başvurmamız iyi bir şey olur."</p>

  <p>Tully aynı fikirde olduğunu belirtti. "Sonu Olmayan Deniz'den gelen gezginler iseler Kraliçe Aglaranna'nın bu insanlar hakkında bilgisi olabilir. Belki de bu kıyıları daha önce de ziyaret etmişlerdir."</p>

  <p>"Abes," diye homurdandı Atustası Algon. "Sonu Olmayan Deniz'in öteki kıyısında hiçbir ulus yoktur. Aksi halde bir sonu olurdu."</p>

  <p>Kulgan hoşgörülü bir ifade takındı. "Sonu Olmayan Deniz'in öteki kıyısında başka ülkelerin var olduğuna dair kuramlar vardır. Sadece bizim bu kadar uzun bir yolculuğu gerçekleştirebilecek çapta gemilerimiz yok."</p>

  <p>Algon'un tek dediği, "Kuramlar," oldu.</p>

  <p>"Bu yabancılar kim olursa olsun," dedi Arutha, "onlar hakkında elimizden gelen her şeyi öğrendiğimizden emin olsak iyi olur."</p>

  <p>Algon ile Lyam ona soran gözlerle, Kulgan ile Tully ise ifadesiz bir yüzle baktılar. Arutha devam ederken Borric ile Fannon başlarını salladılar. "Çocukların tarifine göre, geminin bir savaş gemisi olduğu açık. Cıdavralı ağır pruva, mahmuzundan diğer gemilere toslamak için tasarlanmıştır ve yüksek ön güvertenin okçular için mükemmel bir yer olduğu gibi, alçak orta güverte de filika demiriyle kavranan diğer gemilere binmek için elverişlidir. Kıçtaki güvertenin de yüksek olduğunu tahmin ederim. Teknenin daha büyük bir bölümü sağlam kalmış olsaydı, sanırım kürekçi sıraları da bulurduk."</p>

  <p>"Bir savaş kalyonu mu?" diye sordu Algon.</p>

  <p>Fannon sabırsız görünüyordu. "Elbette, seni avanak." İki usta arasında, zaman zaman hasmane atışmalara dönüşen dostça bir rekabet vardı. "Konuğumuzun silahına bir baksana." Geniş kılıcı işaret etti. "Bu oyuncağı elinde döndüren azimli bir adamın üzerine atınla hücum etmek ister miydin? Bacaklarının altından atını doğrayıp kesiverirdi. O zırh hafif ve tüm o zevksiz renklerine rağmen maharetli bir el tarafından yapılmış. Ben, adamın piyade olduğunu tahmin ediyorum. Güçlü yapısına bakılırsa, yarım gün koştuktan sonra hâlâ savaşabiliyordu." Bıyığını dalgınlıkla ovuşturdu. "Bu insanların arasında yaman savaşçılar var."</p>

  <p>Algon yavaşça başını salladı. Arutha koltuğunda arkasına yaslandı, parmaklarını esneterek ellerini çadır gibi birleştirmişti. "Benim anlayamadığım şey," dedi Dük'ün küçük oğlu, "neden kaçmaya çalıştığı. Ona çekilmiş hiç silahımız yoktu ve hücum etmiyorduk. Kaçması için hiçbir neden yoktu."</p>

  <p>Borric ihtiyar rahibe baktı. "Bunu öğrenebilecek miyiz?"</p>

  <p>Tully'nin kaşları çatılmıştı; kaygılı bir hali vardı. "Sağ tarafına, göğüslüğünün altına gömülmüş uzun bir tahta parçasının yanı sıra, başına da kötü bir darbe almıştı. O miğfer kafatasını kırılmaktan korumuş. Ateşi yüksek ve epey kan kaybetmiş. Sağ çıkmayabilir. Zihin temasına başvurmak zorunda kalabilirim, tabii bilincini buna imkân verecek ölçüde geri kazanabilirse." Pug zihin temasını biliyordu; Tully bunu ona daha önce açıklamıştı. Yalnızca birkaç din adamının uygulayabildiği bir yöntemdi ve hem özne, hem de uygulayan kişi için son derece tehlikeliydi. Buna kalkıştığına göre ihtiyar rahip yaralı adamdan bilgi almak için büyük gereksinim duyuyor olmalıydı.</p>

  <p>Borric dikkatini Kulgan'a çevirdi. "Ya çocukların bulduğu tomar?"</p>

  <p>Kulgan dalgınlıkla elini salladı. "Bir ön ve bir kısa inceleme yaptım. Büyülü özellikleri olduğuna kuşku yok. Sanırım Pug'ın kamarayı ve o sandığı incelemek için bir dürtü hissetmesi de bu yüzdendi. Büyüye karşı onun kadar duyarlı olan herkes onu fark ederdi." Doğrudan Dük'e baktı. "Ancak ben, amacını daha iyi belirlemek üzere daha ayrıntılı bir inceleme yapmadan önce mührü kırmaya isteksizim. Büyülü mühürlerin kırılması, gerektiğince yapılmadığında, tehlikeli olabilir. Mühür üzerinde oynanmışsa tomar kendi kendisini ya da daha kötüsü, onu kırmaya çalışanları yok edebilir. Bu, büyük güce sahip bir tomarda gördüğüm buna benzer ilk tuzak olmazdı."</p>

  <p>Dük bir an parmaklarıyla masada davul çaldı. "Pekâlâ. Bu toplantıyı başka bir güne bırakacağız. Tomardan ya da yaralı adamdan yeni bir şey öğrenilir öğrenilmez, yeniden bir araya geleceğiz." Tully'ye döndü. "Adamın nasıl olduğuna bak ve uyanırsa, elinden geldiği kadarını toparlamak için sanatını kullan." Ayağa kalktı ve diğerleri de onu izlediler. "Lyam, Elf Kraliçesi'ne ve Taş Dağı ile Gri Kuleler'deki cücelere olanların haberini yolla. Onlardan fikir iste."</p>

  <p>Pug kapıyı açtı. Dük kapıdan çıktı ve diğerleri de ardından geldiler. En son çıkanlar Pug ile Tomas oldu ve salonda yürürlerken Tomas Pug'ın üzerine doğru eğildi.</p>

  <p>"Gerçekten de bir şeyleri başlattık."</p>

  <p>Pug başını iki yana salladı. "Adamı ilk bulan biz olduk, o kadar. Biz olmasak, başkası olurdu."</p>

  <p>Tomas odadan ve Dük'ün inceleyen bakışlarından uzaklaşacağına memnun görünüyordu. "Bunun sonu kötüye varırsa, umarım bunu hatırlarlar."</p>

  <p>Tully yaralı adamın yardımcıları tarafından bakıldığı kendi dairesine yönelirken Kulgan da merdivenlerden kuledeki odasına çıktı. Dük ile oğulları bir kapıdan geçip kendi özel dairelerine geçerek çocukları holde yalnız bıraktılar.</p>

  <p>Pug ile Tomas bir depo odasından geçerek mutfağa gittiler. Megar durmuş, birkaçı çocuklara ellerini sallayarak selam veren mutfak çalışanlarına nezaret ediyordu. Oğlunu ve evlatlığını gördüğünde gülümsedi ve "Eh, bu defa burnunuzu ne gibi bir belaya soktunuz, bakalım?" dedi. Megar kum rengi saçları ve içten bir çehresi olan, esnek bir adamdı. Tomas'a kabataslak bir çizimin tamamlanmış bir tabloya benzemesi gibi benziyordu. Orta yaşlarını süren, hoş görünümlü bir adamdı, ancak Tomas'ı diğerlerinden ayıran zarif yüz hatları onda yoktu.</p>

  <p>Megar sırıtarak, "Herkese Tully'nin dairesindeki o adam konusunda ağızlarını tutmaları söyleniyor ve haberciler oradan oraya, bir yerden bir yere koşuşturup duruyor. Krondor Prensi'nin yedi yıl önceki ziyaretinden beri böyle patırtı görmedim!" dedi.</p>

  <p>Tomas tabakların birinden bir elma kaptı ve zıplayarak bir masanın üzerine oturdu. İki ısırık arasında babasına olan biteni anlattı.</p>

  <p>Pug onları tezgâha dayanarak dinledi. Tomas öyküyü minimum düzeyde süsleyerek aktarmıştı. Bitirdiğinde Megar başını iki yana salladı. "Eh, eh. Yabancılar, öyle mi? Umarım yağmacı korsanlar değildirler. Son zamanlarda oldukça huzurlu zamanlar geçirdik. Kara Yol Kardeşliği'nin," -tükürerek bir işaret yaptı- "katil ruhlarına lanet olsun, goblinlerle o belaları başlattığı zamandan beri on yıldır. O türden bir kargaşayı yeniden hoş karşılayacağımı sanmam, tüm erzakları sınır boylarındaki köylere göndermek filan. Neyin en çabuk bozulacağına ve neyin en uzun dayanacağına göre yemek pişirmek. Bir ay doğru dürüst bir yemek pişiremedimdi."</p>

  <p>Pug gülümsedi. Megar'ın en zor olasılıkları dahi alıp, temel öğelerine bölmek gibi bir yeteneği vardı: durumun mutfak personeline ne kadar rahatsızlık vermesinin beklenebileceğini hesap etme yeteneği.</p>

  <p>Tomas tezgâhtan aşağı atladı. "Ben en iyisi askerlerin yemekhanesine gidip Fannon Usta'yı bekleyeyim. Yakında görüşürüz." Mutfaktan koşarak çıktı.</p>

  <p>Megar, "Durum ciddi mi, Pug?" diye sordu.</p>

  <p>Pug başını iki yana salladı. "Biliyorum, diyemem. Bilmiyorum. Tully'yle Kulgan'ın endişeli olduğunu ve Dük'ün sorunu elfler ve cüceler ile konuşacak kadar önemsediğini biliyorum. Olabilir."</p>

  <p>Megar Tomas'ın çıktığı kapıya baktı. "Savaş ve katliam için kötü bir zaman olurdu." Pug Megar'ın yüzündeki gizleyemediği kaygıyı görebiliyor ve yeni asker olmuş bir oğlun babasına söyleyecek hiçbir şey bulamıyordu.</p>

  <p>Pug kendisini tezgâhtan iterek uzaklaştırdı. "Ben de gitsem iyi olacak, Megar." Mutfaktaki diğerlerine el sallayarak veda etti ve mutfaktan çıkıp avluya yürüdü. Dük'ün dairesindeki toplantının ciddi havası onu endişelendirdiğinden, pek ders çalışacak durumda değildi. Hiç kimse ortaya çıkıp da fazla bir şey söylememişti, ancak yabancı geminin bir işgal filosunun öncüsü olması olasılığını değerlendirmekte oldukları açıktı.</p>

  <p>Pug dolanarak kalenin yan tarafına gitti ve Prenses'in ufak çiçek bahçesine çıkan üç basamağı tırmandı. Taş bir bAnita oturdu, çitler ve dizi dizi gül ağaçları avlunun büyük bölümünü gözlerden gizliyordu. Hâlâ muhafızların siperlerde devriye gezdiği yüksek surların tepelerini görebiliyordu. Bunun kendi düş gücünün bir ürünü mü olduğunu, yoksa askerlerin o gün özellikle mi dikkatli olduğunu merak etti.</p>

  <p>Kibar bir öksürük dönmesine neden oldu. Bahçenin öteki tarafında Prenses Carline, Toprak Beyi Roland ve küçük nedimelerinden ikisiyle birlikte duruyordu. Pug kalede hâlâ şöhret sahibi biri sayıldığından, kızlar gülümsemelerini gizlediler. Carline onları, "Toprak Beyi Pug ile özel olarak konuşmak istiyorum," diyerek kovaladı. Roland önce tereddüt etti, sonra da kaskatı bir şekilde eğildi.</p>

  <p>İki genç hanım omuzlarının üzerinden kıkırdayarak Pug ile Carline'e bakıyorlar, bu da Roland'ın sinir bozukluğunu daha da artırıyor gibi görünüyordu.</p>

  <p>Pug Carline yaklaşırken ayağa kalktı ve acemice eğildi. Carline ters bir tavırla, "Ah, otur haydi. Bu budalalıklar bana bıkkınlık veriyor ve ihtiyacım olanın tümünü Roland'dan görüyorum," dedi.</p>

  <p>Pug oturdu. Kız onun yanında yerini aldı ve ikisi de bir an sessiz kaldılar. Neden sonra Carline, "Seni bir haftadan uzun zamandır görmedim. Meşgul müydün?" dedi.</p>

  <p>Kız ve onun değişken ruh halleri kafasını karıştırdığından Pug kendini rahatsız hissetti. Pug'a sadece üç hafta önce, onu trollerden kurtararak kale personeli arasında bir dedikodu kasırgası yarattığı zamandan beri sıcak davranıyordu. Ancak diğerlerine, özellikle de Toprak Beyi Roland'a karşı hâlâ asabiydi.</p>

  <p>"Derslerimle meşguldüm."</p>

  <p>"Pof! O berbat kulede çok fazla zaman geçiriyorsun."</p>

  <p>Pug kule odasını hiç de berbat saymıyordu -biraz rutubetli olması dışında. Orası onundu ve kendini orada rahat hissediyordu.</p>

  <p>"İsterseniz atla gezintiye gidebiliriz, Majesteleri."</p>

  <p>Kız gülümsedi. "Bu hoşuma giderdi. Ancak korkarım, Leydi Marna buna izin vermez."</p>

  <p>Pug şaşırmıştı. Prenses'i koruma şeklinden sonra, kızın analığının bile kendisinin nezih bir refakatçi olduğunu kabul edeceğini düşünmüştü. "Neden vermesin ki?"</p>

  <p>Carline gülümsedi. "Düşüncesine göre, halktan biri olduğun zamanlarda haddini bilirmişsin. Artık bir saraylı olduğundan, bazı emellerin olacağından kuşkulanıyor." Dudaklarında hafif bir gülümseme dolaştı.</p>

  <p>"Emeller mi?" dedi Pug anlamayarak.</p>

  <p>Carline utangaç bir tavırla, "Daha üst bir mevkiye kavuşmak yolunda hırsların olduğunu düşünüyor. Beni bazı yönlerden etkilemeye çalıştığını düşünüyor," dedi.</p>

  <p>Pug Carline'e boş boş baktı. Aniden kafasında bir şimşek çaktı ve önce, "Ah," sonra da, "Ah! Majesteleri," dedi. Ayağa kalktı. "Böyle bir şeyi asla yapmam. Demek istediğim asla aklımdan bile geçmez... yani..."</p>

  <p>Carline birden ayağa kalktı ve Pug'a dargın bir bakış attı. "Oğlanlar! Hepiniz ahmaksınız." Uzun, yeşil giysisinin eteklerini toplayarak bir hışımla oradan uzaklaştı.</p>

  <p>Pug oturdu, kız kafasını öncekinden de çok karıştırmıştı. Öyle görünüyordu ki adeta... Düşüncenin kesilip gitmesine izin verdi. Kızın kendisine karşı bir şeyler hissetmesi ihtimali ne kadar yüksek görünürse, bu olasılık onu o kadar endişeye sevk ediyordu. Carline kısa bir süre önce düşlerinde hayal ettiği masal prensesinden epey fazlaydı. Küçük ayaklarından birini yere vurarak bir kaşık suda tüm kaleyi sarsabilecek bir fırtına koparabilirdi. Prenses çapraşık bir zihne sahipti, çelişkili tabiatı da cabası.</p>

  <p>Derin düşüncelerini sürdürmesine yandan ok gibi geçen Tomas engel oldu. Arkadaşı gözüne ilişince üç basamağı bir sıçrayışta çıktı ve onun önünde nefes nefese durdu. "Dük bizi istiyor. Gemideki adam öldü."</p>

  <p>Dük'ün toplantı odasında aceleyle toplandılar; bir haberci kapısını vurduğunda cevap vermeyen Kulgan dışında. Büyülü tomar sorununa kendisini derinden kaptırdığı düşünüldü.</p>

  <p>Peder Tully solgun ve süzgün görünüyordu. Pug onun görünüşü karşısında hayrete düşmüştü. Aradan bir saatten biraz fazla zaman geçmesine rağmen, ihtiyar rahip bu arada birkaç uykusuz gece geçirmiş gibi görünüyordu. Gözleri kızarmıştı ve çevresinde derin, mor halkalar vardı. Yüzü kül gibiydi ve alnında hafif bir ter parıltısı görülüyordu.</p>

  <p>Borric rahibe bir rafta duran sürahiden bir kadeh şarap doldurup verdi. Tully perhiz yapan biri olduğundan tereddüt etti, sonra da kana kana içti. Diğerleri masanın çevresinde önceki konumlarını aldılar.</p>

  <p>Borric Tully'ye baktı ve "Ee?" dedi.</p>

  <p>"Kumsaldaki asker bilincini yalnızca birkaç dakikalığına yeniden kazandı, ölmeden önce son bir çırpınışla. Bu zaman zarfında onunla temas kurmak amacıyla zihnine sızabilme fırsatını buldum. En son hummalı düşleri boyunca onunla birlikte kalarak onun hakkında elimden gelebildiğince çok şey öğrenmeye çalıştım. Teması neredeyse zamanında koparamayacaktım."</p>

  <p>Pug'ın beti benzi attı. Zihin teması süresince rahip ile öznenin zihni bir olurdu. Adam öldüğünde Tully teması koparmamış olsaydı, ölebilir ya da aklını yitirebilirdi, zira iki adam düşüncelerinin yanında duygularını, korkularını ve duyu izlenimlerini de paylaşırdı. Tully'nin bitkin halini anlıyordu artık: İhtiyar rahip işbirliği yapmayan bir özneyle bağlantıyı sürdürmek için büyük bir enerji harcamış ve can çekişen adamın acısı ve dehşetinden payına düşeni almıştı.</p>

  <p>Tully biraz daha şarap içtikten sonra devam etti. "Bu adamın ölüm döşeğindeki düşleri hummalı sanıların ürünü değilse, korkarım ortaya çıkışı endişe verici bir durumun habercisi." Tully şaraptan bir yudum daha aldı ve kadehi yana itti. "Adamın adı Xomich idi. Tsuranuanni İmparatorluğu adlı bir yönetimin altındaki Honshoni ulusunun basit bir askeriydi."</p>

  <p>Borric, "Ne bu ulusun, ne de o İmparatorluğun adını hiç duymadım," dedi.</p>

  <p>Tully başıyla onayladı ve "Duymuş olsanız, şaşırırdım, “dedi. "O adamın gemisi Midkemia'daki hiçbir denizden gelmiyordu." Pug ile Tomas birbirlerine baktılar ve Pug tüylerinin ürperdiğini hissetti; Tomas'ın yüzünün solmasına bakılırsa, o da aynı şeyi hissetmişti.</p>

  <p>Tully sözlerine devam etti. "Bu işin nasıl başarıldığı konusunda fikir yürütmekten fazlasını yapamayız, ancak bu geminin kendi zamanımız ve mekânımızdan ayrı, başka bir dünyadan geldiğine eminim." Soruların sorulmasına fırsat vermeden, "Bırakın, açıklayayım," dedi.</p>

  <p>"Bu adam hummaya tutulmuştu ve aklı dalıp gidiyordu." Tully'nin yüzünden hatırladığı acının ürpertisi geçti. "Yalnızca 'Yüce' olarak düşündüğü birinin onur muhafızlarından biriydi. Birbiriyle çelişen görüntüler vardı ve emin olamıyorum, ancak çıktıkları yolculuğun tuhaf kabul edildiği anlaşılıyor, hem bu Yüce'nin varlığı, hem de görevin niteliği yüzünden. Elde edebildiğim tek düşünce, Yüce'nin gemiyle yolculuk etmeye ihtiyaç duymadığı. Bunun ötesinde küçük, ama hızlı ve birbiriyle bağlantısız izlenimler aldım. Yankora olarak bildiği bir şehir vardı, derken korkunç bir fırtına ve ani, kör eden bir parlaklık vardı, bu gemiye düşen yıldırım olabilir, ama ben öyle olduğunu sanmam. Kaptanı ve yoldaşlarının sulara kapılıp denize düştüğüne dair bir düşünce vardı. Sonra kayalara çarpma."</p>

  <p>Bir an durdu. "Bu görüntülerin o sırada gerçekleştiğinden emin değilim, çünkü mürettebatın kör eden ışıktan önce kaybolmasını muhtemel buluyorum." "Neden?" diye sordu Borric.</p>

  <p>"Kendimin ilerisine geçtim," dedi Tully. "Öncelikle neden bu adamın başka bir dünyadan geldiğini sandığımı açıklamak istiyorum.</p>

  <p>"Bu Xomich yetişkinlik çağına büyük ordularla yönetilen bir ülkede erişmişti. Gemileri denizlerde hüküm süren, savaşçı bir ırk onlarınki. Ama hangi denizlerde? Bildiğim kadarıyla bu halkla temas kurulduğundan bahseden hiç olmamıştı. Daha da ikna edici başka görüntüler de var. Kesh'in merkezindeki, bizim bildiklerimizin en büyükleri olanlardan çok daha geniş, koca şehirler. Büyük bir bayramda geçit resmindeki, bir tribününün önünden geçen ordular; Kral'ın Batı Ordusu'ndan daha büyük şehir garnizonları."</p>

  <p>Algon, "Yine de, onların," -bunu kabul etmekte güçlük çekiyormuş gibi durdu, "-Sonu Olmayan Deniz'in öteki kıyısından gelmediğini gösteren hiçbir kanıt yok." Bu olasılık onu o dünyada olmayan bir yer düşüncesinden daha az rahatsız eder gibiydi.</p>

  <p>Tully sözünün kesilmesine kızmış gibiydi. "Daha, çok daha fazlası var. Onu çoğu yurdu hakkındaki düşlerinde izledim. Duyup gördüklerime hiç benzemeyen yaratıkları, öküz gibi arabaları çeken, altı bacaklı şeyleri ve böceklere ya da sürüngenlere benzeyen, ama insanlar gibi konuşan başka yaratıkları hatırlıyor. Ülkesi sıcaktı ve hatırladığı güneş bizimkinden daha iri ve yeşil renkteydi. Bu adam bizim dünyamızdan değildi." Bu son sözler kesin bir ifadeyle söylenerek odadaki herkesin şüphelerine bir son vermişti. Tully emin olmadıkça böyle bir ifadede asla bulunmazdı.</p>

  <p>Herkes söylenenler üzerinde düşünürken oda sessizdi. Çocuklar da olanları izliyor ve bu duyguyu paylaşıyordu. Kimse konuşmak istemiyor gibiydi, sanki konuşmak, rahibin verdiği bilgileri bir hakikat olarak sonsuza kadar mühürleyecek, sessiz kalmak ise bir kâbus misali gelip geçmesini sağlayabilecekti. Borric ayağa kalkıp pencereye doğru yürüdü. Pencere kalenin arka taraftaki boş bir duvarına bakmasına rağmen, sanki orada başında dönüp duran sorulara bir yanıt sağlayacak bir şeyler ararcasına gözünü dikmiş, bakıyordu oraya. Hızla arkasını döndü ve "Buraya nasıl gelmişler, Tully?" dedi.</p>

  <p>Rahip omuzlarını silkti. "Belki de Kulgan'ın kullandıkları yöntem konusunda bir kuramı vardır. Benim kendimce kurguladığım en muhtemel olaylar dizisi şöyle: Gemi fırtınada delindi; geminin kaptanı ve mürettebatının büyük bölümü kayboldu. Son çare olarak bu Yüce, her kimse, gemiyi fırtınadan çıkarmak, hava koşullarını değiştirmek ya da başka bir büyük iş gerçekleştirmek üzere bir büyü yaptı. Bunun sonucunda gemi kendi dünyasından bizimkine savrularak Denizcinin Kederi sahili açıklarında ortaya çıktı. Gemi kendi dünyasında hızla hareket ediyorduysa, buraya da aynı hareketi sürdürerek varmış ve batı rüzgârı sert estiğinden, yok denecek kadar az mürettebatı kalmış olan gemi doğrudan kayalara sürülmüş olabilir. Ya da sadece kayaların üzerinde ortaya çıkmış, buraya vardığı anda parçalanmış olabilir."</p>

  <p>Fannon başını iki yana salladı. "Başka bir dünyadan. Bu nasıl mümkün olabilir?"</p>

  <p>İhtiyar rahip ellerini kaldırarak şaşkınlık belirten bir hareket yaptı. "Elimizden gelen tek şey, fikir yürütmek. Ishapianlıların tapınaklarında eski tomarları vardır. Bunlardan bazılarının, kendileri de daha eski tomarların birer kopyası olan, eski tomarların birer kopyası olduğu rivayet edilir. Orijinallerin kesintisiz bir zincir halinde Kaos Savaşları zamanına dayandığını savunurlar. Bunların arasında 'başka düzlemler', 'başka boyutlar' ve bizim unuttuğumuz kavramlardan bahsedilir. Ancak açık olan bir şey vardır. Bilinmeyen ülkeler ve halklardan bahsederler ve insanoğlunun bir zamanlar başka dünyalara ya da başka dünyalardan Midkemia'ya yolculuk ettikleri fikrini öne sürerler. Bu kavramlar yüzyıllar boyunca dini tartışmaların merkezinde yer almıştır ve hiç kimse bunların herhangi birinde gerçeklik payı olup olmadığını kesin bir şekilde ifade edememiştir." Durdu, sonra, "Şimdiye kadar," dedi. "Xomich'in zihnindekileri görmemiş olsam, bugünkü olayları açıklayan böylesi bir kuramı kabul etmezdim. Ama şimdi..."</p>

  <p>Borric odayı geçerek koltuğunun arkasına geldi, elleriyle yüksek arkalığın iki yanını kavramıştı. "Bu olanaksız görünüyor."</p>

  <p>"Geminin ve adamın burada olduğu bir gerçek, Baba," dedi Lyam.</p>

  <p>Arutha kardeşinin sözlerine kendi sözlerini ekledi. "Bizim de bu işin tekrarlanması olasılığının ne kadar olduğuna karar vermemiz gerekiyor."</p>

  <p>Borric Tully'ye, "Bunun ciddi bir durumun habercisi olabileceğini söylediğinde haklıydın," dedi. "Büyük bir İmparatorluk dikkatini Crydee ile Krallık'a çevirecek olursa..."</p>

  <p>Tully başını iki yana salladı. "Borric, seni eğittiğim zamanların üzerinden o kadar mı zaman geçti ki, konunun can alıcı noktasını tamamen kaçırıyorsun?" Dük itiraz edecek olunca kemikli elini kaldırdı. "Beni affedin, lordum. Yaşlı ve yorgunum, görgü kurallarını unutuyorum. Ama hakikat yine de hakikattir. Kudretli bir ulus ya da daha doğrusu uluslar imparatorluğu onlar ve bize ulaşmak için bir yolları varsa, bunun sonuçları feci olabilir, ancak en kötüsü bu Yüce'nin sanatında güçlü bir büyücü ya da din adamı olması ihtimalidir. Zira o türünün tek örneği değilse, bu İmparatorluk içinde onun gibi başkaları da varsa ve gerçekten de bu dünyaya büyü marifetiyle ulaşmaya çalıştılarsa, o zaman bizim için gerçekten de buhranlı zamanlar yolda, demektir."</p>

  <p>Masadaki herkes hâlâ onun neden bahsettiğini anlamıyor gibi göründüğünden Tully, ümit vaat eden, ancak ara sıra kafaları çalışmayan bir öğrenci grubuna ders veren sabırlı bir hoca gibi sözlerine devam etti. "Geminin ortaya çıkışı şans eseri olabilir ve eğer öyleyse, bu sadece merak uyandıran bir şey olur. Ancak buraya gelişi önceden tasarlanmış bir şeyse, tehlikede olabiliriz, çünkü bir gemiyi başka bir dünyaya taşımak benim havsalamın almadığı ölçekte bir büyüdür. Bu insanlar, kendilerine verdikleri adla Tsuraniler, bizim burada olduğumuzu biliyorlarsa ve bize ulaşmak için bir yöntemleri varsa, o zaman sadece gücünün doruğunda olan rakibimiz, eli dünyanın bu ücra köşesine kadar uzandığı zamanlarda Yüce Kesh'in sahip olduğuna denk ordulardan korkmakla kalmayıp, bildiğimiz tüm büyülerden daha büyük büyüyle yüzleşmemiz gerekir."</p>

  <p>Borric başını salladı, çünkü bu sonuç, bir kez ifade edildiğinde apaçık ortadaydı. "Bu konuda hemen Kulgan'ın görüşüne başvurmalıyız."</p>

  <p>"Bir şey daha, Arutha," dedi Tully. Prens düşüncelere dalmış olduğundan, sandalyesinden başını kaldırdı. "Xomich'in senden ve adamlarından neden kaçmaya çalıştığını biliyorum. Sizlerin kendi dünyasından tanıdığı, Thûn adında, Tsuranilerin korktuğu insan başlı at biçimindeki yaratıklar olduğunuzu sandı."</p>

  <p>"Neden böyle sansın ki?" diye sordu şaşırmış görünen Lyam.</p>

  <p>"Daha önce hiç at ya da ona uzaktan yakından benzeyen bir şey görmemişti. Bu insanlarda hiç at bulunmadığını sanıyorum."</p>

  <p>Dük yeniden oturdu. Parmaklarıyla masada davul çalarak, "Rahip Tully'nin dedikleri doğruysa, bazı kararlar vermemiz ve bunu çabuk yapmamız gerekir. Bu insanları kıyılarımıza getiren sadece bir kazaysa, korkacak pek bir şey olmayabilir. Ancak, buraya gelişleri önceden planlanmış bir şeyse, ciddi bir tehlikeyle karşı karşıya olduğumuzu düşünmeliyiz. Bizler Krallık'taki garnizonlar arasında sayıca en az olanıyız ve buraya güçlerini toplayıp gelmeleri durumunda işimiz hayli zor olacaktır," dedi.</p>

  <p>Diğerleri mırıldanarak onunla hemfikir olduklarını belirttiler ve Dük, "Çoğu noktada Rahip Tully'yle aynı fikirde olmaya meyilli de olsam, burada söylenmiş olan şeylerin hâlâ spekülasyon olduğunu anlamaya çalışmamız iyi olur. Bu halk konusunda Kulgan'ın düşüncelerini almalıyız," dedi. Pug'a döndü. “Bak bakalım, ustan bize katılacak durumda mı?”</p>

  <p>Pug başını sallayıp kapıyı açtıktan sonra kaleden koşarak geçti. Kule merdivenlerine doğru koştu ve onları ikişer ikişer çıktı. Kapıyı vurmak üzere elini kaldırdığında, bir yıldırımın yakınındaymış gibi, kolları ve kafasındaki tüylerin dikilmesine yol açan tuhaf bir hisse kapıldı. Üzerine aniden bir terslik olduğu duygusu çöktü ve kapıyı yumrukladı. "Kulgan! Kulgan! İyi misin?" diye bağırdı, ama hiçbir cevap gelmiyordu. Kapı kolunu denedi ve kilitli olduğunu gördü. Omzunu dayayarak kapıyı zorlamaya çalıştı, ancak yerinden oynamıyordu. Tuhaf duygu geçmişti, ama Kulgan'ın sessizliği karşısında içi korkuyla doldu. Etrafında kapıyı zorlayarak açmakta kullanabileceği bir şeyler aradı ve hiçbir şey bulamayınca merdivenlerden gerisin geri koştu.</p>

  <p>Uzun salona koştu. Burada Crydee üniforması içindeki muhafızlar nöbet tutuyordu. En yakındaki ikisine, "Siz ikiniz, benimle gelin. Ustamın başı dertte," diye bağırdı. Tereddüt etmeden çocuğun peşinden, çizmeleriyle taş basamakları çınlatarak çıktılar.</p>

  <p>Büyücünün kapısına vardıklarında Pug, "Kırın kapıyı!" dedi. Çabucak mızraklarıyla kalkanlarını bir yana bıraktılar ve omuzlarını kapıya dayadılar. Bir, iki, üç kez asıldılar ve kilit plağının etrafındaki kalaslar itiraz eder gibi inleyerek çatladılar. Son kez omuz verdikten sonra kapı savrularak açıldı. Muhafızlar kendilerini kapının arkasına düşmekten son anda kurtardılar ve yüzlerinde hayret ve şaşkınlıkla geriye adım attılar. Pug bir omuz darbesiyle aralarında kendine yer açtı ve odanın içine baktı.</p>

  <p>Kulgan yerde, baygın yatıyordu. Mavi cüppesi perişan haldeydi ve bir kolunu korumak istermiş gibi yüzünün üzerine kapamıştı. Yarım metre uzağında, çalışma masasının durması gereken yerde, parıldayan bir boşluk havada asılı duruyordu. Pug havadaki bu noktaya baktı. Tam da gri sayılamayacak, geniş bir gri kürede kırılmış bir ışık tayfının izleri parıldıyordu. Pug ardını göremiyordu, ama içinde katı bir şey yoktu. Gri mekândan, büyücüye uzanmakta olan bir çift insan kolu çıkıyordu. Kollar Kulgan'ın cüppesinin kumaşına dokunduklarında durup kumaşı yokladılar. Bir karar verilmiş gibi, Kulgan'ın kolunu bulana kadar bedeninde gezindiler. Eller onu kavradı ve kolunu boşluğa doğru kaldırmaya çalıştılar. Pug dehşet içinde kalakalmıştı, çünkü boşluğun öte yanındaki her kim ya da her ne ise, tıknaz büyücüyü yukarı ve içeri çekmeye çalışıyordu. Bir çift el daha büyücünün kolunu birinci çiftin tuttuğu yerin yakınından kavradı; Kulgan boşluğa doğru çekiliyordu.</p>

  <p>Pug döndü ve mızraklardan birini, hayret içindeki muhafızların yasladığı duvardan aldı. Askerlerden ikisi de bir hamle yapamadan, gri noktaya nişan aldı ve mızrağı fırlattı.</p>

  <p>Mızrak onlarla Kulgan'ı ayıran üç metreyi uçarak aştı ve boşluğun içinde kayboldu. Kısa bir an sonra, kollar Kulgan'ı bırakıp çekildiler. Gri boşluk aniden titreşerek ortadan kayboldu; yerini bir şaklamayla hava doldurdu. Pug Kulgan'ın yanına koştu ve ustasının başında eğildi.</p>

  <p>Büyücü nefes alıyordu, ama yüzü bembeyazdı ve ter damlalarıyla kaplıydı. Teni soğuk ve yapışkandı. Pug Kulgan'ın şiltesine koştu ve bir battaniye çekti. Büyücünün üzerini örterken muhafızlara, "Rahip Tully'yi bulun," diye bağırdı.</p>

  <p>Pug ile Tomas o gece uyuyamayıp sabaha kadar oturdular. Tully büyücüye bakarak olumlu bir tahminde bulunmuştu. Kulgan şok geçiriyordu, ama birkaç gün içinde kendini toplardı.</p>

  <p>Dük Borric, Pug ile muhafızları tanık oldukları şey hakkında sorguya çekmişti ve kale galeyan halindeydi. Tüm muhafızlar yataktan kaldırılmış, Dukalık'ın sınır boylarındaki devriyeler iki misline çıkarılmıştı. Dük hâlâ geminin ortaya çıkışıyla büyücünün odasındaki olay arasında ne gibi bir bağlantı olduğunu bilmiyordu, ama hâkimiyet bölgesinin güvenliği konusunda hiçbir şeyi şansa bırakmıyordu. Kalenin duvarları boyunca meşaleler yanıyordu ve Uzunburun fenerine ve aşağısındaki kasabaya muhafızlar gönderilmişti.</p>

  <p>Tomas, kaledeki az sayıda sakin yer olan Prenses Carline'in bahçesindeki bir parkta Pug'la yan yana oturuyordu. Tomas Pug'a düşünceli bir şekilde baktı. "Sanırım bu Tsuraniler geliyor."</p>

  <p>Pug elini saçlarının arasından geçirdi. "Bunu kesin olarak bilmiyoruz."</p>

  <p>Tomas'ın sesi yorgun geliyordu. "Sadece içimde öyle bir his var."</p>

  <p>Pug başıyla onayladı. "Yarın olup Kulgan bize neler olduğunu anlatabildiğinde öğreneceğiz."</p>

  <p>Tomas dışarı, sura doğru baktı. "Buraları hiç böyle tuhaf görmemiştim. Kara Kardeşlik ile goblinlerin bizim küçüklüğümüzdeki saldırısından beri; o zamanları hatırlıyorsun değil mi?"</p>

  <p>Pug bir an sessizce başını salladı sonra, "O zaman neyle karşı karşıya olduğumuzu biliyorduk," dedi. "Kara elfler kalelere herkesin hatırlayabildiği en eski zamanlardan beri saldırıyor. Goblinler de... Eh, onlar goblin işte."</p>

  <p>Uzun süre konuşmadan oturdular-, derken taş döşemedeki ayak sesleri birinin gelmekte olduğunu haber verdi. Zincir zırhı ile cüppesi içindeki Kılıçustası Fannon önlerinde durdu. "Ne? Bu saatte daha ayakta mısınız? İkinizin de yatakta olması lazım." İhtiyar savaşçı kale surlarını incelemek üzere başını çevirdi. "Bu gece uyuyamayan birçok adam var." Dikkatini yeniden çocuklara verdi. "Tomas, bir askerin bulabildiği her fırsatta uyuyabilme hünerini kazanması gerekir, çünkü hiç uyumaya fırsat bulamadığı birçok üzün gün olur. Ve Toprak Beyi Pug, senin de uyuyor olman gerekirdi. Şimdi, neden gidip dinlenmeye çalışmıyorsunuz?"</p>

  <p>Çocuklar başlarını salladılar, Kılıçustasına iyi geceler dileyip gittiler. Dük'ün muhafız alayının kır saçlı kumandanı onları giderken izledi ve küçük bahçede bir süre, kendi huzursuz edici düşünceleriyle baş başa, bekledi.</p>

  <p>Pug kapısının yanından geçen ayak seslerine uyandı. Çabucak pantolonuyla tuniğini çekti ve basamaklardan koşarak Kulgan'ın odasına çıktı. Aceleyle yerine takılan kapıyı ittiğinde Dük ile Rahip Tully'yi Kulgan'ın şiltesinin yanında ayakta durur buldu. Pug ustasının, cılız çıkan, zorla yatakta tutulmaktan yakınan sesini duydu. "Size söylüyorum, iyiyim ben," diye ayak diredi Kulgan. "Sadece bırakın biraz dolanayım, göz açıp kapayıncaya kadar eskisi gibi olurum."</p>

  <p>Sesi hâlâ yorgun çıkan Tully, "Eskisi gibi yerle yeksan halde, demek istiyorsun. Tehlikeli bir sarsıntı geçirdin, Kulgan. Seni bayıltan her neyse, seni epey bir marizlemiş. Şansın varmış, çok daha kötüsü olabilirdi."</p>

  <p>Kulgan, hiç kimseyi rahatsız etmek istemediğinden kapıda sessizce duran Pug'ı fark etti. "Ha, Pug," dedi, sesi alışılmış gücünü biraz kazanarak. "Gel, gel. Anladığım kadarıyla, tanımadığım yoldaşlarla beklenmedik bir yolculuğa çıkmak zorunda kalmayışımı sana borçluymuşum."</p>

  <p>Pug gülümsedi, zira bitkin haline rağmen Kulgan her zamanki gibi neşeli görünüyordu. "Gerçekten hiçbir şey yapmadım, efendim. Sadece bir şeylerin yanlış olduğunu hissettim ve harekete geçtim."</p>

  <p>"Çabuk ve doğru şekilde davrandın," dedi Dük gülümseyerek. "Çocuk bir kez daha hanemden birinin sağ salim oluşundan sorumlu. Böyle giderse ona Dukalık Hanesinin Koruyucusu unvanını vermek zorunda kalacağım."</p>

  <p>Dük'ün övgüsünden memnun olan Pug gülümsedi. Borric büyücüye döndü. "Seni böyle ateşli gördüğümüze göre, sanının dün hakkında konuşsak iyi olacak. Yeterince iyi misin?"</p>

  <p>Bu som Kulgan'ın sinirli sinirli bakmasına neden oldu. "Elbette, yeterince iyiyim. On dakikadır anlatmaya çalıştığım da bu zaten." Kulgan yataktan kalmaya davrandı, ama başı dönmeye başladığında, Tully omzuna elini koyup onu engelleyerek onu yeniden dinlenmekte olduğu büyük yastık yığınına yönlendirdi.</p>

  <p>"Oradan da pekâlâ konuşabilirsin, sağ ol. Şimdi, yatakta kal."</p>

  <p>Kulgan itiraz etmedi. Çok geçmeden kendini daha iyi hissederek, "Tamam, ama pipomu uzatır mısın, lütfen?" dedi.</p>

  <p>Pug Kulgan'ın piposuyla tütününü getirdi, büyücü pipoyu sıkıştırırken de ateş çanağından yanan, uzun bir çıra getirdi. Kulgan piposunu yaktı ve istediği gibi yanmaya başlayınca yüzünde memnun bir ifadeyle geriye yaslandı. "Şimdi," dedi, "nereden başlayalım?"</p>

  <p>Dük çabucak onu Tully'nin ortaya çıkardıkları konusunda bilgilendirirken rahip de Dük'ün gözünden kaçan birkaç ayrıntıyı ekledi. Sözlerini bitirdiklerinde Kulgan başını salladı. "Bu insanların kökeni konusundaki tahminin büyük ihtimalle doğru. Gemiden getirilen eşyaları gördüğümde bu olasılıktan kuşkulanmıştım ve dün bu odada olup bitenler düşüncelerimi doğruladı." Bir an durarak düşüncelerini topladı. "Tomar bu halkın, Tsurani halkının bir büyücüsünün karısına yazdığı bir mektuptu, ama sadece bundan ibaret değildi. Mühür okuyanı mektubun sonunda bulunan bir büyüyü yapmaya zorlayacak şekilde büyüyle donatılmıştı. Bu, normalde okumayı bilsin, bilmesin, herkesin tomarı okumasını sağlayan, olağanüstü bir büyü."</p>

  <p>Dük, "Bu tuhaf bir şey," dedi. Tully, "Hayret verici," dedi.</p>

  <p>"Bunlar benim için tamamıyla yeni kavramlar," diye itiraf etti Kulgan. "Her neyse, mektubu büyücüler tarafından yazılan mektuplarda sıkça görülen büyülü tuzaklardan korkmadan okuyabilmek üzere o büyüyü etkisiz hale getirmiştim. Lisan, elbette yabancıydı ve tercüme etmek için başka bir tomardaki büyüyü kullandım. Lisanı bu büyü sayesinde anladıktan sonra bile, bahsedilen her şeyi tam olarak anlamadım.</p>

  <p>"Fanatha adlı bir büyücü gemi yoluyla kendi dünyasındaki bir şehre yolculuk ediyordu. Denize açıldıktan birkaç gün sonra, şiddetli bir fırtınaya kapıldılar. Gemi direğini kaybetti ve mürettebatın büyük bölümü denize düştü. Büyücü tomarı yazmak için az bir zaman ayırdı -aceleyle yazılmıştı- ve üzerine büyüleri yaptı. Öyle anlaşılıyor ki, bu adam gemiden istediği zaman ayrılıp evine ya da başka bir yere güvenlik içinde dönebilirmiş, ama gemi ve taşıdığı yük konusundaki kaygıları bunu yapmasını engellemiş. Bu konuda emin değilim, ama mektubun üslubundan, yaşamını gemideki diğerleri için tehlikeye atmasının alışılan bir şey olmadığı anlaşılıyordu. Kafa karıştıran başka bir şey de, 'Savaş Lordu' olarak andığı birine karşı görevinden bahsetmesiydi. Çok ufak şeylerden bir sonuç çıkarmaya çalışıyor olabilirim, ancak mektuptaki hava bana bunun kişisel bir görevden çok bir onur meselesi ya da verilmiş bir söz yüzünden olduğunu düşündürüyor. Her halükarda notu kaleme aldı, mühürledi, sonra da gemiyi büyü marifetiyle hareket ettirme işine kalkışacaktı."</p>

  <p>Tully başını hayretle iki yana salladı. "İnanılır gibi değil." Kulgan, "Ve bizim büyüden anladığımız kadarıyla, olanaksız," diye ekledi heyecanla.</p>

  <p>Pug büyücünün mesleki ilgisinin, düpedüz kaygılı görünen Dük tarafından paylaşılmadığını fark etti. Çocuk Tully'nin, bu insanların Krallığı işgal etmeleri durumunda, bu ölçekte büyünün ne anlama geleceğine dair söylediklerini hatırladı. Büyücü, "Bu insanlar bizim yalnızca üzerinde fikir yürütebileceğimiz güçlere sahip," diye devam etti. "Büyücü bazı konularda son derece açıktı - bu kadar kısa bir mesaja bunca çok fikri sıkıştırma yeteneği, olağanüstü düzenlilikte bir zihne delalet ediyor.</p>

  <p>"Karısını, geriye dönmek için elinden geleni ardına koymayacağına dair ikna etmeye son derece özen göstermişti. 'Yeni dünya'ya bir gedik açmaktan bahsediyordu, zira -ve bunu tam olarak anlamadım- bir köprü zaten kurulmuştu ve sahip olduğu bir aygıt gemiyi kendi dünyasında hareket ettirecek... bir çeşit yetiden yoksundu. Tüm belirtilere göre, bu umutsuz bir kumardı. Tomara ikinci bir büyü yerleştirdi -beni sonunda yakalayan da bu oldu. İlk büyüyü etkisiz hale getirdiğimde ikinciyi de saf dışı bıraktığımı sanmıştım, ama yanılmışım. İkinci büyü, birisi tomarı yüksek sesle okumayı tamamlar tamamlamaz harekete geçecek şekilde tasarlanmıştı, büyü sanatının duyulmadık bir örneği daha. Büyü bu gediklerden yeni bir tanesinin açılmasını sağlayacaktı, böylece mesaj önce 'Meclis' adı verilen bir yere, oradan da büyücünün karısına aktarılacaktı. Neredeyse mesajla birlikte gediğe kapılacaktım."</p>

  <p>Pug öne doğru bir adım attı. Düşünmeden, "O zaman o eller onu bulmaya çalışan arkadaşlarının elleri olabilirdi," deyiverdi.</p>

  <p>Kulgan çırağına baktı ve başıyla onayladı. "Bu da bir olasılık. Her halükarda, bu olaydan çok şey çıkarabiliriz. Bu Tsuraniler büyüyü denetlemek konusunda, bizlerin düşüncelerimizde ancak ucundan kıyısından kavrayabileceğimiz ölçüde denetleme yeteneğine sahipler. Gedikler konusunda çok az, özellikleri konusunda da hiç bilgimiz yok."</p>

  <p>Dük şaşırmış görünüyordu. "Lütfen açıkla."</p>

  <p>Kulgan piposundan bir nefes aldı, sonra, "Büyü, doğası gereği, kararsızdır," dedi. "Zaman zaman bir büyü öylesine çarpılır ki -bunun neden olduğunu bilemiyoruz- ...dünyanın dokusunu yırtar. Kısa bir süreliğine bir gedik açılır ve... bir yerlere açılan bir geçit oluşur. Böylesi olaylar konusunda bundan öte pek bir şey bilinmez, muazzam enerji boşalımlarına yol açtıkları dışında."</p>

  <p>Tully, "Bunlar teoriden ibarettir, ancak hiç kimse zaman zaman bir büyü ya da büyü aygıtının aniden bu şekilde patlamasının ve gerçeklikteki bu kararsızlığın ortaya çıkışının nedenini anlamıyor. Bunun gibi birkaç vaka oldu, ancak elimizde sadece ikinci elden gözlemler var. Bu gediklerin oluşumuna tanıklık edenler ya öldüler ya da ortadan kayboldular," dedi.</p>

  <p>Kulgan yeniden söze girdi. "Kabul edilen varsayıma göre, bu kişiler gediğin birkaç metre uzağındaki her şeyle birlikte yok oldular." Bir an düşünceli göründü. "Bu durumda o gedik çalışma odamda belirdiği zaman ölmem gerekirdi."</p>

  <p>Dük araya girdi. "Tarifinize bakılırsa, gedik dediğiniz bu şeyler tehlikeli."</p>

  <p>Kulgan başıyla onayladı. "Aynı zamanda tahmin edilemez. Keşfedilen tüm güçler arasında en denetlenemez olanlar arasındadırlar. Bu insanlar onların nasıl üretildiğini ve dünyalar arasında bir geçit olarak kullanmak üzere nasıl denetlenebil-diklerini biliyorlar ve onlardan güvenli bir biçimde geçiyorlarsa, sanatları en muktedir cinsinden, demektir."</p>

  <p>Tully, "Bunun öncesinde gediklerin tabiatını biraz tahmin ediyorduk, ancak somut delillerle uzaktan yakından ilgili bir şeye sahip olmamız, ilk defa oluyor," dedi.</p>

  <p>Kulgan, "Peh!" dedi. "Yabancı halklar ve bilinmeyen nesnelerin geçen yıllar içinde zaman zaman aniden ortaya çıktığı görülmemiş şey değil, Tully. Bu şüphesiz onların nereden geldiğini açıklardı," dedi.</p>

  <p>Tully bunu onaylamak konusunda gönüllü değil gibiydi. "Yalnızca teori, Kulgan; kanıt değil. Bu insanlar hep ölüydü; aygıtlar da... hiç kimse tanınmayacak kadar yanmış ve biçimsizleşmiş olmayanların ne olduğunu anlayamadı."</p>

  <p>Kulgan gülümsedi. "Gerçekten mi? Ya yirmi yıl önce Salador'da ortaya çıkan adama ne demeli?" Dük'e dönerek, "Bu adam bilinen hiçbir lisanı konuşmuyordu ve son derece tuhaf bir tarzda giyinmişti," dedi.</p>

  <p>Tully burnunun üzerinden Kulgan'a baktı. "Aynı zamanda tamamen kaçıktı ve anlaşılır tek kelime edememişti. Tapınaklar ona çok zaman ayırmıştı-"</p>

  <p>Borric'in rengi soldu. "Tanrılar adına! Orduları bizimkilerden kat kat büyük, dünyamıza istedikleri zaman ulaşabilen bir savaşçılar ulusu. Ümit edelim, gözlerini Krallık'a çevirmemiş olsunlar."</p>

  <p>Kulgan başını salladı ve bir duman bulutu üfledi. "Şimdiye kadar bu insanların görüldüğünü duymadık ve onlardan korkmamız şart olmayabilir, ama içimde bir his..." Bir an düşüncesini tamamlamadan bıraktı. Hafif bir rahatsızlığı gidermek için bir yana eğilerek, "Bir şey olmayabilir, ama mesajda bir köprüden bahsedilmiş olması canımı sıkıyor. Dünyalar arasında kalıcı bir yolun zaten var olduğunu düşündürüyor. Umarım, yanılıyorumdur," dedi. Merdivenlerden gürültüyle çıkan ayakların seslerini duyunca döndüler. Bir muhafız içeri aceleyle girdi ve Dük'ün önünde hazır ola geçerek ona küçük bir kâğıt verdi.</p>

  <p>Dük adamı gönderdi ve katlanmış kâğıdı açtı. Hızla okuduktan sonra Tully'ye verdi. "Elflerle cücelere, yanıtları taşıyacak güvercinlerle birlikte hızlı süvariler yollamıştım. Elf Kraliçesi Crydee'ye doğru yola çıktığını ve iki gün içinde buraya varmış olacağını haber veriyor."</p>

  <p>Tully başını iki yana salladı. "Yaşadığım süre boyunca, Leydi Aglaranna'nın Elvandar'dan çıktığını hiç duymamıştım. Bu beni iliklerime kadar donduruyor."</p>

  <p>Kulgan, "Buraya geldiğine göre, işler ciddi bir hal alıyor olmalı. Umarım yanılıyorumdur, ama sanırım bu Tsuranilerden haberdar olan bir tek bizler değiliz," dedi.</p>

  <p>Odaya sessizlik çöktü ve Pug'ı bir çaresizlik duygusu kapladı. Silkinerek kendini bu duygudan kurtardı, ama yankılan daha günlerce onu izleyecekti.</p>
</body>
</html>
