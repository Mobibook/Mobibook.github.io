<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="bölüm-ad" style="text-align: center;">EFSUNCUNUN ADASI</h2>

  <p class="giriş"><big><big>B</big></big><small>İTKİN HALDEKİ KAFİLE AYAKLARINI SÜRÜYEREK BORDON'A GİRDİ.</small></p>

  <p>Çevrelerinde geleneksel gri tunikleri, pantolonları ve cüppeleri içindeki Natal Korucuları'ndan bir bölük at sürüyordu. Korucular devriye gezerken şehrin bir mil dışında yolcularla karşılaşmış, hali hazırda da onlara eşlik etmekteydiler. Borric korucuların, bitkin durumdaki yolcuları atlarının terkisine almayı teklif etmemelerine içerlemişti, ama bunu başarıyla gizledi. Bu baldırı çıplak takımının Crydee Dükü ile kafilesi olduğunu anlamak için pek nedenleri yoktu ve debdebeli bir giriş dahi yapsa, Özgür Natal Şehirleri ile Krallık arasındaki ilişkiler pek sıcak sayılmazdı.</p>

  <p>Pug Bordon'a hayretle baktı. Krallık standartlarına göre küçük bir şehir, bir liman kasabasından az hallice olmasına rağmen Crydee'den çok daha büyüktü. Nereye baksa, insanlar bilmediği işlerin peşinde koşuşturuyordu, meşgul ve dalgındılar. Bir esnafın ya da pazardaki bir kadının ara sıra attığı bakışlar dışında yolculara pek kulak asan yoktu. Çocuk daha önce hiç bu kadar çok insanı, atı, katırı ve arabayı bir arada görmemişti. Duyularını istila eden bir renk ve ses kargaşasıydı. Korucuların atlarının arkasında havlayan köpekler koşuyor, sinirlenen bineklerin tekmelerinden çevik hareketlerle kaçıyorlardı. Birkaç sokak çocuğu kafileye bağırarak küfür etti, görünüşlerinden anlaşıldığı kadarıyla hepsi de oralara yabancıydı ve yanlarındaki muhafızlara bakılırsa tutsaklardı. Pug bu küstahlıktan biraz rahatsız oldu, ama şehrin yeniliği dikkatini çabucak dağıttı.</p>

  <p>Bölgedeki diğer şehirler gibi Bordon'ın da daimi bir ordusu yoktu, bunun yerine efsanevi Kesh Muhafızları'nın soyundan gelen ve batıdaki en iyi biniciler ve iz sürücülerden sayılan Natal Korucuları'ndan oluşan bir sınır karakolunu geçindiriyorlardı. Korucular belanın yaklaştığını önceden haber verebiliyor ve civardaki milislere oraya varmaları için zaman kazandırıyordu. İsmen bağımsız olan korucular, haydutları ve asileri gördükleri yerde öldürme yetkisine sahipti, ama Dük'ün öyküsünü dinledikten ve Martin Longbow'un -iyi tanıdıkları-adını duyduktan sonra devriyenin lideri bu meselenin yerel valilere devredilmesi gerektiğine karar verdi.</p>

  <p>Şehir meydanının yakınındaki ufak bir binada bulunan yerel valinin bürosuna götürüldüler. Gözetimi valiye devrederken korucuların tutsaklardan kurtulduklarına ve devriyelerine döndüklerine memnun olmuş gibi bir halleri vardı.</p>

  <p>Vali, geniş gövdesini parlak renklerdeki kuşaklarla sarmaya ve parmaklarına iri altın yüzükler takmaya düşkün, tıknaz, esmer bir adamdı. Korucu yüzbaşısı bölüğünün Dük'ün adamlarıyla karşılaşmasını anlatırken siyah, yağlanmış sakalını sıvazladı. Korucular atlarına binip uzaklaşırken vali, Borric'e soğuk bir selam verdi. Dük şehirdeki en büyük gemi simsarı ve Borric'in Özgür Şehirler'deki ticaret vekili olan Talbott Kilrane tarafından beklendiklerini açıkça ifade ettiğinde valinin tavrı aniden değişti. Bürodan valinin şahsi meskenine götürüldüler ve onlara siyah, koyu kahve ikram edildi. Vali hizmetkârlarından birini bir mesajla Kilrane'in evine gönderdi ve Dük'le ara sıra havadan sudan sohbetler ettiği zamanlar dışında, sessizce bekledi.</p>

  <p>Kulgan Pug'a doğru eğilip, "Ev sahibimiz kararını vermeden önce rüzgârın ne yönden estiğine bakan cinsten biri; bizlerin tutsak mı, konuk mu olduğumuza karar vermeden önce tacirden haber bekliyor," dedi. Büyücü kıkırdadı. "Büyüdüğünde ufak görevlerdeki memurların dünyanın dört bir yanında aynı olduğunu göreceksin."</p>

  <p>Meecham şahsında öfkeli bir fırtına kısa bir süre sonra valinin odasında aniden belirdi, yanında Kilrane'in üst düzey memurlarından biri vardı. Memur hızla bunun gerçekten de Crydee Dükü olduğunu ve evet, Talbott Kilrane tarafından beklendiğini açıkladı. Vali rezilce özür dilemelere koyuldu ve Dük'ün maruz kaldığı rahatsızlığı affedeceğini ümit ettiğini belirtti, ama bu koşullarda acaba anlayış gösterebilir miydi? Tavrı dalkavukcaydı ve gülümsemesi içtenlikten yoksundu.</p>

  <p>Borric, evet, çok iyi anladığını belirtti. Daha fazla gecikme olmadan valinin yanından ayrıldılar ve bir grup seyisin atlarla birlikte beklediği dışarıya çıktılar. Çabucak atlara bindiler ve Meecham ile memur onları kasabadan geçirip büyük, gösterişli evlerin bulunduğu, tepe yamacındaki bir topluluğa götürdüler.</p>

  <p>Talbott Kilrane'in evi, şehre tepeden bakan en yüksek tepenin üzerine kondurulmuştu. Pug yoldan baktığında demir atmış durumdaki gemileri görebiliyordu. Bunlardan direkleri çıkarılmış, çetin kış mevsiminde kullanılmadıkları açık olan onlarcası orada yatıyordu. Özgür Şehirler'in kuzeyindeki Ylith'e giden birkaç kıyıya yakın seyreden gemi limana temkinlice girip çıkıyordu, ama etraf genelde sessizdi.</p>

  <p>Eve vardılar ve alçak bir duvardaki, hizmetkârların koşup atlarını aldıkları açık bir kapıdan girdiler. Atlarından inerlerken ev sahipleri evin geniş kapısından çıkarak yanlarına geldi.</p>

  <p>"Hoş geldiniz, Lord Borric, hoş geldiniz," dedi sıska yüzünü bölen sıcak bir gülümsemeyle. Talbott Kilrane, kel kafası, keskin yüz hatları ve ufak, kara gözleriyle insan biçiminde yeniden doğmuş bir akbabaya benziyordu. Bol giysileri sıskalığını gizlemeyi pek başaramıyordu, ama tavrındaki rahatlık ile gözlerindeki ilgi, çirkin çehresini yumuşatıyordu.</p>

  <p>Pug adamın görünüşüne rağmen onu sempatik buldu. Adam hizmetkârları, kafile için odalar ile sıcak yemek hazırlamaları için kovaladı. Görevi açıklamaya çalışan Dük'ü dinlemedi. Bir elini kaldırarak, "Daha sonra, Majesteleri. Siz dinlendikten ve yemek yedikten sonra uzun uzadıya konuşabiliriz. Bu gece sizi yemeğe bekleyeceğim, ama şimdi kafileniz için sıcak banyolar ve temiz yataklar var. Odalarınıza sıcak yemek göndereceğim. İyi bir yemek, dinlenme ve temiz giysiler sayesinde kendinizi yeni bir adam gibi hissedeceksiniz. O zaman konuşabiliriz," dedi.</p>

  <p>Ellerini çırptı ve onlara odalarını göstermek üzere bir muhafız geldi. Dük ile oğluna ayrı odalar tahsis edilirken Pug ile Kulgan aynı odayı paylaşacaktı. Gardan'a Meecham'ın odası gösterildi ve Dük'ün askerleri hizmetkârların meskenine götürüldü.</p>

  <p>Kulgan kendisi bir süre hizmetkârıyla konuşurken Pug'a banyoya önce onun girmesini söyledi. Meecham ile Kulgan toprak ağasının odasına gidince Pug kirli giysilerinden soyundu. Odanın ortasında sıcak ve buharları tüten hoş kokulu suyla dolu, geniş, madeni bir küvet vardı. Küvete ayağını soktu ve çabucak geri çekti. Karda üç gün boyunca yürüdükten sonra, su ona kaynar gelmişti. Ayağını yavaşça yeniden suya soktu ve sıcaklığa alıştığında ağır ağır suya girdi.</p>

  <p>Küvetin eğimli sırtından destek alarak arkasına yaslandı. Küvetin iç tarafı sırlıydı ve evindeki tahta küvetlerden sonra bu pürüzsüz, kaygan doku Pug'a yabancı geldi. Tatlı bir sabunla sabunlandı ve saçındaki pisliği yıkadı, sonra da küvetin içinde ayağa kalktı ve durulanmak için başından aşağı bir kova soğuk su döktü.</p>

  <p>Kurulandı ve onun için bırakılan temiz gecelik entariyi giydi. Saatin erken olmasına bakmadan kendini sıcak yatağa attı. Son düşüncesi güler yüzlü, kum rengi saçlı çocuk üzerineydi. Pug uykuya dalarken Dolgan'ın arkadaşını bulup bulamadığını merak etti.</p>

  <p>Gün içinde bir defa, Kulgan iri bedenini sabunlarken suyun büyük bir hevesle etrafa sıçratılışına eşlik eden isimsiz bir ezginin mırıldanılışına uyandı. Pug gözlerini kapadı ve çabucak yeniden uykuya daldı.</p>

  <p>Kulgan onu akşam yemeği için uyandırdığında derin uykudaydı. Tuniği ile pantolonu yıkanmış, gömleğindeki ufak yırtık da onarılmıştı. Çizmeleri parlatılmıştı ve siyah bir ışıltıyla parlıyorlardı. Durup kendisini bir aynada incelerken ilk defa yanaklarında hafif, siyah bir gölge fark etti. Daha da yaklaştı ve bir sakalın ilk belirtilerini gördü.</p>

  <p>Kulgan onu izledi ve "Eh, Pug. Prens Arutha gibi tıraşlı dolaşman için bir ustura getirmelerini söyleyeyim mi? Yoksa muhteşem bir sakal salmak mı istersin?" dedi. Kendi aksakalını abartılı bir hareketle sıvazladı.</p>

  <p>Pug Mac Mordain Cadal'den ayrılışından beri ilk kez gülümsedi. "Sanırım bu konuda endişelenmeyi daha bir süre erteleyebilirim."</p>

  <p>Çocuğun moralinin düzelmekte olduğunu görerek memnun olan Kulgan kahkaha attı. Pug'ın Tomas için duyduğu üzüntünün derinliği büyücüyü endişelendirmişti ve çocuğun dayanıklı mizacının yeniden kendisini gösterdiğini gördüğü için rahatlamıştı. Kulgan kapıyı açık tuttu. "Gidelim mi?"</p>

  <p>Pug başını eğerek saray reveransı taklidi yaptı ve "Elbette, usta büyücü. Önce siz?" dedi ve kahkahaya boğuldu.</p>

  <p>Crydee kalesindekinin yanında lafı edilemeyecek de olsa, geniş ve aydınlık bir salon olan yemek odasına gittiler. Dük ile Prens Arutha çoktan oturmuştu, Kulgan ile Pug da çabucak masadaki yerlerini aldılar.</p>

  <p>Pug ile Kulgan oturduğunda Borric tam da Crydee'deki ve büyük ormandaki olayları anlatmayı bitiriyordu. "Böylece," dedi, "haberin o kadar önemli olduğuna inanıyorum ki, şahsen iletmeyi tercih ettim."</p>

  <p>Hizmetkârlar yemek masasının başındakiler için çok çeşitli yemekler getirirken tüccar sandalyesinde arkaya yaslandı. "Lord Borric," dedi Talbott, "adamınız Meecham'ın yanıma ilk gelişinde, sizin namınıza yaptığı istek, sanırım bilginin aktarılma tarzı nedeniyle, biraz muğlaktı." Kulgan'ın Belgan'la temas kurmak için kullanılan büyüden, Belgan'ın da mesajı Meecham'a aktarışından bahsediyordu. "Krondor'a ulaşma arzunuzun kendi halkım için, şu anda olduğunu idrak ettiğim denli hayati önemde olduğunu hiç tahmin etmiyordum." Durdu, sonra devam etti. "Elbette, getirdiğiniz haberler beni telaşlandırdı. Size bir gemi bulmak üzere gemi komisyoncusu görevini yerine getirmeye istekliydim, ancak şimdi sizi kendi gemilerimden biriyle göndermeyi üzerime alacağım." Elinin yanındaki ufak bir çanı alarak çaldı. Bir saniye sonra omuz başında bir hizmetkâr duruyordu. "Kaptan Abram'a haber gönderi, Fırtına Kraliçesini hazır etsin. Yarın ikindi vakti sular yükseldiğinde Krondor'a hareket edecek. Sonra daha ayrıntılı talimatlar göndereceğim."</p>

  <p>Hizmetkâr eğilerek selam verdikten sonra gitti. "Teşekkür ederim Kilrane Usta. Sizin anlayacağınızı ümit etmiştim, ama bu kadar kısa zamanda bir gemi bulmanızı beklemiyordum."</p>

  <p>Tacir doğrudan Borric'e baktı. "Dük Borric, açık konuşayım. Özgür Şehirler ile Krallık arasında pek sevgi yoktur. Ve daha da açık konuşmak gerekirse, conDoin ismi daha da az sevilir. Walinor'u yakıp yıkan ve Natal'i kuşatan sizin büyükbabanızdı. Anca bu şehrin on mil kuzeyinde durdurulabildi ve bunun anısı hâlâ pek çoğumuzun içini sızlatmaktadır. Atalarımız Keshialıdır, ancak doğuştan özgürüz ve fatihlere pek az sevgi besleriz." Dük sandalyesinde kaskatı bir biçimde otururken Kilrane sözlerine devam etti. "Yine de, daha sonra babanızın ve şimdi sizin iyi birer komşu olduğunuzu, Özgür Şehirler'le ticarette adil, hatta zaman zaman cömert davrandığınızı kabul etmek zorundayız. Sizin onurlu bir adam olduğunuza inanıyor ve bu Tsuranilerin muhtemelen aynı sizin söylediğiniz gibi olduğunu anlıyoruz. Düşünceme göre siz mübalağaya düşkün bir adam değilsiniz."</p>

  <p>Dük bunu duyunca biraz gevşedi. Talbott bir yudum şarap içtikten sonra konuşmasına devam etti. "Çıkarlarımızın Krallık'tan yana olduğunu anlamazsak aptallık etmiş oluruz, zira tek başımıza çaresiz durumdayız. Sizler gittikten sonra Loncalar ve Tacirler Meclisi'ni toplantıya çağıracak ve bu konuda Krallık'a destek verilmesi gerektiği tezini savunacağım." Gülümsedi ve masadaki herkes gördü ki, o da nüfuzuna ve yetkisine Dük kadar güvenen bir adamdı. "Sanırım meclisin bunun akıllıca olduğunu görmesini sağlamakta güçlük çekmem.</p>

  <p>Tsurani savaş kadırgasının lafını ettikten ve bizim gemilerimizin böylesi gemilerden oluşan bir filo karşısında ne duruma düşeceği üzerine ufak bir tahmin yürüttükten sonra, ikna olsalar gerektir."</p>

  <p>Borric güldü ve elini masaya vurdu. "Usta tacir, servetini kaderin talihli bir âşık oyunuyla kazanmadığın anlaşılıyor. Kurnaz zihnin benim Rahip Tully'ninkinden aşağı kalmaz. Bilgeliğin de öyle. Sana teşekkür ediyorum."</p>

  <p>Dük ile tüccar gecenin ilerleyen saatlerine kadar konuşmaya devam ettiler, ama Pug hâlâ yorgundu ve yatağına döndü. Kulgan saatler sonra odaya geldiğinde, çocuğu yüzünde huzurlu bir ifadeyle yatarken buldu.</p>

  <p><i>FIRTINA KRALİÇESİ</i> rüzgârı arkasına almış, yardalarıyla gök yelkenleri gazaba gelmiş, denizde saklayarak ilerliyordu. Dönen, insanın tenine batan yağmur geceyi öyle karartmıştı ki, uzun direklerinin uçları puslu bir karanlık içinde güvertesinde duranların gözlerinden gizlenmişti.</p>

  <p>Kıç güvertesinde insanlar koca, kürk astarlı cüppelerin altında toplaşmış, acı, ıslak soğukta üşümemeye çalışıyorlardı. Son iki hafta zarfında iki kez açık denizlerde yolculuk etmişlerdi, ancak bu uzun süredir karşılaştıkları en kötü havaydı. Gemi armasından bir çığlık yükseldi ve kaptana iki adamın serenden düştüğü haberi yollandı. Dük Borric Kaptan Abram'a, "Yapılabilecek bir şey yok mu?" diye bağırdı.</p>

  <p>"Hayır, lordum. Onlar ölü ve aramak mümkün olsa bile ki değil, aptallık olurdu," diye seslenerek yanıt verdi kaptan, sesi fırtınanın gümbürtüsünü bastırarak.</p>

  <p>Yukarıda, tehlikeli gemi armasında, tayfalar nöbet tutuyor, serende toplanan, yaptıkları fazladan ağırlıkla sereni kırma ve gemiyi iş göremez hale getirme tehlikesi yaratan buzları kırıyorlardı. Kaptan Abram bir eliyle küpeşteye tutunmuş, herhangi bir sorun belirtisi arıyordu, tüm gövdesi gemisiyle uyum halindeydi. Yanında başvuran güvertede yere onun kadar sağlam basamayan Dük ile Kulgan vardı. Alt taraftan yüksek bir gıcırdama, bir çatırtı geldi ve kaptan küfretti.</p>

  <p>Birkaç saniye sonra bir denizci önlerinde belirdi. "Kaptan, kalaslarımızdan biri çatladı ve gemi su alıyor."</p>

  <p>Kaptan ana güvertede duran ikinci kaptanlardan birine el salladı. "Aşağıya bir ekip gönderip hasar tespiti yap, sonra da rapor ver."</p>

  <p>İkinci kaptan çabucak onunla birlikte aşağı inmek üzere dört adam seçti. Kulgan bir dakika kadar transa girdikten sonra, "Kaptan, bu fırtına üç gün daha sürecek," dedi.</p>

  <p>Kaptan tanrıların ona verdiği talihe küfretti ve Dük'e, "Gemiyi fırtınada su alırken üç gün daha yürütemem. Demir atıp gövdeyi tamir edecek bir yer bulmam gerekiyor," dedi.</p>

  <p>Dük başıyla onayladı ve fırtınanın sesini bastırmak için bağırarak, "Queg'e mi dönüyorsun?" dedi.</p>

  <p>Kaptan başını iki yana sallayarak siyah sakalındaki karları ve damlayan suları silkeledi. "Gemiyi rüzgâra karşı Queg'e döndüremem. Efsuncunun Adası açıklarında demir atmamız gerekecek."</p>

  <p>Kulgan başını iki yana salladı, ancak bu hareketi diğerleri tarafından fark edilmedi. Büyücü, "Sığınabileceğimiz başka bir yer yok mu?" diye sordu.</p>

  <p>Kaptan büyücüye ve Dük'e baktı. "Bu kadar yakında başka bir yer yok. Serenlerden birini kaybetme riskine gireriz. O zaman da, suyla dolup batmasak bile, üç yerine altı gün kaybederiz. Denizler giderek dalgalı bir hal alıyor ve daha fazla adam kaybedebileceğimden korkuyorum." Gemi direğindekilere ve dümencilere bağırarak emirler verdi, onlar da rotayı güneye, Efsuncunun Adası'na doğru çevirdiler.</p>

  <p>Kulgan Dük ile birlikte aşağı indi. Sallanan, yükselip alçalan geminin hareketi, merdivenden ve dar koridordan geçişi güçleştiriyordu ve kamaralara doğru giderlerken tıknaz büyücü sağa sola yalpa vuruyordu. Dük oğluyla paylaştığı kamarasına, Kulgan da kendisininkine girdi. Çarpmalar sırasında Gardan, Meecham ile Pug ranzalarında dinlenmeye çalışıyordu. İlk iki gün deniz tuttuğundan, çocuk zorluk çekiyordu. Fırtınalı havalarda güvertede dolaşabilme yeteneğini bir parça edinmişti, ama yine de tüketmek zorunda kaldıkları tuzlanmış domuz etiyle peksimeti bir türlü yiyemiyordu. Denizin taşkınlığı yüzünden, geminin aşçısı her zamanki görevini yerine getirememişti.</p>

  <p>Geminin kalasları vuran dalgalara itiraz ederek gıcırdıyordu ve ileriden çalışma ekibinin gövdedeki gediği tamir etmeye çalışırken çıkardığı çekiç seslerini duyabiliyorlardı.</p>

  <p>Pug yatağında yuvarlanarak döndü ve Kulgan'a baktı. "Fırtına ne âlemde?"</p>

  <p>Meecham bir dirseğinin üzerine yaslanarak doğruldu ve ustasına baktı. Gardan da aynısını yaptı. Kulgan, "Üç gün daha esecek. Bir adanın rüzgâr altı tarafına çekecek ve etkisi azalana kadar orada bekleyeceğiz," dedi.</p>

  <p>"Ne adası?" diye sordu Pug.</p>

  <p>"Efsuncunun Adası."</p>

  <p>Meecham ranzasından fırlayarak başını alçak tavana çarptı. Gardan kahkahasını bastırırken Meecham küfretti ve "Kara Macros'un adası mı?" diye bağırdı.</p>

  <p>Kulgan gemi yüksek bir dalga tepesini aşıp tekrar inişe geçerken kendisini doğrultmak için bir elini kullanarak başıyla onayladı. "Ta kendisi. Bu fikir benim de pek hoşuma gitmedi, ama kaptan gemi için endişeleniyor." Konuyu işaretle sağlamlaştırmak istercesine, gemi gövdesi bir an kaygı verici bir biçimde inleyip gıcırdadı.</p>

  <p>"Macros kim?" diye sordu Pug.</p>

  <p>Kulgan bir an çocuğun sorusu yüzünden olduğu kadar, ambardaki ekibi dinlediği için bir an düşünceli durdu, sonra da, "Macros büyük bir efsuncudur, Pug. Belki de dünyanın gördüğü en büyük efsuncu," dedi.</p>

  <p>"Evet," diye ekledi Meecham "ve cehennemin en derin muhitinden gelen bir iblisin tohumudur. Sanatları en karasındandır ve Lims-Kragma'nın eli kanlı Rahipleri bile adasına ayak basmaya korkar."</p>

  <p>Gardan güldü. "Ölüm tanrıçasının rahiplerinin gözünü korkutacak bir sihirbaz görmedim daha. Kudretli bir bilgin arif olmalı."</p>

  <p>"Bunlar sadece birer öykü, Pug," dedi Kulgan. "Onun hakkında asıl bildiğimiz şey, Krallık'ta büyücülerin gördüğü zulüm doruğa ulaştığında, Macros'un bu adaya kaçtığıdır. O günden beri hiç kimse buraya gelip gitmemiştir."</p>

  <p>Duyduklarıyla ilgilenen Pug, fırtınanın korkunç gürültüsünü unutarak ranzasında doğruldu. Kulgan'ın yüzü geminin her yalpa vuruşuyla birlikte çılgınca sallanan meşalenin düşürdüğü dans eden gölgeler ve yarı ışıklarla yıkanan yüzünü izledi.</p>

  <p>Kulgan, "Macros çok yaşlıdır," diye devam etti. "Hangi hünerle hayatta kaldığını bir kendi bilir, ama üç yüz yıldan uzun süredir hayatta."</p>

  <p>Gardan, "Ya da orada aynı adı taşıyan birkaç adam yaşadı," diye burun kıvırdı.</p>

  <p>Kulgan başını salladı. "Belki de. Her halükarda, onun hakkında gerçekte bilinen hiçbir şey yok, denizcilerin anlattığı korkunç öyküler dışında. Macros büyünün karanlık yanını icra ediyor bile olsa, şöhretinin belki de yalnız kalmasını sağlayan bir tedbir olarak büyük ölçüde şişirilmiş olduğundan kuşkulanıyorum."</p>

  <p>Gövdedeki bir kalasın daha ayrıldığını düşündüren yüksek bir çatırtı onları susturdu. Kamara fırtınayla savruluyordu ve Meecham hepsinin aklında olan şeyi dile getirdi: "Ben de Efsuncunun Adası'na ayak basabileceğimizi ümit ediyorum."</p>

  <p>Gemi adanın güney koyuna ağır aksak yanaştı. Gövdedeki hasarı tespit etmek üzere yan tarafa dalgıç indirmek için fırtınanın dinmesini beklemek zorundaydılar.</p>

  <p>Kulgan, Pug, Gardan ve Meecham güverteye çıktılar. Yarlar fırtınanın hızını kestiğinden, hava biraz daha yumuşaktı. Pug kaptanla Kulgan'ın durmakta olduğu yere doğru yürüdü. Onların bakışlarını yarların tepesine kadar izledi.</p>

  <p>Koyun yükseğinde, günün gri ışığında uzun kulelerinin silueti gökyüzüne vurmuş bir şato duruyordu. Kuleleri göğe bir pençe gibi uzanan, tuhaf bir yerdi. Şato, yüksekte mavi, nabız gibi atan bir ışıkla, yıldırıma yakalanmış ve şato sakinlerince işe koşulmuş gibi parlayan tek bir pencere dışında karanlıktı.</p>

  <p>Pug Meecham'ın, "Orada, uçurumun üzerinde. Macros," dediğini duydu.</p>

  <p>Üç gün sonra dalgıçlar yüzeye çıktılar ve kaptana hasar tespit raporlarını sundular. Pug, Meecham, Gardan ve Kulgan'la birlikte güvertedeydi. Prens Arutha ile babası kaptanın yanında durmuş, geminin durumu konusundaki hükmü bekliyorlardı. Yukarıda deniz kuşları pike yapıyor, bu sulardaki bir geminin müjdelediği artık ve çöpleri arıyordu. Kış fırtınaları kuşların yetersiz beslenmesini bütünlemeye yaramıyordu ve bir gemi hoş karşılanan bir yemek yeme aracıydı.</p>

  <p>Arutha diğerlerinin beklemekte olduğu ana güverteye indi. "Hasarı gidermek bugünün tamamını ve yarının yarısını alacak, ama kaptan geminin Krondor'a varana kadar idare edeceğini düşünüyor. Buradan sonra pek zorluk çekmeyiz, herhalde."</p>

  <p>Meecham ile Gardan birbirlerine manalı bakışlar attılar. Bu fırsatı kaçırmak istemeyen Kulgan, "Kıyıya çıkma fırsatımız olacak mı, Majesteleri?" dedi.</p>

  <p>Arutha tıraşlı çenesini eldivenli eliyle sıvazladı. "Evet, ama bizi taşımak için bir sandal çıkaracak tek denizci bile yok."</p>

  <p>"Bizi mi?" diye sordu büyücü.</p>

  <p>Arutha çarpık gülümsemesiyle gülümsedi. "Kamaralar canıma yetti, Kulgan. Bacaklarımı sağlam toprakta açmaya ihtiyacım var. Üstelik size göz kulak olacak biri olmazsa, günü hiç işiniz olmayan yerlerde dolanarak geçirirsiniz." Pug'ın başını kaldırıp kaleye doğru bakışı büyücünün gözünden kaçmadı.</p>

  <p>"O şatodan ve sahilden oraya çıkan yoldan uzak duracağız, kesinlikle. Bu adaya dair öyküler efsuncunun salonlarına girmeye çalışanların başına ancak kötü şeyler geldiğinden bahsediyor."</p>

  <p>Arutha denizcilerden birine işaret etti. Bir sandal hazırlandı ve dört adamla çocuk sandala bindiler. Sandal yan tarafa çıkarıldı ve fırtınanın sonrasında hâlâ esmeye devam eden serin rüzgâra rağmen ter döken bir ekip tarafından suya indirildi. Pug uçurumun tepesine atıp durdukları bakışlardan adamların işten ya da hava koşullarından dolayı terlemediklerini anladı.</p>

  <p>Arutha onun düşüncelerini okumuş gibi, "Midkemia'da denizcilerden daha boş inançlı bir tür olabilir, ama bunların kim olduğunu sana söyleyemem," dedi.</p>

  <p>Gemi suya indiğinde Meecham ile Gardan mataforalardan sarkan ipleri attılar. İki adam hantal hareketlerle kürekleri aldılar ve sahile doğru kürek çekmeye başladılar. Başta kesik kesik, tekleyerek kürek çekiyorlardı, ama Prens'in kınayan bakışları ve birtakım şahısların bir sahil kasabasında yaşamalarına rağmen nasıl kürek çekileceğini bilmemeleri üzerine yaptığı birkaç yorumun üzerine, nihayet sandalın doğru dürüst ilerlemesini sağlamayı başardılar.</p>

  <p>Kumlu bir sahile, küçük körfezin yarlarını bölen ufak bir koya çıktılar. Kaleye çıkan, adanın öte taraflarına giden bir başkasıyla birleşen bir patika vardı.</p>

  <p>Pug aşağı atladı ve sandalı kıyıya çekmelerine yardım etti. Sandal sahile çıktığında diğerleri de indiler ve bacaklarını açtılar.</p>

  <p>Pug'a izleniyorlarmış gibi geldi, ama etrafına her bakışında, tek görebildiği kayalar ve kışı uçurum yüzündeki yarıklarda geçiren birkaç deniz kuşu oldu.</p>

  <p>Kulgan ile Prens sahilden yukarı çıkan iki patikayı incelediler. Büyücü efsuncunun kalesinden uzağa çıkan diğer patikaya baktı ve "Öteki yolu incelemenin pek zararı olmasa gerek. Gidelim mi?" dedi.</p>

  <p>Günlerin sıkıntısı ve kapalı kalmışlığı hissettikleri kaygıya baskın çıktı. Arutha başını sertçe salladıktan sonra, patikada önlerine düştü.</p>

  <p>Pug Meecham'ın arkasında, en sonda geliyordu. Geniş omuzlu toprak ağası, elini üzerinden ayırmadığı uzun bir kılıçla silahlanmıştı. Pug sapanını hazırda tutuyordu, zira Gardan'ın fırsat bulduğu zaman verdiği derslere rağmen, kılıç kullanmak konusunda kendisini hâlâ rahat hissetmiyordu. Çocuk gözleriyle önlerindeki manzarayı hazmederken dalgınlıkla sapanla oynuyordu.</p>

  <p>Yolun üzerinde, kafile yaklaştığı zaman kaçan birkaç su kuşu ve yağmur kuşu kolonisi vardı. Kuşlar viyaklayarak şikâyetlerini belirttiler ve yürüyüşçüler geçene kadar yuvalarının yanında dolandılar, sonra da tepe yamacının kıt konforuna geri döndüler.</p>

  <p>Bir tepe sırasının ilkine çıktılar ve kaleden uzağa giden patikanın başka bir tepenin arkasında inişe geçtiği görüldü. Kulgan, "Bu bir yere varıyor olmalı. Devam edelim mi?" dedi. Arutha başıyla onayladı, diğerleri ise hiçbir şey söylemediler. İki alçak tepe sırasının arasında bulunan bir kuytuluktan az hallice olan, küçük bir vadiye gelene dek yolculuklarına devam ettiler. Vadinin tabanında bazı binalar vardı.</p>

  <p>Arutha usulca, "Ne diyorsun, Kulgan? Bunlarda birileri yaşıyor mu?" dedi.</p>

  <p>Kulgan binaları bir an inceledikten sonra Meecham'a döndü, o da öne çıktı. Toprak eri bakışlarını vadinin tabanından çevredeki tepelere gezdirerek aşağıdaki manzarayı inceledi. "Sanmam. Yemek pişirmek için yakılan ateşlerden çıkan duman veya çalışan insanların sesi yok."</p>

  <p>Arutha vadinin tabanına doğru yürüyüşüne yeniden başladı, diğerleri de onu izledi. Meecham bir an dönüp Pug'a baktı, sonra da çocuğun sapanından başka silah taşımadığını fark etti. Toprak ağası kemerinden uzun bir avcı bıçağı çıkardı ve bir şey söylemeden çocuğa verdi. Pug başını kabul anlamında bir kez salladı ve bıçağı sessizlik içinde aldı.</p>

  <p>Binaların üzerindeki bir platoya vardıklarında Pug yabancı görünümlü bir ev gördü; ortadaki binanın çevresi geniş bir avlu ve birkaç ek binayla sarılmıştı. Arazinin tamamının çevresinde bir buçuk metreden uzun olmayan, alçak bir duvar vardı.</p>

  <p>Tepenin yamacından inerek duvardaki bir kapıya vardılar. Avluda birkaç verimsiz meyve ağacı ve yabani otların sardığı bir bahçe vardı. Ortadaki binanın ön tarafına yakın bir yerde, üzerine üçlü bir yunus heykelinin kondurulduğu bir çeşme bulunuyordu. Çeşmeye yaklaştılar ve heykelin etrafını saran sığ havuzun içinin, eskilikten solmuş ve rengini kaybetmiş çinilerle kaplı olduğunu gördüler. Kulgan çeşmenin yapım üslubunu inceledi. "Bu zekice tasarlanmış. Suyun yunusların ağzından çıkması gerekiyor, sanırım."</p>

  <p>Arutha onunla hemfikir oldu. "Kral'ın Rillanon'da gördüğüm çeşmeleri buna benziyor, ancak bundaki zarafet onlarda yok."</p>

  <p>Yerde pek az kar vardı, zira anlaşılan korunaklı vadiyle adanın tamamı, en çetin kışlarda bile az kar alıyordu. Ama yine de soğuktu. Pug biraz uzaklaştı ve evi inceledi. Duvarlarında her üç metrede bir pencereleri olan, tek bir kattan oluşuyordu. Karşısında durduğu duvarda iki kanatlı bir kapıya göre bir açıklık olmasına rağmen, kapılar uzun zaman önce menteşelerinden çıkarılmıştı.</p>

  <p>"Burada her kim yaşamışsa, belayla karşılaşmayı beklemiyormuş."</p>

  <p>Pug dönüp arkasında duran Gardan'ın da eve bakmakta olduğunu gördü. "Gözetleme kulesi yok," diye devam etti Çavuş. "Alçak duvar da savunmadan çok hayvanları bahçelerden uzak tutmaya yararmış gibi görünüyor."</p>

  <p>Onlara katılan Meecham Gardan'ın son söylediğini duydu.</p>

  <p>"Evet, burada savunma pek düşünülmemiş. Burası adadaki en alçak nokta, tepeden aşağı inerken evin arkasından görülen şu ufak pınar dışında." Arkasını dönüp başını kaldırdı ve kuleleri vadiden hâlâ görülebilen kaleye baktı. "Belayı düşünerek inşa ettiğin yer orası. Burası ise," dedi elinin bir hareketiyle alçak binaları işaret ederek, "mücadeleyi bilmeyenler tarafından yapılmış."</p>

  <p>Pug uzaklaşırken başıyla onayladı. Gardan ile Meecham farklı bir yöne, terk edilmiş bir ahıra doğru gittiler.</p>

  <p>Pug evin arka tarafına geçti ve daha küçük birkaç bina buldu. Bıçağını sağ eliyle kavradı ve en yakındakine girdi. Çatısı çökmüş olduğundan, tavanı göğe açılıyordu. Üç duvarında tahtadan geniş rafları olan ve görünüşte bir depoya benzeyen mekânın zeminine parçalanmış ve solmuş kırmızı kiremitler saçılmıştı. Pug binadaki diğer odaları inceleyip onların da benzer görünümde olduğunu gördü. Binanın tamamı bir tür ardiyeydi.</p>

  <p>Yandaki binaya geçti ve geniş bir mutfak buldu. Bir duvara yaslanmış duran, üzerinde aynı anda birkaç tencereyi ısıtacak kadar geniş bir taş fırın vardı, ateşin üzerinde arka taraftaki bir açıklığın üzerinden sarkan bir şiş, bir sığır böğrünü ya da bir kuzuyu taşıyacak kadar büyüktü. Odanın ortasında, sayısız satır ve bıçak darbesinin izlerini taşıyan, devasa bir kasap tezgâhı vardı.</p>

  <p>Pug köşede duran, toz ve örümcek ağlarıyla kaplanmış, tuhaf görünümlü bir tunç tencereyi inceledi. Tencereyi çevirdi ve tahta bir kaşık buldu. Başım kaldırdığında, bir an mutfağın dışında birini gördüğünü sandı.</p>

  <p>Ağır ağır kapıya yaklaşarak, "Meecham? Gardan?" diye seslendi. Dışarı adımım attığında, ortalıkta kimse yoktu, ama asıl binanın arka kapısının yakınlarında hareket eden bir şey gözüne ilişti.</p>

  <p>Arkadaşlarının binaya önceden girmiş olduğunu farz ederek kapıya doğru seğirtti. Asıl binaya girdiğinde, yan koridorlardan birinde ufak bir hareket yakaladı. Bir an durup bu tuhaf eve göz gezdirdi.</p>

  <p>Önündeki kapı açık duruyordu, bir zamanlar onu tutan raylarından kurtulmuş bir kapıydı. Kapının arkasında göğe açılan büyük bir orta avluyu görebiliyordu. Ev aslında içi boş, kare şeklindeki bir alandı, kısmi çatının iç tarafı sütunların üzerinde yükseliyordu. Avlunun tam ortasında başka bir çeşmeyle küçük bir bahçe vardı. Dışarıdaki gibi bu çeşme de bakımsız durumdaydı ve bu bahçeyi de yaban otları bürümüştü.</p>

  <p>Pug hareket gördüğü hole baktı. Yandaki alçak bir kapıdan geçerek loş bir koridora çıktı. Çatıda yer yer birkaç kiremidin eksik olduğundan ara sıra yukarıdan ışık süzülüyor, çocuğun yolunu bulmasını kolaylaştırıyordu. İki boş odanın yanından geçti, bunların yatak odaları olduğundan şüpheleniyordu.</p>

  <p>Bir köşeyi dönüp kendisini tuhaf görünümlü bir odaya açılan kapının önünde buldu ve içeri girdi. Duvarlar, köpüklerde yarı çıplak kadınlar ve erkeklerle oynaşan deniz yaratıklarının resmedildiği çini mozaiklerle kaplıydı. Bu sanat üslubu Pug için yeniydi. Dük'ün salonlarındaki az sayıda duvar halısı ve ondan da az sayıdaki tabloların tümü de gerçeğe son derece yakındı, yumuşak renkler ve ayrıntılarla resmedilmişti. Bu mozaikler ise insanlar ve hayvanları, ayrıntıları vermeden temsil ediyordu.</p>

  <p>Yerde havuza benzeyen geniş bir çökelti vardı, önündeki basamaklar aşağı iniyordu. Karşı taraftaki duvardan, havuzun üzerinden sarkan pirinçten bir balık kafası çıkmıştı. Pug odanın neye yaradığını anlayamadı.</p>

  <p>Birisi düşüncelerini okumuş gibi, arkasından bir ses, "Burası bir ılıklık," dedi.</p>

  <p>Pug döndü ve arkasında duran bir adam gördü. Boyu vasat uzunlukta olan adamın geniş bir alnı ve çukurda, siyah gözleri vardı. Koyu renkli saçlarının şakak kısımlarında aklar olsa da, sakalı gece kadar siyahtı. Sade kumaştan kahverengi bir cüppe giymiş, beline bir urgan bağlamıştı. Sol elinde meşeden, sağlam bir asa tutuyordu. Pug gardını alarak uzun avcı bıçağını çekti.</p>

  <p>"Yo, delikanlı, bıçağını indir, sana zarar vermeye niyetim yok." Pug'ı rahatlatan bir biçimde gülümsedi.</p>

  <p>Pug bıçağını indirdi ve "Bu odaya ne dediniz?" dedi.</p>

  <p>Adam odaya girerek, "Bir ılıklık," dedi. "Burada havuza borularla ılık su taşınıyordu ve yıkananlar giysilerini çıkarıp şu raflara koyuyordu." Arkadaki duvarda bulunan birtakım rafları işaret etti.</p>

  <p>"Yemeğe gelen konuklar burada yıkanırken, hizmetkârlar da onların giysilerini temizleyip kuruturdu."</p>

  <p>Pug birine yemeğe gelen konukların onun evinde yıkanması düşüncesini alışılmadık buldu, ama bir şey söylemedi. Adam sözlerine devam etti, "Şu kapının ardında" -havuzun yanındaki bir kapıyı işaret etti- "çok sıcak suyla dolu bir havuz vardı, sıcaklık adı verilen bir odanın içinde. Onun arkasında da adına soğukluk adı verilen bir odada, soğuk suyla dolu bir havuz bulunurdu. Yunak denen dördüncü bir odadaysa, hizmetkârlar yıkananları kokulu yağlarla ovardı. Tenlerini de tahtadan sopalarla keselerdi. O zamanlar sabun kullanmıyorlardı."</p>

  <p>Bütün bu farklı yıkanma odaları Pug'ın aklını karıştırmıştı.</p>

  <p>"Temizlenmek için epey zaman harcıyorlarmış gibi geliyor. Bütün bunlar çok tuhaf."</p>

  <p>Adam asasına yaslandı. "Sana öyle geliyor olmalı, Pug. Ancak sanırım bu evi inşa edenler de senin kalendeki salonları tuhaf bulurdu."</p>

  <p>Pug irkildi. "Adımı nereden bildiniz?"</p>

  <p>Adam yeniden gülümsedi. "Binaya yaklaşırken uzun boylu askerin sana isminle hitap ettiğini duydum. Eski hazineleri aramaya gelmiş korsanlar olmadığınızdan emin olana dek saklanıp sizi izledim. Korsanların çok azı senin kadar genç olduğundan, seninle konuşmanın güvenli olduğuna karar verdim."</p>

  <p>Pug adamı inceledi. Adamda sözlerinde gizli anlamlar olduğunu düşündüren bir şey vardı. "Neden benimle konuştunuz?"</p>

  <p>Adam boş havuzun kenarına oturdu. Cüppesinin eteği geri çekilmiş, sağlam yapılı çapraz askılı sandallarını ortaya sermişti. "Çoğu zaman yalnızım ve yabancılarla konuşma şansı nadiren sahip olduğum bir şey. Bu yüzden gemine dönmeden önce, beni hiç değilse birkaç dakika ziyaret edip etmeyeceğine bir bakmak istedim."</p>

  <p>Pug da oturdu, ama yabancıyla arasına rahat edeceği kadar mesafe koymayı ihmal etmeden. "Burada mı yaşıyorsunuz?"</p>

  <p>Adam çevresindeki odaya bakındı. "Yo, ancak uzun zaman önce öyleydi." Sesinde düşünceli bir ton vardı, bu itiraf uzun zaman önce gömdüğü anıları canlandırmış gibi.</p>

  <p>"Siz kimsiniz?"</p>

  <p>Adam yeniden gülümsedi ve Pug gerginliğinin yok olduğunu hissetti. Tavrında güven veren bir şeyler vardı ve Pug adamın ona zarar vermeye niyetli olmadığını görebiliyordu. "Bana çoğu zaman seyyah, derler, zira çok diyarlar görmüşümdür.</p>

  <p>Buralarda zaman zaman münzevi olarak tanınırım, böyle yaşadığım için. Beni nasıl istersen öyle çağırabilirsin. Hepsi aynı."</p>

  <p>Pug ona yakından baktı. "Doğru dürüst bir adınız yok mu?"</p>

  <p>"Çok, o kadar çok ki, birkaçını unuttum. Doğduğum zaman bana da, sana olduğu gibi bir ad verilmişti, ama kabilemdekiler arasında bu yalnızca baba ve arif-rahip tarafından bilinen bir addır."</p>

  <p>Pug bunu düşündü. "Bütün bunlar çok tuhaf, bu ev gibi. Sizin halkınız kimlerdir?"</p>

  <p>Seyyah denilen adam güldü, bu iyi huylu bir kıkırdamaydı. "Meraklı bir zihnin var, Pug, sorularla dolu." Bir an durduktan sonra, "Sen ve yol arkadaşların nereden geliyorsunuz? Koydaki gemide Bordon'un Natal bayrağı dalgalanıyor, ama senin aksanın ve giysilerin Krallık'takilere uygun," dedi.</p>

  <p>Pug, "Bizler Crydeeliyiz," dedi ve adama yolculuğun kısa bir açıklamasını yaptı. Adam birkaç basit soru sordu ve Pug farkına varmadan onları adaya getiren olayları ve yolculuğun geri kalan kısmı için planlarını tamamıyla anlatmış olduğunu gördü.</p>

  <p>Sözlerini bitirdiğinde seyyah, "Bu gerçekten de fevkalade bir hikâye. Dünyalar arasındaki bu buluşma sona ermeden önce daha şaşılacak pek çok şey olacağını sanıyorum," dedi.</p>

  <p>Pug ona soran bakışlarla baktı. "Anlamıyorum."</p>

  <p>Seyyah başını iki yana salladı. "Anlamanı beklemiyorum, Pug. Diyelim ki, ancak olayın sonradan tetkikiyle, katılanları katıldıkları durumdan ayıran bir zaman mesafesi olduğunda anlaşılabilecek bir şeyler oluyor."</p>

  <p>Pug dizini kaşıdı. "Kulgan'ın büyünün nasıl işlediğini anlatmaya çalışırken ki hali gibi konuşuyorsunuz."</p>

  <p>Seyyah başıyla onayladı. "Yerinde bir kıyaslama. Gerçi bazen büyünün nasıl işlediğini anlamanın yegâne yolu büyüyü işlemektir."</p>

  <p>Pug canlandı. "Siz de mi büyücüsünüz?"</p>

  <p>Seyyah uzun, siyah sakalını sıvazladı. "Bazıları benim öyle olduğumu düşünmüştür, ama bu konularda Kulgan ile aynı anlayışa sahip olduğumuzdan kuşkuluyum."</p>

  <p>Pug'ın yüzünden, söylemese de, bunu yetersiz bir açıklama olarak gördüğü anlaşılıyordu. Seyyah öne eğildi. "Bir iki büyü yapabiliyorum, eğer bu sorunu yanıtlıyorsa, genç Pug."</p>

  <p>Pug avludan birinin ona adıyla seslendiğini duydu. "Gel," dedi seyyah. "Arkadaşların seni çağırıyor. Gidip onları senin iyi olduğuna dair temin etsek iyi olacak."</p>

  <p>Banyo odasından çıktılar ve içteki bahçenin açık avlusunu geçtiler. Bahçeyi evin ön tarafından geniş bir bekleme odası ayırıyordu ve buradan geçerek dışarıya çıktılar. Diğerleri Pug'ın yanında seyyahı görünce, çabucak silahlarını çekerek etraflarına bakındılar. Kulgan ile Prens avluyu geçerek önlerinde durdular. Seyyah silahsız olduğunu belirten evrensel işareti yaparak havaya kaldırdı.</p>

  <p>İlk konuşan Prens oldu. "Yanındaki kim, Pug?"</p>

  <p>Pug seyyahı tanıttı. "Bize zarar vermek niyetinde değil. Bizim korsan olmadığımıza emin olana kadar gizlenmiş." Bıçağı Meecham'a verdi.</p>

  <p>Bu açıklamayı yetersiz bulmuş bile olsa, Arutha bir şey belli etmedi. "Buradaki işin nedir?"</p>

  <p>Seyyah asayı sol kolunun büklümüne alarak ellerini iki yana açtı. "Ben burada ikamet ediyorum, Crydee Prensi. Bu sorunun bana daha uygun olduğunu düşünüyorum."</p>

  <p>Prens kendisine böyle hitap edildiği için biraz sertleşti, ama gergin geçen bir andan sonra gevşedi. "Öyleyse, haklısın, zira bizler davetsiz misafirleriz. Geminin kasvetli kapalı alanlarından sıkıldığımız için biraz ferahlamak amacıyla buraya geldik. Daha başka bir amacımız yok."</p>

  <p>Seyyah başıyla onayladı. "O halde Villa Beata'ya hoş geldiniz."</p>

  <p>Kulgan, "Villa Beata nedir?" dedi.</p>

  <p>Gezgin sağ eliyle kapsayıcı bir hareket yaptı. "Bu yuvanın adı Villa Beata'dır. Burayı inşa edenlerin lisanında, 'kutlu yuva' anlamına gelir ve uzun yıllardır da öyleydi. Görebildiğiniz gibi, daha iyi günler görmüştü."</p>

  <p>Herkes seyyahın yanında rahatlıyordu, zira onlar da adamın rahat tavırlarına ve dostça gülümsemesine güven duyuyorlardı. Kulgan, "Ya bu tuhaf yeri inşa edenlere ne oldu?" dedi.</p>

  <p>"Öldüler... ya da gittiler. Buraya ilk geldiğinde burasının Insula Beata ya da Kutlu Ada olduğunu sanıyorlardı. Dünyalarının tarihini değiştiren korkunç bir savaştan kaçmışlardı." Hatırlamanın verdiği acı çok büyükmüş gibi, kara gözleri bulutlandı. "Büyük bir kral öldü... ya da öldüğü sanıldı, zira bazıları onun dönebileceğini söylüyor. Korkunç ve hazin bir zamandı. Burada huzur içinde yaşamak istediler."</p>

  <p>"Onlara ne oldu?" dedi Pug.</p>

  <p>Seyyah omuzlarını silkti. "Korsanlar ya da goblinler mi? Hastalık ya da çılgınlık mı? Kim bilebilir ki? Bu yuvayı sizin şimdi gördüğünüz haliyle gördüm ve burada yaşayanlar uzun zaman önce gitmişti."</p>

  <p>Arutha, "Tuhaf şeylerden bahsediyorsun seyyah dost. Bunlar hakkında pek bilgim yoktur, ama bu yer uzun zaman önce terk edilmiş görünüyor. Nasıl oluyor da burada yaşayanları tanıyorsun?" dedi.</p>

  <p>Seyyah gülümsedi. "Senin tahmin ettiğin kadar uzun zaman önce değildi, Crydee Prensi. Ben de göründüğümden daha yaşlıyım. İyi beslenmekten ve düzenli banyo yapmaktan geliyor."</p>

  <p>Meecham tüm bu süre zarfında yabancıyı inceliyordu, zira kıyıya çıkanlar arasında en kuşkucu mizaca sahip olan oydu. "Ya Kara Kişi? Seni rahatsız etmiyor mu?"</p>

  <p>Seyyah omzunun üzerinden kalenin tepesine baktı. "Kara Macros mu? Büyücüyle benim zıtlaşmak için pek az sebebimiz var. İşlerine karışmadığım sürece adayı idare etmeme göz yumuyor."</p>

  <p>Pug'ın aklından bir şüphe geçti, ama seyyah sözlerine devam ederken bir şey söylemedi. "Böylesine kudretli ve dehşetli bir büyücünün basit bir münzeviden korkması için pek bir neden olmadığını eminim siz de kabul edersiniz." Öne eğildi ve bir sırrı açarmış gibi bir ses tonuyla ekledi, "Üstelik şöhretinin büyük ölçüde şişirildiğini ve abartıldığını düşünüyorum, davetsiz misafirleri uzak tutmak için. Ona atfedilen hünerlere sahip olduğundan kuşkuluyum."</p>

  <p>Arutha, "O zaman belki de bu efsuncuyu ziyaret etmeliyiz," dedi.</p>

  <p>Münzevi Prens'e baktı. "Şatoda hoş karşılanacağınızı sanmam. Efsuncu çoğu zaman işiyle meşguldür ve işinin bölünmesini pek sevmez. Bazılarının hayalinde canlandırdığı gibi dünyadaki tüm kötülüklerin efsanevi mimarı olmayabilir, ama yine de insanı ziyaret ettiğine pişman edecek kadar sorun çıkarabilir. Genelde arkadaşlığı pekiyi sayılmaz." Sözcüklerinde hafif, alaylı bir nüktedanlık vardı.</p>

  <p>Arutha etrafına bakındı ve "Sanırım görüp görebileceğimiz tüm ilginç şeyleri gördük. Belki de gemiye dönsek iyi olacak," dedi.</p>

  <p>Hiç kimse karşı çıkmayınca Prens, "Ya sen, seyyah dost?" dedi.</p>

  <p>Yabancı ellerini yana açtı. "Ben yalnız kalma alışkanlığımı devam ettireceğim, Majesteleri. Bu ufak ziyaretten keyif aldım, çocuğun dışarıdaki dünyada olup bitenlere dair verdiği haberlerden de, ancak beni yarın burada aramanız durumunda, bulacağınızdan şüpheliyim."</p>

  <p>Ondan daha fazla bilgi çıkmayacağı belliydi ve Arutha adamın muğlak yanıtları karşısında sinirlendiğini fark etmişti. "O zaman sana hoşça kal, diyoruz, seyyah. Tanrılar seni esirgesin."</p>

  <p>"Sizi de, Crydee Prensi."</p>

  <p>Oradan gitmek üzere döndüklerinde Pug bileğine bir şeyin dolandığını hissetti ve Kulgan'ın üzerine kapaklandı. İkisi de düğüm halinde yere indiler ve seyyah çocuğun ayağa kalkmasına yardım etti. Meecham ile Gardan tıknaz büyücüye destek verip onu ayağa kaldırdılar. Kulgan ağırlığını ayağına verdi ve düşecek gibi oldu. Arutha ile Meecham onu kavradılar. Seyyah, "Anlaşılan bileğin burkulmuş, büyücü dostum. Al," dedi. Asasını uzattı. "Asam dayanıklı meşe odunundan yapılmadır ve gemiye dönerken ağırlığına dayanacaktır."</p>

  <p>Kulgan kendisine sunulan asayı aldı ve ağırlığını ona verdi. Deney kabilinden bir adım attı ve asa yardımıyla yolu gidebileceğini gördü. "Teşekkür ederim, ama ya sen?"</p>

  <p>Yabancı omuzlarını silkti. "Basit bir asa, yerine kolaylıkla yenisi konulabilir, büyücü dostum. Belki bir gün onu geri alma fırsatına sahip olurum."</p>

  <p>"Onu o gün için saklayacağım."</p>

  <p>Seyyah, "İyi. Öyleyse, o zamana dek, tekrar hoşça kalın," diyerek arkasını döndü.</p>

  <p>Dönüp binaya girmesini izledikten sonra yüzlerinde şaşkınlık ifadeleriyle birbirlerine baktılar. İlk konuşan Arutha oldu. "Tuhaf bir adam bu seyyah."</p>

  <p>Kulgan başıyla onayladı. "Bildiğinizden daha tuhaf, Prensim. Yanımızdan ayrıldığında bir efsunun etkisini kaybettiğini hissettim, adeta çevresindeki herkesin ona güvenmesini sağlayan bir büyü taşıyor."</p>

  <p>Pug Kulgan'a döndü. "Ona bir sürü soru sormak istedim, ama bir türlü soramadım."</p>

  <p>Meecham, "Evet, ben de böyle hissettim," dedi.</p>

  <p>Gardan, "Aklımda bir düşünce var. Sanırım efsuncunun kendisiyle konuştuk," dedi.</p>

  <p>Pug, "Benim düşüncem de öyle," dedi.</p>

  <p>Kulgan asaya yaslandı ve "Belki de. Öyle ise, kimliğini gizlemek için kendisine özgü nedenleri olmalı," dedi. Yukarı çıkarak villadan uzaklaşan patikada ağır ağır yürürken bunu konuştular.</p>

  <p>Teknenin demirli olduğu koya vardıklarında Pug bir şeyin göğsüne süründüğünü hissetti. Elini tuniğinin içine uzattı ve ufak bir katlanmış parşömen parçası buldu. Bulduğu şeyi şaşırarak çekti. Hatırladığı kadarıyla bunu almamıştı. Ayağa kalkmasına yardım ederken seyyah bunu Pug'ın gömleğinin içine atmış olmalıydı.</p>

  <p>Kulgan tekneye doğru ilerlemeye başlarken arkasına baktı ve Pug'ın yüzündeki ifadeyi görerek, "Elinde ne var?" dedi.</p>

  <p>Pug parşömeni ona uzatırken diğerleri de büyücünün etrafını sardılar. Kulgan parşömeni açtı. Okudu ve yüzünden hayret dolu bir ifade geçti. Bir kez daha, yüksek sesle okudu. "Yüreklerinde kötülük taşımadan gelenlere kucak açarım. Gelecek günlerde karşılaşmamızın tesadüf olmadığını anlayacaksınız. Tekrar görüşene dek, münzevinin asasını bir dostluk ve iyi niyet nişanesi olarak saklayın. Belirlenen güne kadar beni aramayın, zira bu da önceden takdir edilmiştir. Macros."</p>

  <p>Kulgan mesajı Pug'a geri verdi, o da okudu. "O zaman münzevi Macros'muş!"</p>

  <p>Meecham sakalını sıvazladı. "Bu benim kavrayışımı aşan bir şey."</p>

  <p>Kulgan başını kaldırıp, ışıkların hâlâ bir penceresinde yanıp söndüğü kaleye baktı. "Benimkini de aşıyor, eski dostum. Ama her ne anlama geliyor olursa olsun, efsuncunun bizim iyiliğimizi istediğini düşünüyorum ve bence bu iyi bir şey."</p>

  <p>Gemiye döndüler ve kamaralarına çekildiler. Gece boyunca dinlendikten sonra, geminin öğle vakti sular yükselince hareket etmeye hazır olduğunu öğrendiler. Yelkenlerini açtıklarında onları, mevsime göre çok hafif esen, doğrudan Krondor'a götüren meltemler selamladı.</p>
</body>
</html>
