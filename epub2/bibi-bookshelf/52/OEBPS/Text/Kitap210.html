<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="bölüm-ad" style="text-align: center;">TEMSİLCİ</h2>

  <p class="giriş"><big><big>B</big></big><small>ÖLÜKLER SESSİZCE DURUYORLARDI.</small></p>

  <p>Uzun sıralar halinde dizilmiş adamlar, Midkemia'ya açılan gedikten geçmek için sıralarını bekliyorlardı. Subaylar dolaşıyor, varlıklarıyla sıralardaki disiplini sağlıyorlardı. Bir Kızıl Rahip maskesi ve cüppesi giymiş olan Laurie, bu subayların adamları üzerindeki kontrol düzeyinden etkilenmişti. Emirlerin sorgulanmadan uygulandığı Tsurani onur anlayışının son derece yabancı bir şey olduğuna karar verdi.</p>

  <p>Kasumi ile birlikte sırada hızla ilerleyip, o anda gediğe girmekte olanın arkasındaki kola girdiler. Laurie dizlerini kırıp hafifçe alçalarak, dikkat çekici olan boyunu kısaltıyordu. Tam umdukları gibi, sahte rahibi gören askerlerin çoğunluğu başka tarafa bakıyorlardı.</p>

  <p>Sıranın sonuna geldiklerinde, Kasumi yerini aldı. Bu saldırı için Hücum önderliğine getirilen genç kardeşi ne komutanın gecikmesine, ne de onunla gelen Turakamu rahibine aldırmıyor gibiydi.</p>

  <p>Bitmeyecek gibi görünen bir gecikmeden sonra emir geldi ve iki dünya arasındaki gediği belirleyen parlak "hiçlik" ışıltısına doğru adım attılar. Kısa bir süre parlayan ışıklar ve anlık bir sersemlik hissinin ardından, kendilerini hafif bir Midkemia yağmuru altında yürürken buldular. Etraflarını, ağır bir sisten pek de farkı olmayan ıslaklık tabakaları kaplıyordu. Sıcak havalara alışık olan Tsurani askerleri pelerinlerine sarıldılar.</p>

  <p>Bir istihkâm subayı Kasumi ile konuştu ve birliklere kararlaştırılmış bir mesafe boyunca kuzeydoğuya ilerleyip bir kamp kurma emri verildi. Daha sonra da Kasumi ve Hokanu, raporlar için Savaş Lordu'nun çadırına gideceklerdi. Savaş Lordu Kutsal Şehir Kentosani'de, İmparatorluk Oyunları için hazırlanıyordu, ama o dönene dek vekil komutanı onlara görevlerini ve sorumluluk alanlarını bildirecekti.</p>

  <p>Hemen ileri çıkıp kampı kurdular. Komutanın çadırı kurulur kurulmaz Laurie ve Shinzawai kardeşler eğilerek içeri girdiler. Midkemia giysi ve silahlarının olduğu denkler açılırken Kasumi, "Komutan vekiliyle toplantımızdan döner dönmez yemek yiyeceğiz," dedi. "Bu gece bölgenizdeki bir keşif kolunun başında olacağız ve hatlardan sızmaya çalışacağız." Kasumi kardeşine baktı. "Kardeşim, biz gittikten sonra yokluğumuzu mümkün olduğunca uzun süre saklamak sana düşüyor. Bir çarpışma rapor edilir edilmez bizim düşmanın eline geçtiğimizi iddia edebilirsin."</p>

  <p>Hokanu onayladı. "Artık rapor vermeye gitsek iyi olacak."</p>

  <p>Kasumi, Laurie'ye baktı. "İçeride kal. Risk istemiyoruz. Bugüne dek gördüğüm en uzun boylu rahip bozuntususun."</p>

  <p>Laurie onayladı. Birkaç minderin üzerine oturup bekledi.</p>

  <p>Keşif kolu, ağaçların arasında sessizce ilerliyordu. Yağmur dinmiş, ama hava daha da soğumuştu ve Laurie titremesini bastırıyordu. Kelewan'ın sıcak iklimlerinde geçen yıllar, soğuğa aldırmama yetisini köreltmişti. Tsuranuanni'den gelen yeni birlikleri ve ilk kar taneleri düşmeye başladığında nasıl tepki vereceklerini merak etti. Ne hissederlerse etsinler büyük olasılıkla, eğitimini almış oldukları üzere umursamayacaklardı. Bir Tsurani asker, gökyüzünden dökülen katılaşmış su gibi önemsiz bir şeyden rahatsız olduğunu asla belli etmezdi.</p>

  <p>En geniş cepheye açıldığı ve hatlardan geçerken fark edilme olasılıkları daha az olacağı için Kuzey Geçidi'ne yöneldiler. Geçidin girişine ulaştılar ve bir gözcü muhafız yanlarından geçti. Vadiden çıktıktan sonra, devriyelerinin gerektirdiğinden biraz daha doğuya yöneldiler.</p>

  <p>Uzayıp giden tepelerin ve seyrek ormanların ötesinde, LaMut'tan Zun'e giden yol vardı. İki yolcu keşif kolundan ayrılıp yola ulaşır ulaşmaz Zun'e gidecek, at satın alacak ve güneye doğru yol alacaklardı. Şansları yaver giderse, iki hafta içinde Krondor'da olacaklardı. Oraya varınca binek değiştirip Salador'a gidecekler, oradan da Rillanon'a giden bir gemi bulacaklardı.</p>

  <p>Yolla aralarındaki tek engel, Kraliyet Ordusu'nun büyük bir bölümüydü. Bir Kraliyet keşif kolu tarafından fark edilecek olurlarsa, Tsuranilerin eline düşmüş ve kaçmış iki yolcu rolünü oynayacaklardı. Laurie'nin Tsurani olması söz konusu olamazdı, Kasumi de Kraliyet Lisanını öyle iyi öğrenmişti ki, kendisini kolaylıkla Düşler Vadisi'nden gelen bir Kraliyet vatandaşı olarak yutturabilirdi; Büyük Kesh sınırındaki o bölgede çok sayıda dil konuşulduğu için, Kasumi'nin hafif aksanı dikkat çekmezdi.</p>

  <p>Keşif kolu hafif tempolu bir koşuyla miller boyu ilerledi. Laurie Kasumi'nin yanında koşarken, askerlerin dayanıklılığına hayret ediyordu. Onlar yorgunluklarını belli etmiyor olabilirlerdi, ama kendisi bunu hissediyordu. Ormanın yakınındaki geniş bir açık alanın başına geldiklerinde Hokanu keşif kolunun durmasını işaret etti. "Burada, keşif bölgemize doğru kaymaya başlayacağız. Buradan sonra karşımıza Tsurani askeri çıkmaz. Sizin iyiliğiniz için umalım ki, Kraliyet birliklerine de rastlamayalım."</p>

  <p>İşaret verdi ve harekete geçtiler. Laurie ve Kasumi'ye sırt çantaları ve giysiler verildi. Hemen üzerlerini değiştiler ve keşif kolunun takip ettiği yola girdiler. Kısa bir mesafe boyunca onları izleyecek, yakında Kraliyet birlikleri olması olasılığına karşılık keşif kolunun korunmasında olacaklardı.</p>

  <p>Küçük bir vadiye girince, keşif kolunun ileride durmuş olduğunu gördüler. Sıranın sonundaki adam sessiz olmalarını işaret etti. Sıranın başına doğru ilerlediler ve Laurie, bir soran çıkacak olursa çabucak kaçabilecekleri bir çıkış noktası aradı. Hokanu alçak sesle, "Bir şey duydum gibi geldi," dedi, "ama dakikalardır hiç ses yok."</p>

  <p>Kasumi başıyla onayladı. "O halde ilerleyin. Biz de siz şu ilerideki açıklığı geçene kadar bekleyip, sonra ormana geçeriz." Açıklığın diğer tarafındaki bir ağaç kümesini işaret etti.</p>

  <p>Keşif kolu açık bölgenin ortasına geldiği sırada, bulutlar aralandı ve demet demet süzülen ay ışığı bölgeyi aydınlattı. "Lanet!" diye sessizce küfür etti Kasumi. "Artık fener de yaksak olur."</p>

  <p>Ağaçların arasında bir anda hareket ve ses boşandı. Atlılar saklandıkları ağaçların arasından çıkıp hızla saldırırlarken yer titriyordu. Her biri zincirden örme zırhlar ve başlarını tamamen örten miğferler giymişlerdi. Uzun mızrakları, şaşkın Tsurani askerlerine yönelmişti.</p>

  <p>Atlılar onlara ulaştığında, Tsuranilerin ancak kaba bir savunma hattı kuracak kadar zamanları olmuştu. Atların ve insanların bağırışları her yeri kaplarken, Tsuraniler saldırı karşısında yeniliyorlardı. Atlılar Tsuranileri ezip geçerek vadinin diğer ucunda, iki kaçağın gizlendikleri yerde tekrar toplandılar. Dönüp tekrar saldırdılar. Son saldırıdan sağ çıkarken sayıları yarıdan da aza inmiş olan Tsurani askerleri hemen harekete geçip, yamacın eğiminin ve ağaçların, atlıların saldırma yetisini düşüreceği vadinin batı tarafına çekildiler.</p>

  <p>Laurie Kasumi'nin koluna dokunup, sağ taraflarını işaret etti. Tsurani subayının adamlarına katılmamak için kendini zor tuttuğu belliydi. Kasumi bir anda fırladı, çömelerek koşarken ağaçların gövdelerine tutunuyordu. Laurie de onu izledi ve doğuya doğru giden, kaba bir patika gördü. Kasumi'nin kolundan çekip o tarafı işaret etti. Çarpışmaya sırtlarını dönüp uzaklaştılar.</p>

  <p>Ertesi gün iki yolcu Zun yolunda ilerliyorlardı. İkisi de yün gömlekler, pantolonlar ve pelerinler giymişlerdi. Eğitimli bir göz dikkatle bakacak olsa bu maddenin aslında yün değil, yüne benzer bir şey olduğunu fark ederdi. Kemerleri ve çizmeleri, deriye benzemesi için rengi açılmış needra derisinden yapılmıştı. Giysileri de, bellerindeki kılıçlar gibi Midkemia tarzındaydı.</p>

  <p>Birisi apaçık ki bir ozandı, sırt çantasının üzerinde taşıdığı kopuzdan belliydi bu. Diğeri ise bir paralı askere benziyordu. Sıradan biri nereli olduklarını ya da o sırt çantalarında nasıl hazineler taşıdıklarını bilemezdi, ikisinin de çantalarının dibine gizlenmiş küçük birer servet edecek kıymetli taşlar vardı.</p>

  <p>Yolda yanlarından, kuzeye giden bir hafif süvari birliği geçti ve Laurie, "Burada son bulunduğumdan beri durum değişmiş," dedi. "Ormandaki o adamlar Krondor Kraliyet Mızraklı Süvarileri'ydiler, az önce geçenler de Kaşif Bakışı'nın renklerini giymişlerdi. Batı Orduları'nın tüm kuvvetleri buraya toplanıyor olmalı. Bunda bir iş var. Belki de Savaş Lordunuzun büyük saldırı planlarının bir şekilde haberini aldılar?"</p>

  <p>"Bilemiyorum. Olanlar, durumun yurdumdayken bize anlatıldığı kadar durgun olmadığını gösteriyor. Minwanabi Lordu'nun ölümünden ve Büyük Oyun'da yeni güçlerin ortaya çıkmasından beri ittifaklar çok huzursuz. Savaş Lordu, babamın tahmininden daha da ümitsiz bir durumda olabilir. Birliklerin burada yoğunlaşması da bana Savaş Lordu'nun kolay bir zafer kazanamayacağını düşündürüyor." Yolda yürürlerken Kasumi bir an sustu. "Umarım Hokanu da ağaçlara ulaşanların arasındadır." Kardeşinden ilk defa olarak söz ediyordu, Laurie söyleyecek bir şey bulamadı.</p>

  <p>İki gün sonra, Tyr-Sog'dan yeni gelen bir ozan olan Laurie ile Düşler Vadisi'nden gelen bir paralı asker olan Kenneth, Zun şehrindeki Yeşil Kedi Hanı'nda oturmuşlardı. İkisi de son iki gündür asker kumanyasıyla -tahıl keki ve kurutulmuş meyve- idare ettikleri için ikisi de büyük bir iştahla yemek yiyorlardı.</p>

  <p>Laurie, pek de iyi bir şöhreti olmayan bir değerli taş simsarı ile birkaç küçük taşın değeri üzerine bir saatten uzun bir süre pazarlık etmişti. "Çalıntı olduklarını düşünse bile, soru sormak istemeyecektir," diyerek gerçek değerlerinin üçte birine razı olmuştu.</p>

  <p>"Neden tüm taşlan satmadın?" diye sordu Kasumi.</p>

  <p>"Baban bize önümüzdeki günlerde de yetecek kadar verdi. Zun'da ki tüm simsarları toplasan bile onları satın alacak kadar altın çıkacağını sanmam. Yol aldıkça azar azar satarız; hem altın kadar da ağır değiller."</p>

  <p>Yemeklerini bitiren iki adam paralarını ödeyip çıktılar. Kasumi her yerde gördüğü, Kelewan'da ömür boyu yetecek bir servet edecek değerdeki onca metale hayranlıkla bakmaktan kendini zorlukla alıkoyabiliyordu. Yemek için ödedikleri gümüş bile, bir Tsurani ailesini bir yıl geçindirmeye yeterdi.</p>

  <p>Şehrin işlek caddelerinden birinde aceleyle ilerleyerek güney kapısına gittiler. Oraya yakın bir yerde, tanınmış bir at tüccarından hesaplı bir fiyata binek ve koşum alabileceklerini öğrenmişlerdi. Adamı buldular, Brin adında, zayıf, gaga burunlu biriydi. Laurie at satıcısıyla iyi bineklerinden ikisi için yarım saatten uzun bir süre çekişe çekişe pazarlık etti. Giderlerken adam arkalarından, çocuklarının karnı aç olan dürüst bir satıcıyı dolandırdıktan sonra geceleri nasıl uyuyabildikleri hakkında bir şeyler söylüyordu.</p>

  <p>Kapıdan çıkıp atlarını Ylith yoluna doğru sürerlerken Kasumi, "Bu ülkenin birçok yanı çok tuhaf," dedi, "ama sen o satıcıyla pazarlık ederken, yurdumu hatırladım. Bizim tüccarlarımız çok daha naziktirler ve seslerini o şekilde yükseltmeyi akıllarına bile getirmezler, ama yine de aynılar. Hepsinin çocuklarının karınları aç."</p>

  <p>Laurie bir kahkaha atıp atını mahmuzladı. Az sonra şehrin görüş alanından çıkmışlardı.</p>

  <p>Serüvencinin Bakışı'nın güneyindeki yolda başka birliklerin yanından geçtiler, bu defakiler yaya olarak yol alan nizami Kraliyet askerleri ve yedeklerdiler, subayları ise atlara binmişlerdi. Sıra halinde yanlarından geçerlerken Laurie ve Kasumi durup atlarını otlattılar. Savaşçı, yanından geçen askerleri uzman gözüyle süzdü. Kırmızı üniformalı askerler sıkı bir düzenle uygun adım yürüyor, daha dağınık görünen yedekler bile az çok bir düzen görüntüsü çiziyorlardı. Yük arabaları da iyi bir düzen içinde hareket ediyorlar, deneyimli araba sürücüleri hayvanları belli bir aralıkla yürütüyorlardı. Askerler geçip gittikten sonra Kasumi, "Bunlar dünyanızda şu ana kadar gördüğüm tüm askerlerden daha iyiler, Laurie," dedi. "Şu kırmızılı olanlar profesyonel görünüyorlar. Uygun adım yürüyüşleri çok iyi. Diğerleri de başıbozuk hallerine rağmen deneyimli görünüyorlar."</p>

  <p>Laurie onayladı. "Sancağı tanıyorum. Bu, Düşler Vadisi'ndeki Shamata garnizonu. Kesh'in köpek askerleriyle olan çarpışmalarda üzerlerine düşeni fazlasıyla yaptılar, tecrübeli bir birliktirler. Diğerleri de yedekler, Vadili paralı askerler; başın çok sıkışmadıkça pek de sevecen olmayan bu tipleri bulmazsın." Laurie atını eyerlemeye koyuldu. "İşin doğrusu şu ki, bunlar, yurttaşlarının karşısına çıkacak en tecrübeli adamlar."</p>

  <p>Atlar koşumlanınca Laurie ve Kasumi binip, yollarına devam ettiler. Az sonra, yol Serüvencinin Bakışı'nın tepelerinden dönünce Acı Deniz'i gördüler.</p>

  <p>Laurie atını dizginleyip denize baktı. "Ne var?" diye sordu Kasumi.</p>

  <p>Laurie eliyle gözlerine gölge yaptı. "Gemiler! Kuzeye yelken açmış koca bir filo."</p>

  <p>"Nereye gidiyorlar?" diye sordu Kasumi.</p>

  <p>"Buranın kuzeyindeki tek önemli nokta Ylith. Savaş için malzeme taşıyor olmalılar."</p>

  <p>Yola devam ettiler. İkisi de bir aciliyet duygusuna kapılmışlardı, gördükleri her şey savaşın şiddetlendiğine işaret ediyordu ve ne kadar zaman yitirirlerse, görevlerini yerine getirme olasılıkları da o kadar azalacaktı.</p>

  <p>On dört gün sonra, Krondor'un kuzey kapısına vardılar. Atlarıyla içeriye girerlerken, siyah ve altın rengi giysili çok sayıdaki muhafız onları kuşkuyla süzdü. Kapı muhafızlarının duyamayacakları kadar uzaklaşınca Laurie, "Bunlar Prens'in adamlarının yelekleri değil," dedi. "Krondor'da Bas-Tyra sancağı dalgalanıyor."</p>

  <p>Bir dakika kadar ağır ağır at sürdükten sonra Kasumi, "Bunun anlamı ne?" dedi.</p>

  <p>"Bilmiyorum. Ama galiba bunu öğrenebileceğimiz bir yer biliyorum." Her iki yanı dükkânlar ve ticari işletmelerle dolu bir dizi sokaktan geçtiler. Birkaç sokak ötedeki doklardan gelen sesler duyulabiliyordu. Bunun dışında bölge sessizdi. Devam ederlerken Laurie, "Tuhaf," dedi. "Şehrin bu kısmı, günün bu saatinde genellikle cıvıl cıvıldır."</p>

  <p>Kasumi ne görmeyi umacağını bilemeden etrafına bakındı. Midkemia şehirleri, İmparatorluk şehirleriyle kıyaslandıklarında küçük ve pis görünüyorlardı. Yine de, buradaki durgunlukta bir tuhaflık vardı. Hem, Zun, hem de Ylith, Krondor'dan daha küçük şehirler olmalarına rağmen öğle zamanı askerler, tüccarlar ve vatandaşlarla dolup taşıyorlardı. İlerledikçe, Kasumi yavaş yavaş huzursuzlanmaya başladı.</p>

  <p>Şehrin, çarşı bölgesinden daha da köhne bir bölümüne girdiler. Burada sokaklar dardı, her iki taraftan da sokağa çok yakın olan dört beş katlı binalar yükseliyordu. Öğlen olmasına rağmen her yerde karanlık gölgeler vardı. Sokaktaki birkaç satıcı ve pazara giden kadınlar da sessizce ve hızla hareket ediyorlardı. Atlılar nereye baksalar, tedbirli ve güvensiz ifadelerle karşılaşıyorlardı.</p>

  <p>Laurie Kasumi'yi, arkasında üç katlı bir binanın üst kısmının göründüğü bir bahçe kapısına götürdü. Eyerin üzerinden uzanıp bir çanın ipini çekti. Birkaç dakika boyunca cevap gelmeyince, ipi yine çekti.</p>

  <p>Bir an sonra kapıdaki bir dikiz penceresi açıldı, iki göz görünürken bir ses, "Ne istiyorsunuz?" dedi.</p>

  <p>Laurie'nin sesi tiz çıktı. "Lucas, sen misin? Neler oluyor da yolcular içeri giremiyorlar?"</p>

  <p>İki göz büyüdü ve dikiz penceresi kapandı. Kapı isyan edercesine gıcırdayarak aralandı ve bir adam dışarı çıkıp iyice açtı. Atlıları karşılarken, "Laurie! Seni çakal!" dedi. "Beş -hayır, altı yıl oldu."</p>

  <p>İçeri girdiler, Laurie hanın halini görünce şaşkına döndü. Bir kenarda harap halde bir masa duruyordu. Bahçe kapısının karşısında, ana girişin üzerinde, üstünde kanatlarını açmış, rengârenk ve solgun bir papağan resmi olan bir levha vardı. Bahçe kapısının arkalarından kapandığını duydular.</p>

  <p>Lucas denilen, uzun boylu ve zayıf, kır saçlı adam, "Hayvanları ahıra kendiniz götürmek zorundasınız," dedi. "Burada tek başımayım ve konuklar her şeyi çalmadan önce ana salona dönmem gerek. Seninle ve arkadaşınla içeride buluşup konuşuruz." Döndü ve iki binici atlarıyla baş başa kaldılar.</p>

  <p>Eyerleri çıkarırlarken Laurie, "Burada dönen ve anlamadığım çok şey var," dedi. "Gökkuşağı Papağanı bir eğlence merkezi sayılmaz, ama Fakir Mahalle'deki iyi hanlardan biridir." Hayvanını sessizce okşadı. "Krondor'da neler döndüğünü öğrenebileceğimiz bir yer varsa, burasıdır. Krallık'ta dolaştığım yıllar boyunca öğrendiğim bir şey varsa o da şudur ki, kapı muhafızları yolcuları dikkatle inceledikleri zaman, onların pek uğramayacakları yerlerde kalma zamanı gelmiştir. Fakir Mahalle'de gırtlağının kesilivermesi işten bile değildir, ama civarda pek muhafız yoktur. Gelirlerse de, gırtlağını kesmeye kalkan adam büyük olasılıkla onlar gidene kadar seni saklar."</p>

  <p>"Sonra da gırtlağını kesmeye çalışır."</p>

  <p>Laurie güldü. "Çabuk öğreniyorsun."</p>

  <p>Atların bakımı bitince iki yolcu eyerlerini ve eşyalarını hana taşıdılar. Loş bir ana salona girmişlerdi, arka duvar boyunca da uzun bir bar vardı. Sol tarafta bir şömine, sağda ise yukarı çıkan bir merdiven. Odada çok sayıda boş masa vardı, yalnızca ikisinde müşteriler oturuyordu. Konuklar yeni gelenlere hızlı bir bakış attıktan sonra içkilerine ve sessiz konuşmalarına döndüler.</p>

  <p>Laurie ve Kasumi, Lucas'ın pek de temiz sayılmayan bir paçavra ile şarap bardaklarını temizlediği bara geçtiler. Çantalarını yere bırakırlarken Laurie, "Kesh şarabı var mı?" diye sordu.</p>

  <p>"Biraz var, ama pahalıdır," dedi Lucas. "Sorunlar başladığından beri Kesh'le fazla alışveriş olmuyor."</p>

  <p>Laurie, aklında fiyatını tanıyormuş gibi Lucas'a baktı. "Öyleyse iki bira."</p>

  <p>Lucas iki büyük maşrapa dolusu bira doldurdu ve "Seni görmek güzel, Laurie," dedi. "O zarif sesini özlemiştim."</p>

  <p>"Son defasında öyle dememiştin," dedi Laurie. "Hatırladığım kadarıyla, kavga arayan bir kedinin ciyaklamasına benzetmiştin."</p>

  <p>Bunun üzerine gülüştüler ve Lucas, "Her şey bu kadar karanlık olunca, ben de gerçek dostum olanlara karşı yumuşadım," dedi. "Çok azımız kaldık." Gözlerini Kasumi'ye dikti.</p>

  <p>"Bu Kenneth, gerçek bir dostumdur, Lucas," dedi Laurie.</p>

  <p>Lucas Tsurani'yi bir an daha süzdükten sonra gülümsedi. "Laurie'nin sözüne güvenilir. Hoş geldin." Elini uzattı ve Kasumi onunla Kraliyet usulü el sıkıştı.</p>

  <p>"Tanıştığımıza sevindim."</p>

  <p>Lucas, aksanını duyunca kaşlarını çattı. "Bir yabancı mı?"</p>

  <p>"Düşler Vadisi'nden," dedi Kasumi.</p>

  <p>"Kraliyet tarafından," diye ekledi Laurie.</p>

  <p>Lucas savaşçıyı inceledi. Bir an sonra omuzlarını silkti. "Her neyse. Benim için zerre kadar önemi yok, ama gözünüzü açık tutun. Kuşku dolu zamanlardayız, kimse de yabancılara bir sevgi beslemiyor. Kimle konuştuğunuza dikkat edin, Kesh'in köpek askerlerinin yeniden kuzeye doğru hareket etmeye hazırlandıkları söylentileri var ve sen de Keshli olmaktan pek uzak sayılmazsın."</p>

  <p>Kasumi ağzını açamadan Laurie, "Yani Kesh ile sorun mu çıkacak?" dedi.</p>

  <p>Lucas başını salladı. "Belli olmaz. Pazarda, bir dilencinin çıbanlarından daha çok söylenti olur." Sesini alçaktı. "İki hafta önce gelen birkaç tacir, Büyük Kesh İmparatoru'nun uzak güneyle yeniden çarpıştığını, Konfederasyon'daki eski vasallarına tekrar boyun eğdirmek peşinde olduğu haberleriyle geldiler. Yani ortalık bir süre daha sakin olacaktır. Yüz yıldan daha uzun bir süre önce, tüm Bosania'yı kaybetmeyi becerip de yine de Konfederasyon'u yenemedikleri zaman, iki cepheli bir savaşın ne delilik olduğunu öğrendiler."</p>

  <p>"Çok uzun zamandır yoldayız ve pek az haber duyabildik," dedi Laurie. "Krondor'da neden Bas-Tyra sancağı dalgalanıyor?"</p>

  <p>Lucas hemen bakışlarını odada gezdirdi. İçki içenler bardaki konuşmayla ilgilenmiyor gibi görünüyorlardı, ama Lucas sessiz olmalarını işaret etti. Yüksek sesle, "Size odanızı göstereyim," dedi. Hem Laurie, hem de Kasumi biraz şaşırmışlardı, yine de bir şey söylemeden eşyalarını alıp Lucas'ın peşinden yukarı çıktılar.</p>

  <p>Onları iki yatağı ve bir sehpası olan küçük bir odaya götürdü. Kapı arkalarından kapanınca, "Sana güvenirim, Laurie," dedi, "bu yüzden soru sormayacağım, ama şunu bil ki, buraya son geldiğinden beri durum tamamen değişti. Fakir Mahalle'de bile Vali hesabına çalışan kulaklar var. Bas-Tyra şehri çizmesinin topuğu altında eziyor, ancak budalalar kimlerin dinlediğini görmeden konuşuyor."</p>

  <p>Lucas yataklardan birine oturdu, Laurie ve Kasumi de karşısına oturdular. Lucas sözlerine devam etti. "Bas-Tyra Krondor'a geldiğinde, elinde Kral'ın onu Krondor Valisi ilan eden fermanı vardı, hem de tam valilik yetkileriyle. Prens Erland ve ailesi sarayda esir edildiler, Guy ise buna 'güvenlik nezareti' diyor. Ardından Guy şehri sıkıştırmaya başladı. Kürekçi bölükleri rıhtımı altüst ettiler, artık birçok adam Lord Jessup'un filosunda çalışıyor ve ne karıları, ne de çocukları evlerinin erkeğinin nerelerde olduğunu bilmiyorlar. O zamandan beri Vali ya da Kral aleyhine konuşan herkes ortadan kayboluyor, çünkü Guy'ın, şehirdeki her kapının ardını dinleyen bir gizli polisi var.</p>

  <p>"Savaş masraflarını karşılamak için vergiler her yıl artırılıyor, ticaret de ölüyor, savaş için orduya satış yapanlar için öyle değil tabii, ama onlara da değersiz senetlerle ödeme yapıyorlar. Zor zamanlar geçiriyoruz, Vali de durumu kolaylaştırmak için hiçbir şey yapmıyor. Yiyecek kıt, olana da ödeyecek para yok. Çiftçilerin çoğu vergiler yüzünden çiftliklerini kaybettiler, topraklar nadasta, ekip biçecek birini bekliyorlar. Çiftçiler de şehre gelip, nüfusu şişiriyorlar. Gençlerin çoğu orduya ya da donanmaya alındı. Hangi nedenle olursa olsun muhafızların eline düşmemeye dikkat edin, kürekçi bölüklerine karşı da gözünüzü dört açın.</p>

  <p>"Yine de," diye ekledi Lucas kıs kıs gülerek, "Prens Arutha Krondor'a geldiğinde durum bir ara bayağı şenlenmişti."</p>

  <p>"Borric'in oğlu mu? Şehirde mi o?" diye sordu Laurie.</p>

  <p>Lucas'ın gözleri neşeyle kısıldı. "Artık değil." Yine için için güldü. "Gözüpek Prens, geçen kış deniz yoluyla Krondor'a geldi. Karanlık Boğazı'nı kışın aşmış olmalı, yoksa şehre asla o zamanda gelemezdi." Hemen Arutha ile Anita'nın kaçışlarını anlattı.</p>

  <p>"Crydee'ye dönmüşler mi?" diye sordu Laurie.</p>

  <p>Lucas onayladı. "Geçen hafta Carse'tan gelen bir tüccar bir sürü haber getirdi. Adamın duyduğuna göre, Tsuraniler Jonril civarında hareketlenmişler, Crydee Prensi de gerekirse yardıma gelmeye hazırmış. Yani Arutha geri dönmüş olmalı."</p>

  <p>"Guy haberleri duyunca küplere binmiştir," dedi.</p>

  <p>Lucas'ın gülümsemesi kayboldu. "Gerçekten öyle, Laurie. Anita ile evlenme izni alabilmek için Prens Erland'ı zindana atmıştı. Anita'nın kaçtığını duyduktan sonra da onu orada tuttu. Herhalde kızın, babasının rutubetli bir hücrede kalmasındansa geri döneceğini düşündü, ama yanıldı. Sokaklardaki söylentilere göre, Prens hastalıktan ölmek üzereymiş. İşte bu yüzden şehir bu halde. Erland ölürse neler olacağını kimse bilmiyor. O sevilen biri, sorunlar çıkabilir." Laurie sessiz bir soruyla Lucas'a baktı. "İsyan gibi bir şey değil," diye cevap verdi Lucas. "Cesaretimiz tamamen kırılmış durumda. Ama Guy'ın muhafızlarından birkaçı yoklamalarda eksik çıkabilir, garnizona, saraya ve benzeri yerlere malzeme götürmeleri çok zor olacak. Ayrıca, bundan sonra Fakir Mahalle'ye gelecek olan vergi toplayıcısının yerinde olmak da istemezdim."</p>

  <p>Laurie duydukları üzerinde düşündü. "Doğuya gidiyoruz. Yoldaki durum nasıl?"</p>

  <p>Lucas ağır ağır başını salladı. "Yolunuz zorlu. Karaavlak'ı geçtikten sonra fazla sorun yaşayacağınızı sanmam. Duyduğumuza göre Doğu'da durum, eskisine oranla o kadar da değişmemiş. Yine de, yerinizde olsam dikkatle hareket ederdim."</p>

  <p>"Şehirden çıkmak sorun olur mu?" diye sordu Kasumi.</p>

  <p>"Kuzey kapısı hâlâ en iyi yol. Her zamanki gibi fazla adam yok. Şakacılar küçük bir ücret karşılığında sizi güvenle dışarı çıkarırlar."</p>

  <p>"Şakacılar mı?" diye sordu savaşçı.</p>

  <p>Lucas şaşkınlıkla kaşlarını kaldırdı. "Çok uzaklardan gelmişsin. Hırsızlar Loncası. Fakir Mahalle hâlâ onların kontrolünde, Dürüst Adam da tüccarlar ve satıcılar üzerinde hâlâ etkili, özellikle de doklarda. Pazar yeri de Fakir Mahalle'den sonra ikinci bölgeleri. Kapıda bir sorun çıkacak olursa, onlar sizi dışarı çıkarabilirler."</p>

  <p>"Bunu aklımızda tutacağız, Lucas," dedi Laurie. "Ya ailenden ne haber? Etrafta onları göremedim."</p>

  <p>Lucas büzülüp, içine kapanır gibi oldu, "Karım geçen yıl hummadan öldü, Laurie. Oğullarımın ikisi de orduda. Son bir yıldır onlardan pek az haber alabildim. Son kez haber aldığımda, ikisi de Lord Borric ve Lord Brucal'ın yanındaydılar.</p>

  <p>"Şehir savaş gazileriyle dolu. Onları her yerde görebilirsiniz. Kolları, bacakları eksik, ya da gözleri kör olanlar. Ama hep eski savaş yeleklerini giyiyorlar. Çok da acıklı bir halleri var." Gözleri uzaklara dalıp gitti. "Umarım çocuklarımın sonu da öyle olmaz."</p>

  <p>Laurie ve Kasumi bir şey söylemediler. Lucas dalgınlığından sıyrıldı. "Aşağı dönmem gerek. Akşam yemeği dört saat sonra hazır olacak, ama eskiden sunduklarıma hiç de benzemiyor." Hancı gitmek üzere dönerken, "Şakacılarla bağlantı kurmanız gerekirse, bana söyleyin," dedi.</p>

  <p>O çıktıktan sonra Kasumi, "Laurie," dedi, "yurdunu tanıdıktan sonra bunu şerefli bir savaş olarak görmek zor."</p>

  <p>Laurie başıyla onayladı.</p>

  <p>Ambar karanlık ve küf kokuluydu. Laurie, Kasumi ve iki yeni at dışında boştu. Bir gece önce Gökkuşağı Papağanı'nda kalmışlar ve büyük paralar karşılığı iki yeni at alıp, şehirden çıkmaya çalışmışlardı. Şehrin kapılarına ulaştıklarında, Bas-Tyra'nın muhafızlarından bir grupla karşılaşmışlardı. Muhafızların niyetinin sorun çıkarmak olduğunu anlayınca, Laurie ve Kasumi hemen kaçmışlar ve şehirde çılgın bir kovalamaca olmuştu. Fakir Mahalle'ye girince izlerini kaybettirmiş ve Gökkuşağı Papağanı'na dönmüşlerdi. Lucas Dürüst Adam'a haber yollamıştı ve şimdi de onları şehirden çıkaracak bir hırsızı bekliyorlardı.</p>

  <p>Bir ıslık sessizliği bölünce, Laurie ve Kasumi aynı anda kılıçlarını çektiler. Tiz bir kıkırdama sesi onlara karşılık verdi ve yukarıdan önlerine küçük bir siluet indi. Karanlıkta siluetin nereden geldiğini görmek zordu, ama Laurie, ziyaretçilerinin bir süredir kirişlerin arasında saklanmakta olduğundan şüpheleniyordu.</p>

  <p>Siluet yaklaştı ve loş ışıkta onun on üç yaşından büyük olmayan bir çocuk olduğunu gördüler. "Anne'nin yerinde bir parti var," dedi yeni gelen.</p>

  <p>"Ve herkes doyasıya eğlenecek," diye cevap verdi Laurie.</p>

  <p>"Demek yolcular sizsiniz."</p>

  <p>"Rehber sen misin?" diye sordu Kasumi, sesindeki şaşkınlığı gizlemeye çalışmadan.</p>

  <p>Çocuk bir kabadayı ifadesiyle konuştu. "Evet. Eliuzun Jimmy rehberiniz olacak. Krondor'da ondan iyisini bulamazsınız." "Ne yapacağız?" dedi Laurie.</p>

  <p>"Önce şu ödeme meselesi. Adam başı yüz altın lira."</p>

  <p>Laurie bir şey söylemeden birkaç değerli taş çıkarıp çocuğa verdi. "Bunlar işini görür mü?"</p>

  <p>Çocuk ambarın kapısına doğru dönüp hafifçe aralayarak içeri biraz ay ışığı girmesini sağladı. Taşlan bir uzman gözüyle inceledikten sonra iki kaçağın yanına döndü. "İş görürler. Bir yüzlük daha verirseniz, bunu da alabilirsiniz." Bir parşömen uzattı.</p>

  <p>Laurie aldı, ama o ışıkta üzerinde ne yazdığım okuyamamıştı. "Nedir bu?"</p>

  <p>Jimmy kıkırdadı. "Bir kraliyet fermanı, taşıyıcısının Kral Yolu'nda yolculuk etmesine izin veriyor."</p>

  <p>"Gerçek mi?" diye sordu ozan.</p>

  <p>"Sözüm sözdür. Daha bu sabah Ludland'a giden bir tüccardan arakladım. Bir ay daha geçerli."</p>

  <p>Ozan, "Anlaştık," dedi ve çocuğa bir değerli taş daha verdi.</p>

  <p>Hırsız taşları kesesine indirdikten sonra, "Birazdan şehir kapısının olduğu taraftan bir patırtı gelecek. Bizimkilerin birkaçı muhafızlar için bir gösteri hazırladılar. İşler kızışınca, biz de aradan kaçacağız."</p>

  <p>Kapıya döndü ve başka bir şey söylemeden izlemeye başladı. Beklerken Kasumi, "Ona güvenebilir miyiz?" diye sordu.</p>

  <p>"Hayır, ama başka şansımız yok. Dürüst Adam bizi ele vererek daha büyük bir kâr sağlayabilecekse, bunu yapar. Ama Şakacılar muhafızları pek sevmezler, Lucas'ın dediğine göre artık bu daha da belirgin, yani bu pek olası değil. Yine de tedbirli ol."</p>

  <p>Zaman geçmek bilmiyordu, sonra birden bağrışmalar duyuldu. Jimmy tiz bir ıslıkla işaret verdi, karşı taraftan da bir başka ıslık cevap verdi. "Zamanı geldi," dedi ve kapıdan çıktı.</p>

  <p>Laurie ve Kasumi onun peşinden atlarını sürdüler. Küçük rehberleri, "Yakından ve hızla takip edin," diyerek yola koyuldu.</p>

  <p>Bir binanın köşesini dönünce kuzey kapısını gördüler. Bir grup adam bir sokak kavgasına tutuşmuşlardı, çoğu doklardaki denizcilere benziyorlardı. Muhafızlar düzeni sağlamak için ellerinden geleni yapıyorlar, ama ne zaman bir adamı ite kaka kargaşadan ayıracak olsalar, kapının yanındaki gölgelerden bir başkası belirip kavgaya katılıyordu. Birkaç dakika içinde tüm muhafızlar kavgayı ayırmaya koyulmuşlardı, o zaman da Jimmy, "Şimdi!" dedi.</p>

  <p>Arkasında yolcularla binadan fırladı ve ambarın yanındaki duvarın dibine geçti. Gölgelere saklanarak ilerlerlerken, kavganın gürültüsü nal seslerini bastırıyordu. Kapının yanma geldiklerinde diğer tarafta, daha önce durdukları yerden göremedikleri tek bir muhafız olduğunu gördüler.</p>

  <p>Laurie Jimmy'nin omzuna yapıştı. "Onun işini hemen bitirmemiz gerek."</p>

  <p>"Hayır," dedi Jimmy. "Silah çekerseniz, muhafızlar şuradaki eğlenceyi yanan bir kerhaneymiş gibi bırakırlar. Siz onu bana bırakın."</p>

  <p>Jimmy fırlayıp muhafızın yanına koştu. Muhafız mızrağını göğsüne doğru indirip, "Dur!" diye bağırırken Jimmy çizmesinin tam üzerinden adamın dizine sert bir tekme indirdi. Adam inleyerek yüzünde öfkeyle küçük saldırgana baktı. "Seni küçük-"</p>

  <p>Jimmy adama dilini çıkarıp doklara doğru koşmaya başladı. Muhafız hemen onun peşine düştü ve iki yolcu kapıdan dışarı süzüldüler. Şehrin dışına çıkar çıkmaz hemen atlarına binip uzaklaştılar. Krondor'dan ayrılırlarken, dövüşün seslerini hâlâ duyabiliyorlardı.</p>

  <p>Karaavlak'ta, şatonun aşağısındaki kasabadaki bir handa bir gün dinlendiler. İki gündür dağlardaydılar ve çayırları aşıp Malac Geçidi'ne gitmeden önce atlarını dinlendirmeleri gerekiyordu. Kasaba sessizdi ve pek bir hareketlilik yoktu, ta ki kapı açılıp pis, kahverengi bir cüppe içindeki bir adam içeri girene kadar. Adam yaşlıydı ve yılların ağırlığıyla çökmüştü, sıska denilecek kadar da zayıftı. Hancı temizlediği bira bardaklarından başını kaldırıp ona baktı ve "Ne istiyorsun?" dedi.</p>

  <p>İhtiyar yumuşak bir sesle, "Lütfen biraz yiyecek, efendim," dedi.</p>

  <p>"Parasını ödeyebilecek misin?"</p>

  <p>"Hanınızı haşarattan kurtarabilecek efsunlar yapabilirim, efendim, sıçanlar gelirse diye: Belki de-"</p>

  <p>"Defol! Dilencilere ya da büyücülere verecek yemeğim yok benim. Hele sütüm kesilecek olursa da, köpeklerimi üzerine salarım!"</p>

  <p>Büyücü etrafına bakındı. Laurie masanın diğer tarafından uzanıp Kasumi'nin koluna dokundu. Tsurani kökeni kendini belli ediyor, şahit olduğu şey karşısında bariz bir şaşkınlık sergiliyordu. Karşısında duran kişi bir büyücüydü ve tıpkı üzerindeki paçavralar gibi muamele görüyordu. Laurie'nin dokunuşu üzerine kendini toparladı. Büyücü ağır ağır dönüp handan çıktı.</p>

  <p>Laurie hemen fırlayıp hancıya yaklaştı. Masaya birkaç para çarparak, "Çabuk," dedi. "Bir soğuk but, bir somun ekmek ve bir tulum şarap."</p>

  <p>Hancı şaşırmıştı, ama tezgâhın üzerindeki paralar söyleneni yapması için yeterliydi. İstedikleri tezgâhın üzerine çıkınca Laurie hepsini toparladı. Bir an durup bir kayık tabaktan bir dilim peynir aldıktan sonra kapıya doğru fırladı. Kasumi de hancı kadar şaşkın bir haldeydi.</p>

  <p>Laurie yolun aşağısına bakınca yaşlı adamı gördü, baston gibi kullandığı değneğiyle yürürken dik duruyordu. Adamın arkasından koştu ve önüne geçerek, "Affedersiniz," dedi, "ama az önce ben de handaydım ve..." Yiyeceklerle şarap tulumunu uzattı.</p>

  <p>Yaşlı adamın gözlerindeki gururun kaybolduğunu gördü. "Bunu neden yapıyorsun, ozan?"</p>

  <p>"Büyücü olan bir dostum var, çok özel bir dost," dedi Laurie. "Bir zamanlar benim için büyük bir iyilik yapmıştı, ben de... bu bir çeşit ödeşme."</p>

  <p>Büyücü bu açıklamayı kabul edip yiyecekleri aldı. Adam hepsini kucağında tutmaya çalışırken Laurie büyücünün kentlerindeki boş keseye iki değerli taş sıkıştırdı. Bunlar, mütevazi bir hayat yaşadığı sürece büyücünün bir daha hiç aç kalmaması için yeterliydi. "Şu büyücünün adı nedir; belki onu tanıyorumdur?"</p>

  <p>"Milamber."</p>

  <p>Yaşlı adam başını iki yana salladı. "Adım duymadım. Nerede yaşıyor?"</p>

  <p>Laurie batıya, tepelerin ardında alçalan güneşe doğru baktı. Duygulu bir sesle, "Buradan uzakta, dostum," dedi. "Buradan çok uzakta."</p>

  <p>Tayfalar yelkenleri toplarlarken gemi dalgalar arasında ilerliyordu. Laurie ile Kasumi güvertede durmuş, gemi limana yanaşırken Rillanon'un kubbe ve kulelerine bakıyorlardı. "Muhteşem bir şehir," dedi Tsurani subayı. "Yurdumun şehirleri kadar büyük değil, ama çok farklı. Bütün o ince taş sütunlar ve sancakların renkleriyle tam bir efsaneler şehri gibi görünüyor."</p>

  <p>"Tuhaf," dedi Laurie. "Jamar'ı ilk gördüğümüzde Pug ve ben de aynı şeyi hissetmiştik. Galiba bunun nedeni, birbirlerinden çok farklı olmaları."</p>

  <p>Açık güvertede durdular, serin bir esinti vardı ama yine de güneşin sıcaklığını hissedebiliyorlardı. İkisi de Salador'da bulabildikleri en iyi giysileri giymişlerdi, çünkü sarayda şık olmak istiyorlardı ve serseri gibi görünecek olurlarsa Kral'ı görmek için içeri alınma şanslarının olmayacağını da biliyorlardı.</p>

  <p>Geminin kaptanı son yelkenleri de toplattı ve az sonra gemi doklardaki yerine yanaştı. Rıhtımdaki adamlara halatlar fırlatıldı ve gemi kısa sürede bağlandı.</p>

  <p>İki yolcu bir an önce iskeleden inip, şehirde yol almaya başladılar. Adalar Krallığı'nın efsanevi, kadim şehri Rillanon, güneş ışığı altında ışıldayan parlak renklerle süslenmişti, ama sokakların ve pazarların atmosferinde bir gerginlik seziliyordu. Geçtikleri her yerde insanlar alçak sesle konuşuyor, sanki birilerinin onları duymasından korkuyorlardı, hatta sokak tezgâhlarındaki çığırtkanlar bile mallarını gönülsüzce tanıtıyorlardı.</p>

  <p>Öğle saati yaklaşıyordu ve kalacak bir yer aramadan doğruca saraya gittiler. Ana kapıya vardıklarında, Kraliyet Muhafız Alayı'nın mor ve altın renkli üniforması içindeki bir subay ne istediklerini sordu.</p>

  <p>"Kral'a savaş hakkında son derece önemli bir mesaj getirdik," dedi Laurie.</p>

  <p>Subay düşündü. İyi giyimlilerdi ve kıyamet çığırtkanlığı yapan her zamanki delilere ya da bilinmeyen bir dinin peygamberlerine benzemiyorlardı, ama saraya ya da orduya bağlı subaylar da değillerdi. O da tüm zamanlarda, tüm devletlerin ordularında en sık izlenmiş olan yolu seçti: Onları bir üst makamına havale etti.</p>

  <p>Bir muhafız onlara Kraliyet Şansölye yardımcısının ofisine kadar eşlik etti. Burada, yardımcıyla görüşmeden önce yarım saat bekletildiler. Ofise girdiklerinde onları Kraliyet Sarayı Vekilharcı karşıladı; ufak tefek, göbekli ve konuşurken kronik olarak derin derin soluyan, kendini çok yüksek gören bir adamdı. "Siz baylar ne istiyorsunuz?" diye sorarken, onlarla fazla ilgilenmeyeceğini belli etmişti.</p>

  <p>"Kral'a savaş hakkında haber getirdik," diye cevap verdi Laurie.</p>

  <p>"Ya?" diyerek burnunu çekti, "Peki bu belgeler, mesajlar ya da her ne ise, neden her zamanki gibi bir askeri çanta içinde getirilmemiş?"</p>

  <p>Saraya girdikten sonra beklediği için sıkıldığı belli olan Kasumi, "Bizi Kral'a götürebilecek biriyle konuşalım," dedi.</p>

  <p>Kraliyet Vekilharcı öfkelenmişti. "Ben Baron Gray'im. Konuşacağın biri varsa o benim be adam! Ve muhafızları çağırıp sizi sokağa attırmaya kararlıyım. Majesteleri ilgi çekmek isteyen her şarlatan yüzünden rahatsız edilemez. İkna etmen gereken kişi benim ve bunu başaramadın."</p>

  <p>Kasumi bir adım atıp adamı yeleğinin önünden yakaladı. "Ben de Shinzawailerden Kasumi'yim. Babam da Shinzawailerin Lordu Kamatsu'dur ve Kanazawai Klanı'nın Savaş Şefi'dir. Kralını göreceğim!"</p>

  <p>Lord Gray'in beti benzi soldu. Delicesine Kasumi'nin elini çekiştirerek konuşmaya çalışıyordu. Az önce duydukları ve bu şekilde tutulmak karşısında hissettikleri birbirine karışmıştı. Bütün bunlardan sonra konuşacak hali kalmamıştı. Başını çılgınca aşağı yukarı sallamaya başlayınca Kasumi onu bıraktı.</p>

  <p>Bir kapıya doğru yürüdü, Kasumi onları deli yerine koyup da muhafızları çağırabileceği için onu izliyordu. Adamın aklından geçenler ne olursa olsun, Kasumi'nin tavırları onu daha önce gördüğü hiçbir şeye benzemediğine inandırmıştı. Bir haberci yollandı ve birkaç dakika sonra odaya yaşlıca bir adam girdi.</p>

  <p>"Ne var?" dedi yalnızca.</p>

  <p>"Dük Hazretleri," dedi Vekilharcı, "bence bu adamlarla konuşup, Majesteleri'nin onlarla görüşüp görüşmemesi gerektiğine sizin karar vermeniz en iyisi olacak."</p>

  <p>Adam dönüp, ofisteki diğer iki adamı süzdü. "Ben Dük Caldric, Kraliyet Şansölyesi'yim. Majesteleri'ni görmek isteme sebebiniz nedir?"</p>

  <p>Kasumi, "Tsuranuanni İmparatoru'ndan bir mesaj getirdim," dedi.</p>

  <p>Kral, limana bakan bir balkondaki bir köşk çadırında oturuyordu. Aşağıda, sarayın tam altından bir dağ ırmağı geçiyordu; artık bir hendek olarak ona ihtiyaç olmasa da, başlangıçtaki savunma tasarımının bir parçasıydı. Üzerinde yay çizen zarif köprülerin, nehrin bir yakasından diğerine taşıdıkları insanlar görülebiliyordu.</p>

  <p>Kral Rodric oturmuş, Kasumi'nin söylediklerini dinliyormuş gibi görünüyordu. Kasumi İmparator'un barış mesajını ayrıntılarıyla açıklarken o, dalgın bakışlarla sağ elindeki altın topla oynuyordu.</p>

  <p>Kasumi sözlerini bitirince Kral bir süre sessiz kaldı, duyduklarını kafasında tartıyor gibiydi. Kasumi Dük Caldric'e bir tutam belge verip, Kral'ın cevabını bekledi. Bir an daha süren sessizliğin ardından Kasumi, "Majesteleri, İmparator'un önerileri o parşömenlerde tüm ayrıntılarıyla açıklanmıştır," diye ekledi, "dilediğinizde incelemeniz için. Uygun gördüğünüz zaman cevabınızı götürmek üzere bekleyeceğim."</p>

  <p>Rodric hâlâ sessizdi, yakındaki saraylılar gergin ifadelerle bakışıyorlardı. Kasumi tekrar konuşmak üzereydi ki Kral, "Şu küçük uyruğumun şehirde koşuşturmalarını izlemek beni her zaman eğlendiriyor," dedi, "tıpkı karınca sürüsü gibiler. Bazen o basit yaşamlarını tüketirken akıllarından neler geçtiğini merak ederim." Dönüp iki temsilciye baktı. "Biliyor musunuz, onlardan canımın istediğini öldürtebilirim. Sadece durduğum bu balkondan seçmem yeter. Nöbetçilerime, 'Şu mavi başlıklı herifi görüyor musunuz? Gidip vurun kellesini,' derim ve dediğimi de yaparlar. Çünkü Kral'ım ben."</p>

  <p>Laurie sırtının ürperdiğini hissetti. Bu, aklına gelebilecek her şeyden kötüydü. Kral konuşulan tek kelimeyi bile duymamış gibiydi. Kasumi Tsurani dilinde, çok kısık bir sesle, "Başarısız olursak, birimizin dönüp babama haber vermesi gerek," dedi.</p>

  <p>Bunun üzerine Kral bir anda başını çevirdi. Gözleri büyüdü, sesi titreyerek konuştu. "Bu da nesi?" Sesi tizleşti. "Kimse fısıldayamaz!" Yüzünde çılgın bir ifade belirdi. "Arkamdan hep fısıldaşıyorlar, hainler. Ama ben kim olduklarını biliyorum, onlara önümde diz çöktüreceğim; evet yapacağım bunu. O hain Kerus da, ben onu astırmadan önce diz çökmüştü. Kesh'e kaçmasalar, tüm ailesini astıracaktım ya." Sonra Kasumi'yi süzdü. "Tuhaf hikâyen ve şu sözde belgelerinle beni oyuna getireceğini sanıyorsun. Numaranızı herkes anlar. Siz casussunuz!"</p>

  <p>Dük Caldric sıkıntılı görünüyor, Kral'ı sakinleştirmeye çalışıyordu. Yakında duran çok sayıdaki muhafız da, duydukları karşısında huzursuzca kıpırdanıyorlardı.</p>

  <p>Kral endişeli Dük'ü kenara itti. Sesi neredeyse isterik bir tona büründü. "Siz o hain Borric'in ajanlarısınız. O ve amcam tahtımı ele geçirmeyi planlıyorlar. Ama ben buna engel oldum. Amcam Erland öldü..." Bir an durdu, aklı karışmış gibiydi. "Hayır, yani hasta. Bu yüzden sadık Dük'üm Guy, sevgili amcam iyileşene dek Krondor'u yönetmek üzere Bas-Tyra'dan oraya gönderildi..." Gözleri bir an berraklaşır gibi oldu ve "Kendimi iyi hissetmiyorum," dedi. "Lütfen beni hoş görün. Sizinle yarın yine konuşacağım." Sandalyesinden kalktı. Bir adım atmıştı ki, geri dönüp Laurie ve Kasumi'ye baktı. "Beni ne için görmek istemiştiniz? Ha evet, barış. Evet, bu iyi. Bu savaş korkunç bir şey. Bir an önce sona erdirmeliyiz ki, yeniden yapılanmaya dönebileyim. Bir an önce yapılanmaya başlamalıyız."</p>

  <p>Bir uşak koluna girip Kral'ı dışarı çıkardı. Kraliyet Şansölyesi, "Beni izleyin ve hiçbir şey söylemeyin," dedi.</p>

  <p>Onları aceleyle sarayda bir yere götürüp, önünde iki nöbetçinin dikildiği bir odaya soktu. Bir nöbetçi kapıyı açtı ve içeri girdiler. İçeride iki büyük yatak, bir köşede de bir masa ve sandalyeler vardı. "Gelişiniz çok zamansız oldu," dedi Şansölye. "Kuşkusuz sizin de anladığınız gibi, Kralımız artık hasta bir adam ve korkarım ki, iyileşemeyecek. Umarım yarın mesajınızı anlayacak kadar iyi olur. Lütfen size haber verilene dek burada kaim. Size yemek getirilecek."</p>

  <p>Kapıya doğru geçti ve çıkmadan önce, "Yarın görüşmek üzere," dedi.</p>

  <p style="text-align: center">* * *</p>

  <p>Gece bir haykırışla uyandılar. Laurie hemen kalkıp pencerenin yanına gitti. Perdelerin arasından dışarı bakınca, aşağıdaki balkonda bir siluet gördü. Kral Rodric, üzerinde geceliği, elinde kılıcıyla çalılara saldırıyordu. Laurie pencereyi açarken Kasumi de yanına geldi. Aşağıdan Kral'ın çığlıklarını duyabiliyorlardı: "Suikastçiler! Geldiler işte!" Muhafızlar fırlayıp çalılıkları ararlarken, saray uşakları da çığlıklar atan hükümdarı odasına geri götürdüler.</p>

  <p>Kasumi, "Doğrusu şu ki, tanrılar ona dokunmuş," dedi. "Gerçekten de ülkenizden nefret ediyor olmalılar."</p>

  <p>"Korkarım tanrıların bu olanlarla bir ilgisi yok, dostum Kasumi," dedi Laurie. "Bence şu anda buradan çıkmanın bir yolunu aramalıyız. İçimden bir ses, Majesteleri'nin bir barış anlaşmasının hassas noktalarını görüşmek için pek de iyi bir halde olmadığını söylüyor. Bence en iyisi gidip Dük Borric ile konuşmak."</p>

  <p>"Peki, bu Dük savaşı durdurabilir mi?"</p>

  <p>Laurie, üzerinde katlanmış giysilerinin durduğu sandalyeye geçti. "Umarım. Buradaki lordlar Kral'ın bu halini görüp de bir şey yapmazlarsa, yakında iç savaş çıkar. Bir savaşa başlamadan önce diğerini bitirmek gerek."</p>

  <p>Çabucak giyindiler. Laurie, "Umalım da sabah gelgitle birlikte yola çıkan bir gemi bulabilelim," dedi. "Kral limanları kapattırırsa, kapana kısılırız. Yüzmek için çok uzun bir yol."</p>

  <p>Eşyalarını toplarlarken kapı açıldı ve içeri Kraliyet Şansölyesi girdi. Durdu ve tamamen giyinmiş hallerini gördü. "Güzel," diyerek kapıyı kapattı. "Umduğum kadar sağduyulu imişsiniz. Kral casusların öldürülmelerini emretti."</p>

  <p>Laurie inanamamıştı. "Bizi casus mu sanıyor?"</p>

  <p>Dük Caldric masanın yanındaki sandalyelerden birine oturdu, bitkinliği yüzünden okunuyordu. "Bugünlerde Majesteleri'nin aklından geçenleri kim biliyor ki? Bazılarımız onun daha da korkunç dürtülerinden korunmaya çalışıyor, ama bu da gün geçtikçe zorlaşıyor. İçinde bir hastalık var ki, buna şahit olmak korkunç bir şey. Yıllar önce de tezcanlı bir adam olduğu doğru, ama planlarında bir öngörü, burayı Midkemia'daki en büyük ülke yapabilecek, çılgın bir zekâ da vardı.</p>

  <p>"Şu anda sarayda ondan faydalanmak isteyen, onun korkularını kendi çıkarları doğrultusunda kullanan çok kişi var. Korkarım ki, yakında ben de hain olarak damgalanıp öldürülerek diğerlerine katılacağım."</p>

  <p>Kasumi kılıcını beline taktı. "Neden kalıyorsunuz, Dük Hazretleri? Bu doğruysa, neden bizimle Dük Borric'e gelmiyorsunuz?"</p>

  <p>Dük, Shinzawailerin büyük oğluna baktı. "Ben Kraliyetin bir soylusuyum, o da benim Kralım. Onu Krallık'a zarar vermekten alıkoymak için elimden geleni yapmalıyım, bunun bedeli yaşamım bile olsa; ama ona kılıç kaldıramam, bunu yapanlara da yardım edemem. Sizin dünyanızda işler nasıl yürüyor, bilmiyorum, Tsurani, ama benim burada kalmam gerek. O benim Kralım."</p>

  <p>Kasumi onayladı. "Anlıyorum. Yerinizde olsam, ben de aynısını yapardım. Cesur bir adamsınız, Dük Caldric."</p>

  <p>Dük ayağa kalktı. "Yorgun bir adamım. Kral sert bir içki içti, benim elimden. Zehirden korktuğu için başkasının elinden içmiyor. Doktorun ona uyuması için bir şeyler vermesini sağladım. O uyandığında denize açılmış olursunuz. Ziyaretinizi hatırlar mı bilemiyorum, ama zaten bir, en geç iki gün içinde birisi ona hatırlatacaktır. Bu yüzden oyalanmayın. Doğruca Lord Borric'e gidin ve olanları ona anlatın."</p>

  <p>"Prens Erland gerçekten öldü mü?" diye sordu Laurie.</p>

  <p>"Evet. Haberi bir hafta önce geldi. Kötüleşen sağlığı soğuk zindana dayanamamış. Tahtın varisi artık Borric. Rodric hiç evlenmedi: Başka insanlardan duyduğu korku buna imkân vermeyecek kadar büyük. Krallık'ın kaderi Borric'e bağlı. Ona bunu söyleyin."</p>

  <p>Kapıya doğru geçtiler. Dük açmadan önce, "Ayrıca ona, Rillanon'a gelecek olursa benim büyük olasılıkla ölmüş olacağımı da söyleyin," dedi. "İyi de olacak, çünkü Kraliyet Sancağı'na kılıç kaldıranlara karşı koymak zorunda kalacaktım."</p>

  <p>Laurie ve Kasumi bir şey söyleyemeden Dük kapıyı açtı. Dışarıda iki muhafız duruyordu, Dük onlara Laurie ve Kasumi'ye doklara kadar eşlik etmelerini emretti. "Soylu Kırlangıç limanda demirli. Bunu kaptana verin." Laurie'ye bir kâğıt parçası uzattı. "Bu bir kraliyet fermanı, sizi Salador'a götürmesini emrediyor." İkinci bir kâğıt çıkardı. "Bu da bir başkası, tüm Kraliyet Orduları'na yolculuğunuzda size yardımcı olmalarını emrediyor."</p>

  <p>El sıkıştılar ve iki temsilci muhafızların peşinden koridorda yürüdüler. Çıkarlarken Laurie dönüp, Caldric'e baktı. Yaşlı Dük bekliyordu, omuzları sarkmış ve bitkindi, yüzü endişe ve acıyla, aynı zamanda da korkuyla buruşmuştu. Köşeyi dönüp Dük'ü gözden kaybederlerken Laurie, dünyada hiçbir bedel karşılığında o adamın yerinde olmak istemeyeceğini düşünüyordu.</p>

  <p>Atlar ağızlarından köpük saçıyorlardı. Binicileri onları tepeden yukarı doğru kamçıladılar. Lord Borric'e doğru yaptıkları, bir ay önce başlayan yolculuklarının son ayağındaydılar ve artık bitirmek üzerelerdi. Soylu Kırlangıç onları Salador'a götürmüş, oradan da hemen Batıya doğru yola koyulmuşlardı. Yol boyunca pek uyumamışlar, ya takas yoluyla ya da Caldric'in verdiği kraliyet fermanı ile fırsat buldukça atlı devriyelerden el koyarak taze binekler bulmuşlardı. Laurie emin olamıyordu, ama bu mesafeyi o güne kadar hiç alınmadığı kadar hızlı aldıklarını düşünüyordu.</p>

  <p>Zun'den ayrıldıklarından beri defalarca askerler tarafından durdurulmuşlardı. Her defasında da Şansölye'nin fermanını göstermiş ve geçmişlerdi. Şimdi de Dük'ün kampına yaklaşıyorlardı.</p>

  <p>Tsurani Savaş Lordu büyük saldırısını başlatmıştı. Kraliyet güçleri bir hafta kadar direndikten sonra, on bin taze Tsurani askeri hatlarına saldırarak dengeleri bozunca çökmüşlerdi. Şiddetli bir çatışma olmuş, üç gün süren çılgın, durmak bilmeyen çarpışmaların ardından Kraliyet ordusu nihayet bozguna uğramıştı. Her şey sona erdiğinde, cephenin büyük bir kısmı kaybedilmiş, Tsuraniler de Kuzey Geçidi'nin dışlarında bir üs dikmişlerdi.</p>

  <p>Artık elfler ve cücelerin, ayrıca Uzak Sahil'deki şatoların da Kraliyet ordusunun ana kuvvetleriyle bağlantıları kopmuştu. Eski kamp yerle bir edilirken haberleşmede kullanılan güvercinler de yok edildikleri için, hiçbir haberleşme olanağı yoktu. Diğer cephelerin kaderleri bilinmiyordu.</p>

  <p>Batı Orduları yeniden toparlanmaya başlamışlardı ve Laurie ile Kasumi'nin karargâh kampını bulmaları biraz zaman aldı. Komutanın köşk çadırına doğru ilerlerken her yanda acı bir mağlubiyetin izlerini görüyorlardı. Bu, Krallık için savaşın en acı faturasıydı. Nereye baksalar yaralı ya da hasta adamlar görüyorlardı; yaralı olmayanlara da ümitsiz ifadeler hakimdi.</p>

  <p>Nöbetçi bir çavuş fermanlarını inceledi ve Dük'ün çadırının yerini göstermesi için yanlarına bir de nöbetçi vererek onları yolladı. Büyük komutan çadırına geldiler ve nöbetçi içeri girerken bir uşak bineklerini aldı. Bir an sonra uzun boylu, sarı sakallı ve Crydee üniforması giymiş genç bir adam dışarı çıktı. Arkasından da tıknaz, kır sakallı -giysisine bakılırsa bir büyücü olan- bir adam ve iriyarı, yüzü boyunca çarpık bir yara izi uzanan üçüncü bir adam çıktılar. Laurie bunların Pug'ın sözünü ettiği eski dostları olup olmadıklarını düşündü, ama hemen dikkatini önünde duran genç subaya verdi. "Lord Borric'e bir mesaj getirdim."</p>

  <p>Genç adam acı bir gülümsemeyle, "Mesajı bana verebilirsiniz, efendim," dedi. "Ben onun oğlu Lyam'ım."</p>

  <p>"Saygısızlık etmek istemem, Majesteleri," dedi Laurie, "ama Dük ile bizzat konuşmam gerek. Dük Caldric'in talimatı böyle."</p>

  <p>Kraliyet Şansölyesi'nin adı geçince Lyam arkadaşlarıyla bir bakıştı, sonra çadırın bez kapısını kenara çekti. Laurie ve Kasumi girdiler, diğerleri de onları izlediler. İçeride, küçük bir mangal ve üzerinde haritalar olan büyük bir masa vardı. Lyam onları dev çadırın bir perdeyle ayrılmış olan bir başka bölümüne götürdü. Perdeyi kenara çekince, bir şiltenin üzerinde yatan bir adam gördüler.</p>

  <p>Uzun boylu bir adamdı, koyu renk saçları yol yol kırlaşmıştı. Yüzü gergin, kanı çekilmiş, dudakları neredeyse masmavi kesilmişti. Kesik kesik soluyor, uyurken her nefesi gürültüyle hırlıyordu. Temiz yatak giysileri giymişti, ama gevşek yakasının altında ağır sargılar görünüyordu.</p>

  <p>Bir başka adam daha çadıra girerken Lyam perdeyi kapattı. Yaşlılığına ve neredeyse beyaza yakın, yeleyi andıran saçlarına rağmen hâlâ dik duruyordu ve geniş omuzluydu. Alçak sesle, "Ne var?" dedi.</p>

  <p>"Bu adamlar Babama Caldric'ten mesaj getirmişler," diye cevap verdi Lyam.</p>

  <p>İhtiyar savaşçı elini uzattı. "Onları bana verin."</p>

  <p>Laurie tereddüt edince, adam âdeta gürledi. "Kahretsin be adam, ben Brucal'ım. Borric yaralanınca, Batı Orduları'nın komutası bana geçti." '</p>

  <p>"Yazılı bir mesaj yok, Lord Hazretleri," dedi Laurie. "Dük Caldric, size arkadaşımı tanıştırmamı istedi. Bu, Shinzawailerden Kasumi, kendisi Tsuranuanni İmparatoru'nun elçisidir ve Kral için bir barış önerisi getirdi."</p>

  <p>"Sonunda barış mı geliyor?" dedi Lyam.</p>

  <p>Laurie olumsuz anlamda başını salladı. "Ne yazık ki, hayır. Dük ayrıca şunları da söylememi istedi: Kral delirmiş dununda ve Bas-Tyra Dük'ü Prens Erland'ı öldürmüş. Krallık'ı kurtarabilecek tek kişinin Lord Borric olmasından korkuyor."</p>

  <p>Brucal'ın haberler karşısında sarsıldığı görülebiliyordu. Lyam'a dönerek sessizce, "Artık dedikoduların doğru olduğunu biliyoruz," dedi. "Erland gerçekten de Guy'ın esiriymiş. Erland ölmüş ha. Buna inanamıyorum." Geçirdiği sarsıntıyı atlatarak, "Lyam," dedi, "şu anda aklının babanda olduğunu biliyorum, ama şunu iyice düşünmelisin: Baban ölüm döşeğinde; yakında Crydee Dükü olacaksın. Erland da öldüğüne göre, doğuştan kazandığın hakkınla tahtın da varisi sen olacaksın."</p>

  <p>Brucal harita masasının yanındaki bir tabureye kendini bıraktı. "Bu senin için çok ağır bir yük, Lyam, ama Batıdaki diğerleri, tıpkı bir zamanlar babandan bekledikleri gibi senden de liderlik bekleyecekler," dedi. "İki krallık arasında herhangi bir sevgi var idiyse bile, Guy Krondor tahtına oturduğuna göre artık kırılma noktasındadır. Artık her şey açıkça belli, Bas-Tyra Kral olmak istiyor, çünkü delirmiş bir Rodric'in tahtında uzun süre oturmasına izin verilemez." Gözlerini Lyam'a dikti. "Yakında, Batı'daki birliklerimizin ne yapacağına karar vermen gerekecek. Ağzından çıkacak bir söz ile iç savaş başlar."</p>
</body>
</html>
