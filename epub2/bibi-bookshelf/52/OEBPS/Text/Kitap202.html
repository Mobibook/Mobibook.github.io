<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="bölüm-ad" style="text-align: center;">MALİKÂNE</h2>

  <p class="giriş"><big><big>S</big></big><small>ON ÜÇ HAFTA BOYUNCA HAVA GİDEREK SERİNLEMİŞTİ.</small></p>

  <p>Yine de yaz sıcağı hissediliyordu. Bu topraklarda kış mevsimi, tabii buna mevsim denirse, yalnızca altı hafta sürer ve kuzeyden gelen kısa, serin yağmurlarla geçerdi. Ağaçlar mavimsi yeşil yapraklarının çok azını dökerdi, sonbaharın geldiğini gösteren hiçbir belirti de olmazdı. Tsuranuanni'de geçirdiği dört yıl boyunca Pug mevsimlerin değiştiğini gösteren o tanıdık işaretlerin hiçbirini görmemişti: ne kuş göçleri, ne sabahları düşen çiy, ne donan yağmurlar, kar, ne de yabani çiçeklerin açması. Bu topraklar ebediyen yazın yumuşak kehribar rengine bürünmüştü âdeta.</p>

  <p>Yolculuğun ilk birkaç günü boyunca Jamar'dan kuzeydeki Sulan-qu şehrine giden yolu takip etmişlerdi. Gagajin nehri ardı arkası kesilmeyen tekneler ve mavnaları taşırken, yol da kervanlar, çiftçi arabaları ve tahtırevanlarla taşınan soylularla en az nehir kadar kalabalıktı.</p>

  <p>Shinzawai Lordu ilk gün, Yüce Konseye katılmak üzere tekneyle Kutsal Şehir'e gitmişti. Ev halkı daha rahat bir tempoyla yol alıyordu. Sulan-qu şehrinin dışında Hokanu, Acoma Leydisi'ni ziyaret etmek üzere bir mola verdi ve Pug ile Laurie, yeni yakalanmış bir Midkemialı köle ile sohbet etme fırsatı buldular. Haberler iç karartıcıydı. Son duyduklarından beri değişen bir şey yoktu; yenişememe hali devam ediyordu.</p>

  <p>Kutsal Şehir'de Shinzawai Lordu da oğluna katıldı ve Silmani şehrinin dışındaki Shinzawai malikânesine doğru yollarına devam ettiler. Oradan kuzeye kadar olan yolculuk olaysız geçti.</p>

  <p>Shinzawai kervanı, ailenin kuzeydeki malikânesinin sınırlarına yaklaşıyordu. Yol boyunca Pug ve Laurie'nin mutfak kaplarını boşaltmak, needra pisliklerini temizlemek ve malzemeleri indirip bindirmek gibi ara sıra çıkan işler dışında yapacakları pek bir şey yoktu. Şimdi de bir arabanın arkasında oturmuş, ayaklarını sallayarak yolculuk ediyorlardı. Laurie içi karpuza benzeyen ve iri, yeşil bir narı andıran, olgun bir jomach meyvesini dişledi. Çekirdeklerini tükürürken, "Elin nasıl?" diye sordu.</p>

  <p>Pug avucu boyunca yayılmış kızıl, buruşuk yarayı inceledi. "Hâlâ sert. Sanırım daha fazla da iyileşmez."</p>

  <p>Laurie bir baktı. "Bir daha kılıç taşıyabileceğini sanmam." Sırıttı.</p>

  <p>Pug kahkahalarla güldü. "Sen de öyle. Nedense içimde, İmparatorluk Atlı Birlikleri'nde sana iş bulamayacaklarmış gibi bir his var."</p>

  <p>Laurie ağzındaki çekirdekleri püskürttü ve arkalarında gelen arabayı çeken needranın burnuna çarptılar. Altı bacaklı hayvan homurdandı ve sürücüsü sopasını öfkeyle onlara doğru salladı. "İmparatorun hiç atı olmadığı ve bu nedenle atlı birlikleri de olmadığı gerçeğini saymazsak, bundan daha güzel bir iş düşünemezdim."</p>

  <p>Pug alaycı bir ifadeyle güldü.</p>

  <p>Laurie bir aristokrat havasıyla konuşarak, "Şunu biliniz ki, sevgili dostum," dedi, "biz ozanların yolu, sayıları az da olsa, bin bir güçlükle kazandığımız paralara göz dikmiş, pek de saygıdeğer olmayan bazı müşteriler, yani eşkıyalar ve haydutlar tarafından sık sık kesilir. Kendini savunma becerisini edinemeyen, bizim meslekte fazla kalamaz, bilmem anlatabildim mi?"</p>

  <p>Pug gülümsedi. Şehirlerde bir ozanın âdeta kutsal bir kişi olarak görüldüğünü biliyordu, çünkü ona zarar verilecek ya da soyulacak olsa bu duyulur ve herkes oradan ayağını keserdi. Yolda ise durum farklıydı. Laurie'nin kendi başının çaresine bakabileceğine inancı tamdı, ama bu kibirli sözlerinin karşılıksız kalmasına da izin verecek değildi. Ama tam ağzını açmıştı ki, kervanın ön tarafından gelen bağrışmalar sözünü kesti. Muhafızlar hemen fırladılar, Laurie de kısa boylu yol arkadaşına döndü. "Bu da neyin nesi böyle?"</p>

  <p>Cevabını beklemeden aşağı atlayıp koşmaya başladı. Pug da onu izledi. Kervanın başına, Shinzawai Lordu'nun tahtırevanının arkasına vardıklarında, yoldan kendilerine doğru yaklaşan bazı şekiller gördüler. Laurie Pug'ın koluna yapıştı. "Atlılar!"</p>

  <p>Pug neredeyse gözlerine inanamayacaktı, çünkü Shinzawai malikânesinden gelen yoldan, görünüşe göre gerçekten de atlılar yaklaşıyordu. Yaklaştıkları zamansa bir atlı ve üç cho-ja olduklarını gördü, üçü de gösterişli lacivert giysiler giymişlerdi.</p>

  <p>Kahverengi saçlı, çoğundan uzun boylu, genç bir Tsurani olan atlı, atından indi. Hareketleri hantaldı ve Laurie, "En iyi binekleri bu ise, askeri anlamda hiçbir tehdit oluşturamazlar," dedi. "Bak, ne eyer, ne de gem yok, yalnızca deri kayışlardan yapılmış, uydurma bir koşum var. Zavallı at da görünüşüne bakılırsa, aylardır iyi bir tımar yüzü görmemiş."</p>

  <p>Atlı yaklaşırken tahtırevanın perdesi aralandı. Köleler tahtırevanı yere indirdiler ve Shinzawai Lordu dışarı çıktı. Hokanu kervanın arkasında, muhafızların arasında bulunduğu yerden babasının yanına gelmiş, atlıyla kucaklaşıp selamlaşıyordu. Sonra atlı Shinzawai Lordu'nu kucakladı. Pug ve Laurie atlının, "Baba! Seni tekrar görmek güzel," dediğini duydular.</p>

  <p>Shinzawai Lordu da, "Kasumi! Büyük oğlumu görmek çok güzel," dedi. "Ne zaman döndün?"</p>

  <p>"Bir haftadan az bir süre önce. Jamar'a gelecektim, ama buraya geleceğinizi duydum, ben de bekledim."</p>

  <p>"Buna memnun oldum. Yanındakiler kim?" Yaratıkları işaret etti.</p>

  <p>En öndekini göstererek, "Bu," dedi, "Hücum Önderi X'calak, Midkemia dağlarının altındaki kısa boylularla savaştan yeni döndü."</p>

  <p>Yaratık ileri çıkıp elini kaldırarak -tıpkı bir insan gibi- selam verdi ve güçlü, tiz bir sesle, "Selam sana, Shinzawai Lordu Kamatsu," dedi. "Ceddinize saygılar."</p>

  <p>Shinzawai Lordu da belini hafifçe eğerek selam verdi. "Selam, X'calak. Kovanınıza saygılar. Cho-jalara kapımız her zaman açıktır."</p>

  <p>Yaratık geri çekilip bekledi. Lord dönüp ata baktı. "Üzerine oturduğun bu şey de nedir, oğlum?"</p>

  <p>"Bir at, Baba. Barbarların savaşta bindikleri bir yaratık. Sana daha önce de onlardan söz etmiştim. Gerçekten inanılmaz bir yaratık. Üzerindeyken, en hızlı cho-ja koşucusunu bile geçebilirim."</p>

  <p>"Üzerinde nasıl duruyorsun peki?"</p>

  <p>Shinzawailerin büyük oğlu güldü. "Korkarım ki, büyük zorlukla. Barbarların bunun için bazı numaraları var, ama henüz öğrenemedim."</p>

  <p>Hokanu gülümsedi. "Belki birkaç ders ayarlayabiliriz."</p>

  <p>Kasumi samimi bir hareketle sırtına bir şaplak attı. "Birkaç barbardan istedim, ne yazık ki, hepsi ölüydü."</p>

  <p>"Burada ölü olmayan iki tane var."</p>

  <p>Kasumi erkek kardeşinin arkasına bakınca, etraflarında toplanmış olan kölelerden en az bir baş boyu daha uzun olan Laurie'yi gördü. "Pekâlâ. Eh, ondan bunu istemeliyiz. Baba, iznin olursa, eve dönüp gelişiniz için hazırlıkları tamamlamak istiyorum."</p>

  <p>Kamatsu oğluna sarılıp onayladı. Büyük oğul atın yelesini avuçladı ve atletik bir sıçrayışla bindi. El sallayarak uzaklaştı.</p>

  <p>Pug ve Laurie hemen arabadaki yerlerine döndüler. Laurie, "Daha önce o şeylerden görmüş müydün hiç?" diye sordu.</p>

  <p>Pug başıyla onayladı. "Evet. Tsuraniler onlara cho-ja diyor. Tıpkı karıncalar gibi büyük kovan tümseklerinde yaşarlar. Kampta konuştuğum Tsurani köleler, onların çok uzun zamandır var olduklarını söylemişlerdi. İmparatorluk'a sadıklar, ama hatırladığıma göre biri, her kovanın kendi kraliçesi olduğunu söylemişti."</p>

  <p>Laurie tek eliyle tutunarak, arabanın ön tarafını kolaçan etti. "Onlarla yaya olarak karşılaşmak istemem. Nasıl koştuklarına baksana."</p>

  <p>Pug bir şey söylemedi. Shinzawailerin büyük oğlunun dağın eteklerindeki kısa boylular hakkında söyledikleri, eski anıları canlandırmıştı. Tomas yaşıyorsa, diye düşündü, şimdi yetişkin bir adamdır. Eğer yaşıyorsa.</p>

  <p>Shinzawai malikânesi muazzamdı. Pug'ın gördüğü -tapınak ve saraylar hariç- en büyük bina olduğu açıktı. Bir tepeye kurulmuştu ve miller boyu uzayıp giden bir doğa manzarasına hâkimdi. Ev tıpkı Jamar'daki gibi kare şeklindeydi, ama boyutları kat kat büyüktü. Şehirdeki ev bunun iç bahçesine rahatlıkla sığabilirdi. Bahçenin arkasında da dış binalar, mutfak ve köle kulübeleri vardı.</p>

  <p>Pug bahçeyi görebilmek için başını dışarı uzattı, ama hızlı yürüyorlardı ve her şeyi iyice görmeye yetecek zaman yoktu. Hadonra Septiem ona çıkıştı. "Oyalanma."</p>

  <p>Pug adımlarını açıp Laurie'nin arkasına yetişti. Ama kısa bir göz atışta bile bahçe oldukça etkileyiciydi. Minyatür ağaçların ve çiçek açmış bitkilerin ortasına yapılmış üç havuzun yanlarına çok sayıda gölgelik ağaç dikilmişti. Rahat dinlenme için taş banklar yerleştirilmişti ve her yerde çakıllarla döşenmiş zarif yollar vardı. Bu minik parkın çevresinde de üç katlı bina yükseliyordu. Üstteki iki katta balkonlar vardı ve çok sayıda merdivenle birbirlerine bağlanmışlardı. Üst katlarda koşuşturan hizmetçiler görülebiliyordu, ama bahçede, en azından geçtikleri kısmında, başka kimse yok gibiydi.</p>

  <p>Kayarak açılan bir kapıya geldiklerinde Septiem onlara döndü. Sert bir sesle, "Sizi iki barbar, bu evin efendilerinin önünde hareketlerinize dikkat edin, yoksa tanrılar adına yemin ederim ki, ikinizin de sırtlarındaki deriyi santim santim yüzdürürüm. Size ne söylüyorsam hepsini yapacaksınız, yoksa Efendi Hokanu'nun sizi bataklıklarda çürümeye bırakmış olmasını dilersiniz."</p>

  <p>Kapıyı kaydırarak açtı ve kölelerin geldiğini duyurdu. İçeri girmeleri emredildi ve Septiem ikisini birden içeri itti. Kendilerini üzeri bir resimle kaplı, yarı saydam, büyük bir kapıdan süzülen, rengârenk ışıkla dolu bir odada buldular. Duvarlarda küçük ve zarif, her biri usta işi olan oymalar, goblenler ve tablolar asılıydı. Zemin, Tsuranilerde âdet olduğu üzere kalın bir minder yığınıyla kaplıydı. Büyük bir minderin üzerinde Shinzawai Lordu Kamatsu oturuyordu; iki oğlu ise karşısındaydı. Hepsi de kumaşı ve dikimi pahalı olan, yalnızca çalışmadıkları zamanlarda giydikleri kısa giysiler içindeydiler. Pug ve Laurie, kendileriyle konuşulana dek gözlerini yerden kaldırmadan beklediler.</p>

  <p>İlk konuşan Hokanu oldu. "Sarışın devin adı Loh-'re, daha normal boylu olan da Poog."</p>

  <p>Laurie ağzını açacak gibi oldu, ama daha ağzını açamadan Pug onu dirseğiyle dürttü.</p>

  <p>Büyük oğul bu hareketi fark etti ve "Konuşacak mısın?" dedi.</p>

  <p>Laurie başını kaldırdı, sonra hemen indirdi. Emirler çok açıktı: Konuşman emredilene kadar konuşma. Laurie bu sorunun bir emir olduğundan emin değildi.</p>

  <p>Evin efendisi, "Konuş," dedi.</p>

  <p>Laurie Kasumi'ye baktı. "Ben Laurie'yim, efendim. Lor-ee. Arkadaşım da Poog değil, Pug."</p>

  <p>Hokanu yanlışın düzeltilmesine şaşırmış gibiydi, ama büyük kardeş başıyla onayladı ve isimleri doğru olarak telaffuz edene kadar birkaç defa tekrarladı. Sonra, "Hiç ata bindiniz mi?" diye sordu.</p>

  <p>İki köle de olumlu anlamda başlarını salladılar. Kasumi, "İyi," dedi. "Öyleyse bana bunun en iyi nasıl yapılacağını gösterebilirsiniz."</p>

  <p>Pug, eğik duran boynunun müsaade ettiği kadarıyla bakışlarını odada gezdirirken, gözüne bir şey çarptı. Shinzawai Lordu'nun yanında bir oyun tahtası ve tanıdık figürlere benzer</p>

  <p>Bir şeyler duruyordu. Kamatsu bunu fark etti ve "Bu oyunu biliyor musun?" diye sordu. Uzanıp oyun tahtasını alarak önüne koydu.</p>

  <p>Pug, "Efendim, bu oyunu biliyorum," dedi. "Biz buna satranç deriz."</p>

  <p>Hokanu, öne doğru uzanmış olan kardeşine baktı. "Birçoklarının da söylediği gibi, Baba, barbarlarla daha önce de ilişkiler olmuş."</p>

  <p>Babası elini sallayarak bu yorumu geçiştirdi. "Bu bir teori." Pug'a, "Otur ve taşların nasıl hareket ettiklerini göster," dedi.</p>

  <p>Pug oturup, Kulgan'ın öğrettiklerini hatırlamaya çalıştı. Bu oyunda vasat bir öğrenciydi, ama birkaç temel açılış biliyordu. Bir piyonu ileri sürdü ve "Bu taş yalnızca bir kare ilerleyebilir, efendim, ama ilk olarak oynandığı zaman hariç," dedi. "O zaman iki kare ilerleyebilir." Evin efendisi başıyla onaylayarak, devam etmesini işaret etti. "Bu taş da attır ve şu şekilde hareket eder," dedi Pug.</p>

  <p>Çeşitli taşların hareketlerini gösterdikten sonra, Shinzawai Lordu, "Biz bu oyuna şah deriz," dedi. "Taşların adları farklı, ama aynı oyun. Gel, oynayacağız."</p>

  <p>Kamatsu beyaz taşlan Pug'a verdi. O, şahın önündeki piyonu ilerleterek sıradan bir açılış yaptı, Kamatsu da karşılık verdi. Pug kötü oynadı ve kısa sürede yenildi. Diğerleri oyun boyunca çıt çıkarmadan izlediler. Oyun bitince lord, "Kendi halkın içinde iyi bir oyuncu musun?" dedi.</p>

  <p>"Hayır, efendim. Kötü bir oyuncuyum."</p>

  <p>Gözlerinin kenarları kırışarak gülümsedi. "Öyleyse halkın sanıldığı kadar barbar olmasa gerek. Yakında yine oynayacağız."</p>

  <p>Büyük oğluna başıyla işaret verdi ve Kasumi ayağa kalktı.</p>

  <p>Babasına eğilip selam vererek Pug ve Laurie'ye, "Gelin," dedi.</p>

  <p>Evin efendisine selam verip, Kasumi'nin ardından odadan çıktılar. Onları evin içinden geçirerek şilte ve minderlerle dolu, daha küçük bir odaya getirdi. "Burada uyuyacaksınız. Benim odam hemen bitişikte. Sizi her an elimin altında istiyorum."</p>

  <p>Laurie sesini yükselterek konuşmaya cüret etti. "Efendimiz bizden ne istiyor?"</p>

  <p>Kasumi onu bir an süzdü. "Siz barbarlardan asla iyi köle olmaz. Haddinizi hemen aşıyorsunuz."</p>

  <p>Laurie bir özür gevelemeye başladı, ama sözü kesildi. "Bunun bir önemi yok. Beni eğiteceksin, Laurie. Ata binmeyi ve dilinizi konuşmayı öğreteceksin. İkiniz de. Kendi aranızda konuşurken çıkardığınız şu" -duraksadı, sonra düz, burnundan gelen bir wa-wa-wa sesi çıkardı- "seslerinin ne anlama geldiğini öğreneceğim."</p>

  <p>Tüm evde yankılanan tek bir çan sesi konuşmalarını böldü. Kasumi, "Bir Yüce geliyor," dedi. "Odanızda kalın. Benim gidip babamla birlikte onu karşılamam gerek." Aceleyle uzaklaşarak, iki Midkemialıyı yeni odalarında, hayatlarındaki bu son değişikliği düşünmeye bıraktı.</p>

  <p>Bunu izleyen iki gün içinde Pug ve Laurie, Shinzawailerin önemli misafirini iki kez gördüler. Görünüşü Shinzawai lorduna oldukça benziyordu, ama ondan daha inceydi ve Tsurani Yücelerine özgü siyah cüppeyi giyiyordu. Pug hizmetkârlara sorduğu birkaç soruyla pek bir şey öğrenememişti. Gördükleri, Tsuranilerin Yücelere karşı neden böylesine bir korkuyla karışık saygı duyduklarını anlamaları için yeterli olmamıştı. Apayrı bir güç gibiydiler ve Tsurani sosyal yapısını pek kavrayamamış olan Pug, tam olarak nasıl bir konuma sahip olduklarını bilemiyordu. Önceleri bir tür toplumsal utanç taşıdıklarını düşünmüştü, çünkü kendisine söylenen tek şey, Yücelerin "yasanın dışında" olduklarıydı. Daha sonra, Pug'ın önemli konulardaki bilgisizliğine inanamayan bir Tsurani kölesi artık bıkmış ve Yücelerin, İmparator için yaptıkları ve ne olduğu bilinmeyen bir hizmet karşılığında çok az toplumsal sınırlamaya tabi olduklarını, bazen de hiç olmadıklarını açıklamıştı.</p>

  <p>Bu arada Pug, esaretin verdiği yabancılık duygusunu hafifleten bir keşif yapmıştı. Needra ağıllarının arkasında viyaklayan, kuyruklarını sallayan köpeklerle dolu bir köpek kulübesi bulmuştu. Kelewan'da gördüğü, Midkemia'dakilere benzeyen tek hayvan bunlardı ve yanında olmalarından tarifsiz bir zevk duyuyordu. Hemen odalarına geri koşup Laurie'yi kulübeye getirmişti. Şimdi de oynaşıp duran bir grup köpeğin ortasında oturuyorlardı.</p>

  <p>Laurie heyecanla oynamalarına güldü. Dük'ün av köpeklerine pek benzemiyorlardı, bacakları daha uzun ve daha zayıftılar. Kulakları sivriydi ve duydukları her seste dikiliyorlardı.</p>

  <p>"Daha önce de bunlar gibisini görmüştüm, Gulbi'de. Kuzey Büyük Kesh Ticaret Yolu'nda bir şehirdir. Bunlara tazı denir ve Güneş Vadisi yakınlarındaki çayırlarda hızlı kedileri ve antilopları yakalamak için kullanılırlar."</p>

  <p>Rachmad adında zayıf, göz kapakları sarkmış bir köle olan kulübe bakıcısı yaklaşıp onları kuşkuyla izledi. "Burada ne yapıyorsunuz?"</p>

  <p>Laurie huysuz adama bir baktı ve şaka yollu bir hareketle bir yavrunun burnunu çekti. "Yurdumuzdan ayrıldığımızdan beri köpek görmemiştik, Rachmad. Efendimiz Yüce ile ilgileniyor, biz de güzel kulübeni ziyaret edelim dedik."</p>

  <p>"Güzel kulübe" sözünü duyunca sert yüz birden ışıldadı. "Köpekleri sağlıklı tutmaya çalışıyorum. Onları kilit altında tutmamız gerek, yoksa kendilerini hiç sevmeyen cho-jalarla uğraşıyorlar." Pug bir an için, onların da atlar gibi Midkemia'dan alınmış olabileceğini düşündü. Nereden geldiklerini sorunca Rachmad ona sanki bir deliymiş gibi baktı. "Herhâlde güneşte biraz fazla kaldın sen. Köpekler hep vardı." Bu son sözle birlikte konuşmasını noktalayıp gitti.</p>

  <p>O gece geç saatlerde Pug uyandığında, Laurie'yi odalarına girerken gördü. "Neredeydin?"</p>

  <p>"Şşt! Tüm evi ayağa kaldırmak mı istiyorsun? Uyumana bak."</p>

  <p>"Nereye gittin?" diye sordu Pug kısık sesle. Loş ışıkta Laurie'nin sırıtışı görülebiliyordu. "Aşçı yamaklarından birine uğradım, biraz... sohbet ettik." "Ya. Almorella mı?"</p>

  <p>"Evet," diye coşkuyla cevap verdi. "Ne kız ama." Mutfakta çalışan genç köle kız, kervanın dört gün önceki gelişinden beri Laurie'yle uzun uzun bakışıyordu.</p>

  <p>Laurie bir anlık sessizlikten sonra, "Sen de birkaç arkadaş edinmelisin," dedi. "Her şeye bambaşka bir açıdan bakmanı sağlıyor."</p>

  <p>"Eminim öyledir," dedi Pug, sitemle karışık bir imrenmeyle. Almorella Pug'a yakın bir yaşta, parlak koyu renk gözlü, zeki ve neşeli bir kızdı.</p>

  <p>"Şu küçük Katala'ya gelince. Bana kalırsa o da sana göz koymuş."</p>

  <p>Yanakları kızaran Pug arkadaşına bir yastık fırlattı. "Öf, kapa çeneni de uyu."</p>

  <p>Laurie kahkahasını bastırdı. Şiltesine dönüp Pug'ı düşünceleriyle baş başa bıraktı.</p>

  <p>Havada hafif bir yağmur kokusu vardı ve Pug bunun verdiği serinlik hissini memnuniyetle karşılamıştı. Laurie Kasumi'nin atının üzerinde oturuyor, genç subay da yanında durmuş izliyordu. Tsurani zanaatkârları Laurie'nin tarifine göre bir eyer ve gem yapmışlardı, şimdi de Laurie bunların nasıl kullanıldıklarını gösteriyordu.</p>

  <p>"Bu at savaş eğitimi almış," diye bağırdı Laurie. "Boynundan dizginlenebiliyor," -dizginleri atın boynunun önce bir, sonra diğer tarafına getirerek gösterdi- "ya da bacaklarla yönlendirilebiliyor." Ellerini kaldırarak evin büyük oğluna bunun nasıl yapıldığını gösterdi.</p>

  <p>Genç soyluyu üç haftadır eğitiyorlardı, o da bu işe doğal bir yatkınlığı olduğunu göstermişti. Laurie attan indi ve Kasumi bindi. Tsurani başlangıçta biraz hantal hareket ediyor, eyeri ona tuhaf bir his veriyordu. Seke seke ilerlerken Pug, "Efendim, bacaklarınızın alt kısmıyla sıkıca kavrayın!" diye seslendi. At baskıyı hissetti ve temposunu artırdı. Kasumi ise artan hız karşısında endişeleneceğine heyecanlanmış görünüyordu. "Topuklarınızı aşağıda tutun!" diye bağırdı Pug. Sonra Kasumi iki köleden de başka talimat almadan atın böğrünü sertçe dürttü ve açık arazide koşturmaya başladı.</p>

  <p>Laurie çayırlarda gözden yitişini izledi ve "Ya doğuştan binici ya da kendini öldürecek," dedi.</p>

  <p>Pug başıyla onayladı. "Bence püf noktasını kaptı. Cesaretten yoksun olmadığı da kesin…"</p>

  <p>Laurie yerden uzun bir ot koparıp dişlerinin arasına aldı. Eğilip ayaklarının dibinde yatan bir dişi köpeğin kulağını sıvazladı, bunu yapmaktaki amacı köpekle oynamak olduğu kadar, dikkatini dağıtarak atın peşinden gitmesine de engel olmaktı. Köpek sırt üstü uzandı ve oynaşarak elini ısırdı.</p>

  <p>Laurie Pug'a döndü. "Dostumuzun neler çevirdiğini merak ediyorum."</p>

  <p>Pug omuzlarını silkti. "Ne demek istiyorsun?"</p>

  <p>"İlk geldiğimiz zamanı hatırlıyor musun? Kasumi'nin yanındaki cho-jalarla birlikte yola çıkmak üzere olduğunu duymuştum. Eh, o üç cho-ja askeri bu sabah gittiler -zaten Bethel de o yüzden ağılın dışında, burada- ve kulağıma gelen söylentilere göre, Shinzawailerin büyük oğlunun emirleri birdenbire değişmiş. Bütün bunları şu binicilik ve lisan dersleriyle birleştirince, ortaya ne çıkıyor?"</p>

  <p>Pug gerindi. "Bilmiyorum."</p>

  <p>"Ben de bilmiyorum." Laurie'nin sesi sıkıntılıydı. "Ama çok önemli şeyler oluyor." Gözlerini ovaya çevirip sakin bir sesle, "Tüm istediğim dolaşıp öykülerimi anlatmak, şarkılarımı söylemek ve günün birinde de bir hanı olan bir dula rastlamaktı."</p>

  <p>Pug güldü. "Bence bütün bu hoş maceralardan sonra meyhane işletmek sana sıkıcı gelir."</p>

  <p>"Ne hoş maceralar ama. Bir grup dağlı milis ile birlikte at sürerken karşımıza tüm Tsurani ordusu çıkıveriyor. O zamandan bu yana defalarca dövüldüm, bataklıklarda çamur kazıyarak dört aydan fazla zaman geçirdim, bu dünyanın yarısını yürüyerek kat ettim-"</p>

  <p>"Hatırladığım kadarıyla bir arabada yol almıştın."</p>

  <p>"Tamam, dünyanın yarısını arabayla kat ettim, şimdi de bir Tsuranuanni lordunun büyük oğlu Kasumi Shinzawai'ye binicilik dersleri veriyorum. Büyük balatlar için pek uygun bir malzeme sayılmaz."</p>

  <p>Pug acı acı gülümsedi. "Bataklıklarda dört yıl da geçirebilirdin. Kendini şanslı saymalısın. En azından yarın da burada olacağına güvenebilirsin. Tabii Septiem seni gece geç saatlerde mutfakta yaramazlık yaparken yakalamazsa."</p>

  <p>Laurie Pug'ı dikkatle süzdü. "Şaka ediyorsun. Yani Septiem hakkında. Sana sormayı defalarca düşündüm, Pug. Neden esir olmadan önceki hayatından hiç söz etmiyorsun?"</p>

  <p>Pug dalgınlıkla bakışlarını çevirdi. "Bataklıktaki kampta edindiğim bir alışkanlık bu. Bir zamanlar ne olduğunu hatırlamanın bir faydası olmuyor. Özgür olarak doğduklarını unutamadıkları için ölen cesur adamlar gördüm."</p>

  <p>Laurie köpeğin kulağını okşadı. "Ama burada durum farklı."</p>

  <p>"Öyle mi, dersin? Jamar'dayken birinin senden bir şey istemesi hakkında söylediklerini hatırlasana. Bence burada ne kadar rahat edersen, senden istediklerini almaları da o kadar kolay olur. Şu Shinzawai lordu hiç de aptal değil." Sonra sözde konuyu değiştirerek, "Bir köpek ya da atı kırbaçla mı, şefkatle mi eğitmek mi daha iyidir?" diye sordu.</p>

  <p>Laurie başını kaldırdı. "Ne? Ha, şefkatle, ama disiplin de kullanman gerek."</p>

  <p>Pug onayladı. "Bence biz de Bethel ve türdeşleri gibi muamele görüyoruz. Ama hâlâ köleyiz. Bunu asla unutma."</p>

  <p>Laurie bir şey söylemeden, uzun uzun uzaklara baktı.</p>

  <p>Yeniden görünen evin büyük oğlunun bağırışları, ikisini de daldıkları düşüncelerinden ayırdı. Atını önlerinde durdurarak aşağı indi. Yarım yamalak Kraliyet diliyle, "Uçuyor bu," dedi. Kasumi becerikli bir öğrenciydi ve dili çabucak öğreniyordu. Dil derslerini, Midkemia ülkesi ve insanları hakkında ardı arkası kesilmeyen sorularıyla destekliyordu. Kraliyetteki hayatta olup da ilgisini çekmeyen tek bir şey bile yok gibiydi. Satıcılarla nasıl pazarlık edildiği ya da farklı rütbelerdeki kişilerle konuşurken nasıl hitap edilmesi gerektiği gibi son derece sıradan şeyler hakkında bile sorular sormuştu.</p>

  <p>Kasumi atı kendisi için özel olarak yapılmış olan sundurmaya götürürken, Pug da atın ayaklarında bir rahatsızlık olup olmadığına baktı. Reçine yedirilmiş tahtadan, deneme yanılma yöntemiyle nallar yapmışlardı ve göründüğü kadarıyla işe yaramışlardı. Yürürken Kasumi, "Aklıma bir şey takıldı," dedi. "Lordlar Kongresi hakkında söylediklerinizi de düşününce, Kralınızın nasıl yönettiğini anlamıyorum. Lütfen bu konuyu açıklayın."</p>

  <p>Laurie bir kaşını kaldırarak Pug'a baktı. Kraliyet politikaları hakkında Laurie'den daha fazlasını bilmese de, bildiklerini daha iyi açıklayabilirdi. Pug, "Kralı kongre seçer," dedi, "ama bu daha çok bir usul meselesidir."</p>

  <p>"Usul mü?"</p>

  <p>"Yani gelenek. Tahtın varisi daima seçilir, belli bir varis olmadığı zamanlar hariç. Bu, iç savaşı durdurmanın en iyi yoludur, çünkü kongrenin kararı son sözdür." Krondor Prensi'nin yeğeni karşısında nasıl çekildiğini ve kongrenin onun dileğine uyduğunu anlattı. "Peki, İmparatorluk'ta işler nasıl yürüyor?"</p>

  <p>Kasumi biraz düşündükten sonra, "Aslında pek de farklı sayılmaz," dedi. "Her imparator tanrıların seçimidir, ama bana anlattıklarınıza bakılırsa, sizin Kralınıza benzemez. Kutsal Şehir'de yaşar ve hükmeder, ama onunki ruhani bir liderliktir. Bizi tanrıların gazabından korur."</p>

  <p>Laurie, "Peki yöneten kimdir?" diye sordu.</p>

  <p>Sundurmaya vardılar ve Kasumi eyerle gemi çıkarıp atı tımarlamaya başladı. "Burada işler sizin ülkenizde olduğundan farklı." Dillerini konuşmakta zorlanmaya başlamıştı ve Tsurani diline döndü. "Bir ailenin Yönetici Lordu, mülkiyeti üzerinde mutlak hâkimiyet sahibidir. Her aile bir klana aittir, klanın en güçlü lordu da Savaş Şefi'dir. Klan içinde her aile lordunun kendi gücü ölçüsünde yetkileri vardır. Shinzawailer Kanazawai klanına bağlıdır. Biz bu klan içinde, Kedalardan sonra en güçlü ikinci aileyiz. Babam gençliğinde klan ordularının komutanı, bir Savaş Şefi idi, sizin anlayacağınız generaldi. Ailelerin konumları nesilden nesle değişir, yani benim o kadar yüksek bir konuma gelmem pek mümkün değil.</p>

  <p>"Her klanın önde gelen lordları Yüce Konsey'i oluştururlar. Savaş Lordu'na danışmanlık yaparlar. O, İmparator adına yönetir, ama İmparator'un onun idaresini geçersiz kılması da mümkün."</p>

  <p>"İmparator Savaş Lordu'nun idaresini gerçekten de geçersiz kılar mı?" diye sordu Laurie. "Asla."</p>

  <p>"Savaş Lordu nasıl seçilir?" diye sordu Pug.</p>

  <p>"Bunu açıklamak kolay değil. Eski Savaş Lordu ölünce klanlar toplanır. Lordlar büyük bir topluluk oluştururlar, yalnızca konsey değil, her ailenin başı da gelir. Baş başa verip planlar yaparlar, bazen kan davaları çıkar, ama sonunda yeni bir Savaş Lordu seçilir."</p>

  <p>Pug gözlerinin önüne düşen saçları arkaya itti. "Mademki Savaş Lordu'nun klanı en güçlüsü, makamı yeniden almalarına kim engel olabilir ki?"</p>

  <p>Kasumi sıkıntılı görünüyordu. "Bunu açıklamak kolay değil. Belki de anlamak için Tsurani olmanız gerek. Bir klan ya da içindeki bir aile ne kadar güçlenirse güçlensin, yalnızca beş aileden birinin lordu Savaş Lordu seçilebilir. Onlar da Keda, Tonmargu, Minwanabi, Oaxatucan ve Xacatecas aileleridir. Yani aday olabilecek yalnızca beş lord var. Şimdiki Savaş Lordu bir Oaxatucan, yani Kanazawai klanının yıldızı pek parlak değil. Onun klanı, yani Omechanlar şimdi yükselişte. Onlara rakip olabilecek olan yalnızca Minwanabiler ve şu anda iki aile savaş yüzünden işbirliği yapmış durumda. İşte durum bu."</p>

  <p>Laurie başını salladı. "Bu aile ve klan meselelerinin yanında bizim politik işlerimiz çok basit kalıyor."</p>

  <p>Kasumi güldü. "Bu politika değil. Politika partilerin alanına girer."</p>

  <p>"Partiler mi?" diye sordu Laurie, kafasının iyice karıştığı belliydi.</p>

  <p>"Birçok parti var. Mavi Çark, Altın Çiçek, Yeşim Göz, Gelişim Partisi, Savaş Partisi ve başkaları. Aileler kendi ihtiyaçlarına göre farklı partilere üye olabilirler. Bazen bir klan içindeki aileler farklı partilere katılırlar. Bazen de o dönemdeki ihtiyaçlarına göre parti değiştirebilirler. Kimi zaman da aynı anda iki partiyi birden desteklerler ya da hiçbirini."</p>

  <p>"Çok istikrarsız bir yönetim gibi görünüyor," dedi Laurie.</p>

  <p>Kasumi güldü. "İki bin yıldan uzun süredir ayakta. Bizde eski bir deyiş vardır: 'Yüce Konseyde kardeş olmaz.' Bunu aklınızdan çıkarmayın, belki o zaman anlarsınız."</p>

  <p>Pug bir sonraki sorusunu iyice ölçüp tarttıktan sonra sordu. "Efendim, bütün bunlar arasında Yüceler'den hiç söz etmediniz. Neden acaba?"</p>

  <p>Kasumi atı tımarlamayı bırakıp bir an Pug'a baktı, sonra işine devam etti. "Onların politikayla bir ilgileri yok. Yasaların dışındadırlar ve bir klana da bağlı değildirler." Yine duraksadı. "Neden soruyorsun?"</p>

  <p>"Anladığım kadarıyla çok büyük bir saygı görüyorlar ve bir tanesi buraya geldiğine göre, beni aydınlatabilirsiniz diye düşündüm."</p>

  <p>"Saygı görüyorlar, çünkü İmparatorluk'un kaderi daima onların ellerindedir. Bu çok ciddi bir sorumluluk. Bütün bağlarını terk ederler ve pek azının büyücüler topluluğu dışında özel bir hayatı vardır. Ailesi olanlar onlardan ayrı yaşarlar ve çocukları da yaşlan gelince kendi eski ailelerinin yanına gönderilirler. Kolay bir şey değil. Çok şeyden feragat ederler."</p>

  <p>Pug Kasumi'yi dikkatle süzdü. Söyledikleri canını sıkmıştı sanki. "Babamı görmeye gelen Yüce de, çocukken ailemizin bir üyesiydi. O benim amcamdı. Artık durum bizim için zor, çünkü resmiyeti korumak zorunda ve akrabalık talep edemez. Bana kalırsa, bizden uzak durması daha iyi." Son cümlesini alçak sesle söylemişti.</p>

  <p>Laurie de kısık bir sesle, "Neden, efendim?" diye sordu.</p>

  <p>"Çünkü bu Hokanu için çok zor. Benim kardeşim olmadan önce Yüce'nin oğluydu o."</p>

  <p>Atın bakımını bitirip kulübeden ayrıldılar. Yemek saatinin yaklaştığını bilen Bethel önden koşuyordu. Köpek kulübelerinin önünden geçerken Rachmad onu çağırınca o da diğer köpeklere katıldı.</p>

  <p>Yol boyunca tek kelime etmediler, Kasumi odasına giderken de Midkemialılara başka bir şey söylemedi. Pug şiltesine uzanıp akşam yemeği çağrısını beklerken öğrendiklerini düşündü. Tuhaf yanlarına rağmen Tsuraniler de tıpkı diğer insanlar gibiydiler. Her nasılsa bunu hem rahatlatıcı, hem de rahatsız edici buluyordu.</p>

  <p>İki hafta sonra Pug'ın düşünmesi gereken başka bir sorun çıktı. Katala bir süredir Pug'ın ilgisizliğinden hiç de hoşnut olmadığını belli ediyordu. Başlangıçta basit hareketlerle, sonra daha bariz işaretlerle onun ilgisini çekmeye çalışmıştı. O öğleden sonra mutfağın arkasında Pug ona rastladığında ise işler çığırından çıkmıştı.</p>

  <p>Laurie ve Kasumi, bir süredir Shinzawaili bir ahşap ustasının da yardımıyla küçük bir kopuz yapmaya çalışıyorlardı. Kasumi ozanın müziğine ilgi duyduğunu söylemiş ve son birkaç gün boyunca Laurie'nin ağacın hangi damarının uygun olduğu, tahtanın nasıl kesileceği ve çalgıya şekil verme yöntemi konusunda usta ile tartışmalarını yakından izlemişti. Needra bağırsaklarından iyi tel olup olmayacağı ve daha binlerce ayrıntı kafasını iyice karıştırmıştı. Pug ise bütün bunları pek de ilgi çekici bulmamış ve birkaç gün sonra uzaklaşmak için her türlü bahaneyi uydurur olmuştu. İşlenen ağacın kokusu ona bataklıkta kesilen ağaçların kokusunu hatırlatıyor ve bu da ahşap ustasının kulübesindeki reçine kaplarından uzak durmasına neden oluyordu.</p>

  <p>O öğleden sonra Katala köşeden göründüğünde de, mutfak sundurmasının gölgesinde yatıyordu. Onu görünce kanının çekildiğini hissetti. Onu çok çekici buluyor, ama konuşmaya çalıştığında söyleyecek bir şey bulamıyordu. Yalnızca birkaç boş laf geveliyor, mahcup oluyor ve aceleyle uzaklaşıyordu. Son zamanlarda da hiçbir şey söylememeye başlamıştı. O öğleden sonra kız yaklaşırken de ona belli belirsiz gülümsemiş, kızda önünden geçip uzaklaşmaya başlamıştı. Birdenbire dönmüştü, ağlamak üzereydi.</p>

  <p>"Neden beni beğenmiyorsun? Çok çirkinim de yüzümü görmeye mi dayanamıyorsun?"</p>

  <p>Pug ağzı açık, tek kelime edemeden donakalmıştı. Kız bir an durmuş, sonra Pug'ın bacağına bir tekme atmıştı. Burnunu çekerek, "Aptal barbar," demiş ve hızla uzaklaşmıştı.</p>

  <p>Pug şimdi de odasında, öğleden sonra yaşadığı olay yüzünden şaşkın ve huzursuz bir halde oturuyordu. Laurie kopuzu için tahtadan akort anahtarları oyuyordu. Nihayet bıçağını bırakıp, "Sorun ne, Pug?" diye sordu. "Gören de seni Köle Başı yapıp bataklıklara geri yolluyorlarmış sanır."</p>

  <p>Pug şiltesinde sırt üstü uzanıp, gözlerini tavana dikti. "Sorun Katala."</p>

  <p>"Ya," dedi Laurie.</p>

  <p>"Ne demek, 'ya'?"</p>

  <p>"Hiç, sadece Almorella bana kızcağızın son iki haftadır çok huysuzlaştığını söylemişti, son günlerde senin de mezbahalık öküzden farkın yok. Neler oluyor?"</p>

  <p>"Bilmiyorum. O... o sadece... O bugün beni tekmeledi."</p>

  <p>Laurie başını arkaya savurup bir kahkaha attı. "Tanrı aşkına, bunu neden yaptı peki?"</p>

  <p>"Bilmiyorum. Tekmeledi işte."</p>

  <p>"Sen ne yaptın peki?"</p>

  <p>"Hiçbir şey yapmadım."</p>

  <p>"Ha!" diye patladı Laurie coşkuyla. "İşte mesele bu, Pug. Bir kadının, hoşlanmadığı bir erkeğin aşırı ilgi göstermesinden daha çok nefret ettiği tek bir şey vardır -o da, hoşlandığı bir erkeğin yeterince ilgi göstermemesidir."</p>

  <p>Pug sıkıntılı görünüyordu. "Ben de öyle bir şey olduğunu tahmin etmiştim."</p>

  <p>Laurie'nin yüzünde bir şaşkınlık ifadesi belirdi. "Ne o? Onu beğenmiyor musun?"</p>

  <p>Pug öne doğru eğilip dirseklerini dizlerine dayayarak, "Sorun bu değil. Onu beğeniyorum. Çok güzel ve hoş biri. Ama..."</p>

  <p>"Ama ne?"</p>

  <p>Pug arkadaşına keskin bir bakış attı, kendisini alaya alıp almadığını anlamak ister gibiydi. Laurie gülümsüyordu, ama dostça, güven verici bir ifadeyle. Pug devam etti. "Ama... başka biri var."</p>

  <p>Laurie ağzı açık kalakaldı, sonra toparlanıp ağzını kapattı. "Kim? Almorella'yı saymazsak, tanrıların unuttuğu bu dünyadaki en güzel kız Katala." İç çekti. "Doğrusu Almorella'dan bile güzel, ama sadece birazcık. Hem ben senin başka bir kadınla konuştuğunu hiç görmedim, biriyle kırıştırsan da fark ederdim."</p>

  <p>Pug başını sallayıp bakışlarını indirdi. "Hayır, Laurie. Demek istediğim geride, ülkemde biri var."</p>

  <p>Laurie'nin ağzı yine açık kaldı, sonra kendini geriye bırakıp yüksek sesle iç çekti. " 'Ülkemde' mi! Bu küçük çocukla ne yapacağım ben? Bunda hiç kafa yok yahu!" Dirseğinin üzerinde doğrulup, "Bu konuşan Pug olabilir mi?" dedi. "Bana geçmişi geçmişte bırakmamı öğütleyen dostum? Ülkende bıraktığın hayatı düşünmenin yalnızca ölümü çabuklaştıracağında ısrar eden kişi?"</p>

  <p>Pug iğneli sorulara kulak asmadı. "Bu farklı."</p>

  <p>"Nesi farklıymış? Ruthia aşkına -ki o eşref saatinde budalaları, sarhoşları ve ozanları korur- bunun farklı olduğunu nasıl söyleyebilirsin? O kız her kimse, onu bir daha görmek için on kere on binde bir şansın var mı sence?"</p>

  <p>"Biliyorum, ama Carline'i düşünmek beni sayısız defa aklımı yitirmekten kurtardı..." Yüksek sesle iç çekti. "Hepimizin bir düşe ihtiyacı var, Laurie."</p>

  <p>Laurie bir an sessizce arkadaşına baktı. "Evet, Pug. Hepimizin bir düşe ihtiyacı var. Yine de," diye ekledi bilgiç bir ifadeyle, "düş başka şey; canlı, nefes alan, sıcak bir kadın başka şey." Pug'ın bu sözden rahatsız olduğunu görünce konuyu değiştirdi. "Carline kim, Pug?" "Lordum Borric'in kızı."</p>

  <p>Laurie'nin gözleri fal taşı gibi açıldı. "Prenses Carline mi?" Pug onayladı. Laurie'nin sesinden keyiflendiği belliydi. "Krondor Prensi'nin kızından sonra Batı Krallığı'nın en gözde soylu kızı mı? Bazı yanların varmış ki, kırk yıl düşünsem aklıma gelmez! Bana ondan söz etsene."</p>

  <p>Pug başlangıçta çekinerek konuşmaya başladı, önce delikanlılığında kıza duyduğu tutkuyu, sonra ilişkilerinin nasıl geliştiğini anlattı. Laurie bir şey söylemedi, soru sormayı bir kenara bırakıp, Pug'ın yıllarca bastırdığı duygularını dökmesine izin verdi. Sonunda Pug, "Belki de Katala'nın canımı bu kadar sıkan tarafı budur. Bazı yönlerden Carline'e benziyor. İkisi de inatçı ve açık yürekliler," dedi.</p>

  <p>Laurie bir şey söylemeden başını salladı. Pug sessizliğe gömüldü, bir an sonra da, "Crydee'de olduğum zamanlar, Carline'e âşık olduğumu sanmıştım. Ama bilemiyorum. Bu tuhaf bir şey mi?"</p>

  <p>Laurie olumsuz anlamda başını salladı. "Hayır, Pug. Birini sevmenin birçok yolu var. Bazen aşkı öyle çok isteriz ki, kime âşık olduğumuza pek de bakmayız. Bazense aşkı öylesine kutsayıp yüceltiriz ki, hiçbir sefil insanoğlu gözümüze yeterli görünmez. Ama çoğu zaman aşk kendini ifade etmek, karşındakine, 'Sende aziz tuttuğum bir şeyler var,' demek için bir fırsattır. İşin içinde evlilik, hatta bedensel aşk olması da gerekmez. Aile sevgisi, şehir ya da ülke sevgisi, hayata ve insanlara karşı duyulan sevgi olabilir. Hepsi birbirinden farklı, ama hepsi aşk işte. Ama söylesene, Katala'ya karşı olan hislerin Carline'e karşı olanlar gibi mi?"</p>

  <p>Pug omuz silkip gülümsedi. "Hayır, pek aynı sayılmazlar. Carline yanımdayken, bilirsin işte, hep biraz uzağımda olmasını isterdim. Herhâlde olanları kontrol altında tutma isteğiydi."</p>

  <p>Laurie hafifçe güldü. "Ya Katala?"</p>

  <p>Pug yine omuzlarını silkti. "Bilemiyorum. Bu farklı. Onu kontrol altında tutmam gerektiğini hissetmiyorum. Daha ziyade, ona bir şeyler söylemek istiyorum, ama bunu nasıl yapacağımı bilmiyorum. Bana ilk kez gülümsediğinde de öyle oldu. Sessiz kalıp bana fırsat verdiğinde Carline ile konuşabiliyordum. Katala sessiz duruyor, ama ona ne söyleyeceğimi bilmiyorum." Bir an durdu, sonra yarı iç çekip, yarı inleyerek, "Katala'yı düşünmek bile canımı acıtıyor, Laurie," dedi.</p>

  <p>Laurie geri uzanırken, ağzından dostça bir kıkırtı kaçırdı. "Evet, o acıyı ben de bilirim. Kadınlar konusunda da ilginç bir zevkin olduğunu kabul etmeliyim. Benim gördüğüm kadarıyla Katala bir hazine. Prenses Carline'e gelince..."</p>

  <p>Pug sözünü keserek, "Döndüğümüzde sizi tanıştırayım bari" dedi.</p>

  <p>Laurie bunu fazla önemsemedi. "Bu sözünü hatırlatırım. Bak, harika kadınlar bulmakta çok iyisin, tüm söylediğim bu." Biraz üzgün bir ses tonuyla da, "Keşke ben de öyle olabilseydim," diye ekledi. "Hayatımda yalnızca meyhane yosmaları, çiftçi kızları ve adi sokak fahişeleri oldu. Sana ne söyleyeceğimi bilemiyorum."</p>

  <p>"Laurie," dedi Pug. Laurie doğrulup arkadaşına baktı. "Ne... ne yapacağımı bilmiyorum."</p>

  <p>Laurie Pug'ı bir an süzdü, sonra yavaş yavaş anladı ve kahkahalarla başını geriye savurdu. Pug'ın kızmaya başladığını anladı ve sakinleşmesi için ellerini kaldırdı. "Özür dilerim, Pug. Seni utandırmak istemedim. Duymayı umduğum şey bu değildi, hepsi bu."</p>

  <p>Pug biraz yatışarak, "Yakalanıp esir edildiğimde gençtim, henüz on altı yaşımda bile değildim. Hiçbir zaman diğer çocuklarla aynı boyda olamadım, bu yüzden kızlar da bana pek ilgi göstermezlerdi, yani Carline'den önce; toprak beyi olduktan sonra da benimle konuşmaya korkar oldular. Sonra da... Kahretsin, Laurie. Dört yıldır bataklıklardayım. Bir kadınla tanışmak için şansım var mıydı sanki?"</p>

  <p>Laurie bir an sessizce durdu ve odadaki gerginlik dağıldı. "Pug, bu kırk yıl düşünsem aklıma gelmezdi, ama dediğin gibi, şansın var mıydı ki?"</p>

  <p>"Laurie, ne yapacağım ben?"</p>

  <p>"Ne yapmak istiyorsun?" Laurie endişeli bir ifadeyle Pug'a baktı.</p>

  <p>"Ona... gitmek istiyorum. Galiba. Emin değilim."</p>

  <p>Laurie çenesini ovuşturdu. "Bak, Pug, bu tür bir konuşmayı, günün birinde bir oğlum olacak olursa ancak onunla yapacağımı düşünmüştüm. Seninle alay etmek istememiştim. Ama beni hazırlıksız yakaladın." Bakışlarını kaçırıp düşüncelerini toparladı, "Ben daha on iki yaşındayken babam beni evden kovdu; ben en büyük çocuğuydum ve besleyecek yedi boğazı daha vardı. Çiftçilikten de hiç hoşlanmamıştım zaten. Bir komşu çocukla birlikte Tyr-Sog'a gittik ve bir yıl boyunca sokaklarda yaşadık. O aşçı yamağı olup bir paralı asker birliğine katıldı, sonra da asker oldu. Bense gezgin bir müzisyen topluluğuna katıldım. Bir jonglöre çıraklık edip ondan şarkılar, destanlar ve balatlar öğrendim ve dolaşıp durdum.</p>

  <p>"Kısa zamanda büyümüş, on üç yaşında bir erkek olmuştum. Toplulukta bir de kadın vardı, bir şarkıcının dul eşiydi ve erkek kardeşleri ve kuzenleriyle birlikte seyahat ediyordu. Yirmi yaşını yeni geçmişti, ama o zamanlar bana çok büyük görünüyordu. Kadınlarla erkekler arasındaki oyunları bana tanıtan da o oldu." Bir an durup, uzun zamandır unutmuş olduğu anılarına daldı.</p>

  <p>Laurie gülümsedi. "On beş yıldan daha uzun zaman oldu, Pug. Ama yüzü hâlâ gözümün önünde. İkimiz de biraz kaybolmuş gibiydik. Kesinlikle planlanmış bir şey değildi. Yoldayken bir öğleden sonra oluverdi işte.</p>

  <p>"O çok... nazikti." Pug'a baktı. "Böbürlenmeme rağmen, korktuğumu biliyordu." Gülümseyip gözlerini kapadı. "Yüzünün arkasındaki ağaçların arasındaki güneş ışığı ve yabani çiçeklerinkine karışan kokusu hâlâ aklımda." Gözlerini açtı, "Bunu izleyen iki yıl boyunca birlikteydik, bu arada ben de şarkı söylemeyi öğrendim. Sonra topluluktan ayrıldım."</p>

  <p>"Ne oldu?" diye sordu Pug, bu onun için yeni bir hikâyeydi. Laurie gençliğinden daha önce hiç söz etmemişti.</p>

  <p>"Yeniden evlendi. İyi bir adamdı, Malac Geçidi'nden Durrony Vadisi'ne giden yolda bir hanı vardı. Adamın karısı bir yıl önce hummadan ölmüş ve iki küçük oğluyla kalakalmıştı. Durumu bana açıklamaya çalıştı, ama onu dinlemedim. Hiçbir şeyden haberim yoktu ki. Daha on altı yaşımdaydım ve dünya basit bir yerdi."</p>

  <p>Pug onayladı. "Ne demek istediğini anlıyorum."</p>

  <p>Laurie, "Bak, söylemeye çalıştığım şu ki, derdini anlıyorum," dedi. "İşlerin nasıl yürüdüğünü açıklayabilirim..."</p>

  <p>Pug, "Bunu biliyorum," dedi. "Beni de rahipler yetiştirmedi ya."</p>

  <p>"Ama işlerin nasıl yürüdüğünü bilmiyorsun."</p>

  <p>Pug başıyla onayladı ve ikisi de kahkahalarla güldüler. "Bence dosdoğru kıza gidip duygularını açmalısın," dedi Laurie.</p>

  <p>"Sadece konuşayım mı yani?"</p>

  <p>"Tabii. Aşk da diğer birçok şey gibi, en iyi kafayla yapılır. Aptalca çabaları aptalca işlere sakla. Hadi git şimdi." "Şimdi mi?" diye sordu Pug paniğe kapılmış bir halde. "En erken zaman bu, değil mi?"</p>

  <p>Pug onaylayıp, tek kelime etmeden dışarı çıktı. Karanlık, sessiz koridorlarda ilerleyip kölelerin kulübelerinin olduğu yere çıktı ve kızın kapısını buldu. Kapıyı çalmak üzere elini kaldırdı, sonra durdu. Bir an sessizce durup, ne yapacağına karar vermeye çalışıyordu ki, kapı açılıverdi. Almorella saçları dağınık bir halde karşısında durmuş, cüppesine sarınmıştı. "Ha," diye fısıldadı, "Laurie geldi sanmıştım. Biraz bekle." Odanın içinde kayboldu, hemen sonra ellerinde birkaç şeyle yine göründü. Pug'ın omzuna vurdu ve Laurie ile onun odalarının olduğu tarafa doğru gözden kayboldu.</p>

  <p>Pug kapıda durdu, sonra yavaşça içeri girdi. Şiltesinde, bir örtünün altında uzanmış olan Katala'yı görebiliyordu. Onun olduğu tarafa gidip yanında çömeldi. Omzuna dokunup yavaşça adını fısıldadı. Kız uyanıp, örtüyü üzerine çekerek birdenbire doğruldu ve "Ne işin var burada?" dedi.</p>

  <p>"Ben... ben seninle konuşmak istedim." Bir kez konuşmaya başlayınca sözcükler art arda sıralandı. "Seni kızdıracak bir şey yaptıysam özür dilerim. Ya da hiçbir şey yapmadıysam. Demek istediğim, Laurie dedi ki, birisi bir şey yapmanı beklerken yapmazsan, bu aşırı ilgi göstermek kadar kötü bir şeymiş. Anlarsın ya, ben de pek emin değilim." Ne kadar utanıp sıkıldığını karanlığa rağmen görebilen Katala, gülmemek için eliyle ağzını kapattı. "Demek... demek istiyorum ki, özür dilerim. Yaptığım şeyler için. Ya da yapmadığım..."</p>

  <p>Kız, parmağının ucuyla ağzını kapatarak onu susturdu. Kolunu uzatıp boynuna dolayarak başını aşağı doğru çekti. Onu yavaşça öptü, sonra da, "Budala seni. Git kapıyı kapat," dedi.</p>

  <p>Yan yana uzanmışlardı, Katala'nın kolu Pug'ın göğsündeydi, o ise gözlerini tavana dikmişti. Kız yorgun sesler çıkarıyor, o da parmaklarını dolgun saçlarında ve yumuşak omzunda gezdiriyordu.</p>

  <p>"Ne var?" diye sordu kız uykulu bir sesle.</p>

  <p>"Sadece düşünüyordum da, Dük'ün maiyetinin üyesi olduğumdan beri böylesine mutlu olmamıştım."</p>

  <p>"İyi." Biraz daha uyanır gibi oldu. "Dük nedir?"</p>

  <p>Pug bir an düşündü. "Buradaki bir lord gibi, ama daha farklı. Düküm Kral'ın kuzeni ve Krallık'taki üçüncü en güçlü adamdı."</p>

  <p>Kız ona biraz daha sokuldu. "Böyle bir adamın maiyetinde olduğuna göre önemli biri olmalısın."</p>

  <p>"Pek sayılmaz; ona bir hizmette bulundum ve ödüllendirildim." O anda Carline'den söz etmek istemiyordu. Prenses hakkındaki delikanlılık fantezileri bu geceden sonra gözüne biraz çocukça görünmüştü.</p>

  <p>Katala yüz üstü döndü. Kolunu kaldırıp başını eline yasladı. "Keşke her şey farklı olsaydı."</p>

  <p>"Neden, sevgilim?"</p>

  <p>"Babam Thuril'de bir çiftçiydi. Biz Kelewan'daki son özgür insanlar arasındayız. Oraya gidebilseydik, Savaşçılar Konseyi olan Coaldra'da yer alabilirdin. Becerikli adamlara her zaman ihtiyaçları vardır. O zaman birlikte olabilirdik."</p>

  <p>"Burada da birlikteyiz ya."</p>

  <p>Katala ona hafif bir öpücük kondurdu. "Evet, sevgili Pug, birlikteyiz. Ama ikimiz de özgür olmanın nasıl bir şey olduğunu hatırlıyoruz, değil mi?"</p>

  <p>Pug doğruldu. "Bu tür şeyleri aklıma getirmemeye çalışıyorum."</p>

  <p>Kız tıpkı bir çocuğa sarılır gibi kollarını ona doladı. "Bataklıklar korkunç olmalı. Öyküler duyuyoruz, ama kimse de gerçeği bilmiyor," dedi usulca.</p>

  <p>"Bilmemeniz daha iyi."</p>

  <p>Katala onu öptü ve az sonra iki kişinin paylaştığı ve korkunç ve yabancı olan her şeyin unutulduğu o ebedi, güvenli yere döndüler. Gecenin geri kalanında birbirlerine zevkler sunarak, her ikisi için de yeni olan bir duygu derinliğini keşfettiler. Pug onun daha önce başka erkeklerle birlikte olup olmadığını bilemiyordu, sormadı da. Onun için bir önemi yoktu. Önemli olan tek şey, o anda orada, onun yanında olmasıydı. Yepyeni hazlar ve duygularla dolu bir denizde bulmuştu kendini. Duygularını tam anlamıyla anlıyor değildi, ama Katala için hissettiklerinin Carline için hissettiği belirsiz, tutkulu özlemden daha somut, daha yoğun olduğundan da kuşkusu yoktu.</p>

  <p>Haftalar geçtikçe Pug hayatının güven verici bir tempoya girdiğini hissediyordu. Bazı akşamlar Shinzawai Lordu ile satranç -ya da oradaki adıyla şah- oynuyor, aralarında geçen konuşmalar da Pug'a Tsurani yaşam biçimi konusunda bir fikir veriyordu. Bu insanları artık yabancı olarak görmüyor, onların günlük yaşamıyla kendi çocukluğunda yaşadıkları arasında benzerlikler buluyordu. Şaşırtıcı farklılıklar da vardı, onurlarına şaşırtıcı bir bağlılık gibi, ama benzerlikler farklılıklardan kat be kat fazlaydı.</p>

  <p>Katala varlığının tek odağı haline gelmişti. Zaman buldukça buluşuyorlar, yiyeceklerini paylaşıyor, ayaküstü biraz konuşuyor ve her fırsatta gecelerini birlikte geçiriyorlardı. Pug, evdeki diğer kölelerin gece buluşmalarının farkında olduklarından emindi, ama Tsurani hayat tarzına bu kadar yakın olmak, yanında başkalarının davranışlarına karşı bir vurdumduymazlık da getiriyordu ve kimse iki kölenin arasında geçenlerle pek ilgilenmiyordu.</p>

  <p>Pug, Katala ile geçirdiği ilk geceden birkaç hafta sonra Kasumi ile baş başa kaldı, Laurie ise kopuzunu bitiren ahşap ustası ile yeni bir atışmaya girmişti. Adamcağız Laurie'nin, çalgının parlak sarıya boyanmasına ve kenarlarının mor olmasına itiraz etmesini mantıksız buluyordu. Kendisi de doğal ahşap tonlarının olduğu gibi bırakılmasında bir anlam göremiyordu. Şarkıcı ahşap ustasına doğru tını için tahtanın nasıl olması gerektiğini mantıktan ziyade yüksek sesle anlatmaya devam ederken Pug ve Kasumi yanlarından ayrılmışlardı.</p>

  <p>Ahırların arasından geçtiler. Yeni yakalanmış birçok at Shinzawai Lordu'nun adamları tarafından satın alınmış ve malikânesine gönderilmişti, Pug bunun çok pahalıya geldiğini ve politik bir nedeni de olduğunu talimin ediyordu. Kasumi kölelerle birlikteyken daima Kraliyet Lisanını konuşuyor ve kendisine adıyla hitap edilmesinde ısrar ediyordu. Dili öğrenmekte de, ata binmeyi öğrenmekte olduğu kadar becerikli olduğunu göstermişti.</p>

  <p>"Dostumuz Laurie," dedi evin büyük oğlu, "Tsurani anlayışına göre asla iyi bir köle olamaz. Sanatlarımızı hiç takdir etmiyor. "</p>

  <p>Pug ahşap ustasının kulübesinden hâlâ duyulabilen tartışmaya kulak verdi. "Bence daha ziyade kendi sanatının takdir edilmesini düşünüyor."</p>

  <p>Ağıla geldiler ve azgın, kır renkli bir aygır yaklaştıklarını görünce şaha kalkıp kişnemeye başladı. At bir hafta önce getirilip, çok sayıda kayışla bir arabaya bağlanmıştı ve yaklaşan herkese saldırıyordu.</p>

  <p>"Sence bunun bu kadar sorun çıkarmasının nedeni ne, Pug?"</p>

  <p>Pug muhteşem hayvanın ağılda koşuşturarak, diğer atları adamlardan uzaklaştırmasını izledi. Kısraklar ve onun kadar güçlü olmayan bir aygır yeterince uzaklaşınca, kır olanı dönüp kuşkuyla iki adama baktı.</p>

  <p>"Emin değilim. Ya sadece huysuz bir hayvan, belki de kötü muamele gördüğü için, ya da özel olarak eğitilmiş bir savaş atı. Savaş bineklerimizin çoğu çarpışma sırasında gerilememek, dizginleri çekilince sakinleşmek ve gergin anlarda binicisinin emirlerine uymak üzere eğitilirler. Birkaçı ki bunlara genellikle lordlar biner, yalnızca sahiplerine itaat etmek üzere eğitilirler; bunlar binek oldukları kadar, saldırmak üzere eğitilmiş birer silahtırlar da. Belki bu da onlardandır."</p>

  <p>Kasumi yeri eşeleyip başını savuran hayvanı dikkatle inceledi. "Bir gün ona bineceğim," dedi. "Her halükârda, güçlü bir soyu olacak. Şu anda elimizde beş kısrak var ve Babam beş tane daha aldı. Birkaç hafta içinde buraya gelecekler, daha da fazlasını bulmak için İmparatorluktaki tüm malikâneleri köşe bucak tarıyoruz." Kasumi dalıp gitmişti. "Pug, dünyanıza ilk gittiğimde atları görmeye bile dayanamıyordum. Üzerimize sürülüyorlardı ve askerlerimiz ölüyordu. Ama daha sonra ne kadar muhteşem yaratıklar olduklarını anladım. Hâlâ sizin dünyanızdayken, bazı köleler her şeyden çok yetiştirdikleri iyi atlarla tanınan soylu aileler olduğundan söz ediyorlardı. Bir gün İmparatorluk'un en iyi atları Shinzawai atları olacak."</p>

  <p>"Bunlara bakılırsa, iyi bir başlangıç yapmışsınız, ama bu konuda fazla bir şey bilmesem de, hayvan üretmek için daha büyük sürülere ihtiyacınız var."</p>

  <p>"Ne kadar gerekiyorsa o kadar alırız."</p>

  <p>"Kasumi, liderleriniz savaşın telaşı içinde bu hayvanları nasıl kurtarabiliyorlar? Fethinizi ilerletmek istiyorsanız kısa sürede atlı birimler oluşturmanız gerekecek."</p>

  <p>Kasumi'nin yüzü düşünceli bir ifadeye büründü. "Liderlerimizin büyük çoğunluğu geleneklere takılıp kalmışlar, Pug. Atlı birlikler yetiştirmenin yararını görmeyi reddediyorlar. Hepsi aptal. Sizin atlılarınız bizim savaşçılarımızı ezip geçiyorlar, onlarsa sizin halkınıza barbar derken kendileri hiçbir şey öğrenemiyorlar. Bir defasında senin ülkende bir şatoyu kuşatmıştım, orayı savunanlar bana savaş sanatı hakkında çok şey öğrettiler. Bunu söylediğim için bana hain yaftasını yakıştıracaklar çoktur, ama orada yalnızca sayısal üstünlüğümüz sayesinde dayanabildik. Çoğu alanda sizin generalleriniz daha becerikli. Askerlerini ölüme göndermek yerine onları canlı tutmaya çalışmalarından alınacak önemli dersler var.</p>

  <p>"Hayır, işin aslı şu ki, başımızdaki adamlar düpedüz-" Durdu, tehlikeli şeyler söylemeye başladığını fark etmişti. "İşin aslı şu ki," dedi sonunda, "bizler de sizler kadar inatçıyız."</p>

  <p>Bir an Pug'ın yüzüne baktı, sonra gülümsedi. "Savaş Lordu'nun Yüceleri onları inceleyip bizim cho-jalar gibi zeki yoldaşlar mı, yoksa sadece hayvan mı olduklarını anlasınlar diye, ilk yıl baskınlar yapıp atlar ele geçirdik. Çok komik bir manzaraydı. Savaş Lordu, bir ata binmeyi ilk deneyecek kişi olmakta ısrar ediyordu. Herhâlde şu bizim iri griye benzer bir tanesini seçmiş olsa gerek, çünkü yaklaşır yaklaşmaz hayvan üzerine saldırdı, neredeyse onu öldürecekti. Saygıdeğer efendimiz de, kendisi başarısız olunca başkasının da denemesine izin vermedi. Bana kalırsa kendisi de bir başka hayvanla yeniden denemeye korkuyordu. Savaş Lordumuz Almecho, bir Tsurani için bile son derece gururlu ve asabi biridir."</p>

  <p>Pug, "Öyleyse nasıl oluyor da babanız yakalanmış atları satın almaya devam ediyor?" dedi. "Ve nasıl oluyor da onun emirlerine karşı gelerek ata biniyorsunuz?"</p>

  <p>Kasumi'nin gülüşü tüm yüzünü kapladı. "Babam konseyde hayli söz sahibidir. Bizde politika oldukça tuhaftır ve bizzat Cennetin Işığı'ndan gelen emirler hariç her emri çiğnemenin yollan vardır, isterse Savaş Lordu ya da Yüce Konsey'den gelsin. Ama tabii en önemli nedeni şu ki, atlar buradalar, Savaş Lordu ise değil." Gülümsedi. "Savaş Lordu yalnızca cephede tek güçtür. Bu mülkün üzerinde ise babamın isteklerine kimse karşı gelemez."</p>

  <p>Pug, Shinzawai malikânesine geldiğinden beri Kasumi ile babasının neler çevirdiklerini düşünmeden edemiyordu. Politik bir entrikaya karıştıklarından kuşkusu yoktu, ama işin ucunda ne olacağı konusunda da hiçbir fikri yoktu. Kamatsu kadar güçlü bir lord bu kadar emeği, Kasumi kadar sevdiği bir oğlunun kaprisi için bile harcamazdı. Ama Pug, olanlara durumun gerektirdiğinden daha fazla karışmaması gerektiğinin farkındaydı. Konuyu değiştirdi. "Kasumi, bir şeyi merak ediyorum."</p>

  <p>"Evet?"</p>

  <p>"Kölelerin evlenmesiyle ilgili yasalar nelerdir?"</p>

  <p>Kasumi bu soruya şaşırmamış gibiydi. "Köleler efendilerinin izniyle evlenebilirler. Ama bu izin nadiren verilir. Evlenen karı kocayı birbirinden ayırmak mümkün değildir; anne baba yaşadıkları sürece çocukları da satılamaz. Yasa böyle der. Evli bir çift uzun zaman yaşayacak olursa, doğacak üç dört nesil köle malikâneye büyük bir maddi yük olabilir. Ama bazen izin verildiği de olur. Neden, Katala'yı kendine eş olarak almak mı istiyorsun?"</p>

  <p>Pug şaşırmış görünüyordu. "Biliyor muydun?"</p>

  <p>Kasumi böbürlenmeden, "Babamın topraklarında onun bilgisi dışında hiçbir şey olmaz, bana da güvenir. Bu büyük bir onur," dedi.</p>

  <p>Pug düşünceli bir ifadeyle onayladı. "Henüz emin değilim. Ona karşı olan duygularım çok güçlü, ama bir şey bana engel oluyor. Sanki..." Doğru sözcükleri bulamadı ve omuzlarını silkti.</p>

  <p>Kasumi ona bir an dikkatle baktı ve "Babamın isteği sayesinde ve onun dilediği şekilde yaşıyorsun," dedi. Kasumi biraz durdu ve Pug, birisi güçlü bir lordun oğlu, diğeri ise onun babasının en değersiz malı, bir köle olan iki adam arasında hâlâ ne kadar derin bir uçurum olduğunu tüm acısıyla fark etti. Sahte dostluk perdesi yırtılırcasına sıyrılmış, Pug bataklıklarda öğrendiği şeyi bir defa daha hatırlamıştı: Burada hayat ucuzdu ve Pug ile feci bir son arasındaki tek engel, bu adamın ya da babasının canlarının istemesiydi.</p>

  <p>Kasumi Pug'ın aklını okuyormuşçasına, "Unutma, Pug, yasalar kesindir," dedi. "Bir köle asla özgür olamaz. Yine de, bir tarafta bataklıklar var, diğer tarafta ise burası. Ve biz Tsuranuanni halkına göre, siz Kraliyet halkı fazlasıyla sabırsızsınız."</p>

  <p>Pug Kasumi'nin kendisine bir şeyler, belki de önemli bir şeyler söylemeye çalıştığının farkındaydı. Kasumi zaman zaman çok açık yürekli olsa da, Pug'ın ancak ketum olarak nitelendirebildiği o Tsurani havasına bir anda bürünebiliyordu. Kasumi'nin sözlerinin ardında sessiz bir gerginlik vardı ve Pug üstüne gitmemenin en iyisi olacağını düşündü. Bir kez daha konuyu değiştirerek, "Savaş nasıl gidiyor, Kasumi?" diye sordu.</p>

  <p>Kasumi iç çekti, "İki taraf için de kötü." Gri aygırı izliyordu. "Son üç yıldır değişmeyen, sabit cephelerde savaşıyoruz. Son iki hücumumuz püskürtüldü, ama sizin ordunuz da bir başarı kazanamadı. Artık çarpışma olmadan haftalar geçiyor. Sonra sizinkiler bizim kuşattığımız bölgelerden birine baskın yapıyorlar, biz de misilleme yapıyoruz. Dökülen kanlar dışında hiçbir şey elde edildiği yok. Her şey çok anlamsız, pek şeref kazanıldığı da yok."</p>

  <p>Pug şaşırmıştı. Tsuraniler hakkında gördüğü her şey, Meecham'ın yıllar önceki, Tsuranilerin çok savaşçı bir ırk oldukları yolundaki gözlemini destekliyordu. Bu malikâneye gelirken de nereye baksa askerler görmüştü. Evin iki oğlu da askerdi, tıpkı gençliğinde babalarının da olduğu gibi. Hokanu, Shinzawai Lordu'nun ikinci oğlu olması sayesinde babasının garnizonunda Birinci Hücum önderiydi, ama bataklıktaki kampta köle başı sorununu çözüşü, Hokanu'nun acımasız bir beceriye de sahip olduğunu gösteriyordu ve Pug bunun alışılmadık bir şey olmadığını biliyordu. O Tsurani idi ve Tsurani yöntemleri çok küçük yaşta öğretilir, kesin olarak uygulanırdı.</p>

  <p>Kasumi gözlemlendiğini hissetti ve "Pug, korkarım ki, sizin yabancı yöntemleriniz beni yumuşatıyor," dedi. Duraksadı. "Haydi, bana halkından ve hayatınızdan biraz daha..." Kasumi donakaldı. Pug'ın koluna yapışıp başını dikerek dinledi. Bir an sonra ise, "Hayır! Olamaz bu!" dedi. Aniden arkasına dönerek, "Baskın var! Thunler!" diye bağırdı.</p>

  <p>Pug dinledi ve uzaktan gelen boğuk gümbürtüyü o da duydu, sanki bir at sürüsü düzlüklerde dörtnala koşturuyordu. Ağılın çitlerine tırmanıp gözlerini uzaklara dikti. Ağılın sona erdiği, seyrek ağaçlı bölgeden itibaren geniş bir çayır uzanıyordu. Endişe verici gürültü arkasında geliyordu, ama ağaçların oluşturduğu hattın civarında şekillerin belirmeye başladığını görebiliyordu.</p>

  <p>Thun denilen yaratıklar malikâneye doğru hızla yaklaşırlarken Pug dehşetle karışık bir şaşkınlıkla izliyordu. Pug'ın durduğu yere doğru çılgınca bir hızla yaklaştıkça büyüyorlardı da. İri, kentaurvari(<a href="../Text/Kitap2Notlar.html#n21d" id="n21">1</a>) yaratıklardı, uzaktan atlı binicilere benziyorlardı. Gövdelerinin alt kısmı attan çok iri bir geyiği andırıyordu, ama daha kaslıydılar. Gövdelerinin üst kısmı tamamen insansıydı, yüzleri ise her şeyden çok, uzun burunlu bir maymuna benziyordu. Yüzleri hariç tüm bedenleri orta uzunlukta, gri ve beyaz lekeli bir postla kaplıydı. Her yaratık, bir sopa ya da tahta bir sapa tutturulmuş taştan bir balta taşıyordu.</p>

  <p>Hokanu ve evin muhafızları, askerlerin kaldığı binadan çıkıp ağılın yanında yerlerini aldılar. Okçular yaylarını hazırladılar, kılıçlı askerler de safta durarak çarpışmaya hazırlandılar.</p>

  <p>Birdenbire Laurie Pug'ın yanında belirdi, hemen hemen bitmiş olan kopuzu elindeydi. "Ne?"</p>

  <p>"Thun baskını!"</p>

  <p>Gördüğü manzara karşısında Laurie de Pug kadar hayret etmişti. Birden kopuzunu bir kenara bırakıp ağıla atlayıverdi. "Ne yaptığını sanıyorsun?" diye bağırdı Pug.</p>

  <p>Ozan kendini koruyarak gri aygırın yanından geçti ve başka bir ata, küçük sürünün lider kısrağına bindi. "Hayvanları güvenli bir yere götürmeye çalışıyorum."</p>

  <p>Pug başını sallayıp kapıyı açtı. Laurie atı dışarı sürdü, ama gri olanı diğerlerini geride tutarak onu izlemelerine engel oluyordu. Pug bir an tereddüt etti ve sonra, "Algon, umarım ne öğrettiğini biliyorsundur," dedi. Sakin bir edayla aygıra doğru yürümeye başladı, sessizce bir komuta hissi uyandırmaya çalışıyordu. Aygır kulaklarını geriye yatırıp ona kişneyince Pug, "Dur!" dedi.</p>

  <p>Emri duyan atın kulakları dikildi, karar vermeye çalışıyordu sanki. Pug zamanlamanın çok önemli olduğunu biliyordu ve yürüyüş temposunu bozmadı. Yanına yaklaşırken at onu inceliyordu, Pug bir kez daha, "Dur!" dedi. Sonra, hayvanın fırlamasına fırsat vermeden yelesini avuçlayarak sırtına bindi.</p>

  <p>Belki öyle şartlandığı için, belki de şans eseri, savaş eğitimli at Pug'ın eski sahibine, emrine uymasını gerektirecek kadar benzediğine karar verdi. Belki de çevrelerini saran savaş gürültüsü yüzündendi, ama nedeni ne olursa olsun, gri at Pug'ın emirleri üzerine fırladı ve bir çırpıda kapıyı aştı. Pug bacaklarını tüm gücüyle ata sarmıştı. At sola dönerek kapının önünü açarken Pug, "Laurie, diğerlerini götür!" diye bağırdı. Pug geriye dönüp bakınca, Laurie'nin sürünün başı olan atla kapıdan çıktığını, diğerlerinin de onu izlediklerini gördü.</p>

  <p>Pug Kasumi'nin elinde bir eyerle ahırdan fırladığını gördü ve çıplak hayvanın üzerinde elinden geldiğince sıkı durarak, "Hoo!" diye bağırdı. Aygır yavaşladı ve Pug, "Dur!" diye emretti. Gri at bir dövüş beklercesine yeri eşeliyordu. Kasumi yaklaşırken, "Atları çarpışmadan uzak tutun," diye bağırdı. "Bu bir Kan Baskını, her Thun en az bir can alana kadar geri çekilmezler." Laurie'ye durması için seslendi, küçük sürü bir araya toplanıp dönmeye başlayınca da, hemen bir atı eyerledi ve diğerlerinden uzaklaştırdı.</p>

  <p>Pug mahmuzladı ve gri atla Laurie'nin bindiği kısrak diğer dört atı malikâne evinin yan tarafına götürdüler. Hayvanları, hücum eden Thunlerin göremeyeceği bir yerde bir araya topladılar.</p>

  <p>Bir asker, ellerinde silahlarla evin köşesinde belirdi. Pug ve Laurie'nin yanına gelip, "Efendim Kasumi atları canınız pahasına korumanızı emrediyor," diye bağırdı. Kölelere birer kılıç ve kalkan verdikten sonra savaşa katılmak üzere geri döndü.</p>

  <p>Pug tuhaf kılıç ile kalkanı inceledi, ağırlıkları eğitiminde kullandıklarının ancak yarısı kadardı. Kasumi bir yandan at sürerek, bir yandan da bir Thun savaşçısıyla çarpışarak evin köşesini dönerken gelen tiz bir çığlık dikkatini dağıttı. Shinzawailerin en büyük oğlu ata iyi biniyordu ve at üstünde çarpışma konusunda fazla bir eğitim almamış olmasa da, kılıç kullanmakta ustaydı. Onun deneyimsizliğine karşın, Thun de atlara karşı deneyimsizdi, kendi türünden birine karşı savaşmak gibi bir şeydi bu, at da saldırıyor, yaratığın göğsünü ve yüzünü ısırıyordu.</p>

  <p>Pug'ın gri atı Thun'e yetişti ve şaha kalktı, onu neredeyse sırtından atacaktı. Yelesine sımsıkı tutunup bacaklarının alt kısmıyla da iyice sarıldı. Diğer atlar da huysuzlanınca, Pug kendi atının saldırmasına engel olmakta zorlandı. Laurie, "O şeylerin kokusunu sevmediler," diye bağırdı. "Kasumi'nin atı nasıl davranıyor baksana."</p>

  <p>Bir başka yaratık daha ortaya çıktı ve Laurie haykırarak atını önüne doğru sürdü. Karşılaştıkları anda silahlarını indirdiler, Laurie Thun'ün sopasının darbesini kalkanıyla karşıladı. Onun kılıcı ise yaratığın göğsüne indi ve yaratık gırtlaktan gelen, tuhaf bir dilde bir çığlık atıp bir an sendeledikten sonra düştü.</p>

  <p>Pug evin içinden bir çığlık geldiğini duydu ve dönünce, birisinin kapı kanatlarından birini parçalayarak dışarı fırladığını gördü. Sersemlemiş haldeki bir köle sendeleyerek doğruldu, sonra yere yığıldı, başındaki bir yaradan kanlar sızıyordu. Başkaları da koşturarak kapıdan çıkıyorlardı.</p>

  <p>Pug koşarak evden çıkanların arasında Katala ve Almorella'yı da gördü, peşlerinde bir Thun savaşçısı vardı. Yaratık Katala'yı sıkıştırdı, sopasını başının üzerine kaldırmıştı.</p>

  <p>Pug kızın adını haykırdı ve gri at binicisinin endişesini hissetti. Koca savaş atı emir almadan ileri fırlayarak, Thun ile vurmak üzere olduğu köle kızın arasına girdi. Belki savaş seslerinden, belki de Thunlerin kokusu yüzünden, at çıldırmış gibiydi. Tüm gücüyle Thun'e çarpıp, ısırarak ve güçlü ön ayaklarıyla vurarak onu alaşağı etti. Çarpışmanın etkisiyle Pug da savrulmuş ve sertçe düşmüştü. Bir an sersemlemiş bir halde yerde kaldıktan sonra doğruldu. Sendeleyerek, çömelmiş bir halde kalakalmış olan Katala'nın yanına gitti ve onu çekerek delirmiş aygırdan uzaklaştırdı.</p>

  <p>Gri at hareketsiz Thun'ün üzerinde şaha kalkıyor, toynaklarını yıldırım gibi üzerine indiriyordu. Savaş atı, yerdeki yaratıkta en ufak bir hayat belirtisi kalmayana dek Thun'e defalarca vurdu.</p>

  <p>Pug ata bağırarak durmasını emretti ve savaş atı huysuz bir homurtuyla saldırmayı bırakıp durdu, ama kulakları hâlâ dimdikti ve Pug hayvanın titrediğini görebiliyordu. Yaklaştı ve titremesi kesilene dek boynunu okşadı.</p>

  <p>Sonra sessizlik çöktü. Pug çevresine bakınınca, Laurie'nin dağılan atların peşinden gittiğini gördü. Kendisi de atını bırakıp Katala'ya döndü. Kız çimenlere oturmuş, titriyordu, Almorella da yanındaydı.</p>

  <p>O da yanında diz çökerek, "İyi misin?" dedi.</p>

  <p>Kız derin bir nefes alıp, korku dolu bir gülümseyişle, "Evet," dedi, "ama bir an için ezileceğimden emindim."</p>

  <p>Pug artık kendisi için çok şey ifade eden kıza baktı ve "Ben de öyle sandım," dedi. Bir anda ikisi de gülümsediler. Almorella ayağa kalktı ve gidip diğerlerini görmekle ilgili bir şeyler söyledi. "Sana bir şey olacağından çok korktum," dedi Pug. "Seni o yaratıktan kaçarken görünce, aklımı kaçıracağımı sandım."</p>

  <p>Katala Pug'ın yanağını okşadı ve Pug, yanaklarının gözyaşlarıyla ıslanmış olduğunu fark etti, "Senin için çok korktum," dedi.</p>

  <p>"Ben de senin için. Öyle gümbürtüyle Thun'ün üzerine atılınca, öleceksin sandım." Sonra ağlamaya başladı. Yavaşça kollarının arasına sığındı. "Ölseydin ne yapardım, bilmiyorum." Pug ona tüm gücüyle sarıldı. Katala kendini toparlayana dek, bir süre öylece oturdular. Sonra Pug'ın kollarından usulca sıyrılarak, "Malikâne harap oldu," dedi. "Septiem bize binlerce iş verecek." Doğrulmaya başladığı sırada, Pug elini yakaladı.</p>

  <p>Ondan önce doğrularak, "Bunun farkında değildim, yani şu ana dek," dedi. "Seni seviyorum, Katala."</p>

  <p>Kız yanağına dokunarak gülümsedi. "Ben de seni, Pug."</p>

  <p>Bu keşif anları, Shinzawai Lordu ve küçük oğlunun görünmesiyle bozuldu. Lord, Etrafa bakınarak evinin ne kadar hasar gördüğünü hesaplarken, baştan aşağı kana bulanmış haldeki Kasumi atıyla köşeden belirdi.</p>

  <p>Kasumi babasını selamladı ve "Kaçtılar," dedi, "kuzeydeki kalelere adam gönderilmesini emrettim. Buraya sızdıklarına göre, garnizonlardan birini aşmış olmalılar."</p>

  <p>Shinzawai Lordu başını sallayarak durumu anladığını belirtti ve zararı tespit etmek üzere Baş Danışmanı ile diğer baş hizmetkârlarını çağırarak, evine girmek üzere döndü.</p>

  <p>Katala Pug'a, "Sonra konuşuruz," diye fısıldadıktan sonra hadonra Septiem'in kaba bağırışlarına cevap verdi. Pug da atını Kasumi'nin yanına sürmüş olan Laurie'ye katıldı.</p>

  <p>Ozan yerdeki ölü yaratıklara baktı ve "Nedir bunlar?" dedi.</p>

  <p>Kasumi, "Thun," dedi. "Kuzey tunduralarında yaşayan göçebe yaratıklardır. Kendi topraklarımızı onlarınkinden ayıran dağların eteklerindeki her geçitte kalelerimiz var. Bir defasında bu sınırları aştılar, biz de onları kuzeye sürdük. Onlar da zaman zaman sıcak güney topraklarına dönmenin yollarını arıyorlar." Yaratıklardan birinin postuna bağlanmış bir tılsımı gösterdi. "Bu bir Kan Baskını'ydı. Hepsi de kendi topluluklarında kendini ispatlamamış, eşi de olmayan genç erkekler. Yazın olan savaş ayinlerinde başarılı olamamışlar ve güçlü erkekler tarafından sürüden kovulmuşlar. Topluluklarına dönmeden önce güneye gelmeleri ve en az bir Tsurani öldürmeleri gerek. Her biri geri dönerken bir Tsurani kellesi götürmeli ya da hiç geri dönmemeli. Gelenekleri böyle. Kaçanlar da yakalanıp öldürülecekler, çünkü kendi topraklarına geri dönemezler."</p>

  <p>Laurie başını salladı. "Bu sık sık olur mu?"</p>

  <p>"Her yıl," dedi Hokanu buruk bir gülümsemeyle. "Çoğu zaman kaleler onları geri püskürtür, ama bu yılki hayli büyük bir grup olmalı. Birçoğu kalelerdeki adamlarımızın kafalarıyla kuzeye dönmüştür."</p>

  <p>Kasumi, "İki keşif kolunu da öldürmüş olmalılar," dedi. Başını iki yana salladı. "Altmış ile yüz arasında adamımızı kaybettik."</p>

  <p>Hokanu ağabeyinin bu olumsuz durum karşısındaki mutsuzluğunu düşünür gibiydi. "Zararı görmek için bizzat bir keşif kolu götüreceğim."</p>

  <p>Kasumi'nin iznini aldı ve gitti. Kasumi Laurie'ye döndü. "Ya atlar?" Laurie, Pug'ın bindiği aygırın küçük sürünün başında beklediği yeri gösterdi.</p>

  <p>Pug birdenbire söze girdi. "Kasumi, babandan Katala ile evlenmek için izin isteyeceğim."</p>

  <p>Kasumi'nin gözleri kısıldı. "İyi dinle, Pug. Sana açıklamaya çalıştım, ama galiba ne demek istediğimi anlamadın. Halkınız pek zeki değil. Açık konuşayım. İzin isteyebilirsin, ama reddedilirsin."</p>

  <p>Pug karşı çıkacak oldu, ama Kasumi onu susturdu. "Söylediğim gibi, sabırsız insanlarsınız. Bazı nedenler var. Daha fazlasını söyleyemem, ama bazı nedenler var, Pug."</p>

  <p>Pug'ın gözlerinde bir öfke kıvılcımı belirdi ve Kasumi Kralın Lisanı, "Bu evdeki herhangi bir askerin, özellikle de kardeşimin duyabileceği bir tonla tek bir öfkeli söz edersen, ölü bir köle olursun," dedi.</p>

  <p>Pug soğuk bir ifadeyle, "Emredersiniz, efendim," dedi.</p>

  <p>Pug'ın ifadesinin acılığını gören Kasumi yumuşak bir sesle, "Bazı nedenler var, Pug," diye tekrarladı. Bir an için bir Tsurani efendisi değil de, acısını dindirmeye çalışan bir dost gibiydi. Bakışları Pug'ınkilere kilitlendi, sonra Kasumi'nin gözlerine bir perde indi, bir kez daha efendi ve köle olmuşlardı.</p>

  <p>Pug bir köleden beklendiği gibi bakışlarım indirdi ve Kasumi, "Atlarla ilgilen," dedi. Pug'ı orada bırakarak uzaklaştı.</p>

  <p>Pug ricasından Katala'ya hiç söz etmedi. Kız onun canını fena halde sıkan, birlikte mutlu geçirdikleri zamanlarına gölge düşüren bir şeyler olduğunun farkındaydı. Pug da Katala'ya karşı aşkının ne kadar derin olduğunu öğrenmiş ve onun karmaşık yapısını keşfetmeye başlamıştı. İnatçı olmasının yanında zekiydi de. Bir şeyi anlaması için ona bir kez açıklaması yetiyordu. Halkı Thurillere özgü olan ve esaretin bir bıçak gibi bilediği keskin zekâsını sevmeyi öğrenmişti. Çevresinde olan biten her şeyi gözlemleyen bir uzmandı kız, evdeki tüm çalışanların zaafları hakkındaki acımasız yorumları onları kızdırıyor, Pug'ı ise eğlendiriyordu. Pug'ın dilini biraz olsun öğrenmekte ısrar ediyordu, o da ona Kraliyet Lisanını öğretmeye başlamıştı. Bunda da iyi bir öğrenci olduğunu göstermişti.</p>

  <p>İki ay olaysız geçti; sonra bir gece Pug ve Laurie evin efendisinin akşam yemeği sofrasına çağrıldılar. Laurie kopuzu üzerinde çalışmayı bitirmişti ve en az yüz ufak tefek kusur bulmakla birlikte, çalınabilir hale geldiğine karar vermişti. O gece de Shinzawai Lordu için çalacaktı.</p>

  <p>Odaya girdiklerinde, lordun siyah cüppeli bir konuğu olduğunu gördüler, aylar önce bir an gördükleri Yüce'ydi bu. Pug kapının yanında dururken Laurie alçak yemek masasının ucunda yerini aldı. Oturduğu minderi düzelttikten sonra çalmaya başladı.</p>

  <p>İlk notalar duyulmaya başlamıştı ki, şarkı söylemeye başladı: Pug'ın da çok iyi bildiği, eski bir şarkıydı. Hasat coşkusundan ve toprakların zenginliklerinden söz ediyordu, Krallık'taki tüm çiftlik köylerinde çok sevilirdi. Pug hariç yalnızca Kasumi sözleri anlıyordu, ama babası Pug ile yaptığı satranç oyunlarında öğrendiği birkaç sözcüğü seçebiliyordu.</p>

  <p>Pug Laurie'yi şarkı söylerken hiç duymamıştı ve gerçekten etkilenmişti. Ozan her ne kadar çok böbürleniyor olsa da, Pug'ın dinlediği herkesten iyiydi. Sesi berrak, gerçek, bir enstrümandı ve söylediği şarkının hem sözlerini, hem de müziğini tam anlamıyla ortaya koyuyordu. Bitirince, masadakiler yemek bıçaklarını nazikçe masaya vurdular, Pug da bunun Tsuranice alkışlamak olduğuna karar verdi.</p>

  <p>Laurie başka bir şarkıya başladı, Krallık'taki tüm festivallerde çalınan, canlı bir şarkıydı. Pug bu şarkıyı en son duyduğu zamanı hatırladı, Rillanon'a gitmek üzere Crydee'den ayrılmadan önceki yıl, Banapis Festivali'ndeydi. Yurdunun o tanıdık manzaralarını âdeta bir kez daha görüyordu. Pug yıllardır ilk kez, kendisini neredeyse yıkacak kadar derin bir üzüntü ve özleme kapıldı.</p>

  <p>İyice yutkunarak gırtlağında tıkanan düğümü açtı. Sıla özlemi ve çaresiz bir bıkkınlık hissi içini kemiriyor, güçlükle edindiği özdenetiminin kayıp gittiğini hissediyordu. Hemen Kulgan'ın öğrettiği sakinleşme alıştırmalarından birine başvurdu. Üzerine bir ferahlık çöktü ve rahatladı. Laurie çalmaya devam ederken Pug tüm gücüyle yurdunun anılarını kafasından uzaklaştırmaya odaklandı. Tüm yeteneklerini kullanarak, anılarından geriye kalan tek miras olan amaçsız bir öfkeye karşı sığınabileceği bir dinginlik atmosferi yarattı.</p>

  <p>Gösteri sırasında Pug Yüce'nin bakışlarını birçok defa üzerinde hissetti. Adam gözlerinde sorgulayıcı bir ifadeyle onu inceliyordu âdeta. Laurie bitirince büyücü öne eğilip ev sahibiyle konuştu.</p>

  <p>Shinzawai Lordu Pug'ın masaya gelmesini işaret etti. O oturunca, Yüce konuştu. "Sana bir şey sormam gerek." Sesi berrak ve güçlüydü, ses tonu da Kulgan'ın Pug'ı derslere hazırlarken kullandığı tonu anımsatıyordu. "Kimsin sen?"</p>

  <p>Dolambaçsız, basit soru masadaki herkesi gafil avlamıştı. Evin efendisi büyücünün sorusu karşısında emin olamamıştı ve cevap vermeye başladı. "O bir köle..."</p>

  <p>Yüce elini kaldırarak sözünü kesti. Pug, "Adım Pug; efendim," dedi.</p>

  <p>Adamın karanlık gözleri onu bir kez daha inceledi. "Kimsin sen?"</p>

  <p>"Ben, bir zamanlar Crydee Dükü'nün sarayından olan Pug'ım."</p>

  <p>"Kimsin sen ki, burada durmuş bu gücü yayabiliyorsun?" Bunun üzerine Shinzawai ev halkının üçü de irkildiler, Laurie de anlamayan gözlerle Pug'a baktı.</p>

  <p>"Ben bir köleyim, efendim."</p>

  <p>"Elini ver bana."</p>

  <p>Pug uzandı ve Yüce elini tuttu. Adamın dudakları kıpırdandı ve gözleri kısıldı. Pug elinden vücuduna doğru bir sıcaklık yayıldığını hissetti. Oda yumuşak, beyaz bir pusla doluyordu âdeta. Az sonra tek görebildiği şey büyücünün gözleriydi. Aklı bulanmış, zaman donmuştu. Kafasının içinde, sanki bir şey dışarıdan girmeye çalışıyormuş gibi bir baskı hissediyordu. Direndi, baskı da kayboldu.</p>

  <p>Görüşü berraklaştı, iki karanlık göz yüzünün önünden çekildi ve bir kez daha tüm odayı görebildi. Büyücü elini bıraktı. "Kimsin sen?" Ne kadar alakadar olduğunu gösteren tek belirti, gözünün bir an seğirmesiydi.</p>

  <p>"Ben, büyücü Kulgan'ın çırağı Pug'ım."</p>

  <p>Bunun üzerine Shinzawai Lordu'nun rengi soldu, yüzünde şaşkın bir ifade belirdi. "Nasıl..."</p>

  <p>Kara cüppeli Yüce doğruldu ve "Bu köle artık bu evin malı değil. Bundan sonra Meclis'e ait," dedi.</p>

  <p>Odaya sessizlik çöktü. Pug olanları anlayamıyor, korkuyordu.</p>

  <p>Büyücü cüppesinden bir alet çıkardı. Pug bunun bir benzerini, Tsurani kampındaki baskında da gördüğünü hatırladı ve korkusu iyice arttı. Büyücü aleti çalıştırdı ve o da diğeri gibi bir uğultu çıkardı. Elini Pug'ın omzuna koydu ve oda gri bir sisin içinde kayboldu.</p>
</body>
</html>
