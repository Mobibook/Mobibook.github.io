<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>psikolojisohbetleri-epub-3.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="psikolojisohbetleri-epub-3.html" xml:lang="tr-TR">
    <div class="story">
      <p class="e-perde" id="toc_marker-1">ÖNSÖZ</p>

      <p class="e-paragraf">“Dünyayı nasıl daha yaşanılır yaparız, insanların hem mutlu hem de başarılı olması mümkün mü?” sorularına herkes kendi meşrebince cevap vermeye çalışıyor. Bu çabaların bir örneğini bu eserde göreceksiniz.</p>

      <p class="e-paragraf">Hayatımız aslında tercihlerimizden ve verdiğimiz kararlardan ibaret. O halde en doğru kararı verirken önceliklerimizi iyi belirlememiz gerekiyor. Bu eser böyle bir ihtiyacı karşılamak üzere hazırlandı.</p>

      <p class="e-paragraf">Her biri kendi alanında uzman olan konuklara doğru sorular sorarak oluşturulan bu eser, kendi sahasında bir ilki teşkil etmektedir.</p>

      <p class="e-paragraf">Çeşitli psikiyatri ve psikoloji disiplininden gelen ve amaçları kendilerine danışanlara daha fazla yardım etmek olan uzmanlar çok güzel örnekler veriyor.</p>

      <p class="e-paragraf">Sevgili Uğur Canbolat yumuşak ve sempatik bir üslûp kullanmanın yanısıra zekice ve hikmetli sorular sorarak çok önemli bir ihtiyaca cevap vermiştir.</p>

      <p class="e-paragraf">Konukların iç keşif yolculuklarını ve deneyimlerini topluma kazandıran Uğur Canbolat’a teşekkür ederim.</p>

      <p class="e-epi"><span class="e-bold" xml:lang="tr-TR">Nevzat Tarhan</span></p>

      <p class="e-perde" id="toc_marker-2">PSİKOLOG-DANIŞAN İLİŞKİSİ</p>

      <p class="e-epi"><span class="e-italik">Her gün artan psikolojik sorunları çözmek için uğraşan profesyoneller acaba kendileri ile paylaşılan “acı hayat” öykülerinden ne kadar etkilenirler? Bir psikoterapist, danışanı ile arasındaki mesafeyi nasıl ayarlar? Kişinin psikolojik destek almasının önünde ne gibi engeller vardır? Sorunların üzerini örtme yaklaşımı kişiye ne gibi bedeller ödetir? Sorun yaşayan kişinin arkadaşı ile konuşup dertleşmesiyle bir terapist ile konuşması arasında ne gibi farklar vardır? Bu ve benzeri soruları yıllardır klinik çalışmalar yapan NPİSTANBUL Nöropsikiyatri Hastanesi’nden Uzman Psikolog</span> Neşe Özkarslı <span class="e-italik">ile konuştuk.</span></p>

      <p class="e-soru"><span class="e-bolditalik">Psikolog ile danışan ilişkisi ne tür bir ilişkidir?</span></p>

      <p class="e-paragraf">Terapötik bir ilişkidir. Terapi; kişilerin içsel çatışmalarının ya da ruhsal problemlerinin profesyonel anlamda tedavi yöntem ve donanımlarına sahip bir başka kişi tarafından değerlendirilmesi, düşünce ve duygu eksenli bir çeşit alışveriş yöntemi ile çözümlenmesi anlamına gelen tedavileri kapsar.</p>

      <p class="e-soru"><span class="e-bolditalik">Psikolog, dertleri dinleyen bir arkadaştan farklı olarak neler yapar?</span></p>

      <p class="e-paragraf">Arkadaş sorunları dinler, paylaşır. Ancak psikolog, arkadaştan farklı olarak ruhsal sorunların altında yatan iç çatışmaların farkındalığı üzerinde çalışır. Kişinin çözüm noktalarına odaklanmasını sağlar, bu sırada zorlandığı noktalarda ona destek olur. Danışana pozitif bilişsel süreçleri tamamlatır. Bu süreç donanım, bilgi, tecrübe ve profesyonellik gerektirir. Dolayısıyla bir psikologla konuşmak, bir dostla konuşmaktan çok öte bir şeydir.</p>

      <p class="e-paragraf">Psikoterapist ile danışan arasındaki güven ve inanç sisteminin terapi sürecine olumlu katkıları olacağı göz ardı edilmemelidir. Ancak danışanın da çözüm gereken sorunlara odaklanma(sı)nın, farkındalık düzeyini en üst seviyede tutma(sı)nın çok daha önemli olduğunu bilmesi gerekir.</p>

      <p class="e-soru"><span class="e-bolditalik">“Kendi kendinin doktoru, psikologu ol” yaklaşımını nasıl değerlendiriyorsunuz?</span></p>

      <p class="e-paragraf">Bu sözler tamamen boş ve manasız değildir. Ancak bazı sorunlarda bu tutum olumsuz sonuçlar da doğurabilir. Bu yaklaşımın, sorun taşıyan kişide yetersizlik duyguları yaratan, çaresizliğe sürükleyen, yükleyici bir yanı vardır. Bir problem karşısında farkındalık düzeyinin düşük olması, danışanın çözümün yanından dahi geçmesine izin vermez. Bu durum, kişisel haritanın içinde dolaşırken adresi ve yönü kaybetmek gibidir. Herkesin içsel haritaları vardır; bazen işler karıştığında devreye girerek düzenlemeler yapmak, kısayollar bulmak gerekir. Kişinin kaybolmuşluğu içinde adresleri bulup görmesini ve haritayı kullanmasını sağlamak gerekebilir ki, bunu çoğu zaman kendi başına yapamaz. İşte burada “kendi kendinin doktoru ol” anlayışı geçerli olmaktan çıkar, uzman yardımı gerekli hale gelir. Ayrıca böyle bir yaklaşım, pek çok kişinin yaşadığı soruna erken müdahale etme fırsatını da kaçırmasına sebep olur. Bunun bedeli de çoğu zaman büyük acılarla ödenir.</p>

      <p class="e-soru"><span class="e-bolditalik">“Takma kafana, geçer” sözü neden toplumumuzda çok kullanılır?</span></p>

      <p class="e-paragraf">Bu, “zaman en iyi ilaçtır” demek gibi bir şeydir. İnsan toplum içinde ve sosyal ilişkilerle hayat bulur. Eğer bu ilişkilerden yoksunsa, sorunların baş göstermesi kaçınılmazdır. Her iletişim halindeki kişi, karşısındakini etkilerken aynı zamanda ondan etkilenir de. Bu doğal bir sosyal iletişimdir. Eğer sorun yaşayan kişinin stres faktörleri yakın çevresi ile ilgiliyse ve devamlılık söz konusuysa kişide zaman içinde davranış ve tutum değişiklikleri gerçekleşir. Bazen bu durumun farkına varmak çok uzun zaman alır ve uzun yıllar sonra gelen “keşke”ler ve pişmanlıklar insanın ruh sağlığını bozar. O nedenle “takma kafana, geçer” sözü kişiyi geçici bir süre teselli edebilir ancak kimi şikâyetlerin artmasına da sebep olabilir. Elbette kafaya takılmayacak şeyler de vardır ama sorunda süreklilik söz konusuysa bu gerçekçi bir yaklaşım olmaz.</p>

      <p class="e-1-baslik" id="toc_marker-2-1">TERAPİ SÜRECİ</p>

      <p class="e-soru"><span class="e-bolditalik">Psikolojik desteği nasıl anlamalıyız?</span></p>

      <p class="e-paragraf">Psikoterapi yöntemleri terapistin bilgi ve tecrübesiyle orantılıdır ( tecrübesine göre değişir). Psikologun, terapi sürecinde danışanının sorununa uygun yöntemler bulması gerekir. Psikolojik destek de bu yöntemlerden biridir. Terapi sürecinde danışanın sorununu çözebileceğine dair inancını artırmayı, üstesinden gelebileceği konusunda danışanını motive etmeyi, desteklemeyi psikolojik destek olarak tanımlayabiliriz.</p>

      <p class="e-soru"><span class="e-bolditalik">Eski zamanlarla karşılaştırıldığında bu çağda psikolojik desteğe daha çok mu ihtiyaç duyuluyor?</span></p>

      <p class="e-paragraf">Genel anlamda evet, günümüz insanları psikolojik desteğe daha çok muhtaç. İnsanın, bireysel olduğu kadar sosyal ve toplumsal bir varlık olduğunu da unutmamalıyız. Değişen toplum şartları, yoğun iş temposu yüzünden aile ve yakın çevreyle bağların gevşemesi ve genel stres altında yaşamak, sosyal desteğin elimizden kayıp gitmesine neden olur. Kaybolan bu sosyal desteğin yerini psikolojik desteğin alması da doğaldır.</p>

      <p class="e-soru"><span class="e-bolditalik">Siz psikologlar, mesleğiniz gereği her gün birbirinden farklı ve acıklı hayat öykülerine tanık oluyorsunuz. Bunlara üzüldüğünüz de oluyor mu?</span></p>

      <p class="e-paragraf">Profesyonel anlamda danışanın sıkıntısını hissetmek ayrı, yaşamak ve taşımak ayrı kavramlardır. Önemli olan danışanın sıkıntısını hissedebilmektir. Bunu başaramayan bir terapistin durumu adlandırması zordur. Biz terapistlerde hayat, zaman tüneli gibi biraz daha hızlı akıp gider. Devamlılık ilkesi ve yaşam tecrübelerinin kalan izleri ile yetiniriz.</p>

      <p class="e-soru"><span class="e-bolditalik">Çözmeye çalıştığınız zor hayat hikâyeleri sizin de hayatınızı olumsuz etkiliyor mu? Onların yükünün omzunuza bindiğini hissediyor musunuz?</span></p>

      <p class="e-paragraf">Hayat, danışanların hayatı olmaya devam ettiği müddetçe bize yük binmez. Biz sadece terapi yükünü taşırız. Danışanın durumu seans bitimine kadar işimizdir. Sonra herkes kendi hayatına devam eder.</p>

      <p class="e-soru"><span class="e-bolditalik">Psikolojik destek veren profesyonellerin de zaman zaman desteğe ihtiyacı oluyor mu?</span></p>

      <p class="e-paragraf">Neden olmasın? İnsan olan herkes bazen desteğe, değişime, paylaşıma ve/veya çözümlemelere ihtiyaç duyar. Ama herhangi birine göre terapistler böyle bir desteğe daha az ihtiyaç duyarlar diyebilirim. Çünkü farkındalık düzeyleri ile duygu ve düşüncelerini ifade etme becerileri doğal olarak daha yüksek, problem çözme becerileri daha gelişkindir; daha az iletişim kazaları yaparlar. Bu da onları daha avantajlı kılar.</p>

      <p class="e-1-baslik" id="toc_marker-2-2">DANIŞANIN TERAPİDEN KAZANCI</p>

      <p class="e-soru"><span class="e-bolditalik">Psikolojik destek ihtiyacının, kişinin kendini ifade edemeyişi, iletişiminin yeterli olmayışıyla ilgili bir yanı var mıdır?</span></p>

      <p class="e-paragraf">Psikolojik destek ihtiyacının olup olmadığının farkında olmak başka, kendini rahat ifade edememek başkadır; ikisini ayrı kavramlar olarak ele almak gerekir. Desteğe ihtiyaç hissetmemek veya bunun farkında olamamak bazen iç uyumla açıklanabilir. Eğer birey bir sorun yaşadığını ifade etmiyorsa başkalarının onun adına sorun yaşadığını iddia etmesi doğru olmaz. Tabii çevresindeki insanların hayatları etkileniyorsa durum değişir, o zaman etkilenen kişi üzerinden soruna yaklaşmak daha doğru bir başlangıç olacaktır. Meselenin bir başka boyutu da vardır. Kişinin akıl yeterliliğinin düşük olması sorununun farkına varmasına engel olur. O zaman sorun, kişinin çevresindekilerle ele alınmalıdır; çünkü bizzat sorun yaşayan kişinin durumu algılaması ve kendi başına çözümlemesi çok zordur.</p>

      <p class="e-paragraf">Kişinin kendisini zor ifade etmesi, duygu ve düşüncelerini paylaşmada zorlanması durumunda olay başka bir şekilde değerlendirilmelidir. Öncelikle danışan için hangi duygu ve düşünceleri taşıdığını fark etme süreci başlatılmalı, sonrasında bu duygu ve düşünceleri nasıl ifade edebileceğiyle ilgili onu bir bilgilendirme, destekleme ve deneyimlendirme sürecine geçilmelidir. Danışanın yaşadığı ortam, kurduğu ilişki biçimleri de bu iletişimde değerlendirilmelidir. Farklı sosyal ortamların farklı sosyal becerileri getirdiğini unutmamak gerekir. Entelektüel seviye, ekonomik düzey, yaşam şartları ve kişisel farklılıklar, eğitim ve öğretim iletişim becerilerini etkileyen önemli faktörlerdir.</p>

      <p class="e-soru"><span class="e-bolditalik">Empati ve sempati kavramlarını biraz açar mısınız? Bu iki unsur terapilerde nasıl bir rol oynuyor?</span></p>

      <p class="e-paragraf">Empati; kişinin kendisini karşısındakinin yerine koyarak olaylara onun bakış açısıyla bakabilme, o kişinin duygu ve düşüncelerini doğru olarak anlama, hissetme ve bu durumu tekrar karşısındaki kişiye iletme sürecidir. Sempati ise karşısındaki kişinin duygu ve düşüncelerine sahip olmak anlamına gelir. Terapilerde sempatik ilişkiler kurmak yandaşlık, taraf tutmak demektir ve süreci olumsuz etkiler. Bu şekilde, terapi son derece yorucu ve amacından uzaklaşmış bir hale bürünür. Eğer bir terapist danışanıyla böyle bir sürece girerse danışanını başka bir terapiste yönlendirmelidir.</p>

      <p class="e-soru"><span class="e-bolditalik">Psikoterapi danışana neler verir? Bu sürecin sonunda danışana ne gibi kazanımlar sağlar?</span></p>

      <p class="e-paragraf">Danışan ne isterse onu verir. Tıpkı büyülü bir dükkân gibi, danışan terapiye ne almak için geldiyse onu alır. Tabii bu arada danışanın istediği ya da ihtiyacı olduğunu düşündüğü şeyi irdeleme, özümseme, bedel ödeme gibi süreçlerden geçmesi gerekir.</p>

      <p class="e-1-baslik" id="toc_marker-2-3">DANIŞAN-TERAPİST YAKINLIĞI</p>

      <p class="e-soru"><span class="e-bolditalik">Herhalde her terapi süreci aynı değildir, kimisi daha uzun sürer. Bu süreçte kimse tarafından anlaşılmadığını düşünen, değer görmediğine inanan kimi danışanların destek aldıkları uzmana kendilerini çok yakın hissettikleri durumlar da yaşanır mı?</span></p>

      <p class="e-paragraf">Anlaşıldığını hissetmek, kabul edildiğini görmek, var olduğunu hissetmek çok önemli değerlerdir. Sosyal çevresinde bu değerlerden yoksun kalan ve bu durumu sorgulayanlar her zaman sorun yaşamaya mahkûmdurlar. Terapiste gelip kabul edildiğini görmek bu kişilere iyi gelir. Bu yüzden kendilerini terapistlerine karşı yakın hissederler. Ancak bu durum bir bağımlılık veya aşk noktasına gelir veya çok yakın bir arkadaşlık düzlemine ulaşırsa terapist bu şartlarda yardımcı olamayacağından, danışanını bir meslektaşına yönlendirir.</p>

      <p class="e-paragraf">Danışanlar anlaşıldıklarını, kabul edildiklerini hissederken bazen davranışlarına terapistlerinin onay verdiği yanılgısına da kapılabilirler. Oysa bunların onaylanmakla aynı kavram olmadıklarını bilmeleri, bu gerçeği terapi sürecinde göz ardı etmemeleri gerekir. Terapistin taraf olmadığı, onaydan uzak kalmanın önemli olduğunun vurgulandığı ve danışan tarafından anlaşıldığı bir terapi, danışanın terapistine profesyonel anlamda güven duymasını da destekleyen bir yaklaşımdır.</p>

      <p class="e-soru"><span class="e-bolditalik">Bir danışanınızın son terapisini yaptığınızda nasıl bir duygu yaşarsınız?</span></p>

      <p class="e-paragraf">Başarı duygusu, herkesin olduğu gibi terapistin de çok hoşlandığı bir duygudur. Diğer mesleklerden farklı olarak, biz kişisel bir başarıyla birlikte danışanımızın yaşam başarısını da hissederiz.</p>

      <p class="e-soru"><span class="e-bolditalik">Psikoloji eğitimine ilgi giderek artıyor. Bu ilgiyi nasıl değerlendiriyorsunuz?</span></p>

      <p class="e-paragraf">Ruh sağlığı ve insan gelişimi, sosyal uyum, iletişim becerileri, psikopatoloji, hastalıklar, tedavi yöntemleri, insanı anlama, eğitim-öğretim süreçleri, davranışların açıklanması gibi konulardan oluşan psikoloji, alan olarak çok geniş bir yer kaplar ve farklı ilgi alanlarının içine girebilir. İnsanın yaşadığı her yerde psikoloji vardır ve var olacaktır: Endüstride, mimaride, bilgisayar teknolojisinde, biyolojide, ekonomide, kısacası her bilimde… Böylesine geniş alana yayılmış bir bilim olan psikoloji konusunda öğrenim görmek, psikoloji üzerinde çalışmak, insanın kendisini tanıma ve anlama gayretinin de bir göstergesidir. Toplumların daha sağlıklı bir yapıya bürünmesinde kendini tanıyan, bilen kişilerin varlığı önemli rol oynadığı için psikoloji eğitimine olan ilginin artması sevindiricidir.</p>

      <p class="e-perde" id="toc_marker-3">YALAN PSİKOLOJİSİ</p>

      <p class="e-epi"><span class="e-italik">Yalan, toplumu kemiren en önemli sosyal hastalıklardan biridir. Çocuklar arasında kavgaya neden olan yalan, akrabaları da zehirler. Ailede mutluluğun, huzurun en büyük düşmanıdır. İş yaşamında meslektaşları birbirine düşürebilme gücüne sahiptir. Politik kavgaların temel nedeni de söylenen yalanlardır. Hayatın her alanına böylesine sinsi şekilde yayılan yalanlar neden söylenir? Çocukluk çağında başlayan yalanların ergenlik ve yetişkinliğe taşınmaması için neler yapılabilir? Yalanın arka planında neler vardır? Hangi psikolojik etkenler kişiyi yalana iter? Tüm bunları Memory Center Nöropsikiyatri Merkezi’nden Psikiyatri Uzmanı</span> <span class="e-bolditalik">Dr. Oğuz Tan</span> <span class="e-italik">ile değerlendirdik.</span></p>

      <p class="e-soru"><span class="e-bolditalik">Yalanı yalan yapan şey nedir?</span></p>

      <p class="e-paragraf">Söyleyenin inanmamasıdır.</p>

      <p class="e-paragraf"><span class="e-bolditalik">Peki yalan söylemek bir psikolojik kaçış olabilir mi?</span></p>

      <p class="e-paragraf">Bazı kişiler sadece ilgi çekmek için çok renkli hikâyeler uydururlar. Hedefleri zor bir durumdan kurtulmak veya çıkar sağlamak değil, sadece ilgi odağı olmaktır. Bu tür yalanlara “pseudologia fantastica” denir, yani fantastik laflar uydurma. Bu yola başvuranlar genellikle histriyonik dediğimiz oyuncu kişiliklerdir.</p>

      <p class="e-soru"><span class="e-bolditalik">Yalan söyleyen kişileri kategorize etmek mümkün müdür?</span></p>

      <p class="e-paragraf">Evet, kabaca şöyle bir tasnif yapılabilir: Antisosyaller ve histriyonikler. Antisosyal kişilikler çıkar sağlamak için, hem de hiç pişman olmadan yalan söylerler. Bu kişilerde sahte kimliklere, sahte adlara, adi suçlardan cezaevine girişlere çokça rastlanır. Üstelik bu kişiler kendilerini daima haklı görürler. Histriyonikler ise biraz önce de belirttiğim gibi çıkar gütmezler, ilgi odağı olmak için yalan söylerler. Yeri geldiğinde doktorlarını bile kandırabilirler. Ama antisosyal veya histriyonik olmayan herkesin yalan söyleyebileceğini de unutmamak gerekir.</p>

      <p class="e-1-baslik" id="toc_marker-3-1">YETİŞME TARZI VE YALAN</p>

      <p class="e-soru"><span class="e-bolditalik">Yalanın mayalandığı dönem hangi yaşlara denk gelir?</span></p>

      <p class="e-paragraf">Çocuklar sıkça yalan söylerler ve bu pek de anormal bir durum değildir. Bir insanın ileride yalancı olup olmayacağı genellikle ergenlik yıllarında kendisini belli eder.</p>

      <p class="e-soru"><span class="e-bolditalik">Yalan aileden veya büyüklerden öğrenilen bir olgu mudur?</span></p>

      <p class="e-paragraf">Bütün huylar gibi yalancılıkta da öğrenmenin rolü büyüktür. Fakat bazen çocuklarını aşırı dürüst yetiştirmeye çalışan aileler, katı ve cezalandırıcı davranarak çocuklarını yalan söylemeye de itebilirler.</p>

      <p class="e-soru"><span class="e-bolditalik">Peki, yalana yatkın olmaktan söz edilemez mi? Aynı aileden yetişmiş iki kişi bu konuda çok da farklı olamaz mı?</span></p>

      <p class="e-paragraf">İkizler bile pek çok konuda birbirinden farklılık gösterirler. Kardeşler aynı ortamda büyüseler bile aynı şartlarda büyümemişlerdir. Bir tarlanın verdiği ürünün lezzeti her sene farklı olabilir. Kardeşlerin huyları da farklı olabilir.</p>

      <p class="e-soru"><span class="e-bolditalik">Yalanla zekâ arasında nasıl bir ilişki vardır? Bazı yalanlar gerçekten yüksek zekânın bir göstergesi midir?</span></p>

      <p class="e-paragraf">Henüz olgunlaşmamış olan çocukların yalanları hemen anlaşılacak tarzdadır, çok masumanedir. Yalanın bile iyisini uydurmak zekâ gerektirir. Dolayısıyla evet, bazı yalanlar zekâ belirtisi olabilir.</p>

      <p class="e-soru"><span class="e-bolditalik">Yalan mutlaka söze dökülen kelimelerle mi söylenir? Beden diliyle de yalan söylenir mi?</span></p>

      <p class="e-paragraf">İletişimin daha önemli olan bölümü, sözel olmayan iletişimdir; yani beden diliyle, gözlerle, bakışlarla, tavırla, edayla, ses tonuyla kurulan iletişimdir. Böyle bir iletişimde tavırla da yalan söylemek mümkündür. Bu yalanlara verilen güzel bir de ad vardır: Yapmacık.</p>

      <p class="e-1-baslik" id="toc_marker-3-2">KİMLER YALAN SÖYLER?</p>

      <p class="e-soru"><span class="e-bolditalik">Dilerseniz biraz da yalan ve yalanla ilişkili bazı kavramlar üzerinde duralım. Mesela yalan ve bilgi düzeyi… Yalana bilgisizler mi daha çok başvurur, yoksa eğitimli kişiler mi?</span></p>

      <p class="e-paragraf">En bilgili insanlar bile yalan söyleyebilirler. Bilgisizler belki diğerlerine göre yalana daha çok muhatap olurlar. Tabii burada entelektüel yalanların muhatabının genellikle okumuş kesim olduğunu da unutmamak gerekir. Eğitimli kimseler entelektüel yalana maruz kalır ve entelektüel yalanlar söylerler. Ama iyi niyetli, samimi oldukları için buna yalan demek zordur. Kanabilirler, ama kandırmazlar.</p>

      <p class="e-soru"><span class="e-bolditalik">Yalan ile özgüven eksikliği arasında nasıl bir bağlantı vardır?</span></p>

      <p class="e-paragraf">Özgüveni fazla olanlar daha az yalan söylerler; çünkü olumsuz durumlarla yüzleşmeye daha hazırdırlar. “Obsesif” dediğimiz mükemmeliyetçi, titiz, kılı kırk yaran, ince eleyip sık dokuyan insanlar da hastalık derecesinde dürüsttürler.</p>

      <p class="e-soru"><span class="e-bolditalik">Korku ile yalanın ikiz kardeş olduğunu söyleyebilir miyiz?</span></p>

      <p class="e-paragraf">Korku insanı yalana götürür. Ama asıl tehlikeli yalan, içinde korku değil, çıkar unsurunun bulunduğu yalandır.</p>

      <p class="e-soru"><span class="e-bolditalik">Peki, iddia ve yalan sizce nasıl bir ikilidir? İddialaşmayı sevenler daha çok mu yalan söylerler?</span></p>

      <p class="e-paragraf">İddia sahibi kişiler yalana inanmaya da, yalan söylemeye de daha yatkındırlar. İnançlarını ateşli biçimde savunan, ardından fikir değiştiren, fikir değiştirdikten sonra sanki hiç öyle bir geçmişleri olmamış gibi yeni inançlarını çok yüksek sesle haykıran, kendileri gibi düşünmeyenleri ihanetle suçlayan insanlar aramızda eksik değil. Hepimiz yanılabiliriz, ama iddiacı kişiler yanılgılarını fanatikçe savunurlar ve başkalarını inandırmak için söylenecek yalanları meşru görürler.</p>

      <p class="e-1-baslik" id="toc_marker-3-3">YALANA YAKLAŞIMIMIZ NASIL OLMALI?</p>

      <p class="e-soru"><span class="e-bolditalik">Sizce toplum olarak en çok hangi konularda yalan söylüyoruz?</span></p>

      <p class="e-paragraf">Gülten Kazgan birkaç sene evvel İstanbul gençliğinin değerleri konusunda yaptığı araştırmada gençler arasında milliyetçiliğin yaygın olduğunu görmüştü. Fakat Türk olmakla böbürlenen bu gençler fırsat bulur bulmaz yurt dışında yaşamayı tercih edeceklerini söylüyorlardı. Demek ki kendi üstünlüğümüz konusunda söylediğimiz şeyler, kendimizin bile inanmadığı kadar abartılı.</p>

      <p class="e-soru"><span class="e-bolditalik">Yalan bir savunma aracı olarak da kullanılıyor mu? Ne dersiniz?</span></p>

      <p class="e-paragraf">Evet, zaten insanların çoğu zor bir durumdan kurtulmak için yalan söyler. Kendilerini iyi durumda göstermek için de yalan söyleyenler vardır.</p>

      <p class="e-soru"><span class="e-bolditalik">Bir yalanın ardından söylenen “Ben kötü niyetle söylememiştim” savunmasına nasıl yaklaşmak gerekir?</span></p>

      <p class="e-paragraf">Kötü niyetle söylenen yalanın yol açacağı zarar, elbette daha fazladır. Yalan şüphesiz onaylanamaz, ama niyetin kötü olmaması hafifletici sebep olabilir.</p>

      <p class="e-soru"><span class="e-bolditalik">Bir konuda yalan söyleyenlerin her konuda yalan söyleyecekleri şeklinde bir genelleme yapmak doğru bir yaklaşım mıdır?</span></p>

      <p class="e-paragraf">Çoğu insan yalan söyler, ama bunların çok azı yalancıdır. Sadece bazı konularda yalan söyleyenleri yalancı kabul etmek doğru olmaz. Ama antisosyaller ve histriyonikler söz konusuysa durum değişir, bu kişiler sürekli yalan söylerler.</p>

      <p class="e-soru"><span class="e-bolditalik">Yalanın tedavisi mümkün müdür?</span></p>

      <p class="e-paragraf">Elbette yapılabilecek çok şey var. Ancak kişilik bozukluklarında bu problem geç ve güç düzelir. Yalancılığı yaşam tarzı haline getirmiş olanların düzelmelerinden çok, bir miktar değişmelerini beklemek daha gerçekçi bir yaklaşım olur.</p>

      <p class="e-soru"><span class="e-bolditalik">Kişilerin yalanları olduğu gibi devletlerin de yalanları var. Bunu nasıl değerlendirmek gerekir?</span></p>

      <p class="e-paragraf">“Yalan, modern devletin temelidir” desek belki de yanlış olmaz. Benedict Anderson, meşhur <span class="e-italik">Hayalî Cemaatler</span> kitabında tarihte millet diye soyut bir cemaatin olmadığını, 19. yüzyılda milliyetçilik akımı doğduktan sonra milletin icat edildiğini, sonra bu milletlerin savaşarak devletlerini kurduklarını anlatır. Yunanlılar, Bulgarlar, Arnavutlar, Macarlar, Romanyalılar, Sırplar, Macarlar, Çekler önce kendilerine bir geçmiş yaratmışlar, bu geçmişte kendilerine kahramanlar bulmuşlar, tarih müzeleri kurmuşlar, hamasî bir edebiyat oluşturmuşlar, sonra da Osmanlı ve Avusturya-Macaristan’dan bağımsızlaşmışlardır. 19. yüzyıl ortalarında İtalyan milliyetçiliğinin çalışmalarıyla İtalya Birliği kurulmuş, ama çeşitli İtalyan şehirlerinden gelen kişiler birbirleriyle anlaşamadıkları için Fransızca konuşmak zorunda kalmışlardır. Devlet yalanları konusunda Türklerin de sicili temiz değildir. Eti Türkleri, Sümer Türkleri, Güneş Dil Teorisi gibi icatlar yalan konusunda pek de başarılı olamadığımızı gösterir.</p>

      <p class="e-soru"><span class="e-bolditalik">Keyifle okuduğumuz masal ve romanlar, izlediğimiz oyunlar nedir? Yalandan veya hayalden doğru çıkartmak çabası mıdır?</span></p>

      <p class="e-paragraf">Edebiyat elbette tabiatı gereği kurmacadır, “fiction”dır. Ancak iyi bir edebiyat eseri, insanı anlama yönünde en değerli çabadır. Dostoyevski’yi veya Marcel Proust’u bu kadar sevmemizin sebebi de insan ve hayat hakkında bize çok şey öğretiyor olmalarıdır.</p>

      <p class="e-perde" id="toc_marker-4">UNUTKANLIĞIN TEHLİKELİ BOYUTLARI</p>

      <p class="e-epi"><span class="e-italik">Unutkanlık günümüzde sıkça karşılaşılan bir problem. Özellikle hızlı yaşanan şehir hayatında uyaranların fazla oluşu unutkanlığı tetikliyor. Unutkanlığın basit unutkanlıktan başlayarak Alzheimer’a kadar uzanan çeşitli basamakları var. Bu basamakların ne olduğunu merak ederek NPİSTANBUL Nöropsikiyatri Hastanesi’nden Nöroloji Uzmanı</span> <span class="e-bold" xml:lang="tr-TR">Dr.</span> <span class="e-bolditalik">Başar Bilgiç</span><span class="e-italik">’in kapısını çaldık. Bu konuda dünyada ne gibi gelişmelerin olduğunu, Türkiye’de unutkanlıkla hangi seviyede mücadele edebildiğimizi öğrenmek istedik.</span></p>

      <p class="e-soru"><span class="e-bolditalik">Bir nörolog olarak unutkanlığı nasıl tanımlıyorsunuz?</span></p>

      <p class="e-paragraf">Unutkanlık iki şekilde ifade edilebilir. Birincisi yeni bilginin bellekte saklanamaması durumudur. Örneğin kişi yeni tanıştığı kişileri sonradan gördüğünde tanıyamaz veya bir soru sorup cevabını almasına rağmen bir süre sonra sormamış gibi aynı soruyu tekrar sorabilir. Bu durumda belleğe yeni bilgi aktarılamamakta, öğrenilememektedir.</p>

      <p class="e-paragraf">İkinci unutkanlık türünde ise halihazırda bellekte olan bilgiye ulaşılamaz. Kişinin aklına o an söyleyeceği kelime veya isim gelmez ama sonradan hatırlayabilir. O sırada ne yapacağını unutabilir ama daha sonra bir anda aklına gelir. Bu tip unutkanlıkta bilgi öğrenilmiştir, bellekte saklanmaktadır ama bu bilgiye ulaşma aşamasında bir sorun vardır.</p>

      <p class="e-soru"><span class="e-bolditalik">Beynimiz nasıl işler, bilgiyi nasıl depolar?</span></p>

      <p class="e-paragraf">Beyinde hippokampus adında bir bölge bulunur ve bu bölge bellek için kritik öneme sahiptir. Bellek ile ilgili bilgiler bu bölgede bulunur. Daha doğrusu bu bölge bir anıyı tüm beyne dağıtarak bir “anı kodlaması” yapar. Bir bilgi ne kadar pekişirse bu bölgede o kadar güçlü saklanır. Ayrıca duygusal bileşeni olan anılar da nötral olan anılara göre çok daha fazla saklanır. Çünkü hemen hippokampusun komşuluğunda bulunan amigdala adlı bölge emosyonlar ile yakın ilişkili bir bölgedir ve hippokampus ile sıkı bağlantıları vardır. Bilgilerin saklanması için beyin hücrelerinin birbiri ile sinaps adı verilen bağlantılar kurması gerekir. Bu bağlantılar ne kadar çok olursa o anı o kadar iyi saklanır. Yaşlanma ile bu bağlantıları kurma potansiyeli azalır. Alzheimer hastalığında beyin erimesinin ilk başladığı yer bu hippokampus adlı bölgedir ve bu nedenle unutkanlık Alzheimer’ın ilk bulgusu olarak karşımıza çıkar.</p>

      <p class="e-soru"><span class="e-bolditalik">Hafızayı doğru kullanmanın, bilgileri doğru kaydetmenin burada bir rolü var mıdır?</span></p>

      <p class="e-paragraf">Esasında beyin bunu otomatik olarak yapar. Kişiye uygun olan ve önem verilen bilgileri bellekte saklamak üzere bir filtreleme yapar. Bunu yaparken dikkat mekanizmasını kullanır. Eğer bu mekanizma bozulursa –bu durum en çok psikiyatrik hastalıklarda olur– uygun bilgi yerine sıradan bilgiler de belleğe girmeye çalışır ve sonuçta sonsuz kapasiteye sahip olmayan bellek tükenerek önemli olan bilgiyi de kaydetmeyebilir. Ben şahsen ezbere dayanan eğitim sisteminin de belleği uygunsuz kullanmaya neden olduğunu düşünüyorum. Daha çocuk yaşta bilgileri ezberleyerek öğrenmek yerine irdeleyerek öğrenme stratejisinin uygun olan bilgiyi belleğe atmak için daha yararlı olduğuna inanıyorum. Eğitimimiz sırasında ezberlediğimiz bilgilerin acaba ne kadarını bugün hatırlıyoruz? Onun yerine eğitimde analitik düşünce sistemini edinebilseydik çok daha rasyonel bir toplum olabilirdik.</p>

      <p class="e-soru"><span class="e-bolditalik">Zekâ ile unutkanlık arasında bir bağ var mıdır?</span></p>

      <p class="e-paragraf">Son zamanlarda oldukça popüler olan bu konu üzerinde yeni yeni birtakım çalışmalar yayınlanmaya başladı. Bu çalışmalardan birisi ABD’de 1940’larda aynı lisede okuyan 400 kişiyi kapsıyor. Lise yıllarında zekâ testi yapılan bu kişilerden 4 yıl önce hayatta olanları bunama açısından değerlendirildi ve ortalama zekânın üzerinde olanlarda bunama gelişme riskinin yarı yarıya az olduğu görüldü. Benzer sonuçlar içeren başka araştırmalar da mevcut. Bu bilgiler dikkate alındığında zekânın bunamaya karşı koruyucu bir etkisinin olduğu anlaşılıyor.</p>

      <p class="e-soru"><span class="e-bolditalik">Peki eğitim düzeyi, akademik uğraş ile unutkanlık arasında nasıl bir ilintiden bahsedilebilir?</span></p>

      <p class="e-paragraf">Yapılan çalışmalar eğitim düzeyi yüksekliğinin hastalıktan koruyucu olduğunu da gösteriyor. Yani eğitim düzeyi ne kadar fazla ise hastalığa yakalanma riski o ölçüde azalıyor. Ama buradan çok iyi eğitimli birinin Alzheimer hastası olmayacağı sonucunu çıkarmamak gerekir. Maalesef entelektüel düzeyi çok yüksek olanlar da bu hastalığa yakalanabilirler. Örneğin ünlü yazar Irish Murdoch da Alzheimer hastasıdır. Son dönem kitaplarından bile kelime haznesinin azaldığı rahatlıkla anlaşılabilir.</p>

      <p class="e-1-baslik" id="toc_marker-4-1">UNUTMA NEDENLERİ</p>

      <p class="e-soru"><span class="e-bolditalik">Unutkanlığın o konuya verilen önem ile bir bağlantısı var mıdır?</span></p>

      <p class="e-paragraf">Önem verilen konular genellikle unutulmaz. Bir olay ne kadar duygusal boyut içeriyorsa o ölçüde kolay unutulmaz. Örneğin aşık olduğunuz kişi ile ilk nerede tanıştığınızı kolay kolay unutmazsınız. Ya da kaza geçirdiğiniz bir günü birçok detayı ile hatırlarsınız. Ancak önem verilen konuların, örneğin önemli bir randevunun unutulması ciddi bir unutkanlığa işaret edebilir, dikkate alınmalıdır.</p>

      <p class="e-soru"><span class="e-bolditalik">Beslenme unutkanlık üzerinde etkili midir? Unutkanlığı azaltan gıdalardan söz etmek mümkün müdür?</span></p>

      <p class="e-paragraf">Belirgin bir unutkanlık-gıda ilişkisinden bahsetmek pek mümkün değil. Her şeyi gıdalarla ilişkilendirmek günümüzün popüler yaklaşımlarından biridir, buna karşın Alzheimer hastalığı ile beslenme arasında çok da açık bir ilişki tespit edilememiştir. Şu anki bilgimiz damar hastalıklarının da unutkanlığa katkıda bulunduğu yönündedir. Bu nedenle damar hastalıklarında uygulanan diyetlerin Alzheimer hastalığı için de yararlı olabileceğini düşünebiliriz. Bu diyeti de katı yağlardan kaçınmak, taze yeşil sebze ağırlıklı beslenmek, kırmızı et yerine beyaz et tüketmek olarak özetleyebiliriz.</p>

      <p class="e-soru"><span class="e-bolditalik">Hassas, mükemmeliyetçi, obsesif kişilerin daha az; rahat ve boş vermiş kişilerin daha fazla unuttuğu varsayımı ne kadar gerçekçidir?</span></p>

      <p class="e-paragraf">Bu yanlış bir varsayımdır. Mükemmeliyetçi ve aşırı titiz kişiler detaylar içinde kaybolduklarından ana noktaları unutabilirler. Ayrıca obsesif hastalar depresyona daha yatkın olduklarından sıklıkla depresyonun getirdiği bir unutkanlık da yaşayabilirler. Çok rahat kişiler de olaylara ehemmiyet vermediklerinden önemli olayları kaydetmeyip önemli anlarda bir unutkanlık yaşayabilirler. Yani titiz veya çok rahat olmak bellek üzerinde etkili değildir.</p>

      <p class="e-soru"><span class="e-bolditalik">Bulmaca çözmenin unutkanlık üzerinde olumlu etkisi olduğu söylenir, bu doğru bir bilgi mi?</span></p>

      <p class="e-paragraf">Bu konuda Amerika Birleşik Devletleri’nde yapılmış, ses getiren bir çalışma mevcut. Rahipler üzerinde yapılan bu çalışmada bulmaca çözmek gibi uğraşlarda daha fazla bulunanların Alzheimer hastalığına yakalanma riskinin daha az olduğu tespit edilmiş. Bu nedenle biz de bulmaca çözmenin yararlı olduğunu söylüyoruz. Ama burada önemli olan noktaya dikkat çekmek gerekir: Belli bir süreden sonra bulmaca çözmek otomatik bir hal alır, devamlı aynı kelimeler ile yapılan bir bulmacayı kişi artık otomatik olarak tamamlar. Oysa bulmacanın amacı beyni zorlamak, yeni stratejiler geliştirtmektir. Bu nedenle Sudoku’nun beyni çok daha fazla zorladığını düşünüyorum. Keza satranç ve briç de oldukça zihinsel işlem gerektiren oyunlardır. Otomatiğe bağlanan bir bulmaca çözme yerine devamlı beyni zorlayan bu tür oyunlara yönelmek daha doğru olacaktır.</p>

      <p class="e-1-baslik" id="toc_marker-4-2">UNUTKANLIK NE ZAMAN DİKKATE ALINMALI?</p>

      <p class="e-soru"><span class="e-bolditalik">Bazı kişiler tanıştıkları kişilerin isimlerini unuturken simalarını unutmazlar. Burada nasıl bir mekanizma işler?</span></p>

      <p class="e-paragraf">İnsan belleği görsel bellek ve sözel bellek olarak ikiye ayrılır. Beynimizde sol taraf sözel bellek ile uğraşırken, sağ taraf görsel bellek ile ilişkilidir. Yani beyinde iki bellek tipi farklı taraflara yerleştirilmiştir. Ayrıca beynimizde görsel sistem diğer sistemlere göre çok daha fazla yer tutar. Sadece insan yüzlerine duyarlı beyin hücrelerimiz vardır ve sadece insan yüzü gördüğümüzde aktive olurlar. Bu sayede insanları en detaylı şekilde çehrelerine göre ayırabiliriz. Bundan dolayı ismi aklımıza gelmeyen birinin yüzünü veya görerek öğrendiğimiz bir şeyi kolay kolay unutmayız.</p>

      <p class="e-soru"><span class="e-bolditalik">Yaşlanmaya bağlı unutkanlıklar ile erken yaşta baş gösteren unutkanlıklar arasındaki temel fark nedir?</span></p>

      <p class="e-paragraf">Erken yaşta izlenen unutkanlıların altında sıklıkla psikiyatrik sorunlar yatar. Çok nadiren vitamin eksiklikleri, guatr hastalıkları veya beyin tümörleri gibi nedenler de unutkanlık yapabilir. Gençlerde unutkanlık çoğu kez çok daha sorunludur; çünkü unutkanlık onların mesleki performanslarını ciddi ölçüde etkiler. Yaşlılıkta görülen unutkanlıkların çoğu ise bir beyin hastalığına işaret eder.</p>

      <p class="e-soru"><span class="e-bolditalik">Basit unutkanlıklar ile ciddiye alınması gereken unutkanlıkları birbirinden nasıl ayırt edebiliriz?</span></p>

      <p class="e-paragraf">Burada belli başlı şeylere dikkat etmemiz gerekir. Mesela 50 yaşın üzerindekilerde görülen unutkanlıklar basit olsa da araştırılmaya değer unutkanlıklardır. Unutkanlık giderek ilerliyorsa, günlük işleri etkileyecek düzeye ulaşmışsa dikkate alınmalıdır. Ailesinde bunama hastalığı olanlar; bilinen hastalıkları, özellikle de sinir sistemi hastalıkları olanlar ile kalp ve şeker hastalarının unutkanlıkları titiz bir şekilde incelenmelidir.</p>

      <p class="e-paragraf">Yoğun bir hayat temposu olanlarda basit unutkanlıklar görülebilir. Stresli bir şehir yaşamının içinde olmak bizzat bir unutkanlık nedenidir. Günümüz şehir hayatında yoğun uyaranlara maruz kaldığımızdan unutmak bir nevi doğal bir korunma mekanizması olarak da iş görür; çünkü böyle hareketli bir yaşamda çok fazla uyaran mevcuttur ve önemli şeyleri hatırlamak için önemsiz olanlarını unutmamız gerekir. Şayet bu unutkanlık yaşamımızı etkileyecek düzeye gelirse o zaman araştırılmayı hak eder.</p>

      <p class="e-soru"><span class="e-bolditalik">Ani unutkanlıklar ve tekrarlanan sorular ne çağrıştırmalıdır?</span></p>

      <p class="e-paragraf">Ani başlayan unutkanlıklar acil olarak araştırılmayı hak eden unutkanlıklardır. Örneğin yaşlı bir kişide bir anda başlayan bir unutkanlık, kalp hastalığı ve diyabet gibi başka sorunlar da varsa, bize ilk olarak beyin damar hastalıklarını düşündürür. Böyle durumların altından damar tıkanıklıkları veya beyin kanamaları çıkabilir. Kafa karışıklığı, davranış değişikliği ve ateş ile birlikte giden ani bir unutkanlıkta ise bazı virüslerin yaptığı beyin iltihapları (ensefalitler) akla gelir. Bazı epilepsi türleri başka hiçbir şey yapmadan sadece ani başlayan unutkanlık ve şaşkınlığa sebep olabilir.</p>

      <p class="e-paragraf">Kafa travmaları ardından da aynen filmlerde gördüğümüz türde hafıza kayıpları yaşanabilir. Birtakım psikiyatrik rahatsızlıklarda, özellikle ciddi bir psikolojik travma sonrasında ani başlayan unutkanlık izlenebilir. Buna karşın yaşlılıkta sinsi şekilde başlayan ve giderek şiddetlenen bir unutkanlık Alzheimer hastalığını düşündürmelidir. Alzheimer hastaları devamlı olarak aynı soruyu sorabilir, sorunun cevabını verseniz dahi bu cevabı unutarak gene aynı soruyu tekrarlayabilirler. Bu hastalar ilginç bir şekilde cevapları unuturlar ama soruyu hep hatırlarlar.</p>

      <p class="e-1-baslik" id="toc_marker-4-3">UNUTMANIN SON NOKTASI: ALZHEIMER</p>

      <p class="e-soru"><span class="e-bolditalik">Alzheimer hastalarına neler önerebilirsiniz?</span></p>

      <p class="e-paragraf">Alzheimer’ın erken evrelerinde hatırlamaya yardımcı olması için hastalar notlar alıp günlük tutabilirler. Yakınları hastanın yapması gerekenleri kısa ifadeler içeren notlar şeklinde mesela buzdolabına asabilirler. Hastalar eskiden beri alışık oldukları şeyleri yapmada genellikle sorun yaşamazlar. Bu nedenle erken dönemde bakkala gidip basit alışveriş yapabilir, ya da yakındaki camiye gidip namaz kılabilirler. Hastaların becerebildiği aktiviteleri sürdürmeleri önerilir. Aksi takdirde zaten fakirleşen hayatları iyice kararacaktır.</p>

      <p class="e-soru"><span class="e-bolditalik">Aile geçmişinde Alzheimer olan kişilerin ne zamandan itibaren dikkatli olmaları gerekir?</span></p>

      <p class="e-paragraf">Ailede sadece bir kişide Alzheimer hastası varsa, bu kişinin çocukları için risk bir nebze artsa da hastalığın irsi olduğu söylenemez ve aile bireylerinin endişe etmelerine gerek yoktur. İrsi Alzheimer hastalarının tüm hastalar içindeki oranı yüzde 5’tir. Ancak ailesinde başlangıç döneminde Alzheimer hastası varsa, bir üst jenerasyonda da aynı hastalığı geçiren birisi mevcutsa o zaman irsi Alzheimer’dan şüphelenilebilir. Günümüzde bu tip bunama ile birebir ilişkili olan 3 adet gen tanımlanmış durumdadır. Bu genler bir ailede mutasyona uğrarsa o ailede genellikle her kuşakta Alzheimer görülür. İrsi Alzheimer’da ortaya çıkma yaşı da alışılageldik 60 yaş ve üstü yaşlara göre daha erkendir. Örneğin 40’lı yaşlarda hastalık ortaya çıkabilir.</p>

      <p class="e-soru"><span class="e-bolditalik">Alzheimer hastalarının neler yapmalarını önerirsiniz?</span></p>

      <p class="e-paragraf">Günümüzde mevcut olan tedaviler maalesef hastalığı ortadan kaldıran tedaviler değildir. Buna karşın geliştirilmekte olan tedavilerin çoğu hastalığı değil, hastalık öncesi dönemi hedef almaktadır. Eğer bu tip tedaviler başarılı sonuç verip uygulanmaya başlanırsa ailelerde riskli bireylerin saptanarak hastalık başlamadan bile tedavi edilmesi mümkün olacaktır.</p>

      <p class="e-paragraf">Bütün bunların yanında sağlıklı bir yaşam için herkese önerdiğimiz genel prensipler Alzheimer riski taşıyanlar için de geçerlidir; yani sağlıklı yaşlanmak, zihinsel ve fiziki egzersizler yapmak, mutlu bir yaşlılık sürmek.</p>

      <p class="e-1-baslik" id="toc_marker-4-4">TEDAVİ SÜRECİ</p>

      <p class="e-soru"><span class="e-bolditalik">Unutkanlığı nasıl tedavi ediyorsunuz?</span></p>

      <p class="e-paragraf">Unutkanlık tedavisi ile Alzheimer tedavisi birbirinden farklıdır. Tedaviye başlamadan önce ilk olarak unutkanlığa neyin yol açtığını saptarız. Örneğin altta yatan neden depresyon ise depresyonu tedavi etmemiz gerekir, ancak depresyona bağlı unutkanlıkta unutkanlığın düzelmesinin oldukça vakit alabileceğini belirtmeliyim. Eğer unutkanlığın altta yatan nedeni guatr hastalıkları ise o zaman bunun tedavisine başlarız. Bazen B vitamini eksikliği de unutkanlığa yol açar; bu kişilerde basit bir vitamin tedavisine başlarız. Son dönemde benim de sıkça rastladığım bir diğer unutkanlık nedeni ise uyku problemleri. Özellikle uyku apnesi adını verdiğimiz durum ciddi unutkanlıklara yol açabilir. Bu vakalarda gece uykusu sırasında kullanılan cihaz, unutkanlığa karşı ciddi düzelme sağlar.</p>

      <p class="e-soru"><span class="e-bolditalik">Peki Alzheimer tedavisinde ilaçlar ne kadar önemli?</span></p>

      <p class="e-paragraf">Alzheimer tedavisinde iki ana grup ilaç kullanırız. Bunlardan birincisi beyinde azalan asetilkolin adlı maddeyi yerine koymayı hedefleyen ilaçlardır. Bu ilaçlar özellikle erken evrelerde etkili olur ve erken başlanırsa hastayı erken dönem içinde tutar; böylece hasta uzun bir süre daha birçok işi kendi başına yapabilir.</p>

      <p class="e-paragraf">İkinci grup ilaçlar ise beyinde zararlı etkileri olan glutamatın etkisini azaltmaya yönelik ilaçlardır. Hem hastalığın hızını, hem de hastalık sırasında görülen psikiyatrik bulguları azaltır, hatta ortaya çıkmalarını engeller. Hastalık evrelerine göre iki grup ilaç birlikte de kullanılabilir.</p>

      <p class="e-paragraf">Alzheimer sırasında uykusuzluk, idrar kaçırma, saldırganlık gibi görülen çeşitli şikâyetler de genel tıpta kullanılan ilaçlarla tedavi edilebilir.</p>

      <p class="e-soru"><span class="e-bolditalik">Unutkanlık sorunuyla gelen hastalarda nöropsikolojik testler de uyguluyor musunuz?</span></p>

      <p class="e-paragraf">Nöropsikolojik testler bir unutkanlığı değerlendirmede en önemli araçlarımızdır. Kabaca anlatmak gerekirse bu testlerde bellek, dikkat, lisan, muhakeme, soyutlama, yapılandırma becerisi gibi beynin çeşitli işlevlerini değerlendiririz. Fakat sadece bu testler ile tanı koymayız. Muhakkak hastanın durumunu iyi bilen bir yakınından şikâyetleri detaylı olarak dinler, ardından hastanın muayenesini yapar, sonrasında da nöropsikolojik testler ile birlikte genel bir değerlendirme yaparız. Bazen bu değerlendirmeye bir beyin görüntüleme yöntemini de dahil ederiz. Bunlardan da bize en fazla bilgi vereni MR adını verdiğimiz ve beyni oldukça detaylı olarak gösteren yöntemdir.</p>

      <p class="e-soru"><span class="e-bolditalik">Piyasada ezber geliştirmeye yönelik çeşitli CD’ler bulunuyor. Bir nöroloji uzmanı olarak bunlara nasıl bakıyorsunuz?</span></p>

      <p class="e-paragraf">Sözünü ettikleriniz belleği efektif olarak kullanmayı esas alan yöntemlerin yer aldığı CD’lerdir. Bir nevi bellek rehabilitasyonu yaptıkları söylenebilir. Ayrıca ilişki kurarak hatırlama yapmaya yönelik yöntemlerin sunulduğu yayınlar da vardır. Bazı kişilerde bunlar işe yarayabilir ama herkeste aynı başarıyı beklememek gerekir.</p>

      <p class="e-paragraf">Bulmacanın hafıza üzerindeki olumlu etkisinden söz etmiştik. Ancak Alzheimer noktasına gelmiş kişiler hastalıklarından dolayı bulmaca çözmede sorun yaşarlar. Özellikle bulmacayı çözemeyince üzülürler, sinirlenirler ve bir daha yapmak istemezler. Buna karşın tavla ve dama gibi kuralları belli olan ve daha basit olan oyunları oynayabilirler.</p>

      <p class="e-soru"><span class="e-bolditalik">Son olarak bize biraz da ülkemizin unutkanlık profilinden bahsedebilir misiniz?</span></p>

      <p class="e-paragraf">Unutkanlık sorunu yüzünden bize başvuran gençlerin çoğunda psikiyatrik bir sorun ile karşılaşıyoruz. Buna karşın yine aynı sorun yüzünden gelen yaşlılarda ise en sık beyin hastalıkları karşımıza çıkıyor. Bir grup doktorla birlikte Kadıköy ilçesinde 70 yaş ve üzeri 1019 kişiyi taradık. Bu çalışmada 70 yaş ve üzeri her 5 kişiden 1’inin bunama hastası olduğunu gördük. Bu oldukça ciddi bir oran. Bu rakamları tüm ülkeye genellediğimizde Türkiye’de 500-600 bin arasında bunama hastası olduğu sonucuna varıyoruz. Bu, Türkiye ordusunun asker sayısına eşit bir rakam. Ve biliyoruz ki, bu hastaların sadece dörtte biri tedavi alıyor, geri kalan kısım tedavi görmediği gibi, çoğuna tanı bile konmamış. Bunun devamını engellemek için gerekli çalışmalar yapılmalı ve halkımız unutkanlık konusunda daha çok bilgilendirilmeli ki acı tablolarla daha az karşılaşılsın.</p>

      <p class="e-perde" id="toc_marker-5">ŞÜPHECİLİK HAYATIMIZI ZEHİRLİYOR</p>

      <p class="e-epi"><span class="e-italik">Kişiyi nefes alamaz hale getiren ve sosyal yaşamı dağıtan şüphecilik, ilişkileri de dinamitleyen bir özelliğe sahiptir. Özgüven eksikliği yaşayan kişilerde görüldüğü gibi, kendini aşırı beğenen ve eleştiriye kapalı kişilerde de sıklıkla rastlanır. Peki şüpheci kişiler nasıl bir hayat sürerler, hayata nasıl bakarlar, nasıl davranırlar? Şüpheciliğin türleri nelerdir? Bu ve benzeri sorularımızı Memory Center Nöropsikiyatri Merkezi’nden Konsültasyon Liyezon Psikiyatrisi Uzmanı</span> <span class="e-bolditalik">Prof. Dr. Kemal Arıkan</span><span class="e-italik">’a yönelttik.</span></p>

      <p class="e-soru"><span class="e-bolditalik">Şüphecilik nedir, tarifler misiniz?</span></p>

      <p class="e-paragraf">Olayların geri planında görünenin dışında birtakım başka şeylerin olduğuna dair inançtır. İnsan, doğası gereği şüphecidir. Şüpheci olmasa, bilimsel doğrular kendini yenileyemez, dolayısıyla da bilimsel olmaktan çıkarlardı. O düzey ve amaçtaki bir şüphecilik gerekli ve yararlıdır. Ama amaçsız, her şeyin altında bir bit yeniği arayan türde bir şüphe zararlıdır. Şüphede aşırıya kaçılmışsa durum paranoyaya dönüşür.</p>

      <p class="e-soru"><span class="e-bolditalik">Şüphe kavramı tıp literatürüne ne zaman girdi?</span></p>

      <p class="e-paragraf">Tıpta ilk defa Kahlbaum tarafından bu kelime kullanılmıştır. Ama bunu 1912 yılında bir hastalık olarak dile getiren kişi ünlü Alman Psikiyatrist Kraepelin’dir.</p>

      <p class="e-soru"><span class="e-bolditalik">Ruhsal hastalıklar sınıflandırmasında aşırı ve mantıksız şüphecilik hangi gruba girer?</span></p>

      <p class="e-paragraf">Paranoid bozukluk grubunda değerlendirilir.</p>

      <p class="e-soru"><span class="e-bolditalik">Şüphenin marazi olması için mantık dışı olması ve bir süredir devam ediyor olması mı gerekir?</span></p>

      <p class="e-paragraf">Evet. Ayrıca kişinin işlevselliğini de etkiliyor olması gerekir.</p>

      <p class="e-soru"><span class="e-bolditalik">Psikiyatride şüphecilik için belli bir sınıflandırma var mıdır?</span></p>

      <p class="e-paragraf">Evet, psikiyatride şüphecilik dört ayrı sınıfta değerlendirilir: Kıskançlık kaynaklı şüphecilik, büyüklenmeci şüphecilik, bedensel şüphecilik, erotomatik şüphecilik.</p>

      <p class="e-paragraf">Kıskançlık kaynaklı şüphecilikte kişi aldatıldığına dair yoğun bir şüphe içindedir. Büyüklenmeci şüphecilikte kişi büyük iddiaları, örneğin buluşları olduğu inancını taşır ve başkalarının kendisine engel teşkil ettiğine dair bir kuşkusu vardır. Bedensel şüphecilikte kişi örneğin bedeninde birtakım parazitlerin olduğu inancındadır. Kişinin birtakım ünlü şahsiyetlerin kendisine aşık olduğuna dair inanç taşıması da erotomatik şüphecilik sınıfına girer. Bütün bu şüpheler paranoid bozukluk kapsamında ele alınır.</p>

      <p class="e-soru"><span class="e-bolditalik">Aşırı şüphecilikte özgüven eksikliği de rol oynar mı?</span></p>

      <p class="e-paragraf">Evet, önemli rol oynar. Bir araştırmada özgüven eksikliği ile paranoid bozukluk arasında ilişki saptanmış, özgüven sorunu olmadığı halde ortaya çıkan paranoid durumların beyni etkileyen birtakım organik hastalıklardan kaynaklandığı ortaya çıkmıştır.</p>

      <p class="e-1-baslik" id="toc_marker-5-1">ŞÜPHECİ PROFİLİ</p>

      <p class="e-soru"><span class="e-bolditalik">Şüpheciliğin dullar ve kadınlarda daha yüksek olmasını neye bağlıyorsunuz?</span></p>

      <p class="e-paragraf">Gerçekten bu yönde bulgular vardır. Bildiğim kadarıyla konu, sosyal destek sistemlerinin adı geçen koşullarda yetersiz olması ile açıklanmaya çalışılmaktadır.</p>

      <p class="e-soru"><span class="e-bolditalik">Düşük eğitimli ve sosyoekonomik düzeyi düşük kişilerin daha fazla şüpheci olduğu bilgisi doğru mu?</span></p>

      <p class="e-paragraf">Evet, doğru. Sosyal destek sistemlerinin ve olması gereken ekonomik güvencenin yetersizliği burada da rol oynamaktadır şeklinde düşünülmektedir.</p>

      <p class="e-soru"><span class="e-bolditalik">Şüphecilik, grandiyöz dediğimiz kendini çok beğenen, empati kurmayan kişilerde de görülüyor mu?</span></p>

      <p class="e-paragraf">Grandiyöz ve empatisiz kişiler düşman bir dünyada yaşadıklarına ve sahip oldukları yeteneklerin her zaman kıskanıldığına inanmaktadırlar. Bu da ister istemez paranoid düşüncelere, kimi zaman da paranoid bozukluk düzeyinde marazi hallere sebep olur.</p>

      <p class="e-soru"><span class="e-bolditalik">Şüphe düzeyi yüksek olanlar iyi patronluk ve yöneticilik yapabilirler mi?</span></p>

      <p class="e-paragraf">Eğer şüpheleri işle ilgili değilse yapabilirler.</p>

      <p class="e-soru"><span class="e-bolditalik">Peki aşırı şüpheci bir kişi bir ülkede karar mercii olursa bu durumun ne gibi faturaları olur?</span></p>

      <p class="e-paragraf">Aşırı şüpheci bir lider etrafındakilere hareket alanı tanımaz. Onlara bol sorumluluk yükler ama uygun ölçüde yetki vermez. Ayrıca çevresindekileri yeterince teşvik etmeyen bir idareci olur olmaz suçlamalara da yönelirse iş verimliliği ve memnuniyeti ister istemez düşer.</p>

      <p class="e-1-baslik" id="toc_marker-5-2">ŞÜPHECİLİK İLİŞKİLERİ BALTALIYOR</p>

      <p class="e-soru"><span class="e-bolditalik">Modern yaşamda kötülük görme, takip edilme, herkesi düşman kabul etme gibi şüphelerin artışının sebebini neye bağlıyorsunuz?</span></p>

      <p class="e-paragraf">İnsan ilişkilerinin yetersiz olması, sanal ilişkilerin ağırlık kazanmaya başlaması, hukuk sisteminin ve ekonomik sistemin karşılıklı güveni değil de güvensizliği esas alması gibi faktörler ilk akla gelen noktalardır. Diğer yandan ekonomik açıdan gelir dengesindeki büyük uçurumun da insanların birbirlerini sevmek yerine kıskanmalarına sebep olduğu kanısındayım.</p>

      <p class="e-soru"><span class="e-bolditalik">Bu kişilerin beyinlerinde normal kişilere göre ne gibi farklılıklar vardır?</span></p>

      <p class="e-paragraf">Paranoid bozukluk aslında nadir rastlanan bir durumdur. On binde 2-3 gibi bir oranda görülür. Toplumdaki oranları böyle az olduğu için üzerlerinde yapılan araştırmalar da görece kısıtlıdır. Bugüne dek bu kişiler üzerinde yapılan araştırmalarda herhangi bir spesifik merkez sinir sistemi patolojisi saptanmamıştır.</p>

      <p class="e-soru"><span class="e-bolditalik">Algılama kusurları da olmalı, değil mi?</span></p>

      <p class="e-paragraf">Tabii ki. Aşırı şüpheciler başkalarından gelen en basit eleştiriyi bile kendilerine karşı yapılmış bir hakaret olarak algılayabilirler. Ancak sorunuzda kastettiğiniz eğer fizyolojik anlamıyla bir algılama kusuru ise, paranoid bozuklukta illüzyon ve halüsinasyonlara rastlanmaz.</p>

      <p class="e-soru"><span class="e-bolditalik">Şüphe kıskacında olanların aile birliği zarar görüyor olmalı. Bu zararı ne tür davranışlar verir?</span></p>

      <p class="e-paragraf">Kişinin eşini sürekli olarak kendisini aldattığı yönünde itham etmesi ve aşırı kontrolcü tutumu ile aile birlikteliğinde olmazsa olmaz bir değer olan karşılıklı güven zemini büyük hasara uğrar.</p>

      <p class="e-soru"><span class="e-bolditalik">Şüphecilik nedeniyle sanrı yaşayanların hayatı nasıl etkilenir?</span></p>

      <p class="e-paragraf">Bu kişiler sürekli olarak şüphelerini teyit etme çabası içinde olurlar. O nedenle defalarca idari ve hukuki yollara başvururlar. Bu durum onların damgalanmasına sebep olur ki, en önemli sorun da budur.</p>

      <p class="e-soru"><span class="e-bolditalik">Somatik şüphe yaşayanların davranışları nasıldır; neler yaparlar, nasıl davranırlar?</span></p>

      <p class="e-paragraf">Bu kişiler sürekli olarak bedenleriyle ilgili hastalık şüpheleri taşırlar, acı verici bir durumdur. Eğer hekimler şüphecilik ihtimalini hesaba katmazlarsa şüpheciler ciddi sağlık sorunlarına yol açabilecek birtakım tıbbi girişimlere maruz kalabilirler.</p>

      <p class="e-soru"><span class="e-bolditalik">Şüpheciliği aşırı ölçüde yaşayanları iknaya çalışmak bir sonuç verir mi?</span></p>

      <p class="e-paragraf">Hayır, bu kişileri ikna etmeye çalışmak beyhudedir.</p>

      <p class="e-soru"><span class="e-bolditalik">Paranoid bozukluk yaşayanlar tehlikeli olabilirler mi?</span></p>

      <p class="e-paragraf">Sıradan insanlardan daha fazla tehlikeli değildirler.</p>

      <p class="e-soru"><span class="e-bolditalik">Aşırı şüpheciliğe eşlik eden belli psikolojik sorunlar var mı?</span></p>

      <p class="e-paragraf">Obsesyon, paranoya ve depresyon akraba fenomenler oldukları için paranoid bozukluğu olanlarda adını verdiğim durumlara rastlanabilir.</p>

      <p class="e-soru"><span class="e-bolditalik">Aşırı şüphecilik kronik seyirli bir durum mudur?</span></p>

      <p class="e-paragraf">Maalesef evet.</p>

      <p class="e-soru"><span class="e-bolditalik">Bize biraz da aşırı şüphecilerin tedavi sürecinden söz eder misiniz?</span></p>

      <p class="e-paragraf">Aşırı şüpheci olduğu teşhis edilen bu kişiler içgörüleri olmadığı için hastalıklarını kabul edip tedaviye pek yanaşmazlar. Bir şekilde tedaviye başlayanlardaki paranoid düşünceler, antipsikotikler ve psikoterapi yardımıyla bir ölçüye kadar bertaraf edilebiliyor.</p>

      <p class="e-paragraf">Tedavi sırasında uygulanacak psikoterapötik destek kişinin içgörü kazanmasına yardımcı olur. Psikoterapide danışana “Düşüncelerinize katılmakta güçlük çekiyorum, ama o düşüncelerden dolayı size olan saygımda herhangi bir azalma söz konusu değil” şeklinde bir temel mesaj verilmelidir. Tedavi süreci olumlu sonuç verirse hastadaki paranoya tam olarak geçmese de artık dile getirilmez. Ayrıca kronik seyirli olan bu rahatsızlığın erken dönem teşhisinin tedaviye maalesef olumlu yönde herhangi bir etkisinin olmadığını da belirtmek isterim.</p>

      <p class="e-perde" id="toc_marker-6">EN ÇOK KORKULAN HASTALIK: ŞİZOFRENİ</p>

      <p class="e-epi"><span class="e-italik">Şizofreni eski çağlarda bir hastalık olarak değil, insanların içine kötü ruhların girmesi olarak kabul ediliyordu. Batılılar kötü ruhların hakim olduğu bedene zalimce davranmayı, kırbaçlama gibi çeşitli işkenceler yapmayı mübah kabul ediyorlardı. Batı dünyasının aksine, bizim kültürümüz ise şizofreniye çok güzel yaklaşımlar geliştirmişti; hastalar bimarhanelerde müzikle, su sesiyle tedavi ediliyordu.</span></p>

      <p class="e-epi"><span class="e-italik">Peki psikiyatrinin bir bilim dalı olarak kabul gördüğü günümüzde şizofreni tedavisi konusunda hangi noktaya gelindi? Bilim dünyası bu hastalık konusunda hangi aşamalardan geçti ve ne gibi çözümler üretti? Şizofreni gerçekten korkulması, saklanması gereken bir hastalık mı? Bütün bunları NPİSTANBUL Nöropsikiyatri Hastanesi’nde müzikle tedavi uygulaması yapan Psikiyatri Uzmanı</span> <span class="e-italik">Dr. Adnan Çoban ile konuştuk.</span></p>

      <p class="e-soru"><span class="e-bolditalik">Öncelikle ruh sağlığı ve hastalıkları konusunda kısa bir bilgi alabilir miyiz?</span></p>

      <p class="e-paragraf">Bugün psikiyatriye göre ruh; duygu, düşünce ve davranış örüntülerinin genel bir yansımasıdır. Ruh sağlığı beynin arzu edilen işlevsellikte çalışması iken, ruhsal hastalık bu işlevselliğin bozulması anlamına gelir.</p>

      <p class="e-paragraf">Psikiyatrideki ruh kavramıyla teolojik ruh kavramı birbirine karıştırılmamalıdır. Yüzyıllarca böyle bir yanlış yapılmış; iki kavramın aynı şey olduğu düşünülmüş, ruh hastalıkları cin, büyü, şeytan gibi metafizik etkenlere bağlanmıştı. Psikiyatrinin ancak 20. yüzyılda pozitif bir bilim olarak kabul edilmesi ile bu iki kavram birbirinden belirgin şekilde ayrıldı. Bilim camiasının psikiyatrinin farkına varması ise ancak 20. yüzyılın ikinci yarısında yapılan araştırmalarda ruh hastalıklarının beyindeki fonksiyon bozukluklarından kaynaklandığının kanıtlanmasından sonra oldu.</p>

      <p class="e-soru"><span class="e-bolditalik">Şizofreni diğer psikiyatrik hastalıklar içinde nasıl bir yere sahip?</span></p>

      <p class="e-paragraf">Şizofreni psikiyatrinin en meşhur ve en kötü hastalığıdır. Onu diğer psikiyatrik hastalıklardan ayıran en önemli özelliği şu an için tamamen düzelme şansının olmamasıdır. Yani bir insan şizofreni hastası olduğu zaman ömür boyu tedavi görmek zorundadır. O yüzden şizofreni en çok korkulan psikiyatrik rahatsızlıktır.</p>

      <p class="e-soru"><span class="e-bolditalik">Şizofreniyi biraz anlatır mısınız; nasıl bir hastalıktır, nasıl bir seyir izler?</span></p>

      <p class="e-paragraf">Genel kanaate göre genetik yatkınlığın neticesinde oluşur. Dopamin adı verilen maddenin aşırı salınımına bağlı bir dizi duygu, düşünce ve davranış bozukluğuyla seyreden bir sendromdur. Geniş bir belirti yelpazesine sahiptir. Kişide duygusal küntleşme olur; yabancılaşma, tuhaflaşma, içe kapanma görülür. Acayipleşme, anlamsız konuşma ve hareket tekrarları ortaya çıkar. Çağrışımlarda gevşeme olur; hasta, konular arasında irtibat sağlayamaz. Düşüncede fakirleşme başlar. İnisiyatif kullanma yeteneğinde gerileme olur.</p>

      <p class="e-soru"><span class="e-bolditalik">En çok bilinen, sizin de bir uzman olarak hastalarınızda sıklıkla gördüğünüz şizofreni belirtileri nelerdir?</span></p>

      <p class="e-paragraf">En meşhur belirti, hastanın olmayan sesleri duymasıdır. Buna “işitsel halüsinasyonlar” adını veriyoruz. Kişi kendi hakkında yorum yapan, emir vererek kendisini yönlendirmeye çalışan bir ses duyar.</p>

      <p class="e-paragraf">Bir diğer meşhur belirtiler kümesi daha vardır: Hezeyanlar. Hasta çevresindeki insanların, hatta ailesinin kendisini yok etmek istediğini, öldürmek istediğini düşünür. Takip edildiğine, zehirleneceğine, kendisine komplo kurulduğuna inanır.</p>

      <p class="e-paragraf">Bazı şizofrenler kendilerini mehdi, peygamber, hatta Tanrı zannederler. Dünyayı kendilerinin yönettiklerini sanırlar. Özel bir dinî veya millî misyonlarının olduğunu düşünürler. Uzaylıların beyinlerine çip yerleştirdiklerine ve düşüncelerinin okunduklarına inanan hastalar da vardır.</p>

      <p class="e-1-baslik" id="toc_marker-6-1">İLK İPUÇLARINA DİKKAT</p>

      <p class="e-soru"><span class="e-bolditalik">Şizofreni birden ortaya çıkan bir hastalık mıdır, yoksa öncesinde birtakım işaretler verir mi?</span></p>

      <p class="e-paragraf">Araştırmalar hastalığın önce bazı belirtiler gösterdiğini, ama bunların çoğu zaman fark edilemediğini ortaya koyuyor. Ailelerin aklına şizofreninin gelmemesi, hastalığın kişiye yakıştırılamaması ve bu konuda yeterince bilgiye sahip olunmaması gizli dönemde ortaya çıkan belirtileri fark edememenin başlıca sebepleridir. Kişide görülen içe kapanma ve mülayimleşme, cinsel yaşantıda ve ahlâkî durumda büyük değişimlerin yaşanması, davranış değişiklikleri, yanlış anlama ve yanlış değerlendirmeler, edilgenlik olarak adlandırdığımız pasiflik ve çekingenlik, mazbut bir kişiyken alkol ve madde kullanımına başlanması gibi davranışları şizofreninin gizli belirtileri, yol işaretleri olarak değerlendirebiliriz.</p>

      <p class="e-soru"><span class="e-bolditalik">Bu hastalığın erken dönemde fark edilmesinin ne gibi yararları var? Erken tanının tedavi şansını arttırdığını söyleyebilir miyiz?</span></p>

      <p class="e-paragraf">Bir kanser ya da organ hastalığı erken dönemde fark edilirse tedavi şansı artar. Şizofrenide de aynı kural geçerlidir. Gizli şizofreni döneminde teşhis edilen vakalarda tedavi şansı yüzde 100’e yakındır. Hastalık tablosu oturduktan sonra ise şizofreniyi tedavi etme şansı yüzde 60’a geriler. Terapiye devam edildiği takdirde bu oran yüzde 70’i bulur. Yani hastalık ilerlemişse tedaviden sonra kişi iyileşse bile tamamen eski haline dönemez. Bu yüzden ailelerin bu konuda dikkatli olmaları çok önemlidir. Anne-babalar bu tür bulgulara sahip çocuklarını mutlaka uzmana göstermeli, uzmanlar da hiçbir bulguyu küçümsemeden değerlendirmeli, mercek altına almalıdırlar. Bu sayede birçok şizofreni hastası, hastalığının daha ilk aşamasındayken tedavi şansı yakalayabilir.</p>

      <p class="e-soru"><span class="e-bolditalik">Bir yerde şizofrenlerin çok sigara içtiklerini okumuştum. Bu doğru mu?</span></p>

      <p class="e-paragraf">Dünya çapında yapılan araştırmalar bu bilgiyi destekler niteliktedir. Şizofreni hastalarının yüzde 50 ilâ 90’ının sigara kullandığı tahmin ediliyor. Bu oran genel nüfusa göre 27 kat fazladır. Diğer psikotik rahatsızlıklara oranla şizofreni hastalığında daha çok sigara içildiği bilinmektedir. Yapılan bir çalışmada hastaların yüzde 85 ilâ 90’ının hastalıktan önce sigaraya başladığı, kalanların yüzde 50’sinin ise hastalığın birinci atağından sonra günlük sigara içimine başladığı ortaya çıkmıştır. Bunu destekleyen başka araştırmaların varlığını da göz önünde bulundurarak sigara tüketiminin şizofreninin bazen bir önbelirtisi olabileceğini de vurgulamak isterim.</p>

      <p class="e-paragraf">İsveç’te sigara-şizofreni ilişkisi üzerine yapılan bir araştırmanın bulguları da son derece ilginçtir. Bu araştırmada ergenlik döneminde çok fazla sigara içenlerin ileride şizofren olma riskinin daha yüksek olduğu ortaya çıkmıştır.</p>

      <p class="e-paragraf">Bütün bu bilgilerden yola çıkarak aileleri, özellikle de anne-babaları, sigarayla hiç alâkası olmayan gençlerin aniden aşırı derecede sigara içmeye başlamalarıyla ilgili olarak uyarmak gerekir. Bu durum bir gizli şizofreni bulgusu olabilir; mutlaka dikkate alınmalıdır.</p>

      <p class="e-1-baslik" id="toc_marker-6-2">ŞİZOFRENLER VE ANNE-BABALARI</p>

      <p class="e-soru"><span class="e-bolditalik">Sanırım şizofren çocukların tedavi ve bakımında yükün büyük kısmını anneler üstleniyor. Çocuğunun şizofren olduğunu öğrenen bir annenin öncelikle yapması gereken şeyler nelerdir?</span></p>

      <p class="e-paragraf">Bu durum anneler için gerçekten güç bir durumdur. Besleyip büyüttükleri, mürüvvetini görmeyi arzu ettikleri yavrularının şizofreni hastası olduğunu ve bir daha eskisi gibi olamayacağını kabullenmeleri çok kolay olmaz. Bu noktada psikiyatra büyük iş düşer. Psikiyatr anneye hastalığı çok iyi anlatmalıdır. Hastalığın bugünü ve yarını hakkında geniş bilgilendirmeler yapmalı, olası durumların neler olabileceğini detaylı bir şekilde anlatmalıdır. Anneler bu sayede olayı daha kolay kabullenebilirler. Biz psikiyatri uzmanları şunu çok önemseriz: Kabullenme, bir hastalığın tedavisinin en önemli aşamalarından biridir; çünkü kişinin tedaviye uyumunu önemli ölçüde etkiler. Kabullenme aşamasını geçemeyen anne-babalar ne yazık ki tedaviyi aksatırlar. Zamanın yıllar boyunca boş yere harcanmasına sebep olurlar. Bu yüzden ailelerin hastalığı bir an önce kabullenip tedavi ekibiyle işbirliğine girmeleri çok önemlidir.</p>

      <p class="e-soru"><span class="e-bolditalik">Bu çağrınızı ben de çok önemli sayıyorum. Çocuğu şizofren olan ailelerin kesinlikle yapmaması gerekenler de olsa gerek. Bunları da sıralayabilir misiniz?</span></p>

      <p class="e-paragraf">Öncelikle hastalık kesinlikle yadsınmamalıdır. Hastalığın getirdiği yük ağır, zorlukları ve hissettirdiği suçluluk duygusunun etkisi ise fazladır ama aileler kesinlikle hastaya öfke duymamalıdırlar; şizofreniyi bir suç, hastayı da bir suçlu gibi görmemelidirler. Bazı aileler şizofreniyi kara bir leke olarak kabul ederler, hem kendilerinin hem de hastalarının şizofreniyle lanetlendiklerini düşünürler. Bazıları da bu hastalığı bir günaha karşılık verilen bir ceza olarak nitelendirirler. Oysa bu tarz düşüncelerden uzak durulmalı, hasta dışlanmak yerine kucaklanmalıdır.</p>

      <p class="e-paragraf">Araştırmalar bize ailelerin ancak yüzde 40’ının korkusuzca hastalığın tedavisi için mücadele ettiğini, kalan yüzde 60’ının ise hastayla ilişkisini gizleme yoluna gittiğini gösteriyor. Halbuki gizlemek hem ailelerin yükünü, hem de hastalardaki suçluluk duygusunu arttırır. Bu sebeple şizofreninin bir beyin hastalığı olduğu bilinmeli ve gizlenmemelidir.</p>

      <p class="e-paragraf">Bütün bunların haricinde ailelerin eleştirici tutumları, düşmanlık duyguları, aşırı uğraş gibi dışa vurulan duyguları da hastalığın gidişatını olumsuz etkileyen unsurlar olduğu için bu tür davranışlardan kaçınılması büyük önem taşır.</p>

      <p class="e-1-baslik" id="toc_marker-6-3">ŞİZOFRENİ MÜZİKLE DE TEDAVİ EDİLEBİLİYOR</p>

      <p class="e-soru"><span class="e-bolditalik">Sizin müzikle tedavi konusunda da önemli çalışmalarınız var. Şizofrenlerin müziğe ilgisi ne seviyededir? Bu alanda başarılılar mı?</span></p>

      <p class="e-paragraf">Şizofreni hastalarının sanata, özellikle resim ve müziğe ilgileri yüksektir. Bu ilgileri hastalıklarının teşhisi ve gidişatın tespiti aşamasında biz psikiyatrlara da yardımcı olur. Sanatla uğraşmak, tedavi sürecini pozitif yönde etkiler. Mesela müzik dinlemek ve aktif olarak müzikal etkinliklerde yer almak şizofreni hastalarında gerilemiş olan psikolojik, sosyal ve zihinsel becerileri geliştirmeye katkıda bulunur.</p>

      <p class="e-paragraf">Ben aynı zamanda Türk müziği sanatçısıyım. Uygulamalı müzikle terapi konserleri veriyorum. NPİSTANBUL Hastanesi’nde haftada iki gün hastalara canlı müzikle tedavi uyguluyorum. Bu Türkiye’de ilk kez gerçekleştiriliyor. Örneğin şizofreni hastalarıyla bir yıl süren bir çalışmanın sonucunda Türk sanat müziği eserlerinden oluşan bir konser hazırladık. Bu bir yıllık süreçte çok güzel sonuçlar aldık; hastaların duruşları, yüz ifadeleri, iletişim seviyeleri pozitif yönde değişti. Yaptığım bu ve benzeri çalışmalardan sonra şunu rahatlıkla söyleyebilirim ki, şizofreni hastaları kolaylıkla şarkı söyleyebiliyor, çalgı çalabiliyor ve folklor gibi müzikle hareket aktivitelerini gerçekleştirebiliyorlar.</p>

      <p class="e-soru"><span class="e-bolditalik">Şizofrenlerin diğer arkadaşlarıyla birlikte zaman geçirmelerini gerekli görüyor musunuz? Bunun ne gibi bir etkisi var?</span></p>

      <p class="e-paragraf">Şizofreni esasen bir iletişim rahatsızlığıdır. Bazı zihinsel ve işlevsel yetenekler geriler; hasta dış dünyayla, yani çevreyle iletişime girmekte zorlanır. Eskiden yanlış bir zihniyetin neticesinde hastalar yıllarca tecrit ediliyor, depo hastanelerde toplumdan uzak tutuluyordu. Modern tıbba göre bu yanlış bir uygulamadır, araştırmalar şizofrenlerin tedavi için mutlaka toplum içinde tutulması gerektiğini ortaya koymuştur. Bu yüzden hastalarla mümkün olduğu kadar iletişim kurulmalı, diğer insanlarla bir şeyler paylaşmasına izin verilmelidir. Bu aynı zamanda hastanın en temel hakkıdır. Şizofrenler için paylaşımın önemli olduğunu, iletişim kanallarının açık tutulması gerektiğini unutmamalıyız.</p>

      <p class="e-soru"><span class="e-bolditalik">Sizce ülkemizde şizofreniyle ilgili yeteri kadar dernek var mı? Mevcut sayı yeterli mi?</span></p>

      <p class="e-paragraf">Bu konuda canla başla, fedakârca hizmet veren derneklerimiz var, ancak sayıları yetersiz. Şizofren yakınlarının bu tür sivil toplum örgütleri oluşturma yönünde teşvik edilmesi gerekiyor. Çünkü bu örgütler, dernekler hem şizofreni hastalarına yardım etmek isteyen insanları organize etmede öncülük ederler, hem de devlet imkânlarının yetmediği yerlerde psikososyal programlar oluşturmada etkili olurlar. Ayrıca dernek kuran veya bu derneklerde aktif olarak görev alanlar sağlık profesyonellerinden daha çok istifade edebilme imkânını da yakalayabilirler.</p>

      <p class="e-soru"><span class="e-bolditalik">Günümüzde şizofreni tedavisinde nasıl bir noktaya gelindi? Şizofreni yine en çok korkulan hastalıklardan biri olarak mı kalacak?</span></p>

      <p class="e-paragraf">Tedavi sürecinde rahatlıkla kullanabildiğimiz yeni kuşak ilaçlar geliştirildi. Eski ilaçlar belki hastalığı tedavi etmede etkili ilaçlardı, ancak hastaların yaşam kalitelerini bozan yan etkileri sebebiyle kullanımları kısıtlanıyordu. Oysa yeni kuşak ilaçların bu tür yan etkileri yok; eski ilaçlar gibi hareket bozukluklarına yol açmaz, hormon dengesini bozmaz, zihinsel fonksiyonların gerilemesine sebep olmaz, hastayı uyutmaz ve uyuşturmaz. İlaçların yanında etkili terapi yöntemleri ve psikososyal programlar da tedaviyi destekleyen, başarısını arttıran unsurlardır. Bu gelişmelere baktığımızda şizofreninin artık korkulan bir hastalık olmaktan uzaklaşmaya başladığını söyleyebiliriz.</p>

      <p class="e-perde" id="toc_marker-7">SOSYAL FOBİ</p>

      <p class="e-epi"><span class="e-italik">Sosyal fobi en sık karşılaşılan psikolojik rahatsızlıklardan biri. Toplum içindeyken rahatsızlık duyması, topluluk önünde konuşamaması gibi tipik belirtileri olan sosyal fobi insanın zamanla toplumdan iyice kopmasına, yalnız kalmasına sebep olabiliyor. Oysa insan hayatını böylesine etkileyen bu hastalığın kesin tedavisi mevcut. Sosyal fobinin nereden kaynaklandığını, insan hayatını hangi boyutlarda etkilediğini, nasıl tedavi edildiğini Memory Center Nöropsikiyatri Merkezi’nden Uzman Klinik Psikolog</span> <span class="e-bolditalik">Yıldız Burkovik</span> <span class="e-italik">anlattı.</span></p>

      <p class="e-soru"><span class="e-bolditalik">Siz uzman klinik psikologusunuz. Bize biraz işinizden bahseder misiniz?</span></p>

      <p class="e-paragraf">İşim tamamen insan ile, insanın ruh sağlığı ile ilgili; ruhunun derinliklerinde yaşattığı acılar, sevinçler, olumlu ve olumsuz tecrübeler, yani insanı insan yapan tüm özellikler… Danışanlarımın bir kısmı sadece kendini tanımak için, bir kısmı başa çıkamadığı bir konuda farklı bir yaklaşımı da görmeyi dilediği için, bir kısmı ise psikiyatrik rahatsızlığı sebebiyle ilaç kullanırken psikolog desteği alması gerektiği için geliyor. Son derece hareketli, canlı, karşıma bazen hiç beklemediğim şeylerin çıkabildiği, güzel ya da kötü olaylarla harmanlanmış bir mesleğim var. Sonunda danışanımın gerçekten kendini bulup kabullendiğini, kendindeki eksileri artılara çevirdiğini, mevcut artılarını ise daha da arttırdığını gördüğümde büyük mutluluk duyduğum bir mesleği icra ediyorum.</p>

      <p class="e-soru"><span class="e-bolditalik">Psikoloji ile psikiyatri iki ayrı kavram ancak sıkça birbirine karıştırılıyor. Aralarındaki farkı anlatır mısınız?</span></p>

      <p class="e-paragraf">Psikiyatrist tıp mezunudur ve psikofarmakoloji (ilaç tedavisi) konusunda yetkin kişidir. Psikolog ise çeşitli üniversitelerin psikoloji bölümünden mezun olan kişidir. Psikologlar ilgi alanlarına göre (çocuk, ergen veya yetişkin) seçim yaparlar ve bu alan üzerinde çalışarak deneyimlerini arttırırlar. Psikologlar danışanlarının baş edemedikleri, kimi zaman kendilerine bile itiraf edemedikleri pek çok konuyu karşılarındakini zedelemeden ele alırlar. Konunun üzerine titizlikle eğilerek danışanlarıyla birlikte konuya bakmaya çalışırlar, danışanlarının çözüme ulaşma yolunu çizerler.</p>

      <p class="e-soru"><span class="e-bolditalik">Klinik pratiğinizde en çok hangi vakalara rastlıyorsunuz?</span></p>

      <p class="e-paragraf">En çok sosyal fobi, depresyon, panik atak, obsesif kompulsif bozukluklar ve güven krizi vakaları üzerinde çalışıyorum.</p>

      <p class="e-1-baslik" id="toc_marker-7-1">SOSYAL FOBİ YOĞUN KAYGI VE STRES YAŞATIR</p>

      <p class="e-soru"><span class="e-bolditalik">Dilerseniz bu söyleşimizde sosyal fobi üzerinde duralım. Sosyal fobi nasıl bir rahatsızlıktır?</span></p>

      <p class="e-paragraf">Sosyal fobi tanım olarak sosyal çevre içinde yaşanırken açığa çıkan korku hali olarak adlandırılabilir. Kişinin sosyal ortamlarda, özellikle başkaları tarafından incelendiği hissine ek olarak performans gerektiren bir iş ile meşgul ise diğer kişiler tarafından eleştirilme endişesi, küçük düşme korkusu, kendisiyle alay edileceği kaygısı taşımasıdır da aynı zamanda. Sosyal fobik, kaygıyı ve stresi yoğun bir şekilde yaşar.</p>

      <p class="e-soru"><span class="e-bolditalik">Sosyal fobik kişi bu belirtileri, tanımadığı kişilerin önünde de yaşar mı?</span></p>

      <p class="e-paragraf">Daha çok tanımadığı kişiler ile beraberken sosyal fobi ortaya çıkar. Aile üyelerinin ya da yakın arkadaş çevresinin içinde iken bu kadar yoğun yaşanmayabilir. Yaşandığı zaman da bu kişilerin durumu belli etmeme çabaları baskındır.</p>

      <p class="e-soru"><span class="e-bolditalik">Sosyal fobik kişi neden başkalarının kendisini aşağılayacağından, yüzü kızaracağından veya titreyeceğinden aşırı derecede korkar?</span></p>

      <p class="e-paragraf">Bu kişilerde eleştirilme kaygısı ağır basar. Gerçekte mükemmeliyetçi ve aşırı hassas kişilerdir. Hata yapmaktan hoşlanmadıkları için bir işi hiç yapmamayı da tercih edebilirler.</p>

      <p class="e-soru"><span class="e-bolditalik">Bu hastalık daha çok kimlerde görülür?</span></p>

      <p class="e-paragraf">Çekingen, utangaç, içe kapanık ve hassas özellikleri olan kişilerde rastlıyoruz.</p>

      <p class="e-soru"><span class="e-bolditalik">Sosyal fobinin belli bir başlama yaşı var mı? Daha çok hangi yaşlarda görülür?</span></p>

      <p class="e-paragraf">Çocukluk döneminde başlayan bir hastalıktır. Ergenlikte gelişir, yetişkinlikte ise artık iyice belirginleşir, ortaya çıkar.</p>

      <p class="e-soru"><span class="e-bolditalik">Kadın-erkek farkı gözetir mi?</span></p>

      <p class="e-paragraf">Erkeklere nazaran kadınlarda daha çok gözlenir. Sosyal fobisi olan bir kadın eğer ev hanımıysa durumu çevre tarafından kolay kolay anlaşılmaz. Ancak iş kadını ise başarı gerektiren, kendini kanıtlaması lüzum gelen ortamlarda hastalık daha çok kendini belli eder.</p>

      <p class="e-soru"><span class="e-bolditalik">Sosyal fobinin asıl sebebi nedir?</span></p>

      <p class="e-paragraf">“Kesin sebebi şudur” dememiz mümkün değil. Hastanın kişilik yapısı, özellikleri, yaşadığı çevre ve başından geçen olaylar hastalığını şekillendirir.</p>

      <p class="e-1-baslik" id="toc_marker-7-2">HAYATI ZORLAŞTIRIYOR</p>

      <p class="e-soru"><span class="e-bolditalik">Karşı cinsle konuşmak sosyal fobili insanlar için neden başlı başına bir problemdir?</span></p>

      <p class="e-paragraf">Bazı sosyal fobikler karsı cins ile kendi başlarına arkadaş olamazlar. Bu durumun aşılması için başkalarının kendilerine yardımcı olmasını beklerler ve görücü usulü ile evlenme yoluna gidebilirler. Aslında heyecanlı, çekingen, utangaç bir yapıya sahip olan her kişi için karşı cinsle iletişim kurmak zor bir durumdur. Ancak sosyal fobikler bu sıkıntılarla daha fazla boğuşurlar. Karşılarındaki kişiyle yaptıkları konuşmanın içeriğine bakmaktan çok, kendi duygu ve endişeleriyle meşgul olurlar ve sonucunda karşı cinsle iletişim kurma girişimleri başarısızlıkla sonuçlanabilir. Kaygı düzeyleri de fazla olduğu için yaşadıkları bir başarısızlık onların yeniden karşı cinsle iletişim kurmalarına engel olur. Sosyal fobikler arasında bekârlık oranının yüksek olmasını da bu duruma bağlamamız mümkün.</p>

      <p class="e-soru"><span class="e-bolditalik">Bir sosyal fobik nasıl bir hayat sürer?</span></p>

      <p class="e-paragraf">Daha çok, eline geçen fırsatları değerlendirememekten ötürü kendine acır ya da kızar. Çoğunlukla da insanlardan uzak yaşar, kendini fazla ön plana atmaz.</p>

      <p class="e-soru"><span class="e-bolditalik">Bildiğiniz gibi bir öğrenci okulda öğretmeni kendisine soru sorduğunda cevap vermek zorundadır. Peki ya o öğrenci sosyal fobik ise nasıl bir durum ortaya çıkar?</span></p>

      <p class="e-paragraf">Öğrencilik zaten zor bir şey iken, sosyal fobik için durum çok daha sıkıntı vericidir. Öğrenci bildiği halde sorulara cevap veremez, parmak kaldıramaz. Sözlülerde kızarır, kekeler, terler. Bazen yazılı sırasında heyecan, kaygı düzeyi öyle artar ki, aklına geleni yazamaz, hatta sanki hiç çalışmamış gibi aklına hiçbir şey gelmez.</p>

      <p class="e-soru"><span class="e-bolditalik">Ağır vakaların sokağa çıkmaya, bakkala gitmeye, bilet almaya bile tahammülü yoktur. Telefonla bile konuşamayan sosyal fobikler olduğunu biliyoruz. Bunlar için ne diyeceksiniz?</span></p>

      <p class="e-paragraf">Bu kişiler için hayat oldukça zordur. Bütün bu davranışların altına hep başarısız olma, eleştirilme veya reddedilme korkusu yatar. Öğrenilmiş bir çaresizlik durumu vardır ve bu döngüyü nerde kesmeleri gerektiğini veya nasıl düzelteceklerini bilememe durumundan ötürü bu tür tepkiler gösterirler.</p>

      <p class="e-soru"><span class="e-bolditalik">Bu iyileşen bir rahatsızlık mıdır?</span></p>

      <p class="e-paragraf">Kesinlikle iyileşir. Sonuçlar yüz güldürücüdür.</p>

      <p class="e-soru"><span class="e-bolditalik">Sosyal fobinin nasıl tedavi edildiğini, ne gibi yöntemler uyguladığınızı anlatabilir misiniz?</span></p>

      <p class="e-paragraf">Önce testler ile danışanımızın kişilik özelliklerini çıkartıyor ve bu özellikler hakkında konuşmaya başlıyoruz. Bu konuşmalar sırasında genellikle danışanlarımın beğenmedikleri özelliklerini değiştirmeye çalışırken kendilerini sildiklerini, yeniden oluşturmaya çalıştıklarına şahit oluyorum. Onlara kendilerini fark ettirmek, neyi nasıl yapabileceklerini anlatmak ve birlikte bir profil çizmek son derece önemli ve verimli bir çalışma oluyor. Stresi kontrol altına alabilecekleri bilgisini verip baş etme yöntemlerini de öğretiyor ve bunu başarmalarını sağlıyoruz. Bu aşamada zaten her şey kendiliğinden çözülmüş oluyor.</p>

      <p class="e-perde" id="toc_marker-8">EVLİLİKTE İKTİDAR VE KİŞİLİK SAVAŞLARI</p>

      <p class="e-epi"><span class="e-italik">Evlilik her zaman iyi duygularla başlar. Adayların önlerinde nice güzel hayaller vardır. Birbirlerine saygılı davranırlar. Daima karşı tarafın istek ve arzularını ön planda tutarlar. Karşılarındaki kişi mutlu olursa kendileri de mutlu olur. Evet, romans önemlidir, paylaşımlar kaçınılmazdır… Ama ya evlendikten sonra aslında tarafların evlilik algılarının farklı olduğu, birbirleri üzerinde hakimiyet kurmaya çalıştıkları ortaya çıkarsa ne olur? O evlilikte ne tür sorunlar, çatışmalar yaşanmaya başlar?</span></p>

      <p class="e-epi"><span class="e-italik">Evlilik çatışmalarıyla ilgili sorularımızı Memory Center Nöropsikiyatri Merkezi’nden Evlilik ve İlişki Danışmanı Uzman Psikolog</span> <span class="e-bolditalik">Çiğdem Demirsoy</span><span class="e-italik">’a yönelttik ve eşlerin neler yaşadıklarını, neler hissettiklerini, en çok hangi konularda çatıştıklarını, terapi odasında neler yaşadıklarını konuştuk.</span></p>

      <p class="e-soru"><span class="e-bolditalik">Toplum olarak evlilik algımız nedir?</span></p>

      <p class="e-paragraf">Modernleşme yolundaki değişmelerle birlikte zaman içinde toplumumuzda yaygın olan aile modelinde de değişmeler yaşanıyor. Bunun toplumun evlilik algısını da etkilediğini görüyoruz. Türk toplumunda bir süre öncesine kadar geniş aile modeli daha yaygın iken, günümüzde çekirdek aile modeli daha çok tercih ediliyor. Çekirdek aile; anne-baba ve çocuklardan oluşan, eşlerin kendi aile ve akrabalarını dışta bırakan bir aile modelidir. Buna göre evliliğin tanımı kadın ve erkek arasındaki bir sözleşme, ikili bir ilişki olarak değişmiş durumdadır.</p>

      <p class="e-paragraf">Toplumumuzda akrabalık ilişkileri önemlidir. Geniş aile yapısı, aynı evde yaşanmasa bile, bir yandan varlığını sürdürüyor. Aileden fiziksel olarak ayrılma genelde evlilikle başlıyor, duygusal ayrılma ve bireyselleşme ise çoğunlukla gerçekleşmiyor. Evlilik kararında ailelerinin de fikri alınıyor, hatta bazen kararı tamamen aile veriyor. Aileler bazen çocukları evlendikten sonra bile onların hayatlarını ilgilendiren kararlarda rol oynuyorlar. Sonuç olarak toplumumuzda evlilik sadece kadın ve erkek arasında kurulan bir ilişki değil, her iki tarafın akrabalarını da kapsayan bir ilişkiler bütünü olarak karşımıza çıkıyor.</p>

      <p class="e-soru"><span class="e-bolditalik">Toplumumuz eşlere ne gibi roller yüklüyor?</span></p>

      <p class="e-paragraf">Geleneksel evlilik algımız genel olarak Türk toplumunda hakim olan ataerkil yapıya paraleldir. Kadın ev ile ilgili sorumlulukları üstlenirken, erkek aileyi ilgilendiren kararlarda ön planda olur ve erkeğin ev dışındaki etkinliğinin daha fazla olması beklenir.</p>

      <p class="e-paragraf">Kız çocukları eve ve aileye bağlı davranışlar sergilemeleri beklenerek yetiştirilir; okul hayatı ve ev dışında zaman geçirmeleri pek hoş karşılanmaz. Etken değil edilgen olmaları, uyumluluk, vericilik gibi özellikleri taşımaları değerli görülür ve öncelikli olarak “anne” ve “eş” olmaya programlanırlar.</p>

      <p class="e-1-baslik" id="toc_marker-8-1">KADININ DEĞİŞEN KONUMU</p>

      <p class="e-soru"><span class="e-bolditalik">Kadının geleneksel konumu “Yuvayı dişi kuş yapar” anlayışının bir sonucu mu?</span></p>

      <p class="e-paragraf">Evet, “Yuvayı dişi kuş yapar”, “Erkeği vezir eden de, rezil eden de kadındır” gibi atasözlerimiz de geleneksel yapıda kadının evliliğin kurulması ve sürdürülmesinde birincil derecede sorumlu olarak algılandığının bir göstergesidir. Ancak günümüzde kadının yaşamı ev ile sınırlı değil. Kadın aynı zamanda sosyal hayatın içinde de yer alıyor, alınacak kararlarda aktif rol üstlenebiliyor, bir işi ve mesleği olabiliyor, evin geçimi ile ilgili sorumluluğu eşiyle paylaşabiliyor.</p>

      <p class="e-soru"><span class="e-bolditalik">Bu durum erkeğin sorumluluklarını daha fazla hissetmesine de neden oluyordur, değil mi?</span></p>

      <p class="e-paragraf">Tabii. Az evvel söylediğim yeni sorumluluklar nedeniyle bunları yapan kişide, sorumlulukları paylaşması beklentisi doğuyor. Günümüzde kadının ev dışında etkinliğinin artması sonucunda, geleneksel ataerkil yapıya uymayan şekilde, kadına ve erkeğe ait sorumlulukların eşit bir şekilde paylaşıldığı bir evlilik algısı öne çıkmış durumda. Aslında sadece rol sorumlulukları konusunda değil, evlilikte ataerkil düzenden daha eşitlikçi düzene geçilmesiyle, başta sözünü ettiğimiz akrabalık ilişkilerinin düzenlenmesinde de farklılaşmalar görülüyor.</p>

      <p class="e-paragraf">Geleneksel ataerkil yapıda kadın evlenince kendi ailesinden ayrılır, eşinin soyadını alır ve erkeğin ailesine dahil olurdu; kendi ailesiyle görüşmeleri ise eşine ve onun ailesinin kurallarına göre düzenlenirdi. Günümüzde kadın ve erkeğin çekirdek evliliğinde ise sınırların düzenlenmesi her iki tarafın da eşit hak ve sorumlulukları temeline dayandığı için akrabalarla da eşit ölçüde yakınlık beklentisi ortaya çıkıyor. Eşlerin bireysel evlilik algısında bu konuda farklılıklar olduğunda ise süreç sancılı olabiliyor, çatışmalar çıkabiliyor. Biz, psikiyatri/psikoloji profesyonellerine başvurularda bununla ilgili çatışmaların azımsanmayacak derecede olduğunu görüyoruz.</p>

      <p class="e-1-baslik" id="toc_marker-8-2">TOPLUMSAL VE BİREYSEL EVLİLİK ALGILARI</p>

      <p class="e-soru"><span class="e-bolditalik">Sizce evlilik temelinin atılışında ne gibi yaygın hatalar yapılıyor?</span></p>

      <p class="e-paragraf">Evliliğe başlarken kişinin hem kendisini hem karşısındaki kişiyi iyi tanıması önemlidir. Evliliğin ne olduğunu iyice anlayıp gerçekçi beklentiler içinde olmak gerekir. Sözünü ettiğimiz toplumsal evlilik algısının yanı sıra her bireyin kendi yapacağı evliliği ile ilgili olarak bireysel bir evlilik algısı da vardır.</p>

      <p class="e-soru"><span class="e-bolditalik">Bu algıyı hangi unsurlar oluşturur?</span></p>

      <p class="e-paragraf">Bu algıyı oluşturan unsurlar kişinin kendi özlemleri, idealleridir. Her birey yapacağı evliliğin yaşamının geri kalanını en rahat, en huzurlu ve mutlu geçireceği şekilde olmasını hayal eder. Toplumsal yapıdan içselleştirdiği beklentilerin yanı sıra, ailesinde ve çevresinde gördüğü diğer evliliklerdeki sorunlardan uzak, ideal bir hayat bu hayalini süsler. Uyum içinde bir ilişki modeli bekler; kendisine ve eşine birtakım roller, davranışlar biçer.</p>

      <p class="e-soru"><span class="e-bolditalik">Peki başkalarında gördüğü evlilik modelleri kendisi için de geçerli midir? Her insan ayrı bir kişilik değil midir? Ayrıca şartlar da farklı olmalı.</span></p>

      <p class="e-paragraf">Haklısınız. Evliliğe başlarken oluşturulan hayale saplanıp kalmamak gerekir. Bence evlilikte yaşanan sorunların çoğu gerçek dışı düşünce ve beklentilerden kaynaklanıyor. Şunu unutmamak gerekir ki, evlenilecek kişinin de bir hayali vardır ve iki kişinin algısı ne kadar benzer olsa da birebir aynı değildir. Ortaya çıkacak farklılıklardan kaynaklanan birtakım sıkıntıların yaşanması doğaldır. Bu nedenle evliliğe başlarken sadece olumlu bir yaşam hayal etmemek, farklılıklardan doğabilecek zorluklara karşı hazırlıklı ve donanımlı olmak gerekir.</p>

      <p class="e-soru"><span class="e-bolditalik">O halde evliliğe karar verme süreci doğru değerlendirilmeli, kişi hem kendini hem de karşısındakini anlayıp dinlemeli diyebilir miyiz?</span></p>

      <p class="e-paragraf">Tabii ki, bu sıkıntıların en aza indirilmesi için evlilik kararını almadan önce kişinin kendisini iyi tanıması, evlilikten beklentilerinin neler olduğunu iyi bilmesi önemlidir. Ayrıca eşinin kişiliği ile evliliğe bakışının kendi algısına uygun olup olmadığını gerçekçi bir şekilde değerlendirmelidir. Bu değerlendirme sürecini birbirini doğru bir şekilde tanımak için belli bir zamana yaymak, evlilik kararında acele etmemekte fayda vardır. Çünkü düşünülenler ile karşılaşılan davranışlar her zaman aynı olmayabilir.</p>

      <p class="e-1-baslik" id="toc_marker-8-3">ORTAK EVLİLİK ALGISI OLUŞTURULMALI</p>

      <p class="e-soru"><span class="e-bolditalik">Kişiler birbirini çok iyi tanısalar da, düşünsel açıdan tamamen aynı idealleri ve beklentileri paylaşsalar da evlilik gerçekleştiğinde bunların yetmediğine şahit oluyor musunuz?</span></p>

      <p class="e-paragraf">Evlilik terapilerinde sık gördüğümüz bir durumdur bu. Birbirini tanıma döneminde çiftin arasında yapılan konuşmalar ve yaşananlar, ilişkilerinin ve kuracakları evliliğin sınırları ile ilgili olarak ortak algıya sahip oldukları izlenimi verse bile, birlikte ortak bir yaşam sürdürmeye başlayınca durum farklı olabilir. Özellikle birbirini seven çiftlerde duyguların etkisi ile karşısındaki kişiyi olumlu görme eğilimi görüyoruz. İlişkinin başlarında duygular yoğunken insan aşık olduğu kişinin hayalindeki eş ile aynı olduğunu düşünebiliyor. Ancak bu değerlendirmenin her zaman doğru ve gerçekçi olmadığını mesleğim gereği çok yakından görenlerden biriyim.</p>

      <p class="e-soru"><span class="e-bolditalik">Yani derin hayal kırıklıklarının yakın tanığısınız…</span></p>

      <p class="e-paragraf">Evet. Eğer evlilik kararı duyguların etkisi ile birbirini yeterince tanımadan acele bir şekilde verilirse hatalı seçim yapma olasılığı vardır. Öte yandan ne kadar birbirini tanıyıp uygun seçim yapılmış olsa da evliliğin başlangıç döneminde bazı sorunlar yaşanması da muhtemeldir. Evlilik; birbirine ne kadar benzeseler de, farklı iki insanın ortaklaşa bir yaşam sürdürmesidir ve bu iki insanın her konuda aynı düşünmesi ve aynı anda aynı duygu, istek ve ihtiyaçta olması mümkün değildir. Çoğunlukla yapılan hatalar; bu farklılıklardan ortaya çıkan doğal sayılabilecek problemler karşısında hayal kırıklığına kapılmak ve duygusal olarak geri çekilmek ya da probleme yanlış çözüm yöntemleriyle yaklaşarak sorunun büyümesine yol açmak oluyor. Evliliğin başarılı bir şekilde temellendirilmesi ancak çiftlerin farklı evlilik algılarından ortak bir evlilik algısı çıkarabilmeleriyle mümkündür ancak bu hemen, kendiliğinden olmaz, belli bir uyumun sağlanması çaba gerektirir ve zaman alır.</p>

      <p class="e-1-baslik" id="toc_marker-8-4">BİREYSEL ALANLAR YOK EDİLMEMELİ</p>

      <p class="e-soru"><span class="e-bolditalik">Evlilik yaşamı bir bütün mü olmalıdır, yoksa eşlerin kendilerine özel alanları da gerekir mi?</span></p>

      <p class="e-paragraf">Evlilikte eşlerin ortak ilgi ve değerlere sahip olmaları önemli bir unsurdur. Farklılıklar çok fazla olduğunda ortak karar almak güçleşir. Bundan da önemlisi eşler arasında duygusal paylaşım azalır. Evlilik sadece “karı-koca”, “anne-baba” olmanın gereklerinin yerine getirildiği, eşlerin birbirinden ayrı faaliyetlerde zaman geçirdiği tatsız bir yaşama döner. Bu nedenle eşler, birlikte keyif alarak zaman geçirebilecekleri ortak ilgi ve aktiviteler ve ortak bir arkadaş çevresi oluşturmalıdırlar.</p>

      <p class="e-soru"><span class="e-bolditalik">O zaman bireysel alan kalır mı? Bu da bir sorun değil mi?</span></p>

      <p class="e-paragraf">Hemen belirteyim, ortak aktiviteler, ortak keyifler önemlidir ama öte yandan “biz” olmaya çalışırken “ben” olmayı da unutmamak gerekir. Birlikte keyif alarak zaman geçirebilmek, ortak bir yaşamı sürdürebilmek önemlidir ama bu, evlilikte her şeyin hep birlikte yapılacağı anlamına gelmez. Zaten böylesi sağlıklı da olmaz. Çünkü orta noktayı yakalayabilmek için aslında kendi duygu ve düşüncelerinden bir miktar uzaklaşmalarının gerektiği durumlarla karşılaşılır.</p>

      <p class="e-paragraf">Eğer sürekli birlikte olmaya, her konuda aynı düşünmeye ve hissetmeye kendilerini zorlarlarsa eşler giderek kendi benliklerinden uzaklaşır ve bağımlılık duygusu geliştirirler. Kişisel gelişim engellenir. Üstelik her şeyi birlikte yaşadıkları için artık birbirlerine katacak bir şeyleri de kalmaz. Bu nedenle eşlerin kendilerine ait özel alanları da olmalıdır. Bu hem tarafların kendi bireyselliğinin, ruh sağlığının devamı hem de evlilik yaşamının mutlu, sağlıklı olması için gereklidir.</p>

      <p class="e-soru"><span class="e-bolditalik">Evliliğin iyi olması sosyal alanların ve arkadaş gruplarının da aynı olmasını gerektirir mi?</span></p>

      <p class="e-paragraf">Yukarıda söylenenlerden de anlaşılacağı gibi; bütünüyle aynı olması gerekmez ama tümüyle ayrı da olmamalıdır. Kişilerin içinde yer almak istedikleri sosyal grup ve katılmaktan hoşlandıkları sosyal etkinlikler kişilik özelliklerine göre değişir. Evlilik öncesinde bireysel yaşamlarında iki tarafın da kendi kişilik özelliklerine uygun olarak alışık oldukları birtakım faaliyetlerin yanı sıra seçtikleri, birlikte zaman geçirmekten hoşlandıkları arkadaşlarından ya da iş gibi nedenlerle görüşmek zorunda oldukları kişilerden oluşan sosyal çevresi vardır.</p>

      <p class="e-paragraf">Eşler ne kadar birbirine uyumlu ve benzer olsalar da birbirlerinin hoşlandığı şeylerden aynı oranda zevk almaları, ya da birbirlerinin arkadaşlarıyla aynı ölçüde zaman geçirmek istemeleri beklenemez. Evlilik öncesi insan kendi bireysel tercihlerine göre yaşarken evlilikle birlikte ortak bir yaşama geçilir ve tabii ki eşi diğer tüm arkadaşlarından önde yer alır, bundan sonraki tercihlerini eşini de dikkate alarak yapması gereği doğar. Ama kişilerin evlilik öncesi yaşamından, aktivitelerden ve arkadaşlardan da kopmaması gerekir; bunu yapmak geçmişini, kişiliğini tümüyle silmek demek olur.</p>

      <p class="e-soru"><span class="e-bolditalik">O halde yapılması gereken nedir?</span></p>

      <p class="e-paragraf">Eşlerin birbirlerinin tercihlerine saygı duyup arkadaş çevrelerine uyum göstermeleri gerekir. Ortak alanlar yaratmak için çaba göstermeleri evliliklerini sağlıklı kılar. Birbirini hoşlanmadığı kişilerle zaman geçirmeye ya da yapmaktan hoşlanmadığı aktivitelere zorlamak gerginlik yaratır. Bunun yerine ortak geçirilen zamanlar için tercihlerini eşlerini de dikkate alarak yapmaları, zaman içinde her iki tarafın da arkadaşlarını kapsayan ortak bir aile çevresi oluşturmasına yardımcı olur. Bunun dışında kalan kişilerle ise eşler birbirinden bağımsız olarak görüşmelerini sürdürebilirler.</p>

      <p class="e-paragraf">Ancak bazı evliliklerde ortak çevre dışındaki kişilerle görüşmelerin eşler arasında çatışma konusu olabildiğini görüyoruz. Her konuda aynı olma çabasında olan, farklılıkları ilişkilerinde tolere edemeyen çiftlerin birbirinin hoşlanmadıkları arkadaşlarını evliliklerine tehdit olarak algıladıklarını ve eşlerinin kendilerinden ayrı olarak da görüşmelerini engellemeye çalıştıklarını, bu baskı ve kısıtlamalar sonucunda çatışmaların yaşandığını görebiliyoruz.</p>

      <p class="e-1-baslik" id="toc_marker-8-5">FARKLILIKLAR EVLİLİĞİ ZENGİNLEŞTİRİR</p>

      <p class="e-soru"><span class="e-bolditalik">Farklı kişilik yapılarından iyi evliliklerin çıkması mümkün mü?</span></p>

      <p class="e-paragraf">Evlilikte çatışmaların hep farklılıklardan çıktığı zannedilir ama aslında bu doğru değildir. Farklılıklar aslında evliliğe zenginlik katar ve olumlu bir unsur da olabilir. Yeter ki kişiler farklılıkları tolere edebilecek olgunluğa sahip olsunlar. Kaldı ki ikili ilişkilerde zıt özellikteki kişilerin birbirini daha çok tercih ettikleri de bir gerçektir; çünkü zıtlıklar birbirini bütünler. Örneğin içe dönük bir kişiliğin sosyal alandaki eksikliklerini bir dışa dönük tamamlar. Teorik düşünen bir kişinin uygulamadaki eksikliğini, pratikliği bünyesinde bulunduran kişi dengeler… Bu örnekler daha da artırılabilir. Bir insanın bünyesinde insan yaşamında gerekli olan tüm özellikleri barındırması mümkün değildir, farklı kişiliklerin farklı özellikleri ve güçlü/zayıf yanları vardır. Bu nedenledir ki iş dünyasında şirketlerde yapılacak işten iyi sonuç alabilmek için ekip oluşturulurken o işin gereğine göre farklı özelliklere sahip kişilerin ekipte yer almasına dikkat edilir. Evlilikte de eşler ortak bir yaşamı sürdürme amacı taşıyan ikili bir ekip olmalıdırlar. Farklılıkları çatışmaya dönüştürmemeli ve yaşamlarını daha güzel kılmak için katma değer olarak koruyabilmelidirler.</p>

      <p class="e-soru"><span class="e-bolditalik">Peki bu çatışmalar nasıl önlenebilir?</span></p>

      <p class="e-paragraf">Hayatta “iyi-kötü”, “güzel-çirkin”, “doğru-yanlış” gibi kavramlar kişiden kişiye ve duruma göre değişir, mutlak kesinlik yoktur. Kendi doğrularına sıkı sıkıya bağlı kalan, kendi düşünceleri dışında kalanları yanlış, eksik, değersiz gören kişilerin başkalarıyla çatışmaya düşmesi ve yaşamında mutsuz olması kaçınılmazdır. Mutsuz olur; çünkü kendini kendi düşünce kalıplarının içine hapsetmiştir. Gerektiğinde problemlerini çözebilecek şekilde esneyemez ve kalıplaşmış bir kişilik sergiler. Kendi bakış açısına saplandığı için karşısındakiyle empati kuramaz ve iletişim engellenir.</p>

      <p class="e-paragraf">Oysa çatışmaların yaşanmaması için kişinin kendini bilmesi, gerektiğinde kişilik sınırlarını koruyabilecek şekilde esneyebilmesi, karşısındakini kendinden farklı bir insan olarak görüp onu anlayabilmesi ve uyumlu bir ilişkiyi sürdürebilecek iletişimi sağlayabilmesi gerekir. Her iki taraf da bunu yapabildiğinde evlilikte çatışma yaşanmaz. Çatışma yaratacak durumlarla karşılaşılsa bile –ki evlilik yaşamında kaçınılmaz olarak problemler ortaya çıkar– çatışma problemle sınırlı kalır, problemin çözümü için yaşanan çatışma kişilik savaşına dönmez.</p>

      <p class="e-1-baslik" id="toc_marker-8-6">EVLİLİKTE ÇATIŞMALAR</p>

      <p class="e-soru"><span class="e-bolditalik">Evlilikte en önemli çatışma ya da iktidar alanı neresidir?</span></p>

      <p class="e-paragraf">Günlük yaşamda istek ve ihtiyaçların çatışmasından doğan durumlar kaçınılmazdır ve sık yaşanır; eşlerden birinin evde oturmak isterken diğerinin alışverişe gitmek istemesi gibi. Ama en önemli ve çözümü zor olan çatışmalar değer yargılarının farklılıklarından doğan çatışmalardır. Farkında olsun veya olmasın, her insanın bir hayat görüşü vardır. Evinde, işinde, sosyal ilişkilerinde hep bu dünya görüşüne göre yaşamak ister. “Kadın çalışmalı mı, evde mi olmalı?” veya “Evde kocanın mı sözü geçmeli, eşler eşit mi olmalı?” gibi konularda çıkan çatışmalar daha farklıdır. Bize gelen danışanlarımızın, evliliklerinde kimin doğrularına göre yaşanacağı, yaşamın sınırlarının kime ve neye göre çizileceği konusunda ortak nokta bulamadıklarına şahit oluyoruz.</p>

      <p class="e-soru"><span class="e-bolditalik">Bu çatışmalar çocuk söz konusu olduğunda hangi boyuta ulaşıyor? Çocuk bir iktidar alanı olarak görülüyor mu?</span></p>

      <p class="e-paragraf">Dünya görüşü ve değer yargılarındaki sözünü ettiğimiz farklılıklar çocuk yetiştirmede de rol oynar. Her insanın çocuk yetiştirme ile ilgili farklı doğruları vardır. Çocuğun kişiliğinin sağlıklı gelişimi için anne-babanın çocuğa olan davranışlarının ve ailede çizdiği sınırların tutarlı olması gerekir. Eğer eşlerin kendi aralarındaki ilişkide tutarsızlıklar varsa, birbirlerinden çok farklı değer yargılarına sahiplerse bu durum aile ortamına ve çocuğa da yansır. Hele bir de çocuk yetiştirme konusunda farklı düşünüyorlarsa, örneğin eşlerden biri sert, diğeri müsamahakâr ebeveyn tutumundaysa bu, çocuk için daha da zararlı bir sonuç doğurur. Uyumsuz evliliklerde çocuğun kimin tarzında yetişeceği, hangi ebeveynin doğrularına uygun kişilik sergileyeceği, kime yakın olacağı önemli bir sorun alanıdır ve her iki taraf da kendi tarzını dayatır. Eşler kendi doğrularını, kişiliklerini birbirine kabul ettirmeye çalışırken bu çatışmada çocuklar arada kalıp zarar görür.</p>

      <p class="e-soru"><span class="e-bolditalik">Siz evlilik danışmanlığı yapıyorsunuz. Klinik pratiğinizde en sık hangi sorunlarla karşılaşıyorsunuz?</span></p>

      <p class="e-paragraf">İletişim kuramamaktan kaynaklanan “sen-ben” tarzı çatışmalar genel olarak yaşanan sorunların bütününü oluşturuyor. Bu çatı altında pek çok problem gelebiliyor karşımıza. Sorumlulukların paylaşılması, eşe zaman ayırmama ve duygusal paylaşımın olmaması, üçüncü kişilerle, özellikle birbirinin ailesiyle ilişkiler konusunda çatışmalar en sık dile gelen sorunlar. Aldatma nedeniyle yaşanan evlilik krizi ile ilgili başvurular oldukça fazla. Son zamanlarda cinsel sorunlarla ilgili başvurular da giderek artıyor.</p>

      <p class="e-1-baslik" id="toc_marker-8-7">EVLİLİK ANLAYIŞI DEĞİŞİYOR</p>

      <p class="e-soru"><span class="e-bolditalik">Toplum olarak çözümden yana mı tavır koyuyoruz, yoksa hasıraltı yapmayı mı tercih ediyoruz?</span></p>

      <p class="e-paragraf">Son yıllarda evlilik danışmanına başvuran çiftlerin sayısı giderek artıyor. İstatistikler boşanma oranının giderek arttığını söylese bile toplumumuzda evlilik hâlâ önemsenen bir kurumdur ve devamından yana çaba gösterilir; boşanma, sorunlar şiddetli ise ancak son çare olarak düşünülür.</p>

      <p class="e-paragraf">Önceki yıllarda, evlilik ne koşulda olursa olsun devam etmeli düşüncesi daha ağır basıyor, boşanma hoş karşılanmıyor, bu nedenle de sorunların üstü örtülebiliyordu. Geneldeki tutum “Evlilik budur işte, çok fazla şey beklememeli” şeklinde olunca insanlar evlilik yaşamında sorunlar yaşasa, eksiklik algılasa bile bunların değişmesi için değil, bunlara katlanmak için çaba gösteriyorlardı. Ama günümüzde insanlar hayattan daha çok şey bekler oldu ve sorunlar artık hasıraltı edilmiyor. Özellikle de kadının toplumdaki konumunun değişmesi ile evlilikteki sorunlar daha görünür hale geldi; çünkü önceki kuşaklarda kadın kocasına tabiydi ve toplum da evliliğin devamından kadını birincil derecede sorumlu tutardı.</p>

      <p class="e-paragraf">Eksikler varsa kadının karşı çıkmak yerine buna dayanması, içinde olduğu koşulları kabullenmesi gerekirdi. Günümüzde kadın eskiden olduğu kadar eşine ve ailesine bağımlı değil; ekonomik özgürlüğü de varsa kendisi için daha iyi bir yaşamı kurabilecek güce sahip olduğunu hissedip sorunlara karşı çıkabiliyor. Ayrıca toplumun eğitim ve bilgi düzeyinin yükselmesi ile de sorun çözme ve sağlıklı iletişim konusunda insanlar daha bilinçlendi. Bu nedenle bir önceki kuşak olduğu halde aileleri bile evliliğinde sorun yaşayan gençleri evlilik danışmanlığı almaya yönlendirebiliyor.</p>

      <p class="e-soru"><span class="e-bolditalik">Evlilikte yüzleşilmeyen sorunlar eşleri ileride ne gibi sonuçlara götürür?</span></p>

      <p class="e-paragraf">Sorunlu evliliklerde problemlerin ya kavga ile çözülmeye çalışıldığını ya da kavga çıkmasın diye susup problemin üstünü örtme çabasına girildiğini görüyoruz. Kavga ile problemler çözülmez; çünkü kavga iki tarafın kendi isteğini veya düşüncesini karşı tarafa kabul ettirme çabasıdır ve çoğunlukla kavga sırasında problemden uzaklaşılır, taraflar birbirine üstünlük sağlamaya çalıştığı bir güç savaşının içine düşer, üzerinde tartışılan problem de çözümsüz kalır. Sorunu görmezden gelmek veya tartışma çıkmasın diye susmak da sorunların daha da büyümesini sağlar. Çünkü ortada çözümlenmesi gereken bir problem varsa ve çözümsüz bir şekilde bekliyorsa kişiler bunun sıkıntısını mutlaka yaşar, bir süre sonra probleme dayanma güçleri tükenir ve kızgınlık duygusu ortaya çıkar.</p>

      <p class="e-paragraf">Eğer kızgınlık dile getirilmiyor, bunun da üstü örtülüyorsa o vakit eşler birbirinden duygusal olarak uzaklaşırlar ve paylaşımlar giderek azalır, ilişki zayıflar. Bu şekilde iletişimsizliğin hakim olduğu bir evlilik ilişkisindense kavganın yaşanması bile daha iyidir. Çünkü kavga ediliyorsa hiç değilse eşler sorunun farkındadırlar. Etkili olmayan bir yöntem bile olsa kavga etmek sorunun çözümü için çaba harcadıkları ve ilişki içinde oldukları anlamına gelir. Eşlerin ilişkisi zayıflarsa evlilik birliği bozulur, günlük yaşamın ortaklaşa yaşanan ve çözülmesi gereken sorunları da giderek birikir ve altından kalkılamaz hale gelir. Böyle bir evlilik hayatı, eşlerin ve varsa çocukların ruh sağlığını olumsuz yönde etkiler.</p>

      <p class="e-1-baslik" id="toc_marker-8-8">İLETİŞİM DÜŞMANLARI</p>

      <p class="e-soru"><span class="e-bolditalik">Televizyon ve bilgisayar gerçekten de evlilikte sohbeti bitiriyor mu?</span></p>

      <p class="e-paragraf">Televizyon ve bilgisayar insanın ilgi ve dikkatini kendi üzerine topladığı ve bağımlı kıldığı için eşlerin birbiriyle paylaşımını ve aile içinde iletişimi azaltan bir unsurdur. Hele bir de ilgi alanları ve hoşlandıkları şeyler birbirinden farklıysa o zaman eşlerin tamamen birbirlerinden ayrı zaman geçirmelerine neden olur. İlgi alanları aynı ve ortak zevklere sahip olan çiftler televizyon ve bilgisayara kontrollü bir şekilde yaşamlarında yer verirlerse bunlar beraber zaman geçirme aracı da olabilir ama genelde durumun böyle olmadığını görüyoruz.</p>

      <p class="e-paragraf">Pek çok evde birden fazla televizyon var ve aile üyeleri kendi ilgi alanlarına göre farklı odalarda birbirlerinden kopuk olarak zaman geçiriyor. Pek çok ailede neredeyse evde olunan tüm zamanlarda televizyon açık oluyor. Eşler seçici olup belirledikleri programları seyretmek yerine gece yatana dek televizyon karşısında olunca sohbet ortamı kalmıyor. Aslında bu birçok evde rastlanabilen bir durum, hatta misafir geldiğinde bile insanların sohbet etmek yerine gözlerinin televizyona takıldığına ve birbirlerinden koptuğuna şahit olmuşsunuzdur. Yaşadıkları sorunlar yüzünden bize gelen çiftlerde çoğunlukla hanımların dile getirdiği bir sorundur bu. Eşlerinin eve gelip televizyon karşısında zaman geçirmesinden, uyumasından şikâyetçi olan hanımların sayısı bir hayli fazladır.</p>

      <p class="e-soru"><span class="e-bolditalik">Evli olmak ile eşli olmak aynı şey midir?</span></p>

      <p class="e-paragraf">Evlilik sosyal bir kurumdur, kadın ve erkek arasındaki ilişkinin sınır ve kurallarının bir anlaşma çerçevesinde düzenlenmesidir. Evliliğin kanunlarla belirlenmiş düzenlemelerinin yanı sıra iki insan arasındaki ilişkiye dair toplumsal kabullerle oluşan ve yazılı olmayan kuralları vardır. “Evli” olunduğunda bu kurallara göre yaşamak kabul edilmiş olur. Yani “evli olmak” dediğimizde evliliğin toplumsal boyutundan söz etmiş oluruz.</p>

      <p class="e-paragraf">“Eş olmak” dediğimizde ise iki insanın birbirleri ile olan ikili ilişkisinin özel sınırları öne çıkar: O ilişkide birbirine karşı sorumlulukları yerine getirmek, birbirine uyum sağlayabilmek, birbirini bütünleyebilmek… Bu, evliliğin psikolojik boyutudur. Her ilişkinin kendi özel kuralları vardır ve sadece toplumsal kurallara göre değil, iki insanın duyguları, istek ve ihtiyaçlarına göre de ilişki şekillenir.</p>

      <p class="e-1-baslik" id="toc_marker-8-9">EŞLERİ İHMALDEN KAÇINMALI</p>

      <p class="e-soru"><span class="e-bolditalik">Eve iş götüren eşler bu durumdan nasıl etkilenirler?</span></p>

      <p class="e-paragraf">Sağlıklı ve mutlu bir yaşam için iş ve özel yaşamın dengesini kurabilmek gerekir. Günlük yaşamın akışı içinde işle ilgili uğraşlar bazen iş saatlerinin dışına da taşabilir ama bu kişinin dinlenme süresinin ve ailesiyle birlikte geçirdiği zamanın kısalması demektir. Kişinin özel saatlerini işle ilgili faaliyetlere ayırması sadece eşini ve çocuklarını değil, kendisini de ihmal etmesi anlamına gelir. Dinlenme, eğlenme ve duygusal paylaşım ihtiyaçlarını ihmal etmesi kişinin stres düzeyinin yükselmesine, tükenmişlik duygusuna, depresyona ve aile içi ilişkilerde sorunlara yol açabilir.</p>

      <p class="e-paragraf">Eş ve çocukları kendilerini ihmal edilmiş hissedip duygusal sorunlar yaşadıklarında onlarda çıkan sorunlar kişinin kendisi için de ayrı bir stres kaynağı olur. Öte yandan iş yaşamının getirdiği mecburiyetler kişiyi buna mecbur bırakabilir, bu durumda da nitelikli zaman geçirmeye dikkat etmek gerekir. Aile üyelerinin, eşlerin birbirleriyle geçirdikleri zamanın uzunluğundan çok, kalitesi önemlidir. Beraber geçirilen zaman müddetince başka faaliyetlere yer vermemek, yarım bir ilgi yerine eşlerine veya çocuklarına ilgiyi, dikkati tümüyle yönelterek etkili bir paylaşım içinde olmaya gayret etmekle aradaki açık kapatılabilir.</p>

      <p class="e-soru"><span class="e-bolditalik">Eşlerden beklentiler sosyal ve kültürel duruma göre ne gibi değişimler göstermektedir?</span></p>

      <p class="e-paragraf">İnsanın ait olduğu, içinde yetiştiği sosyokültürel yapı yaşama bakışını, düşünce sistemini şekillendirir ve hayattan beklentilerini etkiler. Dolayısıyla nasıl bir evlilik algısına sahip olduğu ve evlilikten, eşinden beklentileri söz konusu olduğunda da bu yapı rol oynar. Bu nedenle eşlerin birbirine benzer sosyokültürel yapıda yetişmiş olmaları evlilik uyumunda etkilidir. Birbirine benzer ortamlardan gelen, benzer yaşam deneyimlerine sahip olan kişiler tabii ki birbirlerini anlamada daha avantajlı olacaklardır. Ama esas olan insanların birbirlerini anlama becerisine sahip olmaları ve kendilerini karşılarındakine adapte edebilme yetenekleridir. Bu olmadığında aynı sosyal, kültürel dokudan da gelseler çatışmalar yaşanabilir.</p>

      <p class="e-soru"><span class="e-bolditalik">Sorunsuz evlilik hayal midir? Her evlilikte mutlaka sorun çıkar mı?</span></p>

      <p class="e-paragraf">Başta da söylediğimiz gibi sorunsuz evlilik yoktur diyebiliriz. İki insanın yaşamın her anında, her alanında aynı duygu ve düşünce içinde olması beklenemez, farklı istek ve ihtiyaçlardan kaynaklanan çatışmalar yaşanabilir. Yaşamın akışı içinde hep olumlu olaylar olmaz, hayat olumsuzluklar da getirebilir; örneğin hastalık, ekonomik güçlük, çocuklarla ilgili problemler gibi zorlayıcı yaşam olaylarıyla karşılaşılabilir. Önemli olan karşılaşılan doğal sayılabilecek güçlük ve çatışmaları probleme dönüştürmemek; meseleye sorunu büyütücü değil, çözüm getirici yöntemlerle yaklaşabilmektir.</p>

      <p class="e-soru"><span class="e-bolditalik">Sorumsuzluk evlilikte ne gibi sonuçlar doğurur?</span></p>

      <p class="e-paragraf">Evlilik yaşamı içerisinde karşılaşılan güçlüklerde eşlerin her ikisinin de o problemi çözmede eşit derecede sorumluluğu vardır; evliliğin sorunsuz devam etmesi için eşler tam bir dayanışma içinde olmalıdır. Tabii ki eşler arasında işbölümü olması, kadın ve erkeğin farklı sorumluluk alanları olması doğaldır; ancak bu rol sorumlulukları yerine getirirken birbirlerini yalnız bırakmamak, birbirlerinin eksiğini kapatabilmek, hataları olduğunda olumluya çekebilmek her iki tarafın da sorumluluğudur. Ama bunun uygulamada her zaman böyle olmadığını, eşlerin karşılaştıkları sorunlarda çözümün sorumluluğunu almak yerine birbirlerini suçlama yoluna gittiğini görebiliyoruz.</p>

      <p class="e-soru"><span class="e-bolditalik">Peki anlayışlı olmak evliliğe ne kazandırır?</span></p>

      <p class="e-paragraf">Anlayışlı olmak, kendisini karşısındakinin yerine koyup onun gibi hissedip düşünebilmek çıkabilecek pek çok sorunu önler ve kaçınılmaz olan sorunlarda da çözüm üretebilmeyi sağlar. Bu nedenle karşısındakini suçlamak ve sorunlardan ötürü onu sorumlu tutmak yerine sakin olmak ve anlamaya çalışmak o evliliği sağlıklı kılar.</p>

      <p class="e-1-baslik" id="toc_marker-8-10">DOĞRU İLETİŞİM</p>

      <p class="e-soru"><span class="e-bolditalik">Evlilikte doğru iletişim kurmak ne kadar önemli?</span></p>

      <p class="e-paragraf">Her evlilikte farklı sorunlar yaşansa da iletişimin belli kuralları vardır ve biz farkında olalım ya da olmayalım o kurallar işlemeye devam eder. İnsanın yakın çevresiyle kurduğu iletişim hem kendisini, hem karşısındakini, hem de ilişkiyi algılayışını etkiler. İletişim içinde olduğumuz kişiye hem kendimizi iletiriz, hem onunla ilgili düşüncelerimizi aktarırız, hem de karşıdan gelen geribildirimlerle de yine kendimizi değerlendirir ve onun bizimle ilgili düşüncelerini anlarız. Konuşulan konu ne olursa olsun, iletişim içinde olduğumuz insanlarla sürekli ve karşılıklı etkileşimler içindeyiz.</p>

      <p class="e-paragraf">İletişimde bulunmamak da mümkün değildir, hiç konuşulmasa bile çevredeki kişilerle iletişim aslında devam eder. Bazen sessizlik bile o ilişkiyle ilgili bir şeyler söyleyebilir ya da beden dili, ses tonu, jest ve mimikler bir mesaj verebilir. Bu anlamda iletişimin bir görünen, bir de görünmeyen tarafı vardır ve insanlar kurdukları ilişkilerde neler olup bittiğinin her zaman farkında değildirler; çünkü ilgi ve dikkatleri daha çok iletişimin görünen tarafında ya da günlük hayatta sıkıntısını hissettikleri durumlardadır. Üzerinde tartışılan, çözülmek istenen sorun bazen temel sorun olmayabilir ve eşler çözümü yanlış yerlerde arayabilir. İşte evlilik ve iletişim terapileri de bu noktada önem taşır.</p>

      <p class="e-soru"><span class="e-bolditalik">Evlilikte yüksek beklenti içine girmek doğru mu? Böyle bir beklenti birlikteliği nasıl etkiler?</span></p>

      <p class="e-paragraf">İnsanlar kendileri için en iyiyi, en güzeli isterler ve bu doğaldır. Evlilikle ilgili bir ideallerinin olması, iyi bir evliliği düşlemeleri de olumlu bir durumdur, ancak beklentiler gerçekçi olmalıdır. Evlilikle ilgili yüksek beklentileri olan kişiler bu beklentilere uymayan sorunlarla karşılaştıklarında çözmeye çalışacak ve evliliklerini ideallerindekine yakınlaştırmak isteyeceklerdir. Ama hayalci olmamak, sorunların da çıkabileceğini önceden bilip hazırlıklı olmak gerekir.</p>

      <p class="e-paragraf">Sorunlar yaşandığı zaman beklentileri bir süre askıya almak ya da yeniden gözden geçirip hayalini gerçekçi bir şekilde yeniden yapılandırmak gerekebilir. Bu da kişilerin kendilerinde sabır, zorluklara dayanma gücü, kararlılık, gerçekçi düşünebilme, sakinlik, öfke kontrolü, iletişim kurabilme ve problem çözebilme gibi bazı özellikleri barındırmasını gerektirir. Evlilik öncesi dönemde kişiler kendilerini iyi tanır ve evliliğe hazır hale getirmek için kişisel gelişimlerine önem verirlerse evlilikte karşılaşılabilecek sorunlardan korkmalarına gerek kalmayacaktır.</p>

      <p class="e-perde" id="toc_marker-9">KANAYAN YARAMIZ: AİLE İÇİ ŞİDDET</p>

      <p class="e-epi"><span class="e-italik">Şiddet, eğitimden spora, siyasetten televizyona hayatımızın dört bir yanını sarmış durumda. En küçük tartışmalarda bile yumruk sıkan, eli sert bir cisme giden bir toplum olduk. Artık, sesimizi yükselterek konuştuğumuzda kendimizi daha iyi ifade edecekmişiz gibi daha sert bir tavır takınıyor, kırıcı cümleler sarf edebiliyoruz. En acısı da, şiddete en çok, huzur ve mutluluk kaynağı olması gereken aile içinde başvuruluyor olması... Şiddete maruz kalan aile bireylerinin hayatlarında kapanması zor yaralar açılıyor. Aile içi şiddetin boyutlarını, sebep ve sonuçlarını ve konuyla ilgili birçok soruyu NPİSTANBUL Nöropsikiyatri Hastanesi’nden Psikiyatri Uzmanı</span> <span class="e-bolditalik">Dr. Hasan Basri İzgi</span><span class="e-italik">’ye sorduk.</span></p>

      <p class="e-soru"><span class="e-bolditalik">Medyada sıklıkla aile içi şiddetin çok acı örneklerine şahit oluyoruz. Bir psikiyatri uzmanı olarak öncelikle şiddeti bize tanımlar mısınız?</span></p>

      <p class="e-paragraf">Kişinin bedensel ve ruhsal açıdan zarar görmesine, yaralanmasına veya sakat kalmasına neden olan davranışların tümünü şiddet olarak tanımlıyoruz.</p>

      <p class="e-soru"><span class="e-bolditalik">Şiddeti ne gibi unsurlar besliyor?</span></p>

      <p class="e-paragraf">Toplumda şiddete yönelik yasal düzenlemeler varken aile içi şiddet genellikle gizli kalıyor. Bu konudaki yasal yetersizlikler nedeniyle maalesef aile içi şiddet önlenemiyor. Toplum bu konuya “Kocası değil mi? Hem döver hem de sever” şeklinde yaklaşabiliyor, şiddeti doğal bir olay gibi kabul ediyor.</p>

      <p class="e-soru"><span class="e-bolditalik">Şiddet sadece bizim toplumumuza özgü bir davranış mı?</span></p>

      <p class="e-paragraf">Elbette hayır. Şiddet tüm dünyada yaygın durumda ve ne yazık ki her sosyoekonomik seviyede görülüyor. Şiddet eşe, çoğunlukla kadına, çocuğa ve beraber kalan yaşlıya karşı uygulanıyor.</p>

      <p class="e-soru"><span class="e-bolditalik">Sizin hastalarınız arasında aile içi şiddet ne durumda?</span></p>

      <p class="e-paragraf">Şiddet, klinik pratiğimizde sık tanık olduğumuz bir durumdur. Psikiyatrik hastalarda tespit edilen fiziksel ve cinsel şiddetin yüzde 90’ı aile bireyleri tarafından uygulanıyor.</p>

      <p class="e-soru"><span class="e-bolditalik">Şiddete maruz kalanlar muhatap oldukları bu incitici durumu ifade edebiliyorlar mı?</span></p>

      <p class="e-paragraf">Mağdurların ancak yüzde 35’i bunu söyleyebiliyorlar; söyleme süreleri de 2 ilâ 7 yılı buluyor. Burada dikkat edilecek bir başka husus daha var; mağdurların yüzde 80’i “yapacak fazla bir şey yok” düşüncesini taşıyor ve çaresizliği kabullenmiş durumdalar.</p>

      <p class="e-1-baslik" id="toc_marker-9-1">NEDEN ŞİDDETE BAŞVURULUYOR?</p>

      <p class="e-soru"><span class="e-bolditalik">Her gün değişik şekillerde tanık olduğumuz şiddetin altında ne gibi nedenler yatıyor?</span></p>

      <p class="e-paragraf">Konunun en can alıcı noktası da burasıdır. Şiddet üzerinde araştırma yapanlar, çalışanlar neden olarak üç ana madde üzerinde duruyorlar: Biyolojik nedenler, psikolojik nedenler ve sosyal nedenler.</p>

      <p class="e-soru"><span class="e-bolditalik">Bunları kısaca açabilir miyiz? İsterseniz biyolojik nedenlerden başlayalım.</span></p>

      <p class="e-paragraf">Biyolojik nedenler arasında ilk sırayı testosteron dediğimiz erkeklik hormonlarının etkisi alır. Şizofreni, paranoid bozukluk gibi psikiyatrik hastalıklar, antisosyal veya narsistik kişilik bozuklukları, alkol ve madde kullanımı ve dürtü kontrol bozuklukları da diğer biyolojik nedenlerdendir.</p>

      <p class="e-soru"><span class="e-bolditalik">Psikolojik nedenleri nelerdir?</span></p>

      <p class="e-paragraf">Duygusal baskı ve sorumluluklardan kurtulma çabası, yaşanan hayal kırıklıkları için bir çıkış yolu bulma isteği bunlardandır. İsteklerini gerçekleştirme düşüncesi, empati yeteneğinin olmayışı ve aile içi şiddetin uygulandığı bir ailede büyümek de şiddetin psikolojik nedenleri arasında yer alır.</p>

      <p class="e-soru"><span class="e-bolditalik">Sosyal nedenler de bunlar kadar önemli olmalı…</span></p>

      <p class="e-paragraf">Şiddet aslında öğrenilen bir davranıştır. O sebeple şiddet uygulamasına maruz kalmak da şiddet uygulamada bir etkendir. Diğer önemli husus ise şiddetin toplum tarafından paylaşılan bir değer yargısı olmasıdır. Bu durum, atasözlerimizde yer alan ve halk arasında sıkça dillendirilen “Kızını dövmeyen dizini döver”, “Kadının karnından sıpayı, sırtından sopayı eksik etmeyeceksin” anlayışında ifadesini bulur. Annesini, kız kardeşini döven erkek çocuğunun çevrede itibar görmesi, bu hareketinin onun ne kadar duyarlı ve hassas biri olduğunun göstergesi sayılması da sosyal sebeplerden birisidir.</p>

      <p class="e-paragraf">Burada görmezden gelemeyeceğimiz başka önemli bir neden de şiddet uygulayan kişilerin iletişim becerilerinde yetersiz oluşlarıdır. Duygularını ifade edemeyen, düşüncelerini mantıklı bir zeminde anlatamayan bu kişiler sorun çözmede şiddete başvurma eğilimi gösterirler.</p>

      <p class="e-paragraf">Hatalı namus ve ahlâk anlayışlarının yanı sıra yoksulluk ve eğitimsizlik de bu işi körükler. Kadında ekonomik bağımlılığının bir neden olması gibi, tam tersi olan kadının mesleğinin ve gelirinin daha iyi olması da bazı kişilerde kompleks oluşturabilir ve işin sonu maalesef şiddete varabilir.</p>

      <p class="e-soru"><span class="e-bolditalik">Aile içinde yaşanan şiddetin seyri nasıldır? Birdenbire ortaya çıkmasa gerek...</span></p>

      <p class="e-paragraf">Evet, birdenbire ortaya çıkmaz; genellikle balayı döneminden sonra başlar. Biz buna “ruhsal bağların oluşumu sonrası” deriz. Burada yaşanan bir yanılgı vardır; ilk şiddet eylemi şiddet olarak algılanmaz, ama giderek artma eğilimi gösterir. Şiddetle birlikte evlilikte duygusal bağlar zayıflar. Mağdurda korku başlar, boşanma halinde daha büyük bir şiddetle karşılaşma kaygısı oluşur. Ardından ise çevrenin ve ailenin muhtemel tepkileri nedeniyle utanma duyguları gelişir. Bu durumlar aşılamazsa yıkıcı bir evlilik ve hapis hayatı yaşanır. Şiddette en ciddi maliyet boşanma olduğu için şiddetin dozu artırılarak boşanma engellenir.</p>

      <p class="e-soru"><span class="e-bolditalik">Ailelerde şöyle bir durum gözlemliyoruz: Şiddet sonrasında kısa bir küslük dönemi yaşanıyor, ardından çeşitli sebeplerle taraflar barışıyor ama bir süre sonra yeniden şiddet baş gösteriyor. Yani bir kısırdöngü söz konusu. Bu tabloya bakışınız nasıl?</span></p>

      <p class="e-paragraf">Bu tür durumlarda gerginlik ve şiddet ailelerde bir rutin halini bile alabilir. Şiddet uygulayan kişide gerginliğin ardından patlama görülür, tartışmalar yaşanır ve kişi şiddete başvurur, ardından da özür diler. Ancak her özür dilemenin arkasından daha büyük şiddetin uygulandığına çoğu kez tanık oluruz. Profesyonel yardım almayan, bu konuyu çözme iradesi göstermeyen kişilerin ailelerinde şiddet, sizin de isabetle temas ettiğiniz gibi, sonu gelmeyen bir kısırdöngüye dönüşür.</p>

      <p class="e-1-baslik" id="toc_marker-9-2">ŞİDDETİN ÇEŞİTLERİ</p>

      <p class="e-soru"><span class="e-bolditalik">Fotoğrafı biraz daha netleştirmek istiyorum. Şiddete başvuran kişilerin ortak özellikleri nelerdir?</span></p>

      <p class="e-paragraf">Şiddeti seçenek olarak gören ve sorunlarını bu yolla çözme eğiliminde olan kişilerde görülen özellikler onları tanımamız bakımından önemlidir. Eşinin davranışlarını kontrol etme isteği, kıskançlık, kendi ihtiyaç ve isteklerinin daha önemli olduğuna inanma, alınganlık, gerçekçi olmayan beklentiler, düşük benlik algısı, sorunları için başkalarını suçlama eğilimi, ani duygusal tepkiler, dürtüsellik, yanlış davranışlarını kabul etmeme şiddet uygulayan kişilerin ortak özellikleridir.</p>

      <p class="e-soru"><span class="e-bolditalik">Şiddetin nedenlerini çok güzel detaylandırdınız. Çeşitleri konusunda da bilgi verebilir misiniz?</span></p>

      <p class="e-paragraf">Şiddetin çeşitlerini özetle dört başlıkta toplayabiliriz: Fiziksel şiddet, duygusal şiddet, ekonomik şiddet ve cinsel şiddet.</p>

      <p class="e-paragraf">Sarsma, hırpalama, dövme, hapsetme, silahla yaralama, öldürme fiziksel şiddet sınıfına girer.</p>

      <p class="e-paragraf">Bağırma, hakaret etme, küçük düşürme, tehdit etme, iletişimi yasaklama gibi ruh sağlığını bozucu tüm eylemler duygusal şiddet başlığı altında değerlendirilir.</p>

      <p class="e-paragraf">Ülkemizde çokça görülen çalışmanın engellenmesi, zorla çalıştırma, gelirine el koyma gibi hareketler ekonomik şiddet kapsamındadır.</p>

      <p class="e-paragraf">Dördüncü şiddet çeşidi olan cinsel şiddet ise eşin rızası olmadan cinsel ilişkiye girme, evlilik içi ırza geçme, başka kişilerle cinsel ilişkiye zorlama, cinsel yönden aşağılama, cinsel organlara zarar verme gibi davranışları içerir.</p>

      <p class="e-1-baslik" id="toc_marker-9-3">MAĞDURU NELER BEKLER?</p>

      <p class="e-soru"><span class="e-bolditalik">Şiddetin nedenlerini ve çeşitlerini anlattınız. Peki, aile içi şiddete maruz kalanları nelerin beklediğinden de bahsedebilir misiniz?</span></p>

      <p class="e-paragraf">Şiddet çok yönlü olarak ele alınıp değerlendirmeyi hak eden bir olgudur. Biz aile içi şiddet üzerinde konuşuyoruz ama şiddetin; okulda şiddet, trafikte şiddet, iş yerinde şiddet, televizyonda şiddet, sokakta şiddet, toplumsal şiddet ve sözel şiddet gibi pek çok farklı dalları da var. Tekrar konumuza dönecek olursak, şiddetin elbette çok travmatik ve kalıcı sonuçları vardır. Bunlar kişinin gündelik hayatını ciddi şekilde olumsuz yönde etkiler. Bu sonuçlar görmezden gelinecek, ötelenecek ve yok sayılabilecek bir husus değildir. Toplum ve fert olarak herkes bu konuda duyarlı olmak zorundadır. Çıkışın ilk aşaması buradan başlar. Şiddetin sonuçlarına dikkatle bakıldığında bu konuda daha çok duyarlı olunması gerektiği çok daha belirginleşecektir.</p>

      <p class="e-paragraf">Şiddetin öncelikle fiziksel sonuçlarını söyleyelim: Bunlar organ yaralanmaları, kalıcı sakatlanmalar, ölüm, büyüme ve gelişme geriliğidir. Ancak, şiddetin üzerinde önemle durulması gereken ve daha mühim olan konu, tedavisinin zaman aldığı ruhsal sonuçlarının da olmasıdır. Depresyon bunların başında gelir ve toplumda yaygın şekilde görülen bir tıbbi durumdur. Korku bozuklukları, çeşitli kişilik bozuklukları, intihar ve şiddet eğilimleri, cinsel işlev ve uyku bozuklukları da şiddetin kötü sonuçları arasındadır. Aile içi şiddetin alkol ve madde bağımlılığına sebep olduğu da unutulmamalıdır.</p>

      <p class="e-paragraf">Şiddet hem uygulayanı, hem uygulananı kesen çift taraflı bir kılıç gibidir. Sadece maruz kalanda değil, neden olan kişide de depresyon gibi çeşitli psikolojik bozukluklar ortaya çıkarır.</p>

      <p class="e-paragraf">Şiddetin sosyal sonuçları da göz ardı edilmemelidir. Şiddet beden ve ruh sağlığı bozuk bir toplum meydana getirir, o toplumda, özellikle son zamanlarda tanık olduğumuz gibi, cinayetler ve intiharlar artış gösterir.</p>

      <p class="e-soru"><span class="e-bolditalik">Şiddetin önlenmesi gerektiği konusunda sanırım herkes hemfikirdir. Bu konudaki pek çok vakayı görmüş deneyimli bir hekim olarak yapılması gerekenlerin neler olduğu konusunda bilgi verir misiniz?</span></p>

      <p class="e-paragraf">Şiddet söz konusu olduğunda herkese sorumluluk düşmektedir. Bu konuda çok yönlü çalışmalar yapılmalı, mevcut çalışmalar da daha yaygın ve etkin biçimde sürdürülmelidir. Mesela toplumsal ve bireysel eğitimler verilerek şiddetin ne olduğunun anlatılması, yanlış toplumsal anlayışların düzeltilmesi, danışmanlık hizmetlerinin sağlanması ve yaygınlaştırılması, ilgili bireylerin psikiyatrik tedavilerinin yapılması, toplumsal örgütlerin aktif çalışması, şiddet uygulayana verilecek cezaların caydırıcı niteliğe kavuşması, medyada şiddeti öğretici yayınların engellenmesi gibi adımlarla büyük ölçüde bu sorunun önüne geçilebilir.</p>

      <p class="e-perde" id="toc_marker-10">ÜSTÜN ZEKÂLI ÇOCUKLAR</p>

      <p class="e-epi"><span class="e-italik">Çocuklar her ailenin geleceğidir. Anne-babalar tüm yatırımlarını onlara yaparlar. Onların sağlıklı olmaları, iyi gelişmeleri, düzgün eğitim almaları, hayat başarısını elde etmeleri her ailenin önceliğidir. Peki bu kaygıları her ebeveyn duyarken üstün zekâlı çocuğa sahip olan ebeveynlerin durumu nedir? Çocuğun üstün zekâlı olması aileye farklı külfetler getirir mi? Üstün zekâlı çocuğu ne gibi zorluklar bekler? Çocuk çevresi ve arkadaşları ile ne gibi problemler yaşar? Algısı, ilgisi, merakı hangi yöndedir? Evde ve sınıftaki durumu ne olmalıdır? Kendilerini ne gibi riskler bekler? Üstün zekâlı çocuklar konusunda akla gelen pek çok soruyu NPİ Etiler Psikolojik Danışma Merkezi’nden Uzman Çocuk Psikologu</span> <span class="e-bolditalik">Yasemin Kalkavan</span> <span class="e-italik">cevapladı.</span></p>

      <p class="e-soru"><span class="e-bolditalik">İsterseniz öncelikle zekânın ne olduğu üzerinde duralım.</span></p>

      <p class="e-paragraf">Zekâ; genel zihinsel kapasite, kavram ve algı yardımıyla soyut ve somut nesneler arasındaki ilişkiyi kavrayabilmektir. Soyut düşünebilme, sosyal akıl yürütme, muhakeme etme, planlama yapabilmektir. Bu zihinsel işlevleri uyumlu şekilde bir amaca yönelik olarak kullanabilme, öğrenebilme ve deneyimlerinden faydalanabilme yetenekleri zekâ olarak adlandırılır. Zekânın farklı tanımları vardır. Ancak zekâya ilişkin kuramların tümü zekânın geliştirilebilecek bir kapasite ya da potansiyel olduğu ve biyolojik temellerinin bulunduğu noktasında birleşir.</p>

      <p class="e-soru"><span class="e-bolditalik">Zekâ türlerinin başarıyla ilişkisi var mı?</span></p>

      <p class="e-paragraf">Zekânın tek bir boyutu yoktur. Her birey zekâ türlerine çeşitli düzeylerde sahip olarak doğar. Hayatı boyunca bu zekâ türlerinden bazılarına daha fazla eğilim gösterir. Fakat çeşitli faktörler çocukluk döneminde eğilim gösterilen zekâ türünü bazen geliştirir, bazen de geriletir. Bunu bir örnekle açıklayalım: Ekonomik düzeyi düşük bir ailede yetişen çocuğun müziğe eğilimi oldukça fazla olmasına rağmen ailesi bu eğilimini destekleyemezse çocuğun bu yönünün gelişimi engellenmiş olur. Veya kırsal kesimde yetişen bir çocuk düşünelim. Şehirde büyüyen bir çocuğa oranla bedensel zekâsını daha çok geliştirme olanağı bulur.</p>

      <p class="e-paragraf">Zekâ gelişiminde çevresel faktörler de çok önemlidir. Çocuk, eğilimi olmasa da zekâ türlerini geliştirebilir. Yine bir örnekle anlatalım. Bir çocuğun matematiği kuvvetli aile bireyleri içerisinde yetişmiş olması ve onlardan sonsuz destek alıyor olması matematik zekâsının gelişimine büyük ölçüde katkıda bulunacaktır. Bu bağlamda bakıldığında eğilim gösterilen zekâ türü ile başarı arasındaki ilişki de yadsınamaz.</p>

      <p class="e-paragraf">Her birey güçlü olan bir zekâ türüne sahiptir. Dünyada başarılı atletler, müzisyenlerin girdikleri IQ sınavlarından düşük puan almalarına rağmen başarılarını farklı alanlarda kanıtlayabilirler. Bunun nedeni bu kişilerin zihinsel yeterliliklerinin farklı oluşudur; ilgi ve beceri alanlarına yönelik zekâ türünü geliştirmiş olmalarıdır.</p>

      <p class="e-soru"><span class="e-bolditalik">Dahi çocuklar kimler arasından çıkar?</span></p>

      <p class="e-paragraf">İsterseniz öncelikle üstün zekâlı çocukların kimler olduğunu açıklayalım. Geçerliliği ve güvenilirliği olan zekâ testlerinden sürekli olarak 130 ve daha yukarı puan alan, kendi yaşıtlarından rastgele seçilmiş bir kümenin yüzde 98’inden zekâ yönünden üstün olan çocuklardır. Burada şunu bilmemiz gerekir. Her zeki çocuk dâhi değildir. Zekâ, dâhilik için bir merkez oluşturur ama dâhi çocuklar zekâ testlerinde her zaman yeterli performans gösteremeyebilir veya okulda başarılı olamayabilirler.</p>

      <p class="e-soru"><span class="e-bolditalik">Peki dahi olarak bilinen çocukların zekâ seviyeleri nedir?</span></p>

      <p class="e-paragraf">Genel olarak bilinen, standardizasyonu olan zekâ testlerinde 140 ve üzeri puan alan çocuklar dâhi olarak bilinirler. Zekilik ya da dâhilik sonradan edinilen bir durum değildir. Yani her zeki çocuk “Ben dâhi olmak istiyorum” diyerek dâhi olamaz.</p>

      <p class="e-soru"><span class="e-bolditalik">Hiperaktif çocukların zeki oldukları yönünde yaygın bir kanaat var. Buna bakışınız nasıl? Süper zekâlı çocuklarda her zaman hiperaktivite görülür mü?</span></p>

      <p class="e-paragraf">Haklısınız, toplumumuzda “Hiperaktif çocuk zeki olur” gibi bir düşünce var, ama bu düşünce gerçeği yansıtmaz. Hiperaktivite; beyindeki dikkat ve davranış kontrolü ile ilgili kısımların farklı işlemesi ile meydana gelen bir rahatsızlıktır. Bu çocukların çoğu normal zekâya sahiptirler. Hem hiperaktif hem de zekâ seviyesi yüksek çocuklar da olabilir. Ayrıca hiperaktif olduğu halde zekâ sorunu yaşayan çocuklar da vardır. Dolayısıyla hiperaktivite ile zekâ arasında bir bağlantı olmadığı açıktır. Çocuklarına hiperaktivite teşhisi konan ebeveynler “Demek ki çocuğum çok zeki” diyerek bu soruna duyarsız kalmamalıdırlar.</p>

      <p class="e-1-baslik" id="toc_marker-10-1">ÜLKEMİZDE ÜSTÜN ZEKÂLI ÇOCUKLARIN DURUMU</p>

      <p class="e-soru"><span class="e-bolditalik">Türkiye’de üstün zekâlı çocuklara yeteri kadar önem veriliyor mu? Gelişimleri ne ölçüde destekleniyor?</span></p>

      <p class="e-paragraf">Ülkemizde bu çocukların sorunlarını çözmeye yardım edecek, anne-babalarına rehberlik edecek kuruluşlar yok denecek kadar azdır. Her ilçede bulunan Rehberlik Araştırma Merkezleri, çocukları tanımlamada yardım edebilecek nitelikte kuruluşlardır. Ancak yönlendirme ve bir programa ayırma türünden hizmetler ülkemizde kolaylıkla sağlanabilir türden değildir. Tabii ki bu çocukların doğru yönlendirilebilmeleri, üstün yeteneklerini ve zekâlarını doğru yönde kullanabilmeleri için öncelikle bu çocukların tanılanıp değerlendirilmeleri, potansiyellerinin belirlenmesi gerekir. Sonrasında da bu çocuklar, gereksinimlerini en iyi şekilde karşılayacak bir eğitim programına tâbi tutulmalıdırlar.</p>

      <p class="e-soru"><span class="e-bolditalik">Bahsettiğiniz bu ihtiyacı biraz daha açık formüle edebilir misiniz?</span></p>

      <p class="e-paragraf">Tabii… Sağlanması gereken eğitim hizmetlerini üç ana başlık altında toplayabiliriz: Hızlandırma, gruplama ve zenginleştirme.</p>

      <p class="e-paragraf"><span class="e-italik">Hızlandırma:</span> Çeşitli uyarlamalarla bir programın normal sürecinden daha önce tamamlanmasıdır. Buna göre üstün zekâlı çocuk okula erken başlayabilmeli; sınıf atlama, ileride olduğu derslerden muaf tutulma şansına sahip olmalıdır. Ayrıca başarılı olduğu programları süresinden daha kısa sürede tamamlayabilmeli, kurslar alabilmelidir. Bunun gibi çok şekilde uygulamalar yapılabilmektedir.</p>

      <p class="e-paragraf"><span class="e-italik">Gruplama:</span> Normal sınıftaki üstün yetenekli öğrenciler için küme gruplamaları, özel bir sınıfta ya da özel bir okulda gruplandırma şeklinde olabilir. Ayrıca çeşitli özel yan kurslar, özel çalışmaların da yapılmasını bu başlık altında toplayabiliriz.</p>

      <p class="e-paragraf"><span class="e-italik">Zenginleştirme</span> ise normal sınıf programında üstün yetenekli öğrencilerin özelliklerine ve gereksinimlerine uygun uygulamaların yapılmasıdır. Bunun için normal sınıf içinde farklılaştırılmış öğrenme deneyimleri planlanmalıdır.</p>

      <p class="e-paragraf">Millî Eğitim Bakanlığı üstün zekâlı çocukların eğitimi ile ilgili az da olsa bir çalışma başlatmıştır. Bu proje üstün yetenekli öğrencilerin normal eğitim programlarından arta kalan zamanlarda eğitilmelerini amaçlamaktadır. Sözü edilen eğitim etkinlikleri bağımsız okul niteliğindeki bilim-sanat merkezlerinde verilmektedir.</p>

      <p class="e-soru"><span class="e-bolditalik">Zekâ türüne göre çocukların yönlendirilmesi ne kadar önemlidir? Böyle bir yönlendirme çocuğa ne kazandırır?</span></p>

      <p class="e-paragraf">Üstün zekâlı çocuklar bilgiye aç olurlar. Pek çok alanda yetenekleri vardır. Hem bilgi açlıklarının doyurulmasına hem de kabiliyetlerinin geliştirilmesine ihtiyaç duyarlar. Bu çocuklar ülkenin en önemli kaynaklarından birisidir, heba edilmemelidirler. Ülkeye faydalı birer birey olarak yetişebilmeleri için yeteneklerine göre yönlendirilmeleri önemlidir. Özel yetenekli çocuklar 3-8 yaşları arasında tespit edilmelidirler; aksi takdirde yönlendirme için geç kalınmış olur. Bu çocukların tespitinin ardından öğretmenleri onlara daha zengin bir öğretim imkânı sunmalıdırlar. Ayrıca ebeveynler çocuklarının spor, resim, müzik, tiyatro gibi alanlardaki yeteneklerini ortaya çıkarıcı faaliyetlerde bulunmaları için onlara zemin hazırlamalıdırlar.</p>

      <p class="e-soru"><span class="e-bolditalik">Üstün zekâya sahip çocukların yönlendirilmemeleri halinde ne gibi riskler söz konusudur?</span></p>

      <p class="e-paragraf">Üstün yetenekliler kapasitelerine uygun eğitim almadıkları takdirde hem bu yetenekleri körelir, hem de psikolojik olarak sıkıntıya düşebilirler. Birçok üstün zekâlı çocuk, normal bir sınıfta okutulan konuları hiç ders çalışmadan rahatça anlayabildikleri için ders çalışma alışkanlığı edinemezler. Bu da ilerideki akademik başarılarını olumsuz etkiler. Bu çocuklar fark edilmedikleri ya da yeterince destek görmedikleri zaman olumsuz davranışlarıyla dikkat çekmeye çalışırlar. Bu yüzden aynı zamanda toplum için büyük bir risk grubudurlar.</p>

      <p class="e-1-baslik" id="toc_marker-10-2">ÜSTÜN ZEKÂ BELİRTİLERİ</p>

      <p class="e-soru"><span class="e-bolditalik">Üstün zekâlı çocuklar ile vasat zekâlı çocuklar arasındaki temel farklar nelerdir?</span></p>

      <p class="e-paragraf">Üstün zekâlı ve yetenekli çocuklar fen, sosyal bilgiler, matematik, edebiyat gibi akademik bir alanda veya sanat, yaratıcılık, önderlik vasıfları yönünden yaşıtlarından ileri düzeyde performans sergilerler. Çoğu zaman ileri gelişmişlikleri ebeveynleri, çevredeki insanlar ya da öğretmenleri tarafından kolayca fark edilir.</p>

      <p class="e-paragraf">Üstün zekâlı çocuklar bebeklikten itibaren yaşıtlarına göre daha farklı gelişirler. Mesela normal çocuklara göre daha erken yürür, konuşurlar. El ve parmaklarını rahatça kullanabilirler. Normal bir çocuk ilk kelimesini yaklaşık 8 aylıkken söylerken üstün zekâlı çocuk ilk kelimesini ortalama 5,5 aylıkken söyleyebilir; 1,5 yaşına gelmeden önce de basit cümlelerle kendisini ifade edebilir. Üstün zekâlı çocukların hafızaları da çok kuvvetlidir. Pek çoğu okula başlamadan önce kendi kendilerine okumayı öğrenir. Bazı çocuklar ebeveynlerinin desteği ile okul öncesi dönemde okumayı öğrenebilir ama üstün zekâlı çocuklar bunu kendi başlarına yapabilirler.</p>

      <p class="e-soru"><span class="e-bolditalik">Üstün zekâlı çocukların temel karakteristiği nedir? Diğerlerinden hangi davranışları sebebiyle ayrılırlar?</span></p>

      <p class="e-paragraf">Üstün zekâlıların bir bölümü gerek anne-babaları, gerekse öğretmenleri tarafından kolayca fark edilemezler; hatta bazen yanlış yorumlanabilirler. Bu çocukların bazıları arkadaşları ya da öğretmenleri tarafından farklı davranışları olan, değişik fikirlere sahip acayip çocuklar olarak da tanımlanabilirler. Üstün zekâlı çocukların bir bölümünün tanılanması, teşhis konması zor olmasına karşılık bu çocuklar belirgin bazı özellikleri ile akranlarından ayrılırlar.</p>

      <p class="e-paragraf">Üstün zekâlı çocukların çoğunluğunun gösterdiği en belirgin özellik küçük yaşlarda çok geniş sözcük dağarcığına sahip olmalarıdır. Ayrıca oldukça dikkatli gözlem yaparlar. Her şeye karşı meraklı davranışlar sergilerler. Bu çocuklar çevrelerine karşı çok iyi gözlemcidirler. Fotografik hafızaları vardır. Örneğin gördükleri bir objeyi en ince ayrıntısına kadar hatırlar, sonra da çiziverirler. Dikkatlerini odaklama süreleri diğer yaşıtlarına göre daha fazladır.</p>

      <p class="e-paragraf">Sosyal akıl yürütme ve soyut düşünme yetenekleri çok daha erken yaşta gelişmeye başlar. Örneğin 4 yaşındaki bir çocuk hikâye kitaplarını, merakla resimlerine bakarak dinler. Aynı yaştaki üstün zekâlı bir çocuk ise resimdeki kahramanlar arasındaki ilişkiler, hangi kahramanların birbirine daha fazla benzediği, hangi kahramanın kimin yavrusu olduğu gibi konularla ilgilenir.</p>

      <p class="e-paragraf">Üstün zekâlı çocukların ilgi alanları da diğer yaşıtlarına göre çok daha çeşitli ve geniştir. Bir yandan doğadaki canlılar ile ilgilenirlerken bir yandan da örneğin dünyadaki diller konusuna ilgi duyabilirler.</p>

      <p class="e-1-baslik" id="toc_marker-10-3">ZEKÂ PARILTILARININ ORTAYA ÇIKIŞ ZAMANI</p>

      <p class="e-soru"><span class="e-bolditalik">Zeki çocuklar doğumdan itibaren mi böyle davranışlar sergilerler?</span></p>

      <p class="e-paragraf">Üstün zekâlı çocukların bebekliklerinden beri gösterdikleri, gülme eylemine yatkınlık gibi bazı belirtiler vardır. Hareketli bir bebek olurlar, ama hiperaktif değildirler! Konuşmaya başladıktan hemen sonra kendiliğinden okuma-yazma öğrenirler. Bu durumdan ailelerinin çoğu kez haberi bile olmaz.</p>

      <p class="e-paragraf">Bu çocukların bir bölümü rakamları, basit işlemleri yine kendiliğinden öğrenirler. Bir konuyu öğrenmek için onun kaynağına gidip bilgiyi oradan kendi kendilerine almayı yeğlerler. Bu özellikleri yaşamları boyunca korunur.</p>

      <p class="e-paragraf">Zekânın oluşumunda genetik yatkınlık oldukça önemli bir rol oynar. Bir çocuğun sonradan üstün zekâlı olması mümkün değildir. Fakat yetenekleri çevresel faktörlerle geliştirilebilir.</p>

      <p class="e-soru"><span class="e-bolditalik">Yapılan zekâ testlerinin bir değeri var mı?</span></p>

      <p class="e-paragraf">Zekânın tanımlanması güçtür; tanımı ve ölçülmesi ile ilgili olarak çok sayıda kuram mevcuttur. Zekâ dendiğinde aklımıza genellikle zihinsel yetenek gelir. Zekâ testi olarak adlandırılan ölçme araçları da zihinsel yeteneği ölçmeyi amaçlarlar. Bir çocuğun zihinsel gelişim geriliğini veya üstün zihin gücünü ortaya çıkarmasının yanı sıra, çocukta hangi yeteneklerin ne kadar gelişmiş olduğunu, hangi alanlara daha fazla eğiliminin olduğunu belirlemede geçerli ve güvenilir kabul edilen zekâ testleri mevcuttur.</p>

      <p class="e-soru"><span class="e-bolditalik">Annelerin çocuklarının zekâ seviyelerini ölçtürme çabalarını nasıl buluyorsunuz?</span></p>

      <p class="e-paragraf">Çocuk sahibi olan her anne-baba bebeğinin sağlıklı olduğu kadar zihinsel gelişiminin de iyi durumda olmasını ister. Hemen hemen her ebeveyn çocuğunun zekâsını merak eder. Çocuğun her becerisi, değişik durumlardaki problem çözme ve akıl yürütme tarzı hep zekâ belirtisi olarak yorumlanır. Becerisi ve farklılığı çevresi tarafından da dikkat çeken çocukların aileleri ya ebeveynin isteği ile ya da çevrelerinden gelen “Senin çocuğun çok zeki, bir zekâsını ölçtür” önerisiyle uzmana başvurarak zekâ testi yapılmasını talep ederler. Ancak böyle bir merak bir çocuğa zekâ testi uygulanması için yeterli bir neden değildir. Sadece çocuğun ne kadar zeki olduğunu ispatlamak için uygulanan test çocuğa zarar verebilir. Böyle bir test, öncelikle çocuğun etiketlenmesine neden olacaktır. İyi ya da kötü yönde olan her etiketleme de ailenin çocuğu ile olan iletişiminden çocuğun arkadaşları arasında kendisini gördüğü yere kadar çeşitli değişikliklere neden olacaktır.</p>

      <p class="e-paragraf">Zekâ ölçümünde sayısal bir veri elde edilmekle birlikte bu veri daha çok klinik değerlendirme için bir anlam ifade eder. Zekâ testi uygulama kararı ancak bir uzman tarafından verilebilir. Çocuğun okulda, evde ve sosyal ortamda yaşadığı akademik sorunlar ile iletişim ve davranış sorunları üzerine ancak uzman gerekli görürse böyle bir test yapılabilir.</p>

      <p class="e-soru"><span class="e-bolditalik">Zeki çocukların eğitim öğretimleri diğer çocuklara göre farklılık gösterir mi?</span></p>

      <p class="e-paragraf">Üstün zekâlı çocuklara verilecek olan farklılaştırılmış eğitim, bu çocukların gelişimini ve bireysel başarısını en üst düzeye çıkarmayı hedefler. Üstün yetenekliler kapasitelerine uygun eğitim almalıdırlar. Bu olmadığı takdirde hem bu yetenekleri körelebilir, hem de bu çocuklar psikolojik olarak sıkıntıya düşebilirler.</p>

      <p class="e-soru"><span class="e-bolditalik">Aynı aileden hem üstün zekâya, hem de vasat zekâya sahip çocuklar çıkabilir mi?</span></p>

      <p class="e-paragraf">Üstün zekâlı bir çocuğa sahip olmakta kalıtımın önemli bir rolü vardır. Aynı anne-babadan doğan iki kardeşin birisi normal sınırlarda zihinsel gelişim gösterirken diğeri üstün zekâlı olabilir, bu olasılık her zaman vardır. Fakat çevresel etkenlerin de önemi küçümsenmemelidir. Örneğin farklı yerlerde büyüyen tek yumurta ikizlerinin zihinsel gelişimleri önemli derecede farklılık gösterir.</p>

      <p class="e-1-baslik" id="toc_marker-10-4">ÜSTÜN ZEKÂLILARI NELER BEKLER?</p>

      <p class="e-soru"><span class="e-bolditalik">Yüksek zekâlı çocukların hayat başarısı ne durumdadır?</span></p>

      <p class="e-paragraf">Üstün zekâlı ve yetenekli çocuğun eğitimi çok önemlidir. Doğru eğitim ve yönlendirme ile insanlık tarihine geçecek işler yapabilirler. Fakat uygulanacak yanlış eğitim onları hem kendileri, hem de çevreleri için tehlikeli bireyler haline getirebilir.</p>

      <p class="e-paragraf">Üstün zekâlıların tipik örnekleri onları sakar, utangaç, sosyal açıdan akranlarıyla uyumsuz gibi gösterse de; birçok araştırma onların tam tersine birçok şeyi ortalama insandan çok daha iyi yapabildiklerini, iyi, uyumlu, sevilen kişiler olduklarını ortaya koymuştur. Doğru yönlendirilerek doğru eğitim aldıkları takdirde, diğer akranlarına göre okulda daha başarılı olurlar ve normal kişilere göre daha çok sosyal uyum sergilerler. İleriki yıllarda sanat ve edebiyata daha fazla katkıda bulunurlar. Bütün bu avantajlar onlar için kariyer başarısına dönüşür ve daha fazla maddi gelir elde etmelerine sebep olur.</p>

      <p class="e-paragraf">Fakat üstün zekâlı olmak her zaman başarılı bir grafik çizmeyi garantilemez. Gereken farklılaşmış eğitimin sunulmadığı, akademik ve sosyal desteğin eksik olduğu bir ortamda büyüyen üstün zekâya sahip bir çocuğun yanlış yönlenmesi ve hayatına sosyal uyumu reddeden şekilde devam etmesi de mümkündür.</p>

      <p class="e-soru"><span class="e-bolditalik">Zeki çocuklar çevreleriyle ne tür uyum sorunları yaşarlar?</span></p>

      <p class="e-paragraf">Üstün zekâlı çocuklar sosyal ve duygusal etkilere çok açıktırlar; bu en belirgin özelliklerindendir. Bu çocukların hem akademik bilgi, hem de ilgi ve beceri düzeyleri akranlarına göre çok daha ileri seviyededir. Bunun için ihtiyaçları karşılanmadığı takdirde sınıf içerisinde çabuk sıkılır ve huzursuz olabilirler. Sınıf içerisinde herhangi bir konu işlenirken aniden cevabı söylemek isterler. Sabırsızlanma, problemi hemen çözerek çevresine rahatsızlık verme, sorulan soruya itiraz etme gibi davranışlar görülür. Bu hem öğretmenlerinden hem de sınıf arkadaşlarından olumsuz tepki görmelerine neden olabilir.</p>

      <p class="e-paragraf">Bazı üstün zekâlı çocuklar yaşıtları ile anlaşmakta zorlanırlar. Onlarla aynı dili konuşmaz, aynı konularla ilgilenmezler. Bu nedenle zaman zaman dışlanmışlık hissi yaşayabilir, içlerine kapanabilirler. Dolayısıyla da arkadaş çevreleri diğer akranlarına göre daha az olabilir. Fakat çoğunluğa baktığımızda, bu çocukların sosyal iletişim becerileri oldukça gelişmiştir. Özellikle kendilerinden yaşça büyük kişilerle kolaylıkla iletişime geçebilirler. Aynı zamanda birbirleriyle de, yani benzer zihinsel gelişime sahip akranları ile de çok etkili ve verimli iletişim kurabilirler.</p>

      <p class="e-soru"><span class="e-bolditalik">Fark edilmeyen zeki çocuk ne gibi zorluklar yaşar?</span></p>

      <p class="e-paragraf">Bir çocuğun zihinsel gelişimindeki farklılıklar okul öncesi dönemde anlaşılır. O dönemden itibaren doğru yönlendirilmesi, ailesi tarafından merakının köreltilmemesi önemlidir. Fakat en önemli sorun okul çağına geldiği zaman başlar. Genellikle üstün zekâlı çocuklar okumayı akranlarından erken öğrenirler. Rakamları, işlem yapmayı da akranlarından önce kavramaya başlarlar. Bu nedenle okula başladıklarında zaten bildikleri konuların öğretiliyor olması sınıf içerisinde sıkılmalarına ve ihtiyaç duydukları eğitimden mahrum kalmalarına neden olur. Bu nedenle de genelde sınıf içerisinde uyumsuzluk gösterirler. Arkadaşlarının dikkatini dağıtma, sorulara itiraz etme, sırasını beklemeden cevabı söyleme, sınıf içerisinde dolaşma gibi davranışlarda bulunurlar. Bu nedenlerden dolayı da öğretmenlerinden tepki görürler.</p>

      <p class="e-paragraf">Aynı zamanda akranlarının ilgilendiği birçok konuyla ilgilenmezler. Genelde araştırmaya ve deneylere meraklı olurlar. Akranları dışarıda top oynarken onlar başka aktivitelerle ilgilenmek isterler. Mesela sürekli öğretmenlerinin yanında olur ve zamanlarını soru sormakla geçirirler. Bazen de oyuna katılmak isterler, fakat arkadaşlarına uyum sağlayamadıkları için dışlanırlar. Kendilerini akranlarından farklı gördükleri için dışlanmış hissederler ve içlerine kapanırlar. Bazıları da agresyon ve öfke nöbetleri ile tepkilerini belli ederler, böylece davranış problemleri ortaya çıkmaya başlar.</p>

      <p class="e-paragraf">Eğer öğretmenleri ve aileleri onların üstün yetenekli olduğu konuları ya da zekâlarını anlayamazlarsa çocuklarda bir süre sonra okuldan soğuma, okula gitmek istememe gibi davranışlar baş gösterir. Bu durumdaki çocuklar, dersler artık ilgilerini çekmediği için ileriki sınıflarda farklı arkadaş grupları edinmeye başlarlar. Okuldan kaçma, saldırganlık, gibi davranış sorunları ile karşımıza çıkarlar. İhtiyaçları olanı bulamamalarının yarattığı yoğun bir psikolojik sorun onları beklemektedir. Bu nedenle okullarda öğrencilerin seviyelerinin iyi analiz edilmesi ve gerektiği zaman bir uzman yardımının alınmasında fayda vardır.</p>

      <p class="e-soru"><span class="e-bolditalik">Üstün zekâlı çocukların bu durumu tedavi gerektirir mi?</span></p>

      <p class="e-paragraf">Hem aile hem okul hem de diğer çevresel destekler sağlanırsa bu çocukların herhangi bir tedaviye ihtiyaçları olmayacaktır. Fakat bu desteği göremezlerse, biraz önce de belirttiğim gibi birtakım psikolojik sorunlar ortaya çıkabilir. Bunların en önemlileri sosyal uyum sorunları, davranış problemleri, depresyon, özgüven eksikliğidir. Bu durumda hem çocuklar hem de aileleri için bir uzman yardımı gerekli hale gelir.</p>

      <p class="e-perde" id="toc_marker-11">MODERN ZAMANIN YENİ İCADI: TEKNOLOJİ VE İNTERNET BAĞIMLILIĞI</p>

      <p class="e-epi"><span class="e-italik">Bağımlılık artık tek boyutlu bir kavram değil... Değişen ve gelişen dünya, hayatımıza yeni bağımlılıklar da getirdi. Bunların başında gündelik yaşamı, iş başarısını, evlilik hayatını, akademik başarıyı olumsuz etkileyen, kişiyi yalnızlaştıran teknoloji bağımlılığı geliyor. İnsanı sanal bir dünyaya hapsederek gerçek dünyadan koparan teknoloji ve internet bağımlılığını NPİSTANBUL Nöropsikiyatri Hastanesi’nden Psikiyatri Uzmanı</span> <span class="e-bolditalik">Dr. Hakan Erkaya</span> <span class="e-italik">ile konuştuk.</span></p>

      <p class="e-soru"><span class="e-bolditalik">Son yıllarda sanal bağımlılık kavramı iyice yaygınlaştı. Sanal bağımlılık denince ne anlamalıyız?</span></p>

      <p class="e-paragraf">Sanal ve bağımlılık kelimelerini yan yana getirip sözcük anlamları üzerinden düşünürsek, aslında var olmayan fakat zihinde var olduğu farz edilen bir bağımlılık türünden bahsetmiş oluruz ve bu tanımlama ile kafa karışıklığının ötesine geçemeyiz. Var olmayan, zihinde tasarlanan, yani sanal olan bir bağımlılığın ne demek olduğu ile ilgili karmaşa yaşanabilir. Bu yüzden bu konuyu internet ve teknoloji bağımlılığı terimleri üzerinden tartışmayı daha doğru buluyorum.</p>

      <p class="e-soru"><span class="e-bolditalik">O halde bağımlılıktan başlayalım…</span></p>

      <p class="e-paragraf">Bağımlılık genel olarak bir kişinin, bağımlı olduğu nesneden uzak kalamaması ve bu nesneye ulaşamadığında yoksunluk belirtileri göstermesi, arama davranışı içine girmesi ile tanımlanabilir.</p>

      <p class="e-soru"><span class="e-bolditalik">Bağımlılık dendiğinde akla önce alkol ve madde bağımlılığı gelir, değil mi?</span></p>

      <p class="e-paragraf">Evet, birçok insanın aklına bu bağımlılıklar gelir, ancak bağımlılık kavramının kapsamı çok daha geniştir. Alkol ve uyuşturucuların vücuda alınması ile oluşan biyolojik bağımlılıkların yanında insanı davranışsal boyutta çok zorlayan, aşırı ve riskli bir şekilde kumar oynama gibi durumlar da bağımlılık kavramı içinde ele alınmaktadır.</p>

      <p class="e-soru"><span class="e-bolditalik">Yani bilinen bağımlılıkların dışında davranış açısından da bağımlılıklar olduğunu söylüyorsunuz.</span></p>

      <p class="e-paragraf">Evet. Son yıllarda hayatımızın vazgeçilmezleri arasında yerini alan internet, televizyon, cep telefonları, video oyunları ve aklınızın alabileceği bütün teknolojik ürünler diğer bağımlılık türlerinde olduğu gibi aslında altında benzer biyolojik mekanizmaların yattığı düşünülen davranışsal bir bağımlılığa doğru bizleri sürüklemeye başladı. Bunları da gözden kaçırmamalıyız.</p>

      <p class="e-soru"><span class="e-bolditalik">Bunlarda da yoksunluk belirtileri söz konusu oluyor mu?</span></p>

      <p class="e-paragraf">Tabii. İnternet ve teknoloji bağımlılığı da aynen diğer bağımlılıklarda olduğu gibi kişinin kendi iradesi ile kontrol edemediği, kendini o davranışı yapmaktan alıkoyamadığı ve bağımlısı olduğu teknolojik ürüne ulaşamadığında yoksunluk yaşadığı bir durum olarak tanımlanabilir.</p>

      <p class="e-1-baslik" id="toc_marker-11-1">İNTERNET BAĞIMLILIĞI</p>

      <p class="e-soru"><span class="e-bolditalik">İnternet ve teknoloji bağımlılığı konusunu biraz somutlaştırabilir misiniz? Bu bağımlılıklar tam olarak neleri kapsar?</span></p>

      <p class="e-paragraf">İnternetin öyle çok kullanım alanı vardır ki, çok farklı alanlarda bağımlılığa neden olabilir. Sohbet bağımlılığı, internet üzerinden oynanan online oyunlara ve kumara bağımlılık ve pornografi bağımlılığının yanında, başkalarının bilgisayarına girme ve şifre kırma, alışveriş yapma, açık arttırmalara katılma ve bu linkleri reddedememe, sürekli haber kanallarını gezme, aşırı ve gereksiz bilgiyle yüklenme bağımlılığı gibi çok sayıda kola ayrılabilir. İnternet haricindeki teknoloji bağımlılığı ise video oyunlarının başından kalkamama, aşırı televizyon seyretme, ihtiyacı olmadığı, hatta maddi olanakları elvermediği halde sürekli teknolojik aletler satın alıp sürekli yenisini edinmeye çalışma, bu konuda kendini engelleyememe gibi birçok alana yayılabilir.</p>

      <p class="e-soru"><span class="e-bolditalik">Artık hepimiz internet, cep telefonu vb. cihazlar kullanıyoruz. Bunlara bağımlılıkta ölçü nedir? Hangi noktadan sonra bağımlılık riski söz konusu olur?</span></p>

      <p class="e-paragraf">Bir insanın internete bağlı kalma süresi giderek artış gösteriyorsa, kişi bağlı kaldığı süreyi kısıtlamaya çalıştığı halde bunu bir türlü başaramıyorsa, internet kullanımı azaltıldığında ya da kısıtlandığında sinirlilik, huzursuzluk gibi yoksunluk belirtileri gösteriyorsa, internete bağlı kalabilmek için ailesine ya da yakınlarına yalan söyleme gibi davranışlarda bulunuyorsa, internette aşırı vakit geçirmesi nedeni ile okul, aile ve iş hayatı olumsuz şekilde etkilenmeye başlamışsa bağımlılıktan söz etmek gerekir.</p>

      <p class="e-soru"><span class="e-bolditalik">İnternet bağımlılığı ile birlikte başka ne gibi psikiyatrik sorunlar görülebilir?</span></p>

      <p class="e-paragraf">İnternet ve teknoloji bağımlılığı olan kişilerde sosyal fobi, dikkat eksikliği ve hiperaktivite bozukluğu, depresyon, alkol ve madde bağımlılığı gibi rahatsızlıklar daha sık gözlenir.</p>

      <p class="e-1-baslik" id="toc_marker-11-2">İNTERNET BAĞIMLILIĞI CİDDİ ZARARLAR VERİYOR</p>

      <p class="e-soru"><span class="e-bolditalik">İnternet bir bilgi okyanusu iken nasıl bir yaklaşım sonucu bağımlılığa dönüşür?</span></p>

      <p class="e-paragraf">Bütün bağımlılıkların arka planında haz alma, tatmin olma ve aynı duyguyu tekrar yaşama isteği yatar. Zararlı olduğu genel kabul gören alkol, sigara, uyuşturucu ve toplumlar tarafından kabul görmeyen aşırı derecede kumar oynama gibi davranışlar kontrol altına alınmaya, hatta sınırlandırılmaya çalışılsa da tarihin her döneminde bir halk sağlığı sorunu olarak insanlığın karşısına çıkmıştır. İnsan yaşamının ayrılmaz bir parçası haline gelmiş olan bir nesnenin yaratacağı bağımlılığın boyutları açıkçası beni bir psikiyatri uzmanı olarak endişelendiriyor.</p>

      <p class="e-soru"><span class="e-bolditalik">Endişenizin temelinde tam olarak ne var?</span></p>

      <p class="e-paragraf">Bu cümlemin ardından yasakçı bir zihniyete sahip olduğum gibi bir yanlış anlaşılmaya mahal vermek istemem. Fakat okulda başarılı olsun, derslerinden geri kalmasın, teknolojiyi takip etsin diyerek çocuklarına sınırsız teknolojik imkân sağlayan aileler bir süre sonra çocuklarını bilgisayar başından kaldıramamaktan yakınmaya başlayabiliyorlar. Tabii ki okul ve sosyal hayatla ilgilenmemeye başlama, işin ikincil sonucu.</p>

      <p class="e-soru"><span class="e-bolditalik">Yani iyi bir düşünce ile yola çıkılsa bile sonuç bazen istenmeyen şekillerde olabiliyor, öyle mi?</span></p>

      <p class="e-paragraf">Evet, öyle. Bütün bağımlılıklar aslında hayatla yaşanan bir kısa devredir. Mesela uyuşturucu veya alkol etkisindeki bir insan belli bir noktadan sonra başkalarına ihtiyaç duymamaya başlar. Madde etkisinde olduğu sürece yaşadığı hayal dünyasında kendi kendine yeterli ve rahat olduğu duygusunu yaşayarak tatmin olur. Gerçek yaşamda kendisini zorlayacak ilişkilerdense hayal dünyasında uyuşturucu etkisi ile yaşamak ona çok daha kolay ve cazip gelir. Gün geçtikçe gerçek hayattan uzaklaşırken bağımlısı olduğu madde ya da davranış kalıbı hayatının merkezine oturur.</p>

      <p class="e-soru"><span class="e-bolditalik">Bu anlattığınız şeyler bir bakıma hayatı ıskalamak, kendine küçük bir dünya oluşturmak anlamına geliyor…</span></p>

      <p class="e-paragraf">Evet, benim tam olarak söylemeye çalıştığım şey de bu. Bir bağımlılık nesnesi olarak interneti düşünmenizi istiyorum. Herhangi bir yerdesiniz. Bir bilgisayar ekranının karşısında oturuyorsunuz. Önünüzde tuşlar, yani kontrol paneli var; hayatınızın kontrol paneli. Bütün güç sizde… Tek bir tuşla dünyanın istediğiniz yüzünü görebilirsiniz. Gerçek dünyada bir insanın ihtiyaç duyabileceği hemen her şeyi, hatta daha fazlasını vaat eder. Televizyon gibi ilkel de değildir. Sadece sizi oyalamaz, aynı zamanda sizinle ilişkiye girer. Konuşursunuz, sohbet edersiniz, aşık olursunuz, alışveriş yaparsınız, kumar oynarsınız, bankaya gidersiniz, gezersiniz… Evin dışında gerçek insanların arasında ne yapıyorsanız o ekranın karşısında da aynılarını yapabilirsiniz; üstelik daha kolay bir yoldan. Ve sadece bir ekran size yetmeye başladığında hayatla da kısa devreniz başlamış demektir. Gerçek hayatı pas geçmeye başlarsınız.</p>

      <p class="e-soru"><span class="e-bolditalik">Bazı ebeveynler ise çocukların derslerini etkiler diye eve internet bağlatmıyorlar. Peki bu tür korumacı davranış doğru mu?</span></p>

      <p class="e-paragraf">Evet, burada gerçek bir çelişki var. Bağımlılık yapan uyuşturucuları yasaklayabilirsiniz, kumarı sınırlayabilirsiniz fakat internet hakkında böyle bir şey mümkün mü? Yasaklamak ya da eve bilgisayar almamak tabii ki çözüm değil, ayrıca önerilebilecek bir yöntem de değil.</p>

      <p class="e-soru"><span class="e-bolditalik">Bu durumda yapılacak en doğru şey nedir?</span></p>

      <p class="e-paragraf">Bilgisayar ve internet tabii ki bizim hayatımızda olduğu gibi çocukların da hayatında olacak. Burada bilgisayardan korkmak yerine çocukların bilgisayarla olan ilişkilerini düzenlemek, onlara keyif alacakları başka ilgi alanları kazandırmak en önemli stratejidir. Okul dışında çocuklar severek yapacakları hobiler bulmak, sosyalleşebilecekleri ortam sağlamak, “Bilgisayardan hoşlanıyor” diye onları kendi hallerine bırakmamak gerekir. Çocuğun bilgisayarla ilişkisi bozulmaya ve bağımlı davranışı gelişmeye başladıktan sonra onu bu davranıştan uzaklaştırmaya çalışmak çok daha zordur. Bu yüzden bağımlılığın oluşmasını engellemek daha önemlidir.</p>

      <p class="e-1-baslik" id="toc_marker-11-3">HERKES RİSK ALTINDA</p>

      <p class="e-soru"><span class="e-bolditalik">Bağımlılık sınıfına girmesi için kişinin bilgisayar başında ne kadar zaman geçirmesi gerekir?</span></p>

      <p class="e-paragraf">Burada asıl önemli olan bilgisayar başında ne kadar zaman geçirdiğinizden çok, internetin işlevselliğinizi ve sosyal hayatınızı, ilişkilerinizi ne kadar etkilemeye başladığıdır. İnternet başından ayrılamadığınız ve vakit kaybettiğiniz için önemli birçok işinizi ertelemeye başlamışsanız bu, bağımlılıktan bahsetmek için yeterlidir. Birçok bağımlının yemek yemek için bile bilgisayar başından ayrılmadığını, hatta aşırı hareketsizlikten bilgisayar başında hayatını kaybeden bağımlıların olduğunu da biliyoruz.</p>

      <p class="e-soru"><span class="e-bolditalik">Bu bağımlılık kimleri daha çok etkisi altına alıyor? Öncelik çocuklarda mı, ergenlerde mi, yoksa yetişkinlerde mi?</span></p>

      <p class="e-paragraf">Özellikle ergenler en önemli risk grubunu oluştursa da, aslında bütün yaş grupları risk altındadır. Her yaş grubundan vaka ile karşılaşabiliyoruz.</p>

      <p class="e-soru"><span class="e-bolditalik">Bağımlılığın gelişmesinde biraz da yalnızlık, kimsesizlik, bir yere ait olmama duygusu rol oynamıyor mu?</span></p>

      <p class="e-paragraf">İşin püf noktası aslında orası. Sohbet odaları; sosyal ilişki kurma konusunda yetersizlik hisseden, yalnızlık yaşayan veya duygusal boşluk içinde olan birçok insanın sığınağı ve umut kapısı olmaya başladı. Buna özellikle dikkat çekmek istiyorum.</p>

      <p class="e-soru"><span class="e-bolditalik">İnternet bağımlılığı sadece çalışanları değil, işsizleri veya ev hanımlarını da tehdit ediyor, değil mi?</span></p>

      <p class="e-paragraf">Biraz önce de bahsettiğim gibi her yaş grubunda ve her sosyal statüdeki insanda bu durumla karşılaşabiliyoruz. Bütün gün evde yalnız oturan, sosyalleşme imkânı olmayan, eşi ile yaşadığı duygusal boşluğu çözümleyemeyen bazı ev hanımları da internete yönelebiliyor. Bu kişiler heyecanla karışık bir suçluluk duygusu yaşıyorlar. Bazen internet ilişkileri aile içi şiddete veya boşanmalara da neden olabiliyor.</p>

      <p class="e-soru"><span class="e-bolditalik">İnternete bağımlı olan kişi durumun farkında mı?</span></p>

      <p class="e-paragraf">Bütün bağımlılıklarda olduğu gibi ilk aşamada kişi durumunun farkında değildir. Fakat internet başında geçirilen süre artmaya başladıkça kişi fark etmese de öncelikle yakınları durumun farkına varırlar ve şikâyetçi olmaya, uyarmaya başlarlar.</p>

      <p class="e-soru"><span class="e-bolditalik">Bu uyarı sonuç verir mi? Kişi bağımlı olduğunu, düzelmesi gerektiğini kabul eder mi?</span></p>

      <p class="e-paragraf">Maalesef hayır. Bağımlılar genellikle durumlarını inkâr etmeye eğilimlidirler. Kendilerini de normal sınırlarda kullandıkları konusunda telkin ederler. Zaman geçip de sosyal hayatları aksamaya, ilişkileri bozulmaya başladıkça durumlarının farkına varmaya başlarlar, fakat diğer bağımlılıklarda olduğu gibi bütün her şeyi reddetme riskini göze alarak ya da gizli bir şekilde davranış kalıplarına devam ederler.</p>

      <p class="e-soru"><span class="e-bolditalik">Klinik olarak internet bağımlılığıyla sıkça karşılaşıyor musunuz?</span></p>

      <p class="e-paragraf">Evet. Son yıllarda sıklığı giderek artıyor. Özellikle de ergenler arasında hızlı bir artış var. Çocuklarını bilgisayar başından 10-15 saat boyunca kaldıramadıkları için acil servisi arayıp yardım isteyen ailelere şahit oluyoruz.</p>

      <p class="e-1-baslik" id="toc_marker-11-4">BAĞIMLILIĞIN BEDELİ</p>

      <p class="e-soru"><span class="e-bolditalik">İnternet bağımlısı kişilerde kişilik değişiminin de yaşandığını söylemek mümkün mü? Takma isimler kullanma, kendini farklı cins ve kişi gösterme eğilimleri gibi davranışlar konusundaki düşünceleriniz nedir?</span></p>

      <p class="e-paragraf">İnternet ortamı aslında gerçek hayatın bir simülasyonu… Fakat gerçek hayatta yapamayacağınız birçok şeyi yapmanızı sağlayan büyülü, fantastik bir ortam da aynı zamanda. Dolayısıyla evet, haklısınız, kişilik değişimi de yaşanır. Düşünün; internet üzerinden gerçekleşen bir sohbet ortamında istediğiniz yaşta, istediğiniz meslekte, istediğiniz özelliklerde bir insan olmayı deneyebilir ve onu yaşatabilirsiniz. Bu durum size sınırsız bir özgürlük duygusu verir —karşınızdakinin de gerçek kimliğinden tam olarak haberdar olamama bilgisiyle beraber… Bir bakıma bir oyun gibi… Bu yüzden bu tür ilişkilerde insanlar genellikle normal hayattaki karakterlerine çok zıt davranışlarda bulunabilirler. Sahte kimliklerinin verdiği güvenle açık saçık konuşmalar yapabilir, küfür ve tehditler savurabilirler.</p>

      <p class="e-soru"><span class="e-bolditalik">Bağımlılık kişilere ne gibi bedeller ödetir?</span></p>

      <p class="e-paragraf">Özellikle internet bağımlılığı insan hayatının bütün alanlarını olumsuz yönde etkiler. Bütün bağımlılıklarda olduğu gibi sadece sosyal ilişkileri bozmakla kalmaz, insanın fiziksel sağlığını da uzun vadede etkilemeye başlar. Uzun süre oturmaya bağlı bel ve sırt ağrıları, görme bozuklukları, uyku düzeninde bozulma ve buna bağlı yorgunluk, huzursuzluk, kan dolaşım bozuklukları, hatta emboliye bağlı ölümler bile olabilir. İnternet bağımlılığının derecesi arttıkça kişinin internet başında geçirdiği süre de artar, buna bağlı olarak sosyal hayat ve iş hayatı sekteye uğramaya başlar.</p>

      <p class="e-soru"><span class="e-bolditalik">İnternet bağımlılığının kumarı teşvik ettiğini de söyleyebilir miyiz? Gazetelerde sanal kumar ile servetini kaybedenlerin haberlerine rastlıyoruz.</span></p>

      <p class="e-paragraf">Direkt olarak internet bağımlılığının kumarı teşvik ettiğini söylemek çok doğru değil, fakat internet bağımlılığında da diğer bağımlılıklardakine benzer biyolojik mekanizmalar rol oynar. Yani herhangi bir maddeye ya da davranışa bağımlılık eğilimi olan insanlarda diğer bağımlılıkların ortaya çıkma ihtimali yükselir. İnternet üzerinden kredi kartı ile kumar oynatan siteler kumar eğilimi olan kişiler için oldukça tehlikelidir. Son dönemlerde internet üzerinden oynanan kumar oyunlarından kurtulamayan hastaların başvuru oranı geçmişe göre daha yüksek.</p>

      <p class="e-soru"><span class="e-bolditalik">Kişilerin internette kendini arama hastalığı da baş göstermiş sanırım? Bu durumu narsistik bir davranış olarak görebilir miyiz?</span></p>

      <p class="e-paragraf">Tebrik ederim, doğru tespit etmişsiniz. Öyle bir dönemde yaşıyoruz ki birçok insan ne şekilde olursa olsun görünür olma çabası içinde. İsimleri, resimleri, videoları ne kadar dolaşımdaysa kendilerini o kadar iyi hissediyorlar. Narsistik bir tatmin yaşıyorlar. Görünür olma ve gündemden düşmeme çabası eskiden sadece sanat çevrelerinde sık bir şekilde gözlenirken internetin hayatımıza girmesiyle bu durum toplumun bütün bireylerine yavaş yavaş bulaşmaya başladı.</p>

      <p class="e-soru"><span class="e-bolditalik">İnternet bağımlılığı tedavi gerektirir mi?</span></p>

      <p class="e-paragraf">İnternet bağımlılığı kişinin tüm sosyal hayatını ve işlevselliğini alt üst eden başlı başına bir rahatsızlıktır. Bu yüzden mutlaka tedavi edilmesi gerekir.</p>

      <p class="e-soru"><span class="e-bolditalik">Tedavi yöntemi olarak neyi öneriyorsunuz? İlaç mı, yoksa psikoterapi mi daha yararlı oluyor?</span></p>

      <p class="e-paragraf">Tedavide her iki seçenek de kullanılabilir. Birçok vakada ilaç ve psikoterapi aynı anda gerekir. Bağımlılık davranışının yarattığı uykusuzluk, huzursuzluk, sosyal ilişkilerde bozulma ile gelişen sorunlara yönelik ilaç ve terapi desteği oldukça önemlidir. Burada temel strateji kişinin yaşam şeklini ve davranış kalıplarını değiştirmektir.</p>

      <p class="e-perde" id="toc_marker-12">ÇAĞIMIZIN HASTALIĞI: DEPRESYON</p>

      <p class="e-epi"><span class="e-italik">Depresyon yüzyılımızın en çok konuşulan psikiyatrik hastalıklarından biri. Bu kadar çok konuşulmayı da hak ediyor; çünkü sadece bireyin kendisini değil, ailesini, iş yaşamını, sosyal çevresini de etkiliyor. Dünya Sağlık Örgütü’nün tedbirler alınmadığı takdirde 2020 yılında büyük sorunlara yol açacağı konusunda uyarı yaptığı depresyon hastalığı ümitsizlik, hayattan zevk alamama, mutsuzluk gibi belirtilerle kendisini gösteriyor.</span></p>

      <p class="e-epi"><span class="e-italik">Yılların bir anlamda çöpe gitmesine neden olan bu rahatsızlık, kişiyi alkol ve madde bağımlılığına, hatta intihar gibi acı sonuçlara kadar götürebiliyor. Oysa atılacak küçük bir adımla hayatı zehir eden bu rahatsızlıktan kurtulmak mümkün. Memory Center Nöropsikiyatri Merkezi’nden Psikiyatri Uzmanı</span> <span class="e-bolditalik">Dr. Oğuz Tan</span><span class="e-italik">’la depresyonu enine boyuna konuştuk.</span></p>

      <p class="e-soru"><span class="e-bolditalik">Depresyonu kısaca tarif edebilir misiniz?</span></p>

      <p class="e-paragraf">Depresyon; temel belirtileri isteksizlik ve hayattan eskisi kadar zevk almama olan bir hastalıktır. Depresyonda genellikle uykusuzluk, bazen de fazla uyuma şeklinde uyku bozuklukları görülür. İştahsızlık veya aşırı iştahlı olma durumu yaşanır. Unutkanlık, sıkıntı, huzursuzluk, sinirlilik, gerginlik, endişe, korku, dikkat kusuru, konsantre olamama, kararsızlık, yorgunluk, cinsel isteksizlik, değersizlik ve suçluluk duyguları, kendine güven azalması depresyonun sık rastlanan diğer belirtileridir. Ayrıca intihar niyeti veya bu niyet olmadan ölümü fazlaca düşünme görülür.</p>

      <p class="e-soru"><span class="e-bolditalik">Depresyonun türleri var mıdır?</span></p>

      <p class="e-paragraf">Evet, mesela maskeli (örtülü) depresyon dediğimiz bir türü vardır. Bunda isteksizlik ve zevk almama gibi psikolojik belirtilerden çok bedensel şikâyetler ön plandadır. Depresyon, vücudun bütün organlarında belirti verebilir. Çünkü bir beyin hastalığıdır, beyin de bütün vücudu yöneten organdır. Baş ağrısı, baş dönmesi, kafada boşluk hissi, adale ve mafsal ağrıları; vücudun çeşitli yerlerinde uyuşma, karıncalanma veya yanmalar; kalp çarpıntısı, nefes darlığı, terleme, karın, karında gaz, şişlik veya hazımsızlık, ishal veya kabızlık, kulak çınlaması, cinsel sorunlar gibi şikâyetlerle doktora başvurup tahlil yaptıran, her defasında “bir şeyiniz yok, sapasağlamsınız” cevabını alan çok sayıda hasta vardır. Bu kişilerin gerçek problemi aslında depresyondur.</p>

      <p class="e-soru"><span class="e-bolditalik">Bu belirtiler depresyonun kişinin aklında kurup yaşadığı soyut bir duygu olmadığını da gösteriyor. Peki ilerlemiş vakalarda durum nedir?</span></p>

      <p class="e-paragraf">Ağır depresyon vakalarında hezeyan dediğimiz mantıksız inanç ve halüsinasyonlar görülebilir. Depresyon hastaları mantıksız konuşabilir ve gaipten sesler duyabilirler. Bu belirtilerin ortaya çıktığı depresyon türüne psikotik depresyon denir. Bu, hastalığın en şiddetli türüdür. Depresyonda ortaya çıkan hezeyan ve halüsinasyonlar suçluluk, değersizlik ve günahkârlık temalıdır.</p>

      <p class="e-soru"><span class="e-bolditalik">Klinik vakalarınızdan bu türe örnek verebilir misiniz?</span></p>

      <p class="e-paragraf">Hastalar “Kırk yıl önce geneleve gitmiştim. Allah şimdi bu günahımı cezalandırıyor. Küresel ısınmanın, kuraklığın sebebi benim bu günahım. Dünyadaki en kötü insan benim!“ veya “Ben şeytanım! Ebediyen cehennemde yanacağım! Sesler duyuyorum: ‘Kıyamet kopacak’ diyorlar. Benim yüzümden kıyamet kopacak,” şeklinde düşüncelere sahiptirler.</p>

      <p class="e-soru"><span class="e-bolditalik">Diğer depresyon türlerinden de bahsedebilir misiniz?</span></p>

      <p class="e-paragraf">Bir kadının hayat boyu depresyona en yatkın olduğu dönem loğusalıktır. Hatta hemen hemen bütün kadınlar doğum yaptıktan sonra ilk bir ay içinde, “loğusalık hüznü”ne bürünürler. Biz buna <span class="e-italik">post-partum blues</span> deriz. Gelip geçici ve hafif bir depresif ruh halidir. Ancak bazı kadınlar loğusalık depresyonuna girer ve bebeklerine bakamaz hale gelirler, hatta bu sebeple intihar bile edebilirler.</p>

      <p class="e-paragraf"><span class="e-italik">Distimik bozukluk</span> adı verdiğimiz bir hastalık, depresyonun hafif ama uzun süren türüdür. Depresyonda olduğu gibi distimik bozuklukta da zevk ve heves azalması, neşesizlik, keyifsizlik görülür. Bu belirtiler depresyondaki kadar şiddetli olmamakla beraber, en az iki yıl sürer.</p>

      <p class="e-paragraf"><span class="e-italik">Mevsimsel Depresyon</span> ise bir diğer türüdür. Genellikle Kasım-Mart ayları arasında ortaya çıkar ama ilkbaharda veya yazın çıkması da mümkündür. Yorgunluk, aşırı uyuma ile tatlı, hamur işi gibi karbonhidratlı yiyeceklere aşerme kış depresyonunda sık görülür.</p>

      <p class="e-soru"><span class="e-bolditalik">Peki depresyon yaşayan kişinin beyni ne durumdadır? Beyinde düzenli çalışmayan şey nedir, bilgi verebilir misiniz?</span></p>

      <p class="e-paragraf">Bu kritik bir sorudur ve işin esasına ilişkindir. Hemen belirteyim, depresyon bir beyin hastalığıdır. Beynin alın ve şakak bölgelerinin faaliyeti bozulur, serotonin adlı kimyasal madde (buna halk arasında mutluluk hormonu denir) az salgılanır. Motivasyon ve enerji veren adrenalin ve dopamin de depresyonda az salgılanır. Depresyonda en çok etkilenen beyin bölgesi, şakaklarımızın içinde yer alan hipokampus adlı, denizatına benzeyen organcıktır. Bu bölge aynı zamanda bilgi depolayan organcık, yani hafıza organcığıdır.</p>

      <p class="e-1-baslik" id="toc_marker-12-1">DEPRESYONA KİMLER ADAY?</p>

      <p class="e-soru"><span class="e-bolditalik">Kimler çağımızın hastalığı olarak nitelendirilen depresyona adaydır? Herhangi bir sınıflandırma yapmak mümkün mü?</span></p>

      <p class="e-paragraf">Yaş açısından değerlendirecek olursak; ilk depresyon atağı genellikle yirmili veya otuzlu yaşlarda görülür. Ancak çocuklarda görülen depresyon vakaları da ender değildir. Bunlara ek olarak yaşlılık döneminde de depresyon yaygındır. Boşanmışlar, dullar; on yaşından önce anne ve/veya babasını kaybedenler, güvenebilecekleri bir yakını olmayanlar, şehirde yaşayanlar arasında da depresyona sıklıkla rastlanır.</p>

      <p class="e-paragraf">Depresyon meslek ayrımı yapmaz, her meslekten insan depresyona yakalanabilir. Depresyonun yapacak başka işi olmayan, hayatın her türlü zevkine doymuş zenginlerin hastalığı olduğu inancı doğru değildir. Sosyoekonomik durumu düşük olanlar hem daha sık depresyona girerler, hem de fakirlerde depresyon daha inatçı bir hastalıktır, tedavisi daha zordur. Ayrıca bu hastalık kadınlarda, erkeklere oranla yaklaşık iki kat daha sık görülür. Bunda hormonal farklılıkların etkisi vardır, ama psikolojik faktörlerin önemi de büyüktür.</p>

      <p class="e-soru"><span class="e-bolditalik">Bu psikolojik faktörleri açabilir misiniz?</span></p>

      <p class="e-paragraf">Depresyonun kadınlarda daha çok görülmesinde anne-baba tutumlarının da belirleyici olduğunu düşünüyorum. Kızların daha küçük yaşlardan itibaren daha fazla baskı altında yetiştirilmeleri, anne-babaları tarafından sevilseler bile sindirilmeleri, hatta okulda kadın öğretmenlerinin dahi erkek öğrencilere daha çok teveccüh göstermeleri de bana kalırsa kadında depresyona sık rastlanmasında bir etkendir. Tüm bu davranışlar özgüveni azaltır ve kişiyi psikolojik açıdan daha duyarlı hale getirir.</p>

      <p class="e-soru"><span class="e-bolditalik">Aile yaklaşımlarından bahsetmişken hemen sorayım. Depresyonda genetik mirasın varlığından söz edilebilir mi? Bu konuda ne gibi veriler var?</span></p>

      <p class="e-paragraf">Depresyon kısmen irsi bir hastalıktır diyebiliriz. Bazı ailelerde daha yaygın biçimde ortaya çıkar. Ama çoğu durumda depresyona giren kişi, o ailedeki ilk depresyon hastasıdır.</p>

      <p class="e-soru"><span class="e-bolditalik">Depresyon psikiyatrik bir rahatsızlık. Peki bu rahatsızlığı tetikleyen başka rahatsızlıklar var mı? Bir hastalık sürecinde yaşanan kimi zorluklar kişiyi depresyona iter mi?</span></p>

      <p class="e-paragraf">Bu da önemli ama genellikle gözden kaçan bir husustur. OKB (obsesif kompulsif bozukluk) depresyona en çok yol açan hastalıktır. Hiç kimse bir OKB hastası kadar depresyon riski taşımaz. Bunun haricinde sara, beyin tümörleri, beyin damar hastalıkları, Parkinson, Alzheimer, felç, beyin kanamaları, hormon hastalıkları, guatr ve böbreküstü bezi hastalıkları depresyonla sonuçlanabilir. Kalp-damar hastalıkları, kanser, bilhassa pankreas kanseri ve lenfomalar, yan lenf kanserleri de depresyona yol açabilen bedensel hastalıklardandır.</p>

      <p class="e-soru"><span class="e-bolditalik">Bu hastalıkların tedavisinde kullanılan ilaçların da depresyona zemin hazırlamaya yardımcı olduğunu söyleyebilir miyiz?</span></p>

      <p class="e-paragraf">Maalesef evet demek durumundayım. Bazı verem ilaçları, bazı antibiyotikler, grip ilaçları depresyona sebep olabilir. İnterferon; hepatit, bazı kanser türleri ve AIDS tedavisinde kullanılan çok yararlı bir ilaçtır ama en ciddi yan etkilerinden biri depresyondur. İzotretinoin etken maddeli sivilce ilacı pek çok genci muhteşem bir cilde kavuşturur; ancak depresyona, hatta ağır depresyona bile yol açabilir.</p>

      <p class="e-1-baslik" id="toc_marker-12-2">KİŞİLİK ÖZELLİKLERİ DEPRESYON SEBEBİ OLABİLİR</p>

      <p class="e-soru"><span class="e-bolditalik">Depresyona yatkın olanların belli kişilik özellikleri var mıdır?</span></p>

      <p class="e-paragraf">Tabii vardır. Aşırı sorumluluk duygusu; titizlik; mükemmeliyetçilik; kendinden ve başkalarından çok şey beklemek; kimseyi incitmemeye, herkesi hoşnut etmeye, daima iyiliksever olmaya çalışmak; bağımlılık; onaylanma ihtiyacı; kendine güvensizlik; utangaçlık, çekingenlik ve içine kapanıklık; narsisizm; şüphecilik; insanlara güvensizlik; onuruna aşırı düşkün olmak; “ya hep ya hiç” düşüncesine sahip olmak en sık rastlanan kişilik özelliklerindendir.</p>

      <p class="e-paragraf">Diğer özelliklere gelince, bu kişiler aşırı genellemecilerdir; tek bir olaydan genel sonuçlar çıkarırlar. Başardıkları işleri küçümser ve değersizleştirirler. Hatalarını veya hatalı olarak değerlendirdikleri davranışlarını kendi içlerinde büyütürler. Hiç alâkalarının olmadığı veya çok az bağlantılarının olduğu olayları tamamen şahıslarıyla ilgiliymiş gibi değerlendirirler; bu olayların olumsuz sonuçlarından kendilerini sorumlu tutarlar.</p>

      <p class="e-paragraf">Seçici odaklanma yaşarlar; içinde bulundukları durumların veya yaşadıkları olayların yalnızca olumsuz sonuçlarına odaklanırlar.</p>

      <p class="e-paragraf">Bahsini ettiğimiz kişilik özelliklerinin yanında, aile içinde veya dışında insanlarla ilişkilerde yaşanan sorunlar da depresyonu besler. Ancak hiçbir sebep olmadan depresyona girenler de az değildir. Bu kişilerde psikolojik faktörlerden çok biyolojik faktörler ön plandadır. Yani kişilikleri değil, beyin kimyaları sebebiyle depresyona girerler. Buna karşın her derdin bir devasının olduğunun farkında olan; zorluklarla mücadelenin mutlaka zafer getirdiğini öğrenmiş kişilerin depresyona yakalanma riski daha azdır.</p>

      <p class="e-1-baslik" id="toc_marker-12-3">DEPRESYON İBADETİ ETKİLİYOR</p>

      <p class="e-soru"><span class="e-bolditalik">Bazı insanlar “Ben kitap okuyorum, dinî vecibelerimi yerine getiriyorum. Ben hastalanmam” diyor. Bu doğru bir yaklaşım mı? İnançlı kişi depresyona girmez mi?</span></p>

      <p class="e-paragraf">Kesinlikle doğru bir yaklaşım değildir. Depresyon kalp, mide, kemik, cilt hastalıklarından farklı değildir. Burada özellikle altını çizerek belirtmem gereken husus depresyonun ruhun hastalığı değil, beynin hastalığı olduğudur. O nedenle bu hastalık inanç ayrımı yapmaz; dindarlarda da, dindar olmayanlarda da görülür.</p>

      <p class="e-soru"><span class="e-bolditalik">Peki dinî duyguların depresyonu yenmede ya da hafif atlatmada hiçbir artı değeri yok mudur?</span></p>

      <p class="e-paragraf">ABD’de ve İsrail’de yapılan çalışmalar dindarlığın depresyonla mücadeleyi kolaylaştırdığını göstermektedir. Dindarlar daha az depresyona girmezler, ama depresyondan daha çabuk çıkabilirler.</p>

      <p class="e-soru"><span class="e-bolditalik">O halde dindarlığın hastalıklara karşı bir motivasyon gücü verdiğini, moral değerlerin kişiyi daha çabuk ayağa kaldırdığını söyleyebiliriz…</span></p>

      <p class="e-paragraf">Evet, söyleyebiliriz. Dindarlığın hastalıktan çıkma konusunda motivasyon değeri vardır. İntihara karşı da koruyucudur; dindarlar daha az intihar ederler. Ancak ağır depresyonlarda, kişi ne kadar dindar olursa olsun, intihar riski yüksektir. “O kadar dindardı, nasıl oldu da intihar etti” denen insanların büyük bölümü depresyon acısına dayanamayanlardır.</p>

      <p class="e-paragraf">Depresyona giren pek çok kişi ibadette huzur ve dayanma gücü bulur; namaz kılarken ıstırabının bir nebze olsun hafiflediğini, Kur’ân okumanın tahammül gücünü arttırdığını söyler. Gerçekten de ibadet aynı zamanda iyi bir rehabilitasyondur.</p>

      <p class="e-paragraf">Öte yandan şunu da hatırlatmak isterim; depresyonu dindar kimliğe yakıştıramama duygusu, düzelmeyi iyice zorlaştırır. Bu yüzden depresyonun bir beyin hastalığı olduğu unutulmamalıdır.</p>

      <p class="e-soru"><span class="e-bolditalik">Depresyonu kısaca hayattan zevk alamama, eskiden keyifle yapılan işlerden aynı lezzeti alamama durumu olarak tanımlamıştınız. Depresyona giren dindar birisi için de ibadetlerden eski tadı alamama durumu da söz konusu mudur?</span></p>

      <p class="e-paragraf">Evet, bazı dindarlar depresyona girdiklerinde ibadetten zevk almaz hale gelirler, en temel ibadetleri bile zorlukla sürdürürler, hatta bazen büsbütün ibadeti bırakırlar, sonra da büyük suçluluk duygusuna kapılırlar. Halbuki depresyon sırasında ibadet hazzının kaybolması son derece normaldir; çünkü depresyon geçiren insan hiçbir şeyden zevk almaz. Çalışmak, gezmek, arkadaşlarla sohbet etmek, kitap okumak, maç seyretmek, sinemaya gitmek, cinsellik hep tatsız tuzsuz şeyler haline gelir. Bu durumdan ibadet de payını alır.</p>

      <p class="e-soru"><span class="e-bolditalik">Dindar kişi depresyona girdiğinde “Kalbim bozuldu, katılaştı. Artık dünyanın en kötü insanıyım. İyi bir anne/baba değilim. İyi bir mü’min değilim” düşüncesi de taşır mı?</span></p>

      <p class="e-paragraf">Evet, daha önce de belirttiğim gibi depresyonu Allah’ın verdiği bir ceza olarak görme, çok günahkâr olduğunu ve cehennemde yanacağını düşünme rastladığımız bir durum. Ama bu tür düşünceler tamamen yanlıştır. Bu kişiler bu tür düşüncelerden kurtulmalı; depresyonun bir ceza değil, sadece bir hastalık olduğunu ve genellikle birkaç ay içinde düzeleceğini bilmelidirler.</p>

      <p class="e-soru"><span class="e-bolditalik">Depresyon tedavisi gördükten sonra kişi tamamen eski haline döner mi?</span></p>

      <p class="e-paragraf">Evet, döner. Depresyon düzelince kişi yine ibadetten haz duyar olur, namazı bıraktıysa tekrar başlar. Bazen depresyon esnasında “galiba inancımı kaybediyorum” diyenlere de rastlarız; çünkü depresif ruh durumunda iken her şey anlamsız gelir. Kişinin hem dünyaya, hem ailesine, hem dine olan duyguları körelir. Halbuki depresyon geçirip de dinden çıkan hiç kimseye şu ana kadar rastlamış değilim. Kişi kaybettiğini sandığı inançlarına düzelir düzelmez yeniden kavuşur.</p>

      <p class="e-1-baslik" id="toc_marker-12-4">DEPRESYON RUH HASTALIĞI DEĞİLDİR</p>

      <p class="e-soru"><span class="e-bolditalik">Söyleşimizin başlangıcında depresyonun bir beyin hastalığı olduğunu vurguladınız ve beyindeki mekanizmaya dikkat çektiniz. Bu hastalığı, anlattığınız şekilde kabul etmeyenler hâlâ var mı?</span></p>

      <p class="e-paragraf">Evet, var; depresyonun bir ruh hastalığı olduğu inancı hâlâ yaygın. Böyle düşünenler hastalığın ancak ruhani yöntemlerle çözülebileceğine inanırlar. Oysa psikiyatri kişilerin inançlarına asla karışmaz. Pek çok psikiyatrist ve psikolog da Allah’a iman eder; hastalığın da, şifanın da Allah’tan olduğuna inanır. Depresyon tıbbi yöntemler kullanılarak başarıyla tedavi edilebilen bir durumdur. Dindar hastalar elbette dua etmeli, Allah’tan yardım dilemelidirler; ancak tıbbın tavsiyelerini uygulamayı da ihmal etmemelidirler.</p>

      <p class="e-soru"><span class="e-bolditalik">Depresyonun görülme sıklığından da bahsedebilir misiniz? Herkes er ya da geç depresyon geçirir mi?</span></p>

      <p class="e-paragraf">Herkes değil ama her altı kişiden biri hayatında en az bir defa depresyon geçirir. Bu, Türkiye’de ortalama on milyon, dünyada ise ortalama bir milyar insanın depresyon geçirdiği veya geçireceği anlamına geliyor. Dünya Sağlık Örgütü depresyonu 40 yaşın altında en büyük sağlık problemi olarak nitelendirmektedir; çünkü çok sık rastlanan bir rahatsızlıktır. Gençlerde daha sık görülür. Bazı kişilerde tekrarlayabilir veya kronikleşebilir. Başka beden hastalıklarına, alkol ve/veya madde bağımlılığına yol açabilir. Bazen durum, hastayı hastaneye yatırmayı gerektirecek kadar ağırlaşabilir. Hasta sık sık işe gidememeye ve hatta çalışamamaya yahut iş verimsizliğine yol açar.</p>

      <p class="e-1-baslik" id="toc_marker-12-5">AİLELERE YOL HARİTASI</p>

      <p class="e-soru"><span class="e-bolditalik">Depresyon yaşayan kişi herhalde ailesini de sıkıntıya sokar. Bu konuda depresyon hastalarına ve ailelerine neler söylemek istersiniz?</span></p>

      <p class="e-paragraf">Depresyonun her zaman değil ama bazen irsi olabileceğini, bazı ailelerde daha fazla görüldüğünü söylemiştik. Bunun yanında bulaşıcı bir hastalıktır da. Bilhassa depresyonu uzun sürmüş biriyle yaşayan insanlar da depresyona girerler. Evde bir depresyonlu varsa diğer aile üyeleri de üzülürler, acı çekerler ve hatta sonunda tükenirler. Bu yüzden hasta yakınları da kendilerini kötü hissediyorlarsa psikiyatrik tedavi görmekten çekinmemelidirler. Hastalarına sıcak ve anlayışlı davranmalı, ama “hadi kalk dolaş, arkadaşlarınla görüş, giyinip süslen, mutlu ol, hayatın güzelliklerini gör, mücadele et” gibi hiçbir faydası olmayan, hastalarını da kendilerini de daha kötü yapan yaklaşımlardan kaçınmalıdırlar.</p>

      <p class="e-paragraf">Depresyon geçiren kişi sorumluluklarını yerine getirmekte, günlük işlerini yürütmekte, hatta bazen yataktan çıkmakta bile zorlanır. Bu noktada ailenin yapacağı en mühim şey hastayı eleştirmemek, hatta yükünü azaltmak için elinden geleni yapmaktır. Depresyon geçiren kişi de acılarını konuşup durmanın kendisine hiçbir yararı dokunmayacağını, böyle yaparak sadece ailesini de depresyona sokacağını, dertlerini daha çok doktoruyla veya psikologuyla paylaşması gerektiğini bilmelidir.</p>

      <p class="e-paragraf">Depresyon insanı sinirli yapabilir; hasta olan kişi arkadaşlarıyla, eşiyle, kardeşleriyle, anne-babasıyla, yöneticileriyle, patronuyla kolayca münakaşaya girebilir. Depresyon alınganlığa da sebep olabilir; kişi, çevresindeki kişilerin normal davranışlarını yanlış yorumlayabilir; herkes ona her zamanki gibi davrandığı halde onları duyarsız, anlayışsız, sevgisiz olarak niteleyebilir. Dahasını da söyleyeyim, depresyon insanın sevgi duygusunu geçici olarak köreltebilir; sevgi duygusu körelmese bile kişideki sevgiyi belli etme, şefkat gösterme becerisi azalır. Depresyona giren insan eşine, çocuklarına, hatta Allah’a olan sevgisinin azaldığını düşünebilir.</p>

      <p class="e-paragraf">Ailelere buradaki en önemli önerim, hatta uyarım şu olacaktır: Bütün bu duygular kimyasal kökenlidir, gelip geçicidir. Bunu aklınızdan hiç çıkarmayın. Öfkeyi ve alınganlığı azaltmaya çalışın. Depresyon geçiren yakınınızın sevme yeteneğinin yeniden canlanacağını da unutmayın.</p>

      <p class="e-1-baslik" id="toc_marker-12-6">DEPRESYON KİTABI ÜZERİNE…</p>

      <p class="e-soru"><span class="e-bolditalik">Timaş Yayınları’ndan çıkmış olan Depresyon adlı bir kitabınız var. Bu kitabı yazma ihtiyacı nasıl doğdu, biraz da bundan bahsedebilir misiniz?</span></p>

      <p class="e-paragraf">Depresyonun ne kadar feci bir hastalık olduğunu, hafif şekillerinin bile insanı nasıl bezdirdiğini onu çekenler çok iyi bilir. Bu hastalığın diğerlerinden bazı farklı tarafları vardır. İsterseniz kısaca bunlara değinelim.</p>

      <p class="e-paragraf">Birincisi; hastalık olduğu genellikle bilinmez. Bu yüzden ya teşhis konmaz ve hasta uzun süre acı içinde kıvranır veya teşhis konur ama çevresi hastayı anlamaz, kişinin çektiği ıstırabın derecesini fark etmez, hatta bazen hastayı suçlar. Benim bu kitabı yazma sebeplerimden biri depresyon hastalarına onları anlayan birilerinin var olduğunu göstermek, çevrelerine ise depresyon hastalarını anlamaları için bir fırsat sunmaktı.</p>

      <p class="e-paragraf">İkinci bir husus; kanser gibi ölümcül hastalıklarda bile kişi ümit duygusunu koruyabilir, hayattan zevk almayı sürdürebilir. Ama depresyondaki kişide ümit duygusu kaybolur, hatta bazen hasta yaşamak istemez. Bir de çevresi depresyon hastasını “Sen düzelmek istemiyorsun, hiçbir çaba göstermiyorsun” diye suçlayınca işler iyice çözümsüz hale gelir. Halbuki depresyon çok iyi tedavi edilirse, pek çok hasta da tamamen düzelir. Kitabı yazma sebeplerimden bir diğeri de, buradan hareketle, depresyon geçirenlerin ümit duygularını korumalarını sağlamaktı.</p>

      <p class="e-soru"><span class="e-bolditalik">Bu kitabınız aynı konulu diğer kitaplardan ne gibi farklılıklara sahip?</span></p>

      <p class="e-paragraf">Konuyla ilgili çok değerli başka kitaplar da var. Ben dünyanın her yerinde geçerli olan evrensel bilgiyi, kendi mesleki tecrübelerimden yararlanarak, içinde yaşadığımız kültüre uygun bir tarzda aktarmak istedim. Depresyon dünyanın her yerinde depresyondur, ama Türk insanının depresyonu anlama ve anlatma, ifade etme tarzı Amerikalı veya Avrupalıdan farklı olabiliyor. Ayrıca depresyon geçiren kişinin doktora gitmenin yanı sıra kendi başına neler yapabileceği konusuna da geniş yer ayırdım.</p>

      <p class="e-1-baslik" id="toc_marker-12-7">TEDAVİ SÜRECİ</p>

      <p class="e-soru"><span class="e-bolditalik">Dilerseniz biraz da tedavi konusunu irdeleyelim. Depresyon tedavisinden kolay sonuç alınabiliyor mu?</span></p>

      <p class="e-paragraf">Depresyon genellikle birkaç hafta içinde düzelmeye başlayan, birkaç ay içinde de büyük ölçüde düzelen bir hastalıktır. Tekrar söyleyelim; ümitsizliğe gerek yok, bu hastalığın pençesine düşenler süratle uzman yardımına yönelsinler.</p>

      <p class="e-soru"><span class="e-bolditalik">Depresyon bazı kişilerde tedaviye karşı direnç gösterebiliyor. Bunu neye bağlıyorsunuz?</span></p>

      <p class="e-paragraf">Depresyona yatkın olan kişilik özelliklerini sıralamıştık, bu tür kişilik özelliklerine sahip olanlarda depresyon direnç gösterebilir. Ayrıca aile içi ilişkilerin bozuk olması, evlilik sorunlarının yaşanması, alkol ve/veya madde kullanımı, eşin ölümü, ekonomik problemler, fiziki hastalıklar gibi kişinin hayatında ağır sorunlar bulunması da tedaviyi zorlaştırabilir.</p>

      <p class="e-soru"><span class="e-bolditalik">Böyle dirençli vakalarda ne gibi tedavi seçenekleri vardır?</span></p>

      <p class="e-paragraf">Bu tür vakalarda ilaç ile psikoterapi beraber uygulanabilir. Elektroşok tedavisi de başka bir seçenektir. Beyne düşük voltajlı elektrik akımı verilmesi yöntemi olan elektroşok, aleyhindeki bütün önyargılara karşın, uygun vakalara yapıldığında, ciddi ve kalıcı yan etkileri olmayan bir tedavi yöntemidir.</p>

      <p class="e-paragraf">Yıldızı yeni parlamaya başlayan bir diğer yöntem de manyetik uyarımdır. Beyne elektrik akımı değil, manyetik akım verilir. Yapılan çalışmalar manyetik uyarımın dirençli vakaların üçte ikisinde yararlı olduğunu göstermiştir.</p>

      <p class="e-soru"><span class="e-bolditalik">Depresyon tedavisinde tek başına ilaç yeterli olur mu?</span></p>

      <p class="e-paragraf">Hastanın durumuna göre değişiklik arz eden bir durumdur. Depresyon geçirenlerin ortalama yüzde 70’inde sadece ilaç tedavisi bile yeterli olurken; hiç ilaç kullanmadan, 10-20 seanslık psikoterapi seanslarıyla yüzde 70’i düzelebilir.</p>

      <p class="e-soru"><span class="e-bolditalik">İlaç karşıtı akımlar giderek güçleniyor. Bu depresyon hastalarının aleyhine bir durum mudur?</span></p>

      <p class="e-paragraf">Hafif depresyonlarda halk arasında “konuşma tedavisi” olarak bilinen psikoterapi yöntemi ilaç kadar etkilidir. Orta şiddette ve ağır depresyonlarda ilaç tedavisi daha etkilidir. Üstelik günümüzde sık kullanılan antidepresan ilaçların ciddi ve kalıcı yan etkileri de yoktur. Tedavide kullandığımız ilaçlar uyku, sersemlik yapmazlar. İlaçlarla ilgili bir yanlış bilgi de antidepresanların bağımlılık yaptığıdır. Bu kanaati uyandıran, bazı insanlarda depresyonun tekrarlama eğilimidir, ilaç bağımlılığı değildir. Antidepresanlar çok nadiren bağımlılık yaparlar ki bu da hafif bir bağımlılıktır.</p>

      <p class="e-soru"><span class="e-bolditalik">Peki depresyon tedavi edilmezse neler olur? Hastayı ne gibi tehlikeler bekler? Son olarak da bunları öğrenebilir miyiz?</span></p>

      <p class="e-paragraf">Depresyon sadece üzüntü ve sıkıntıya yol açan geçici bir mutsuzluk hali değildir. İş veya okul veriminde azalma, isteksizlik, yorgunluk, kararsızlık, unutkanlığa bağlı olarak konsantrasyon sorunu gibi çeşitli olumsuz sonuçları da vardır. Tedavi edilmeyen depresyonda ailevi sorunlar baş gösterir. Cinsel sorunlara bağlı olarak ilgisizlik, sinirlilik görülür. Dikkat dağılmasına bağlı olarak kazalar yaşanır. Beden sağlığı ihmal edildiği için çeşitli hastalıklara daha kolay yakalanılır. Yaşanan bezginlik ve moralsizlik yüzünden hasta genellikle kendine iyi bakmaz.</p>

      <p class="e-paragraf">Depresyon, alkol veya madde bağımlılığının en sık sebeplerinden biridir. Pek çok insan depresyonun verdiği ruhsal ve bedensel acıyı hafifletmek için alkol veya uyuşturucuya başvurur, sonucunda da alkol veya madde bağımlılığı gelişebilir. İntihar görülür. Depresyon geçiren yedi kişiden biri maalesef intihar ederek kendi hayatına son verir. Bu yüzden depresyon hafife alınmamalı, tedavi için bir uzmana başvurulmalıdır.</p>
    </div>
  </div>
</body>
</html>
