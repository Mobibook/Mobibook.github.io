<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>psikolojisohbetleri-epub-4.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="psikolojisohbetleri-epub-4.html" xml:lang="tr-TR">
    <div class="story">
      <p class="e-perde" id="toc_marker-13">TRAVMA TAHRİBATI İLE NASIL BAŞ EDİLİR?</p>

      <p class="e-epi"><span class="e-italik">Günlük hayatta travma kelimesini sıkça duyuyor, sıkça kullanıyoruz. Ancak ne travmanın çeşitlerini, ne de etkilerini yeterince biliyoruz. Bu konuya ışık tutmak için Memory Center Nöropsikiyatri Merkezi’nden Psikiyatri Uzmanı</span> <span class="e-bolditalik">Dr. Barış Önen Ünsalver</span> <span class="e-italik">ile travma, travma sonrası stres bozukluğu, travmatik olaylar karşısında nasıl davranmak gerektiği konusunu irdelemeye çalıştık.</span></p>

      <p class="e-soru"><span class="e-bolditalik">Travma kavramıyla eskisine nazaran daha sık karşılaşıyoruz. Biz meselenin psikolojik boyutunu ele alalım. Psikolojik travmayı nasıl tanımlarsınız?</span></p>

      <p class="e-paragraf">Kişinin güçsüzlüğüyle, bedeninin ve becerilerinin sınırlarıyla yüzleşmesi durumunu psikolojik travma olarak adlandırıyoruz.</p>

      <p class="e-soru"><span class="e-bolditalik">Psikolojik travmada kişi neler hisseder?</span></p>

      <p class="e-paragraf">Kişi karşı koyulamaz bir güç yüzünden çaresiz kalır. Şöyle örnekleyebilirim: Kaygan zemin yazısını görmenize rağmen koşarsanız, düştüğünüzde şaşırmazsınız; çünkü olayı denetleyebilir, neden düştüğünüzle ilgili bağlantı kurup düşmenize bir anlam verebilirsiniz. Oysa bir arkadaşınızla yolda neşeli bir şekilde sohbet ederken biri aniden gelip kolunuzdaki çantayı kapıp kaçarsa olayı denetleme, bağlantı kurma ve anlamlandırma gibi başa çıkma becerileriniz felce uğrar.</p>

      <p class="e-soru"><span class="e-bolditalik">Örneklediğiniz şekilde yaşanan bir olayın etkisi, sonrasında da devam eder mi? Olayı yaşayan kişinin davranışları ne olur?</span></p>

      <p class="e-paragraf">Önemli bir konu… Yaşanan bu olayın etkisi öyle sarsıcı olabilir ki, kişi bir daha o arkadaşıyla görüşmek dahi istemeyebilir, o semtten her geçişinde içine korku dolabilir. Bu tür travmatik olaylar, kişiye yoğun çaresizlik ve dehşet hissi yaşatır, felaket yanıtı oluşturur.</p>

      <p class="e-soru"><span class="e-bolditalik">Travma oluşturan en yaygın olaylar nelerdir?</span></p>

      <p class="e-paragraf">Özetle söyleyecek olursak; doğal afetler, savaşlar, trafik kazaları, işkence, tecavüz, iş kazaları, saldırıya uğrama, ani gelişen hastalıklar, ani yakın kaybı, tutsak edilme, eş tarafından aldatılma tipik travmatik olaylardır. Ancak evinde hiç kötü söz duymaya alışık olmayan bir çocuğun öğretmeni tarafından aşağılanması da travmatik etki bırakabilir.</p>

      <p class="e-soru"><span class="e-bolditalik">Travma yaşayan herkes yaşadığı olaya aynı tepkiyi mi verir? Tepki türünü ne belirler?</span></p>

      <p class="e-paragraf">Travmaya verilen tepkiler aynı değildir. Bu farklılıkta mağdurun yaşı, cinsiyeti, eğitim seviyesi, kişilik yapısının yanında travmanın niteliği, şiddeti ve kişi tarafından nasıl anlamlandırıldığı da rol oynar. Travma sonrası sosyal çevrenin ve toplumun verdiği destek de önem taşır.</p>

      <p class="e-1-baslik" id="toc_marker-13-1">TRAVMANIN GETİRDİĞİ RUHSAL SIKINTILAR</p>

      <p class="e-soru"><span class="e-bolditalik">Travmaya uğrayan kişi etkilerini herhalde ilk dönemlerde yaşar. Klinik pratiğiniz açısından baktığınızda siz neler görüyorsunuz?</span></p>

      <p class="e-paragraf">Psikolojik travma yaşandıktan sonraki ilk bir ay içerisinde bazı ruhsal sıkıntıların doğması doğal olabilir. Bazen ilk bir ay ruhsal sıkıntı çok yoğun olarak görülebilir.</p>

      <p class="e-soru"><span class="e-bolditalik">Nedir bunlar? Mağdur ne tür ruhsal sıkıntılar yaşayabilir?</span></p>

      <p class="e-paragraf">Uyku ve iştah bozulabilir, korku ve öfke doğabilir, kâbus görülebilir. Vücutta uyuşmalar, aynaya bakınca kendini tanıma güçlüğü ya da çevreyi yabancı algılama gibi belirtilerle de karşılaşılabilir. Bu duruma <span class="e-italik">akut stres bozukluğu</span> denir ve ilk bir ay içerisinde geçmesi beklenir. Ancak psikolojik sıkıntı bir aydan daha uzun süre devam ederse travma sonrası stres bozukluğunun geliştiği düşünülebilir.</p>

      <p class="e-soru"><span class="e-bolditalik">Travma sonrasında verilen ruhsal tepki veya belirtiler mutlaka ilk aylarda mı görülür?</span></p>

      <p class="e-paragraf">Hayır, bazen yaşanan travmatik bir olaydan hemen sonra hiçbir ruhsal tepki gözlenmeyebilir. Ancak travmadan 6 ay, hatta 20-30 sene sonra bile ruhsal sıkıntılar baş gösterebilir.</p>

      <p class="e-1-baslik" id="toc_marker-13-2">TRAVMA SONRASI STRES BOZUKLUĞU</p>

      <p class="e-soru"><span class="e-bolditalik">Yaşanan travmaların travma sonrası stres bozukluğuna (TSSB) yol açtığını biliyoruz. Her travma sonrasında bu rahatsızlığın gelişmesi beklenir mi?</span></p>

      <p class="e-paragraf">Travmanın niteliği ve yoğunluğu travma sonrası stres bozukluğunun (TSSB) gelişimi açısından önemlidir. Ancak her travmatik olay yaşayan kişide travma sonrası stres bozukluğu gelişmez.</p>

      <p class="e-soru"><span class="e-bolditalik">O halde buradaki etken nedir? Hangi faktörler bu rahatsızlığın gelişmesinde rol oynar?</span></p>

      <p class="e-paragraf">Travmatik olay öncesindeki yaşanan bazı olumsuz durumlar risk faktörüdür. Mesela ailede psikiyatrik hastalık öyküsünün varlığı, çocukluk çağı travması, ebeveyn yokluğu, kişi 10 yaşından küçük iken anne-babasının ayrılması, içe dönüklük, kaygılı, endişeli, vesveseli kişilik yapısı, daha önce geçirilen psikiyatrik bir hastalık, olumsuz yaşam olayları, kadın olmak gibi durumları risk faktörleri olarak sıralayabiliriz.</p>

      <p class="e-soru"><span class="e-bolditalik">Burada yaşanan olayın tekrarlanmasının etkisinden de söz etmek mümkün müdür?</span></p>

      <p class="e-paragraf">Elbette mümkündür. Travmatik olayın şiddetinden çok, olaya maruz kalma sıklığı psikiyatrik hastalık gelişimini tetikler. Sadece travmaya maruz kalma değil, olaya tanık olmak da örseleyicidir; çünkü suçluluk duygusuna neden olur. Örneğin depremde yakınlarını kaybeden bir kişi sadece onları kaybettiği için acı çekmez, aynı zamanda hayatta kalmanın verdiği suçlulukla da savaşır. Benzer şekilde, savaşta arkadaşları şehit olmuş ya da sakat kalmış bir asker eve sağlam bir bedenle dönmekten mutluluk duyamayabilir. Arkadaşlarının ölümüne kendisi sebep olmuş gibi hissedebilir.</p>

      <p class="e-paragraf">Travma sırasında kişinin sergilediği tutum da sonraki ruhsal hastalık gelişimini etkiler. Örneğin, tecavüz sırasında pasif kalan kişilerde direnen kişilere göre daha fazla TSSB gelişir. Yani kişi karşısındaki güçle başa çıkmak için ne kadar savaşırsa olayın ruh sağlığına uzun dönemdeki etkisi o kadar az olur. Yaşanan olayın şiddetinin nasıl algılandığı da önemlidir. Asansörde kapalı kalan kişi dehşete kapılarak artık asla oradan çıkamayacağını ve havasızlıktan boğularak öleceğini düşünürse hayatının geri kalanında asansöre binmesi çok zor olacaktır.</p>

      <p class="e-soru"><span class="e-bolditalik">Ne tür belirtiler size travma sonrası stres bozukluğu konusunda ipucu verir?</span></p>

      <p class="e-paragraf">TSSB belirtilerini üç ana başlık altında toplayabiliriz.</p>

      <p class="e-paragraf">1. Yeniden Yaşantılama: Kişi olayı tekrar yaşıyormuş gibi hisseder, olayın görüntüleri sebepsiz yere gözü önüne gelir (flashback), olayı rüyasında görür.</p>

      <p class="e-paragraf">2. Kaçınma: Mağdur olayla ilgili hafıza kaybı yaşar, olayla ilgili yer ve kişilerden uzaklaşır, olay hakkında konuşmaktan kaçınır, içe kapanır, unutkanlık yaşar.</p>

      <p class="e-paragraf">3. Aşırı Uyarılma: Gerginlik, uykusuzluk, yerinde duramıyormuş hissi, irkilme, öfke patlamaları, dikkati toplayamama gibi belirtilere rastlanır.</p>

      <p class="e-paragraf">Bütün bunlar bize travma sonrası stres bozukluğunu düşündürür.</p>

      <p class="e-soru"><span class="e-bolditalik">TSSB vakalarında nasıl bir tedavi uyguluyorsunuz?</span></p>

      <p class="e-paragraf">TSSB sadece beynin değil, bütün bedenin çalışmasını olumsuz etkiler. Travma yaşayan bazı kişiler acılarını dindirebilmek için alkol ya da uyuşturucu maddeler kullanarak bir nevi kendi kendilerini tedavi etmeye çalışırlar ki, bu durumda da alkol ve madde bağımlılıkları gelişir. Bu tehlikenin önüne geçmek için TSSB tedavisinde ilaç kullanılması gerekir.</p>

      <p class="e-paragraf">Tedavi sürecinde terapi de önemli yer kaplar. Seçilecek psikoterapi yöntemi kişiden kişiye değişiklik gösterir. Ancak Marmara Depremi’nden sonra edinilen deneyimler sonucu, EMDR (göz hareketleriyle duyarsızlaştırma ve yeniden işleme) adlı yöntemin travmatik anılardan kurtulmada hızlı etki gösterdiği ortaya çıkmıştır. Mağdurun durumuna göre tedavide bu yöntem kullanılabilir.</p>

      <p class="e-1-baslik" id="toc_marker-13-3">ÇEVRENİN TUTUMU ÖNEMLİ</p>

      <p class="e-soru"><span class="e-bolditalik">Travma sonrasında güven sorunu yaşanıyor mu?</span></p>

      <p class="e-paragraf">Evet, sorunuzda dikkat çektiğiniz gibi travmaya maruz kalmış birisi için dünya artık güvenilir bir yer değildir. O kişi özellikle de insan eliyle yapılmış bir travmaya maruz kalmışsa insanlara olan güvenini kaybeder. Her an her yerden bir zarar görmeyi bekleyerek insanlardan uzaklaşır.</p>

      <p class="e-soru"><span class="e-bolditalik">O halde çevrenin, yakınların durumu ve yaklaşımları da önemlidir diyebilir miyiz?</span></p>

      <p class="e-paragraf">Travmatik olay sırası ve sonrasında mağdurun çevresinin, yakınlarının verdiği tepkiler önemlidir. Bu tepkiler ruhsal sorunların gelişiminde de etkili rol oynarlar. Mağdur, yaşadığı olayı başka insanlarla paylaşabilirse dünyayı anlamlı hisseder. Yakınlarının destekleyici tutumu güven duygusunun onarılmasını sağlar. Böyle bir kişi rahat bırakılmak istediğini söyleyerek ona yardım etmek isteyenleri uzaklaştırmaya çalışsa da, yalnız kalmaması psikiyatrik hastalık gelişimini önlemede yardımcı olur. Yakınların yanı sıra toplumun travma geçiren kişiye verdiği destek de önemlidir.</p>

      <p class="e-soru"><span class="e-bolditalik">Eğer travmaya yaşanan aile içi bir olay sebep olduysa o zaman durum değişir, değil mi?</span></p>

      <p class="e-paragraf">Kuşkusuz öyle… Cinsel saldırı ya da aile içi şiddet durumlarında hukuk yoluyla adalet sağlanması önemlidir. Ancak hakkını ararken kişi daha çok mağdur olabildiğinden bu tür durumlar polise çok az bildirilmektedir. Saldırgan, mağdurdan statü olarak daha yüksekte bulunduğunda mağdur, travmasını paylaşamadığı gibi, saldırganın daha fazla tacizine de maruz kalabilir.</p>

      <p class="e-soru"><span class="e-bolditalik">Travmaya maruz kalan kişinin bunu hiç paylaşmayıp sürekli içine atmasını, travma yaşadığı mekânlardan, mahallerden uzak durmasını nasıl değerlendiriyorsunuz?</span></p>

      <p class="e-paragraf">Travmatik olayı paylaşmaktan kaçınmak, olayla ilgili mekân ve kişilerden uzaklaşmak gibi bir tavır doğru değildir. Bu tavır travmaya bağlı ruhsal hastalık gelişimini olumsuz yönde etkiler. Kişi yaşadığı sıkıntıyı ne kadar çok paylaşırsa ve zorlayıcı da olsa sıkıntı üzerinde ne kadar çok düşünürse acısından kurtulması da o kadar kolay olacaktır.</p>

      <p class="e-soru"><span class="e-bolditalik">Bu durumda kişinin olayla yüzleşmekten, problemleri çözmekten kaçmasına fırsat vermemek gerekiyor, öyle mi?</span></p>

      <p class="e-paragraf">Evet, bu tür olaylardan sonra yakınları mağdurun yanında olmalı ve durumu kendileriyle konuşmasını, paylaşmasını sağlamalıdırlar. Üzülmemesi için konuyu açmamak doğru bir tutum olmayacaktır.</p>

      <p class="e-soru"><span class="e-bolditalik">Bu süreçte mağdura yaklaşım şekli, kullanılan dil önemli mi? Ötekileştirici ve suçlayıcı tavırlar örseleyici ve pekiştirici olmaz mı?</span></p>

      <p class="e-paragraf">Kesinlikle öyle. Yargılayıcı olmamak gerekir. Örneğin eşinden sürekli dayak yiyen bir kadına “Sen de neden eşinden boşanmadın?” demek, o kadının kendini suçlu hissetmesine neden olur. Kadın zaten yaşadığı sıkıntı nedeniyle çaresizlik duygusu içerisindedir ve dayak yediği için neredeyse kendini suçlu hissedecek kadar kafası karışmış bir haldedir. Dolayısıyla mağdurla yakınlık kurarken suçlayıcı tavırdan kaçınmalı, özenli bir dil kullanılmalıdır.</p>

      <p class="e-perde" id="toc_marker-14">MANİK DEPRESİF BOZUKLUK</p>

      <p class="e-epi"><span class="e-italik">Psikiyatride tanımlanmış yüzlerce hastalık var. Bunlardan biri de halk arasında manik depresif bozukluk olarak bilinen bipolar bozukluktur. Özellikle bahar aylarında ataklar yapan bipolar bozukluk hastanın olmadık şeyler yapmasına sebebiyet verebilir. Hasta atak geldiğinde kendisini peygamber, mehdi, mucit, evliya sanabilir; aşırı harcamalarda bulunabilir; tüm malvarlığını bir anda satabilir; toplum kurallarına aykırı hareketlerde bulunabilir. Gerek hastanın kendisi, gerekse yakınları için yıkıcı şekilde sonuçlanabilen bu hastalığın nasıl bir tablo çizdiğini, belirtilerini, atak sırasında hastanın içinde bulunduğu davranış şekillerini ve tedavi yöntemlerini Memory Center Nöropsikiyatri Merkezi’nden Psikiyatri Uzmanı</span> <span class="e-bolditalik">Dr. Funda Güdücü Sağır</span> <span class="e-italik">ile konuştuk.</span></p>

      <p class="e-soru"><span class="e-bolditalik">Manik depresif bozukluk diğer depresyon türlerine benzer bir tablo mu çizer?</span></p>

      <p class="e-paragraf">Manik depresif bozukluk yaygın bilinen depresyon türlerinden biraz farklılık gösterir. Bu hastalığın diğer bilinen adları bipolar bozukluk veya iki uçlu duygu durum bozukluğudur. “İki uçlu” tabiri ile duygulanımın tamamen birbirine zıt durumda olduğu klinik anlatılır. Hasta depresif uçta iken çökkündür, mutsuzdur; manik uçta iken ise aşırı coşkulu ve enerjik olur.</p>

      <p class="e-soru"><span class="e-bolditalik">Mani sırasında kişinin davranışlarını belirleyen nedir; kültürü, eğitimi, yetiştiği çevresi mi, yoksa kişiliği mi?</span></p>

      <p class="e-paragraf">Mani sırasında kişinin zengin bir davranışsal dışavurumu vardır. Bu renkli tablonun kültürle ilişkisi olmadığı söylenemez. Ahlâkî açıdan katı çerçeveleri olan toplumlarda hastalık nedeniyle kontrol mekanizmasının devre dışı kalmasından dolayı daha önce baskılanmış dürtüler daha belirgin olarak ortaya çıkar. Mesela kadın hastaların evlilik dışı cinsel ilişkiye girişlerinde artış olur. Peygamber veya mehdi olduğunu savunanlardaki büyüklük hezeyanlarıyla içinde bulundukları kültürün yakından ilgisi vardır. Narsistik yapılanması olanlarda büyüklenme hezeyanları daha yoğun görülür.</p>

      <p class="e-soru"><span class="e-bolditalik">Bipolar bozukluğun görüldüğü bir yaş aralığından söz edebilir miyiz?</span></p>

      <p class="e-paragraf">Bu hastalık genellikle 20 yaş civarında ortaya çıkar. Eğer ailede bipolar bozukluk öyküsü varsa tanı koymak daha da kolaylaşır.</p>

      <p class="e-soru"><span class="e-bolditalik">Tekrarlayıcı bir rahatsızlık mıdır?</span></p>

      <p class="e-paragraf">Hastalar yaşamları boyunca ortalama 8-10 atak geçirirler. Bazen daha fazla sayıda atak görülebilir. Bazen manik atakla depresif atak arasında geçişler de yaşanabilir.</p>

      <p class="e-soru"><span class="e-bolditalik">Hastalık daha çok kadınları mı tehdit eder, erkekleri mi?</span></p>

      <p class="e-paragraf">Kadın ve erkek arasında bipolar bozukluk açısından farklılık yoktur, ancak epizotlar cinsiyete göre farklılık gösterir. Erkeklerde hastalık genellikle manik epizotla başlar ve sonrasında da bu epizotlarla devam eder. Kadınlarda ise depresif epizotlar daha sıktır.</p>

      <p class="e-1-baslik" id="toc_marker-14-1">GÜNLÜK HAYATTA BİPOLAR BOZUKLUK</p>

      <p class="e-soru"><span class="e-bolditalik">Kişiler yaşadıklarının farkında olurlar mı?</span></p>

      <p class="e-paragraf">Bazı hastalarda tam mani dönemine girmeden önce uyku düzeninde bozulma ya da düşünce hızında artış meydana gelir. Hastalar bu sayede coşkulu bir duygulanım ile hastalıklarının başlayacağından haberdar olurlar. Ancak şiddetli bir manik atak içerisinde iken yaşadıklarının farkına varmazlar.</p>

      <p class="e-soru"><span class="e-bolditalik">Bu kişiler en büyük zararı kendilerine mi verirler, yoksa çevrelerine mi?</span></p>

      <p class="e-paragraf">Her ikisi de olabilir. Bu kişiler çok çabuk dost edinirler. Kefil olup büyük miktarlarda borçlanabilirler. Bol bol alışveriş yaparlar. Elindekileri çevreye dağıtabilirler. Evli olsalar dahi aşık olup cinsel münasebetler kurabilirler. Kişilik yapıları bunlara hiç müsaade etmediği halde bunları yapabilir, daha sonra pişmanlık duyacağı durumlar yaşayabilirler. Ani öfke ve düşmanlık duygularına kapılabilirler. Saldırganlık gösterebilirler. Peygamber olduklarına, dünyayı yönettiklerine inanabilir; buna çevrelerindekileri de inandırmaya çalışabilirler. Tedaviye de sıcak bakmazlar, ancak yakınları vasıtasıyla doktora başvururlar. Tüm bunların gerek hasta, gerekse yakınları için maddi ve manevi birçok yıkıcılığı vardır.</p>

      <p class="e-soru"><span class="e-bolditalik">Bipolar bozukluk tedavisinde hastaların günlük hayatları kısıtlanır mı? Mesela araba kullanabilirler mi?</span></p>

      <p class="e-paragraf">Hastalık sürekli aktif değildir. Bu yüzden hastalar, stabil bir duygulanım döneminde hayatlarının gerektirdiği her şeyi yapabilirler. Ancak manik döneme girdiklerinde kontrolsüz araç kullanabilecekleri için hem hastalar, hem de çevresindekiler dikkatli davranmalı, atakların gelip gelmediğini kontrol altında tutmalıdırlar.</p>

      <p class="e-soru"><span class="e-bolditalik">Eğer bipolar bozukluğu olan kişi bir iş adamı ise, bir şirket hakkında söz sahibi ise bağlayıcı kararlar vermesi sakıncalı olur mu?</span></p>

      <p class="e-paragraf">Bir şirkette önemli bir pozisyonda bulunan kişide bipolar bozukluk varsa bu kişinin atak döneminde önemli kararlar alması sağlıklı olmaz, bunu önermeyiz. Kişi büyüklenmeci hezeyanlarla hiç yapamayacağı işlere kalkışabilir. Dünyayı kurtaran adam olmayı amaçlayabilir. Bu amaç doğrultusunda ciddi maddi kayıplara uğrayabilir. Hiç ilgilenmediği alanlarda yatırım yapmaya teşebbüs edebilir, sonrasında pişman olacağı yollara girebilir. Bu zararlara uğramamak için mani dönemlerinde bağlayıcı kararlar gerektiren, mali güç gerektiren önemli kararlar almaması yerinde olacaktır.</p>

      <p class="e-1-baslik" id="toc_marker-14-2">MANİK DÖNEM SİNYALLERİNE DİKKAT</p>

      <p class="e-soru"><span class="e-bolditalik">Bu hastalık kişilere maniye gireceklerinin işaretlerini verir mi?</span></p>

      <p class="e-paragraf">Hastaların maniye girerken düşünce hızlarının arttığını, konuşmalarının hızlandığını, ses tonlarının yükseldiğini görebiliriz. Bu kişiler atak öncesinde hiç yorulmadıklarını ifade ederler. Uyku düzenleri bozulmuştur, gece uyanık kalmaya çalışırlar. Bu işaretler birer habercidir ve ciddiye alınmalıdır.</p>

      <p class="e-paragraf">Ayrıca bahar aylarında veya mevsim geçişlerinde manik ataklarla daha sık karşılaşılır. Hastalar ve yakınları bu dönemlerde daha dikkatli olmalıdırlar.</p>

      <p class="e-soru"><span class="e-bolditalik">Peki bu işaretler alındığında ne yapmak gerekir? Geçmesi için bir süre beklenmeli midir, yoksa hemen bir uzmandan yardım mı alınmalıdır?</span></p>

      <p class="e-paragraf">Kişi koruyucu tedavi altında dahi olsa, bu bulguları göstermeye başladığında mutlaka hekimiyle görüşmek gerekir. Bazen hastalar bu belirtileri, dolayısıyla da maninin başlangıcını fark etmeyebilirler. Bu durumda yakınlarının önlem almaları gerekir.</p>

      <p class="e-soru"><span class="e-bolditalik">Bir ülke yöneticisi maniye girerse halkı bunu anlayabilir mi?</span></p>

      <p class="e-paragraf">Yöneticinin hiçbir zaman gerçekleşemeyecek vaatlerde bulunması, dünyayı kurtarma görevine soyunması, statüsüyle uyumlu olmayan davranışlar sergilemesi durumunda halk durumu anlayabilir. Yalnız burada önemli olan nokta, yöneticinin bu davranış ve tutumları daha önce göstermemiş olmasıdır.</p>

      <p class="e-soru"><span class="e-bolditalik">Mani sebebiyle fakirleşen zenginler olmalı…</span></p>

      <p class="e-paragraf">Elbette, varını yoğunu hayalleri uğruna harcayan, durumunu aşan yardım ve yatırımlarda bulunan ve sonunda ciddi kayıplara uğrayan manikler vardır.</p>

      <p class="e-1-baslik" id="toc_marker-14-3">MANİK DÖNEMDE GÖRÜLEN DEĞİŞİKLİKLER</p>

      <p class="e-soru"><span class="e-bolditalik">Manik atak sırasında hastanın alkol ve/veya madde kullanması söz konusu mudur?</span></p>

      <p class="e-paragraf">Bu dönemde hastada sonuçlarını değerlendirmeksizin dürtüsel davranışlar görülebilir. Dolayısıyla evet, hasta alkol ve madde kullanmaya da yönelebilir.</p>

      <p class="e-soru"><span class="e-bolditalik">Manik dönemde kişinin hayal gücü de artar mı?</span></p>

      <p class="e-paragraf">Bu dönemde hastanın çok renkli fantezileri olur. Ancak hasta çoğu kez bunları gerçeklerden ayırmakta güçlük yaşar. Kendisini bir ülkenin kralı/kraliçesi veya dünyanın en zengin insanı sanabilir. Bu derece absürt hayalleri olmayan manikler atak sırasında hayal güçlerini doğru yönlendirerek işi yaratıcılığa dönüştürebilirler.</p>

      <p class="e-soru"><span class="e-bolditalik">Manik depresif ataklar rüyalara da etki eder mi?</span></p>

      <p class="e-paragraf">Manik dönemde oldukça canlı ve renkli rüyalar görülebilir. Hatta bazı çalışmalarda manik atak öncesi dönemde rüyaların canlanmasının hastalığın bir habercisi olabileceği savunulmuştur.</p>

      <p class="e-soru"><span class="e-bolditalik">Atak sırasında hastaların uyku düzenleri nasıldır?</span></p>

      <p class="e-paragraf">Manik dönemde uyku ve uykuya duyulan ihtiyaç oldukça azalır. Depresif dönemde de uykusuzluk olabilir, ancak manik dönemde olduğu gibi canlı ve enerjik bir duygulanım görülmez.</p>

      <p class="e-soru"><span class="e-bolditalik">Bipolar bozukluk ile benzeşen ve bu sebeple karıştırılan hastalıklar da var mıdır?</span></p>

      <p class="e-paragraf">Bazı beyin hasarlanmalarında benzeri tablolar görülebilir. Özellikle beynin ön alanında oluşan değişikliklerle hastada manik belirtiler ortaya çıkabilir. Dezorganize şizofrenide de benzeri durumlar olur.</p>

      <p class="e-1-baslik" id="toc_marker-14-4">TEDAVİ SÜRECİ</p>

      <p class="e-soru"><span class="e-bolditalik">Dilerseniz biraz da tedaviden bahsedelim. Hastalara nasıl bir tedavi uygulanır?</span></p>

      <p class="e-paragraf">Manik atak sırasında olumsuz psikososyal sonuçları önlemek amaçlı antipsikotik tedaviye başlanır. Hafif şiddette seyreden manik ataklarda psikososyal yıkım olmadığı sürece ayakta tedavi yapılır. Eğer hastanın kontrol altında tutulması güç ise yatarak tedavi uygulanır. Atakların sıklığı ve şiddetini kontrol altına alabilmek için de, uzun süreli olarak, duygu durum dengeleyici ilaçlar tedaviye eklenir.</p>

      <p class="e-soru"><span class="e-bolditalik">Tedavi sürecinde psikoterapi de yararlılık gösterir mi?</span></p>

      <p class="e-paragraf">Hafif şiddette seyreden manilerde ilaç tedavisinin yanı sıra psikoterapi de yapılabilir. Tedaviden olumlu sonuç alınmasına yardımcı olur.</p>

      <p class="e-soru"><span class="e-bolditalik">Son olarak bipolar bozukluk hastalarının yakınlarına hangi önerilerde bulunmak istersiniz?</span></p>

      <p class="e-paragraf">Hastalığın başlamasını en iyi gözleyecek olanlar hastanın yakınlarıdır. Hastayla ilgili gözlemlerini hekimle paylaşmalıdırlar. Ayrıca bipolar bozukluğun tedavisi uzun bir süreçtir. Hastanın iyi olduğu dönemlerde yakınları koruyucu tedaviyi bozan tutumlar içine girmemeli, aksine hastanın tedaviye uyumunu güçlendirici davranışlar göstermelidirler. Hastanın günlük aktivitelere katılımlarını desteklemek, uyku ve uyanıklıklarını düzenlemeye yardımcı olmak hastanın da, yakınlarının da hayatını kolaylaştıracaktır.</p>

      <p class="e-perde" id="toc_marker-15">PANİK BOZUKLUĞU</p>

      <p class="e-epi"><span class="e-italik">Panik bozukluğu birçok psikiyatrik rahatsızlığa göre sık karşılaşılan bir rahatsızlık. Korkutan, ürküten, delirecekmiş veya ölecekmiş hissi veren panik bozukluğu hastanın sinema, tiyatro gibi kapalı alanlarda kalamamasına; tren, uçak gibi ulaşım araçlarıyla yaptığı seyahatlerin birer kâbusa dönmesine, atak geçireceği korkusuyla evinden mümkün olduğunca çıkmamasına ve gündelik hayatını kısıtlayacak daha pek çok şeyden yoksun kalmasına sebep oluyor. Alkol ve uyuşturucu maddelerin de tetiklediği panik bozukluğun ne olduğunu, belirtilerini, seyrini, kimlerde daha çok görüldüğünü ve nasıl tedavi edildiğini NPİSTANBUL Nöropsikiyatri Hastanesi’nden Psikiyatri Uzmanı</span> <span class="e-bolditalik">Dr. Hüseyin Bulut</span><span class="e-italik">’a sorduk.</span></p>

      <p class="e-soru"><span class="e-bolditalik">Panik atak nasıl bir durumdur? Hasta neler yaşar?</span></p>

      <p class="e-paragraf">Panik atak; çarpıntı, terleme, titreme, boğulma ya da nefes alamama hissi, göğüste ağrı ve sıkışma, bulantı, baş dönmesi, göz kararması, vücudun soğuması ya da ateş basması, tansiyon yükselmesi, karında rahatsızlık hissi, dengesizlik gibi duyumların olağandışı şiddette hissedildiği, beraberinde kontrolünü kaybetme, delirme ya da ölüm korkusunun yaşandığı, kişinin adeta kendine yabancılaştığının gözlendiği bir süreçtir.</p>

      <p class="e-soru"><span class="e-bolditalik">Bu hastalık nasıl başlar, ne kadar sürer?</span></p>

      <p class="e-paragraf">Panik atak ani başlangıçlıdır. Genellikle hızlı şekilde, birkaç dakika içerisinde şiddet olarak en üst düzeyine ulaşır. Çoğunlukla kısa sürer; bazen sadece 1-2 dakika yaşanır. Nadiren birkaç saat süren ataklar da olabilir.</p>

      <p class="e-soru"><span class="e-bolditalik">Panik bozukluğu ailevi bir hastalık mıdır?</span></p>

      <p class="e-paragraf">Bu konuda yapılan bilimsel araştırmalar, hastalığın ailevi niteliğine ilişkin güçlü kanıtlar vermiştir. Panik bozukluğu tanılı hastaların birinci derece yakınlarında panik bozukluğu oranı belirgin olarak yüksektir. Yine panik bozukluğu olan hastaların birinci derece yakınlarında anksiyete dediğimiz kaygı duyarlılığı, normal popülasyona göre yüksek bulunmuştur. Aynı şekilde ikizler üzerinde yapılan araştırmalar da benzer sonuçlar vermiştir. Bu araştırmalar hastalığın ailevi geçmişinde kalıtımsal etkenlerin önemli bir rol oynadığını göstermektedir. Ancak bunun kalıtımsal özelliğinin doğası henüz tam olarak çözümlenememiştir.</p>

      <p class="e-soru"><span class="e-bolditalik">Panik bozukluğunun sıklığı, görülme yaşları ve cinsiyet olarak baskınlığı nasıldır?</span></p>

      <p class="e-paragraf">Toplum içinde görülme sıklığı yüzde 1,5-3,5 arasındadır. Panik bozukluğu hastalarının yüzde 80’e yakını kadındır. Hastalığın başlangıç yaşı çok değişkenlik gösterir; çok küçük yaşlarda da ortaya çıkabilir, ileri yaşlarda da… Ancak ergenliğin son dönemleri ve otuzlu yaşlar hastalığın sıklıkla ortaya çıktığı yaşlardır.</p>

      <p class="e-soru"><span class="e-bolditalik">Panik ataklar, panik bozukluğu dışında başka durumlarda da görülebilir mi?</span></p>

      <p class="e-paragraf">Evet. Fobik bozukluklar, hipertiroidi gibi tiroit hastalıkları, bir kalp kapakçığı bozukluğu olan mitral valv prolapsusu (MVP), diyabet, epilepsi, astım, koroner arter hastalığı panik atakların görüldüğü durumlar arasındadır. Ayrıca hastalıklar dışında alkol, esrar, kokain, uyarıcı ilaçlar ve diğer bazı maddelerle ilişkili olarak da panik ataklar gözlenebilir.</p>

      <p class="e-1-baslik" id="toc_marker-15-1">ATAK KORKUSU HAYATI ZEHİR EDİYOR</p>

      <p class="e-soru"><span class="e-bolditalik">Panik bozukluğu tetikleyen şey nedir?</span></p>

      <p class="e-paragraf">Hem biyolojik hem de psikolojik sebepler üzerinde durulmaktadır. Biyolojik olarak daha çok beyindeki nörokimyasal maddeler üzerinde araştırma yapılmaktadır. Tedavi için verilen ilaçlar da bu maddeler üzerinden etkili olarak tedavideki başarıyı sağlamaktadırlar.</p>

      <p class="e-soru"><span class="e-bolditalik">Panik bozukluğu nasıl bir seyir izler?</span></p>

      <p class="e-paragraf">Tekrarlayan, beklenmedik panik atakları olur. Atakta şiddetli korku ön plandadır ve kişi bu korkunun şiddetini anlatacak kelime bulamaz. Daha önceden deneyimlemediği bir korkudur bu. Kalp krizi geçirdiğini ya da beyin kanaması geçirip felç olduğunu, az sonra öleceğini düşünür. Atağın şiddetiyle alakalı olarak çoğu zaman da aklını ve kontrolünü tamamen kaybedeceğini düşünür.</p>

      <p class="e-paragraf">Ataklar arasındaki zamanlarda kişi başka panik ataklarının da olacağına ilişkin sürekli bir kaygı duyar. Ataklara ve olası kötü sonuçlarına karşı kişi kendince önlem alır.</p>

      <p class="e-soru"><span class="e-bolditalik">Bunlar ne gibi önlemlerdir?</span></p>

      <p class="e-paragraf">Mesela hasta evden dışarı tek başına çıkmak istemez, evde tek başına kalmak istemez, kapalı alanlarda ya da açık meydanlarda bulunmaktan kaçınır. Yanında uğur getirdiğine inandığı şeyler taşır. Çantasında su bulundurabilir. Bir hastanenin yakınında zaman geçirmek isteyebilir. Tüm bunları acil bir durum yaşadığında yardım alabilmek için yapar.</p>

      <p class="e-1-baslik" id="toc_marker-15-2">AGORAFOBİ VE PANİK BOZUKLUĞU</p>

      <p class="e-soru"><span class="e-bolditalik">Panik bozukluğu ile agorafobi sıklıkla beraber anılan kavramlar. Aralarında ne gibi bir ilişki vardır?</span></p>

      <p class="e-paragraf">Kaçmanın ve yardım sağlamanın zor olacağı yerlerde bulunma korkusuna agorafobi denir. Agorafobik hastalar panik gelince doktora ulaşamama korkusu ile tren ve uçak yolculuğu, sinemaya gitme, kalabalık cadde ve dükkânlarda dolaşma, asansör ve tünel gibi yerlerde bulunma şeklindeki etkinliklerden kaçınırlar ya da zorunlu hallerde çok sıkıntı çekerek bu durumlara katlanırlar. Ağır vakalar hiç evden çıkmayabilirler.</p>

      <p class="e-soru"><span class="e-bolditalik">Panik bozukluğu ve agorafobi beraber ve ayrı ayrı görülebilir mi?</span></p>

      <p class="e-paragraf">Evet. Agorafobinin bulunduğu panik bozukluğuna <span class="e-italik">agorafobi ile birlikte panik bozukluğu</span>, bulunmadığı durumlara ise <span class="e-italik">agorafobi olmadan panik bozukluğu</span> adını veririz. Hiç panik atak geçirilmemiş olmasına karşın agorafobi bulunması durumunu ise <span class="e-italik">panik bozukluğu olmadan agorafobi</span> olarak nitelendiririz. Bazı araştırmacılar panik bozukluğunda agorafobinin panik ataklara mutlaka eşlik ettiğini ileri sürmekle birlikte, bugün kabul edilen görüş agorafobi olmadan da panik atakların bulunabileceği yönündedir.</p>

      <p class="e-soru"><span class="e-bolditalik">Panik atak hastalığının seyrini dikkate alırsak agorafobi daha çok ne zaman görülür? Belli bir zamanı var mıdır?</span></p>

      <p class="e-paragraf">Agorafobi genellikle panik atakların başladığı ilk yıl içinde ortaya çıkar.</p>

      <p class="e-1-baslik" id="toc_marker-15-3">PANİK ATAKLARIN HASTANE MACERALARI</p>

      <p class="e-soru"><span class="e-bolditalik">Hastalar hastanelerde hangi bölümlere başvururlar? Direkt olarak psikiyatri bölümüne mi gelirler?</span></p>

      <p class="e-paragraf">Hastaların çok az kısmı ilk başvurularında psikiyatriye gelir. Büyük bir kısmı farklı kliniklere, genellikle de kardiyoloji kliniğine gider. Çarpıntıları ve tansiyondaki yükselme nedeniyle, kalp krizi geçiren hastalar gibi tetkikler yaptırmak isterler. EKG çektirmekten tutun da, en uç kardiyolojik tetkiklere kadar her şeyi yaptırma arzusu içindedirler. Bazı hastalar nöroloji, göğüs hastalıkları bölümlerine de başvururlar ve yine her türlü tetkiki yaptırmak, beyin MR’larını çektirmek isterler. Yapılan muayene ve tetkikler neticesinde kendilerine herhangi bir hastalığın bulunmadığı belirtilince genelde inanmak istemezler.</p>

      <p class="e-soru"><span class="e-bolditalik">Neden inanmak istemezler?</span></p>

      <p class="e-paragraf">Rahatsızlıklarının ciddi olduğunu, doktorların önemli bir şeyi gözden kaçırdıklarını düşünürler. Bu tetkik merakı bazen günlerce, hatta aylarca sürer ve kişi hastanenin uzağından bile geçmek istemez. Çoğu zaman son çare olarak ya da doktorların tavsiyesi üzerine psikiyatri kliniğine gelirler ve hastalıklarını öğrenirler.</p>

      <p class="e-1-baslik" id="toc_marker-15-4">İLAÇ VE TERAPİYLE İYİLEŞMEK MÜMKÜN</p>

      <p class="e-soru"><span class="e-bolditalik">Panik bozukluğunda nasıl bir tedavi izlenir?</span></p>

      <p class="e-paragraf">Panik bozukluğu tedavi ile düzelebilen bir hastalıktır. Hastaların büyük bir kısmı neredeyse tamamen düzelir. Tedavide hedef panik atakların sıklığını ve şiddetini azaltarak atakları ortadan kaldırmaktır. Biyolojik tedaviler açısından sıklıkla kullanılan ilaçlar anksiyete (sıkıntı) giderici ve bazı antidepresan ilaçlardır.</p>

      <p class="e-soru"><span class="e-bolditalik">Öyle mi? Bu ilaçlar panik tedavisinde de kullanılıyor yani…</span></p>

      <p class="e-paragraf">Evet. Bu ilaçlar antidepresan ilaçlar olarak adlandırılıyorlarsa da, kişide eşzamanlı olarak depresyon olsun ya da olmasın, kaygıyı ve panik ataklarını azaltmada son derecede etkilidirler.</p>

      <p class="e-soru"><span class="e-bolditalik">Tedavi sürecinde terapi desteği de fayda sağlar mı?</span></p>

      <p class="e-paragraf">Panik bozukluğunun psikolojik tedavisinde bilişsel davranışçı tedavinin (BDT) etkili olduğu belirlenmiştir. Bu tedavi genellikle hastanın kliniğinin şiddetinin ortaya koyduğu duruma göre ortalama 10-15 seans kadar sürer.</p>

      <p class="e-soru"><span class="e-bolditalik">Terapi sırasındaki yaklaşım nedir? Hastaya neler verilir?</span></p>

      <p class="e-paragraf">Panik ataklarının ve panik bozukluğunun doğası hakkında bilgilendirme, tedavinin belirli bir aşamasıdır. Bilişsel yeniden yapılandırma aşamasında kişinin hastalıkla ilgili yanlış düşünceleri yerine daha gerçekçi düşüncelerin egemen kılınmasına çalışılır. Kişi atak sırasında zihninde adeta felaket senaryosu çizer. Bilişsel yaklaşım ile bu yanlış düşüncelerin önüne geçilir. Kişi atak sırasında “Yaşadığım durum bir panik atak süreci ve kısa süre sonra geçecek. Ben bunu biliyorum. Bu atakta ölmeyeceğim, delirmeyeceğim, kontrolümü kaybetmeyeceğim” şeklinde düşünmeyi öğrenir.</p>

      <p class="e-soru"><span class="e-bolditalik">Bu bilişsel yaklaşım... Peki panik tedavisinde davranışçı yaklaşımdan ne şekilde yararlanılır?</span></p>

      <p class="e-paragraf">Davranışçı yaklaşım ile de korkulan durumlarla yüzleşme hedeflenir ve hastaya gevşeme egzersizleri öğretilir. Gevşeme egzersizi sırasında soluk alıp verme eğitimi de verilir. Çünkü hızlı soluk alıp verme panik belirtilerini tetikleyebilir. Buna <span class="e-italik">hiperventilasyon</span> adı verilir. Soluk alıp vermenin yavaşlatılması yoluyla, panik atakları sırasında hızlı soluk alıp verme yüzünden daha da kötüleşen belirtilerin azaltılmasına çalışılır. Panik bozukluğu hastalarında tercih edilen tedavi yöntemi, ilaç tedavisi ile birlikte bilişsel davranışçı terapinin uygulandığı yöntemdir.</p>

      <p class="e-perde" id="toc_marker-16">DİN PSİKOLOJİSİ</p>

      <p class="e-epi"><span class="e-italik">Bugün ülkemizde üniversitelerin psikoloji bölümleri ne yazık ki dini, araştırmaya değer bir alan olarak görmüyorlar. Buna karşın ilahiyat fakültelerindeki din psikologları önemli çalışmalar yapıyorlar. Marmara Üniversitesi İlahiyat Fakültesi Din Psikolojisi Anabilim Dalı öğretim üyelerinden</span> <span class="e-bolditalik">Prof. Dr. Ali Köse</span> <span class="e-italik">de bu alanda araştırmalar yapan değerli bilim adamlarımızdan biri. Köse ile din psikolojisinin doğuşunu, Türkiye’de ve dünyadaki algılanışını, dinin psikolojimiz üzerinde ne gibi etkileri olduğunu, bize nasıl bir güç kazandırdığını konuştuk.</span></p>

      <p class="e-soru"><span class="e-bolditalik">Din psikolojisi uzmanısınız. Öncelikle din psikolojisi kavramını biraz açar mısınız?</span></p>

      <p class="e-paragraf">Din psikolojisi; insanoğlunun din ile ilişkisini psikolojik açıdan anlamaya ve yorumlamaya çalışan bir disiplindir. Dinî duygu, düşünce ve tutumlarımızı inceler. İnançlar, ritüeller vb. hakkında yargılarda bulunmaz. Dini sadece bir olgu olarak anlamaya çalışır. Yaklaşık yüz yıllık tarihi olan bir disiplindir. Kurucusu olarak kabul edilen Amerikalı William James <span class="e-italik">Dinî Tecrübenin Çeşitliliği</span> adlı kitabını 1902 yılında yazmıştır. Bugün özellikle ABD’de yaygın bir disiplin olan din psikolojisi alanındaki yayınların, araştırmaların yüzde 90’ı ABD’de yayınlanmaktadır.</p>

      <p class="e-soru"><span class="e-bolditalik">İnancın kişi üzerinde nasıl bir etkisi vardır?</span></p>

      <p class="e-paragraf">Din psikolojisi literatüründe inancın kişi üzerindeki etkisi genelde olumlu bağlamda görülür. Çünkü inanç, insanoğlunun hayatı anlamlandırmasını sağlayan bir araçtır. Din psikolojisinin kurucusu olduğunu söylediğimiz James, dini işlevsel açıdan değerlendiren, felsefe alanında da pragmatizmin temsilcisi olan bir isimdi. Ona göre, “dinî inançlar doğru oldukları için işe yaramazlar, işe yaradıkları için doğrudurlar.” Yani “bir inanç eğer mü’min kişinin işine yarıyor ise, o kimse için görece olarak doğrudur.”</p>

      <p class="e-soru"><span class="e-bolditalik">Örneklendirebilir misiniz?</span></p>

      <p class="e-paragraf">Tabii. Mesela ahiret inancı kişinin işine yarar; çünkü ölüm korkusunu yenmesini sağlar veya onu iyi işler yapmaya sevk eder. İnançlar ve ibadetler de bir değer taşırlar; çünkü insan hayatı için pratik değeri olan işlevsel özellikleri vardır. James bu konuda şöyle bir örnek verir: Kaplıcaya giden ve kaplıcanın romatizmasına iyi geldiğini düşünen bir kişi için kaplıcanın romatizmaya iyi gelmesi göreceli bir gerçekliktir. Doktorlar kaplıcanın romatizmaya iyi gelmediğini söyleseler bile, o kişi için bu gerçeklik değişmez. Bu açıdan bakıldığında da inançlar veya ibadetler, hariçten bakanlar için belki anlamsız şeyler olarak görülebilir, ancak onlara inanan mü’minler için gerçekliktir.</p>

      <p class="e-soru"><span class="e-bolditalik">Din psikolojisi tam olarak bu alanla mı ilgileniyor?</span></p>

      <p class="e-paragraf">Evet… Din psikolojisi işte bu görece gerçekliğin kişinin duygu, düşünce ve tutumlarına etkisini inceler ve bu etkinin genelde olumlu olduğu sonucuna varır.</p>

      <p class="e-soru"><span class="e-bolditalik">Bu etki kişilere göre farklılık gösterir mi? Olumlu ve olumsuz etki şeklinde bir sınıflandırma yapmak mümkün mü?</span></p>

      <p class="e-paragraf">Elbette, kişilere göre farklılık gösterir. İnanç olumlu şekilde yönlendirilmediği takdirde olumsuz sonuçlara bile yol açabilir. Mesela herhangi bir günah işlediğinde cehenneme gideceği saplantısından kurtulamayan ve tövbelerinin kabul edilmediğini düşünen bir kişi için inanç ruhsal rahatsızlıklara kaynaklık edebilir.</p>

      <p class="e-soru"><span class="e-bolditalik">Daha iyi anlaşılabilmesi açısından konuyu somutlaştırabilir misiniz?</span></p>

      <p class="e-paragraf">Örneğin birkaç yıl önce fakültedeki odamda otururken bir telefon geldi. Santral görevlisi telefonda benimle konuşmak isteyen bir kişi olduğunu söyledi. Bağladı, telefondaki hanımefendiyle konuşmaya başladık. Hanımefendi çocuğuna Allah’tan bahsederken “Allah Baba” ifadesini kullanmış. Daha sonra, Allah’a “baba” demenin din literatüründe şirk, yani ortak koşmak olduğunu duymuş. Kadın şirke girdiğini, artık cehennemlik olduğunu düşünüyordu. Aşırı şekilde günahkârlık saplantısı içindeydi. Kendisiyle uzun süre konuştum.</p>

      <p class="e-paragraf">Onu bilinçli bir günah işlemediğine ikna etmek için her türlü yolu denedim. Sonunda, günahkâr olmadığına zar zor ikna olmuş göründü ve görüşmemiz sona erdi. Az sonra telefonum tekrar çaldı. Bu kez telefondaki santral görevlisiydi. “Hocam, görüşme nasıl geçti, kadını ikna edebildiniz mi?” diye sordu. Meğer daha önce de birkaç kez aramış ve başka öğretim üyeleriyle de görüşmüş, bu arada derdini santral görevlisine de anlatmış.</p>

      <p class="e-1-baslik" id="toc_marker-16-1">İNANÇ RUHSAL TATMİN SAĞLAR</p>

      <p class="e-soru"><span class="e-bolditalik">İnanç ve din pratiği uygulamasının kişi üzerinde ne gibi psikolojik etkileri olur?</span></p>

      <p class="e-paragraf">İnanç ve ibadetlerin gereklerini yerine getiren ve böylelikle kutsalla ilişki kurduğuna inanan bireylerin aynı zamanda davranışlarında ve toplumsal ilişkilerinde pozitif bir yönelime sahip olmaları beklenir. Yani kişinin kutsal alanla pozitif ilişki kurması, çevresi ile de aynı paralelde ilişkiler geliştirmesi daha muhtemeldir. Bu yönelim kişiyi daha iyi bir insan yapar ve ona toplum için yararlı olma motivasyonu sağlar. Böylece kişi kendisini hem yatay hem dikey bir ilişki içinde hisseder. Kendisini değerli görür. Bu değerli olma duygusu ona ruhsal tatmin sağlar ki, zaten psikolojinin hedefi de insanların psikolojik tatmin sağlayarak mutlu olmalarıdır.</p>

      <p class="e-soru"><span class="e-bolditalik">Dinî algıyı belirleyen psikoloji nedir?</span></p>

      <p class="e-paragraf">Dinî algı iki türlü belirir. Birincisi öğrenilmiş öğeler sonucunda ortaya çıkar. İkincisinde ise yine öğrenilmiş öğelerden hareket edilir, ancak bireysel tecrübeler de devreye girer. Taklidî iman ve tahkikî iman tanımlamaları bu iki algı türünü açıklayabilir.</p>

      <p class="e-soru"><span class="e-bolditalik">Dindeki vecd duygusu ve cezbeyi din psikolojisi açısından nasıl yorumlarsınız?</span></p>

      <p class="e-paragraf">Din psikolojisi böyle bir halin olabilirliğini kabul eder, ancak bu halin yaşanması sadece bireyi bağlayan bir gerçekliktir. Uyuşturucu alan kişinin zihinsel hali nasıl değişiyor ise, düşüncenin bir alanda yoğunlaştırılması ile de böyle bir halet-i ruhiyeye geçilebilir. Bu durum dinî düşünce veya ruhsal alanda gerçekleştirilirse vecd veya cezbe dediğimiz durum gerçekleşir. Bugün bu kabil olaylara İslam dünyasından çok, Evanjelik Protestanlıkta, özellikle de ABD ve Latin Amerika’da rastlıyoruz.</p>

      <p class="e-soru"><span class="e-bolditalik">Dinin aşırı korkuyu yani ümitsizliği küfür derecesinde saymasını nasıl anlamalıyız?</span></p>

      <p class="e-paragraf">Korku kaygıya dönüştüğü anda kişinin tüm hayatını, hatta inanç hayatını da olumsuz etkiler. Aşırı kaygı, örneğin ölüm kaygısı, Allah’ın rahmetinden ümit kesmenin bir göstergesidir. Bu da inanç dairesi içerisinde küfre yakın bir noktada bulunmaya işaret eder. Bizim inancımızda Allah’ın rahmetinin gazabını aştığına inanılır. Dolayısıyla ümit her zaman korkunun üstünde olmalıdır.</p>

      <p class="e-1-baslik" id="toc_marker-16-2">ÜLKEMİZDE DİN PSİKOLOJİSİ</p>

      <p class="e-soru"><span class="e-bolditalik">Türkiye’de din psikolojisi nasıl anlaşılıyor? Bu kavram yaygın olarak biliniyor mu?</span></p>

      <p class="e-paragraf">Türkiye’de din psikolojisi kavramı 1950’lerden beri kullanılmaktadır. İlahiyat fakültelerinde din psikolojisi dersleri okutulmakta, bu alanda araştırmalar yapılmaktadır. Bu fakültelerde din psikolojisi anabilim dalları vardır. Ancak, bu bilim dalı diğer bazı disiplinler gibi popülerleşememiştir. Açıkçası, günümüzde üniversitelerin psikoloji bölümleri dini araştırmaya değer bir alan olarak görmüyorlar. Buna karşın ilahiyat fakültelerindeki din psikologları önemli çalışmalar yapma eğilimindeler; ancak, tabiri caizse, ülkemizdeki “bilim piyasasına” hakim olan yanlış bilim ve laiklik algısı nedeniyle birçok araştırma alanına giremiyorlar.</p>

      <p class="e-soru"><span class="e-bolditalik">Bu söyledikleriniz çok iddialı değil mi?</span></p>

      <p class="e-paragraf">Örneğin, iki yıl önce Marmara Üniversitesi İlahiyat Fakültesi’nde yaptırdığımız bir yüksek lisans tezi gazeteci Emin Çölaşan’ın yazdığı aleyhte bir yazı ile soruşturmaya uğradı. Otistik çocukların anne-babalarını din psikolojisi açısından inceleyen bir araştırma idi bu. Anne-babalara Batı’da uygulanan bir anket uyguladık. “Anne-babalar çocuklarının başına gelen bu hastalığı bir ceza olarak mı görüyorlar? Bu hastalığı kabullenmeleri için din kendilerine yardımcı oluyor mu?” gibi soruları esas alan nötr bir çalışma idi. Yani hiçbir önyargısı yoktu, olamazdı da zaten.</p>

      <p class="e-paragraf">Anne-babalar çocuklarına böyle bir hastalık verdiği için Allah’a kızıp inançsız hale de gelebilirler veya daha da dindarlaşabilirler; bunu bir imtihan olarak görebilirler. Yakın zaman önce ALS hastalığından futbolcu Sedat vefat etti. Sedat’ın eşinin bir röportajdaki sözleri dikkatimi çekti. “Bu hastalık bizim için bir imtihan ve bu imtihandan başarı ile çıkacağımızdan hiç şüphem yok” demiş yıllar önce. İşte bu ifadeler din psikolojisinin konusudur. Futbolcu Sedat’ın eşi tam tersi şeyler de söyleyebilirdi: “Allah’a isyan ediyorum, neden bize bu belayı verdi?” diye sorgulayabilirdi de. Bu ifadeler de din psikolojisinin konusudur. Bu konu Batı’da “dinî başa çıkma” başlığıyla incelenmektedir. Bu alanda sayısız araştırma mevcuttur. Yani bu tez kapsamında otistik çocukların anne-babalarını incelerken biz yeni bir bakış açısı getirmedik, sadece Batı’daki çalışmaları toplumumuza uyarladık. Ama Emin Çölaşan 17 Haziran 2007 günü “Otistik Çocuklara Bilimsel Anket! Anne-Babalara Ahiret Soruları” şeklinde aleyhte bir yazı yazdı ve bu çalışma soruşturma geçirdi.</p>

      <p class="e-paragraf">Bir süre önce kanserli hastalar üzerinde benzeri bir çalışma daha yaptık. Yüksek lisans öğrencilerimden birisi kanserli hastalarla mülâkatlar yaptı, onların tıp fakültelerindeki psikoterapi seanslarına katıldı, ama çoğu zaman kimliğini açıklamaktan çekindi. Bu maalesef çok üzücü bir durum... “Din tacirleri” diye bir ifade var, ben de “laiklik tacirleri” diye onun karşıtını türetmek istiyorum. Maalesef bu tür davranışlar, yaftalar bizim bu tür konularda araştırma yapmamızın önündeki en büyük engeli teşkil ediyor.</p>

      <p class="e-soru"><span class="e-bolditalik">Din psikolojisi uzmanlarının çalışma alanları nedir?</span></p>

      <p class="e-paragraf">İnanç ve inançsızlık psikolojisi, dinî tutum, dinî davranışlar, dinî duygu, dinî tasavvur, dinin birey üzerindeki yansımaları, dinî tecrübe, ibadet psikolojisi, din değiştirme psikolojisi, mistik tecrübe, tasavvuf psikolojisi, gelişim dönemleri ve din gibi alanlarda çalışırlar.</p>

      <p class="e-soru"><span class="e-bolditalik">Dinin doğru anlatımında psikolojinin yeri nedir?</span></p>

      <p class="e-paragraf">Din histir, duygudur. Benim bir din tarifim var; “Var olduğunu düşündüğümüz kutsal alanla bizi ilişkilendirdiğini hissettiğimiz sistemdir” şeklinde tanımlıyorum dini. Burada anahtar kavram ‘hissetmektir’. Dinin anlatımını, öğretimini bu anahtar kelime üzerine kurarsanız birçok şeyi halletmiş olursunuz.</p>

      <p class="e-soru"><span class="e-bolditalik">İnsanın sıkışıklık ve hastalık zamanlarında içinde bulunduğu psikolojiye göre din anlatımı nasıl olmalıdır?</span></p>

      <p class="e-paragraf">Din anlatımı her zaman ılımlı şekilde gerçekleştirilmelidir. Ancak insanın darda olduğu zamanlarda herhalde bu prensibe daha fazla riayet edilmelidir.</p>

      <p class="e-soru"><span class="e-bolditalik">Ülkemizde din adamları hastane ve hapishane gibi yerlerde görev üstleniyorlar mı?</span></p>

      <p class="e-paragraf">Amerika ve Avrupa’da papazlar, hahamlar manevi rehberlik (<span class="e-italik">pastoral care</span> veya <span class="e-italik">spiritual care</span>) adıyla bu tür hizmetler verirler. Ancak Türkiye’de bu tür uygulamalar mevcut değildir. 90’lı yıllarda zamanın sağlık bakanı hastaneler için böyle bir teşebbüste bulundu. Gazeteler sağlık bakanını tabiri caizse tefe koydular, “İmam Doktor” gibi dalga geçen manşetler attılar, bakan da geri adım attı.</p>

      <p class="e-paragraf">Türkiye’nin Batı gibi olmasını isteyenler, bunu özde değil sözde istedikleri müddetçe bu tür teşebbüslerden sonuç almak pek mümkün görünmüyor. Daha açık ifade etmek gerekirse, laikler gerçekten laik olmadıkları müddetçe bu konularda yol almamız mümkün değil.</p>

      <p class="e-1-baslik" id="toc_marker-16-3">İNANÇ KİŞİYE GÜÇ VERİYOR</p>

      <p class="e-soru"><span class="e-bolditalik">İnancın hastalığı yenme aşamasındaki etkisi nasıldır?</span></p>

      <p class="e-paragraf">İnanç hastalıkları yenmede bir güç olabilir. Bu konuda özellikle ABD’de yapılan araştırmalar mevcuttur. Özellikle ölümcül hastalıklara yakalananlar üzerinde yapılan araştırmalar inancın böyle bir gücünün olduğunu gösteriyor. Ancak ben, inancın bu konudaki en önemli gücünün insanlara hastalığı kabullendirmesi ve hastalıkla yaşamayı öğretmesi olduğunu düşünüyorum. İntiharları engelleyen de aynı güç olmalı…</p>

      <p class="e-soru"><span class="e-bolditalik">Bu dönemlerde sığınma ihtiyacı daha fazla olduğundan mı tesiri daha güçlü oluyor?</span></p>

      <p class="e-paragraf">Evet, sığınma hissi daha yoğun yaşanıyor. Bu hissi yönelteceğimiz varlık ise Kâdir-i Mutlak olmalı. Zaten insan hastalık, travmatik tecrübe, kaza geçirme vb. durumlarla karşılaşınca ahiret hayatına yoğunlaşma ihtiyacı hissediyor. Hayatın, varlığın, varoluşun sorgulanması böyle durumlarda daha net sonuçlar doğurabiliyor.</p>

      <p class="e-1-baslik" id="toc_marker-16-4">DİN VE BİLİM ÇATIŞIR MI?</p>

      <p class="e-soru"><span class="e-bolditalik">Belli bir dönem özellikle işlenen “Din ile bilim çatışır” fikrine nasıl bakıyorsunuz?</span></p>

      <p class="e-paragraf">Din kesin bilgiler verir. Bununla insanların din adına bilgi vermelerini kastetmiyorum, dinin doğasında olan bir yapıyı kastediyorum. Din kesinlik arz eder, “Bu böyledir” der. Dinin söylediğine inanıp inanmamak kişiye kalmış bir şeydir. Din bunu yaparken nihai gerçeklikten hareket eder. Yani bilimin sonunda ulaşacağı noktayı baştan söyler. Dinin doğası budur. Ama bilim kesinlik arz etmez. Bilimsel bir bilgi bugün için geçerlidir, yarın değişebilir.</p>

      <p class="e-paragraf">Ben bu konuda “Popper”ciyim; yani bilimsel bilgide esas olanın “yanlışlanabilirlik” olduğunu düşünüyorum. Dün Newton vardı, bugün Einstein var, yarın bir başkası olabilir. Bugün Darwin var, yarın bir başkası olabilir. Dün Newton varken biz bilim adına “Bu artık son noktadır, Newton’dan sonra bir başkası gelmeyecek” diyebilir miydik? Hayır… Çünkü bilimin sabit bir noktası yoktur. Dolayısıyla bana göre, “Din ve bilim çatışır mı?” sorusu baştan yanlış kurgulanmış bir sorudur, anlamsızdır.</p>

      <p class="e-soru"><span class="e-bolditalik">Sıklıkla tartışılan Darwin konusu gibi…</span></p>

      <p class="e-paragraf">Evet, zaman zaman hararetle Darwin teorisini tartışıyoruz. Bana göre gülünç bir tartışmadır bu. Çünkü hiç kimsenin bilim adına birilerine “Darwin teorisine inanmanız gerekir” deme hakkı yoktur. Bunu söylemek bilime en büyük hakarettir. Newton fiziği ortaya çıktığında birileri çıkıp aynı şeyi yapsaydı ve “Newton fiziğine inanacaksınız, bunun ötesi yoktur” deseydi daha sonra herhalde Einstein olmazdı. Dolayısıyla bilimde bir teori ancak bir sonraki teori için vardır. Bu nedenle ben, herhangi bir teoriyi bilimin bir “amentü” maddesi gibi sunanları “Dinde içtihat kapısı kapandı” diyen, Gazali’nin her şeyi söyleyip bitirdiğini, tüm problemleri hallettiğini savunan Ortaçağ mollalarına benzetiyorum.</p>

      <p class="e-1-baslik" id="toc_marker-16-5">TANRI GENİ SÖYLEMİ İNANCIMIZI TEHLİKEYE ATIYOR</p>

      <p class="e-soru"><span class="e-bolditalik">İnanma bir ihtiyaç mıdır?</span></p>

      <p class="e-paragraf">İnanma bir ihtiyaçtan ziyade bir iradedir. İhtiyaçta iradeden çok zorunluluk esastır. Oysa inanmada esas olan iradedir. Yemek içmek bir ihtiyaçtır; çünkü olmadığı zaman insan yaşayamaz, ancak inanmadan yaşayabilir. Burada “İnanmamak da bir inançtır” söylemini geliştirmek çok anlamlı değildir.</p>

      <p class="e-soru"><span class="e-bolditalik">Siz bunlara mesafeli yaklaşıyorsunuz...</span></p>

      <p class="e-paragraf">Son yıllarda “Tanrı geni bulundu, inanç insanoğlunun biyolojik yapısında var” şeklinde söylemler ortaya çıkmaya başladı. Hatta <span class="e-italik">Tanrı Geni</span> başlıklı kitaplar yazıldı. ABD kaynaklı bu söylemler din taraftarlarına sevimli gelebilir, ancak bana göre bu yanlış bir algılamadır. Çünkü buna inanmak dini biyolojizme mahkûm etmek ve insan iradesini yok saymak anlamına gelir. Bu söylem gizli bir Darwinizm içermektedir. Oysa dinin temel iddiası, insanoğlunun Tanrı tarafından akıl ve irade bahşedilerek özel bir amaçla yaratıldığı ve kendisine amade kılınan bu dünyada imtihana tâbi tutulacağı şeklindedir. Tanrı genine inandığınız zaman dinin bu öğretisine inanmamanız gerekir.</p>

      <p class="e-soru"><span class="e-bolditalik">Peki inanç ile hayat arasında nasıl bir bağ vardır?</span></p>

      <p class="e-paragraf">İnanç, hayatı anlamlandıran bir araçtır. En temel bağ budur bence. Alman asıllı Amerikalı çağdaş Sosyolog Peter Berger’in <span class="e-italik">Homeless Mind</span> (Evsiz Zihin) başlıklı bir teorisi var. Çok hoş bir teoridir. Berger, ahiret inancı, metafizik inancı olmayan insanları evsiz insanlara benzetir. Bizler her sabah evimizden çıkıp günlük hayatımızın gereklerini yaparız, akşam olunca da eve döneriz. Gün içindeki tüm yapıp ettiklerimiz akşam eve döneceğimiz için anlamlıdır. Oysa evsiz kişinin gün içindeki eylemlerinin böyle bir anlamı yoktur. Dünya hayatı da tıpkı böyledir. Ahirete inananların dünya hayatları tıpkı evi olan insanların gün içindeki hayatları gibi anlamlıdır. İnanmayanların durumu ise evsiz insan gibidir. Yani onların zihinleri, ruhsal yapıları evsiz insanın durumu gibidir ki, bu da psikolojik rahatsızlıklara neden olabilir.</p>

      <p class="e-1-baslik" id="toc_marker-16-6">İBADETLE GELEN KAZANIMLAR</p>

      <p class="e-soru"><span class="e-bolditalik">Uzmanlık alanınız itibariyle din-ahlâk ilişkisini yorumlar mısınız?</span></p>

      <p class="e-paragraf">Din ahlâkın en temel kaynağıdır. Dinin dışlandığı seküler bir ahlâk olgusunun varlığı da düşünülebilir; ancak dinden uzak bir ahlâkın en büyük motive edici unsuru eksik demektir, sürekliliği kaybolmuştur. Dinin belirlediği ahlâk sabittir. Ama seküler paradigmaların belirlediği ahlâkta değişmeler olabilir, nitekim olmaktadır da. Bugün bunun en belirgin hissedildiği alan özgürlük olgusunun sınırlarının çizilmesiyle alâkalıdır. Amerikalı sosyolog Daniel Bell’in bu konuda çok güzel bir benzetmesi vardır. Bell, sınırsız özgürlüğü atlıkarıncaya binen insanlar örneğiyle açıklar.</p>

      <p class="e-paragraf">Lunaparkta insanların atlıkarıncaya bindiğini hayal edin. Sürekli dönen ve dönerken zevk alan insanları gözünüzün önüne getirin. Bu insanlar bu dönme halinden zevk alırlar, zevk çığlıkları atarlar. Ama bir şeyler ters gider ve atlıkarıncayı döndüren makine bozulur. Makinenin başındaki kişi atlıkarıncadakilere şöyle seslenir: “Makine bozuldu, atlıkarıncayı durduramıyorum.” O kişiler için biraz önce bir zevk olan dönme hali o andan itibaren bir işkenceye dönüşür. Sınırsız özgürlük peşinde koşan modern insan motoru bozulmuş atlıkarınca üzerindeki insan gibidir. Sınırsız özgürlük duygusu insana mutluluk getiren değil, ıstırap veren bir hale dönüşebilir.</p>

      <p class="e-soru"><span class="e-bolditalik">Peki ibadetler psikolojik açıdan kişiye neler katar?</span></p>

      <p class="e-paragraf">Yaratıcıyla, metafizik alanla bağ kurma hissi insanı rahatlatır. Bir süre önce Etiler’de cesedi bulunan Münevver Karabulut cinayetini tüm medya yakından takip etmişti. Katilin henüz bulunamadığı zamanlarda Münevver’in annesinin, mezar başında Kur’ân okurken çekilmiş bir fotoğrafı gazetelerde yer almıştı. Resmin üzerinde, manşette annenin şu ifadesi yer alıyordu: “Eminim kızım beni dinledi.” Bundan daha büyük psikolojik kazanç olabilir mi? Biz ölünün ruhuna dua okuyoruz. Bu ne demek? “Benim kaybettiğim yakınım, ölümüne üzüldüğüm, ağladığım insanın ruhu yaşamaya devam ediyor ve ben ona dua ile mesaj gönderebiliyorum.” Hangi davranış insana bundan daha rahatlatıcı bir duygu sunabilir ki?</p>

      <p class="e-paragraf">İnsana yakınlarının, sevdiklerinin ölümünü kabullenmeyi, dolayısıyla böyle bir kayıptan sonra hayatı yaşanabilir kılmayı sağlayan bir başka mekanizma var mı acaba yeryüzünde? Sosyolog Peter Berger, “Yirminci yüzyılın o büyük icatlarından, endüstri devriminin nimetlerinden hangisi bir yakını kaybetmiş insanı teselli edebilir ki?” der. İnanç ve ibadetlerin modern dünyada yok olmak yerine yeni yerler edindiğini ve hiçbir zaman yok olmayacağını; çünkü hayatı anlamlı kılan en önemli şeyin inanç olduğunu anlatırken söyler bunları.</p>

      <p class="e-paragraf">Din, sığınılacak en büyük limandır. Elbette kaybedilen şeyi geri getirmek mümkün değildir, ama acı çekenin gözünde onu değerli hale getirmek mümkündür. Teselli de bu değil midir zaten? Bunu başaran en iyi müessese dindir.</p>

      <p class="e-soru"><span class="e-bolditalik">Peki dua etmek insan psikolojisi üzerinde nasıl bir etki bırakır? Duayı da psikolojik açıdan değerlendirebilir misiniz?</span></p>

      <p class="e-paragraf">Dua Tanrı’yla kurulan doğrudan bir ilişki durumudur. Kişinin, Yaratan’ın kudretini ve kendi acziyetini idrak ettiği bir andır. Ama aynı zamanda kişiye yalnız olmadığını, kendisini dinleyen, derdini anlatacağı bir varlığın olduğunu hissettiren mekanizmadır dua. Bireyin seküler dünyada kutsalla olan bağlantısını tazeleyen ve dünyanın sıkıntılarına karşı bir sığınak olarak düşünülebilen kutsala açılan bir kapıdır. O kapının açık olduğunu hissetmek insanı her şeyden fazla rahatlatır.</p>

      <p class="e-soru"><span class="e-bolditalik">Dua ve ibadet insandaki özseverliği, narsisizmi sarsan bir etkiye sahip midir?</span></p>

      <p class="e-paragraf">Aslına uygun yapılmış bir dua veya ibadette kişi sadece kendisi için iyi şeylerin olmasını istemez, daha empatik düşünür. Diğerkâmlık onun dilemesinde belirleyici bir etkendir. Bu çerçevede bireyselcilik ve ileri safhası olan bencillik ve narsistlik dua ve ibadetle birlikte var olamaz. Örneğin, oruç ibadetini düşünün; empatik eğilimi ve diğerkâmlık duygularını geliştiren bu ibadet kişiyi bencil duygulardan korur.</p>

      <p class="e-1-baslik" id="toc_marker-16-7">DİN PSİKOLOJİSİ AÇISINDAN ASR-I SAADET DÖNEMİ</p>

      <p class="e-soru"><span class="e-bolditalik">Mekke mü’minlerinin uygulanan her türlü zulme ve boykota karşı direnişleri din psikolojisi açısından nasıl açıklanabilir?</span></p>

      <p class="e-paragraf">Bu durum, grup psikolojisinin verdiği bir güç olarak yorumlanabileceği gibi, Allah’a olan inancın verdiği gücün insanların sıkıntılarla başa çıkmalarını kolaylaştırdığı şeklinde de yorumlanabilir.</p>

      <p class="e-soru"><span class="e-bolditalik">Hz. Ömer üzerinden sormak istiyorum. Tüm karşıtlığına rağmen daha sonra Müslümanlığı seçerek İslamiyet’in kahramanı haline gelmesi ve Kâbe’ye onunla gidiliş nasıl bir psikolojinin sonucudur?</span></p>

      <p class="e-paragraf">Bu, doğrudan güçlü olmanın verdiği bir güvendir. Nihayetinde Hz. Ömer o toplumun değer verdiği, aynı zamanda da gücünden çekindiği bir insandı. Zaten onun Müslüman olması ile diğer Müslümanlar İslam’ı seçtiklerini korkmadan beyan eder hale geldiler. Hz. Ömer’in kişiliğine değinecek olursak, her hiddetli kişiliğin ardında açığa çıkmayan, bir gölge olarak duran gizli bir yumuşaklık vardır.</p>

      <p class="e-paragraf">Hz. Ömer de böyle bir kişilikti. Kız kardeşinin Müslüman olmasına, onun eşiyle birlikte Kur’ân okumasına kızmış, onları hırpalamıştı. Ama Kur’ân’ı işitmesi onun bu gölge yanını ortaya çıkarmıştı. Belki de kız kardeşine gösterdiği aşırı hiddetten dolayı, suçluluk psikolojisiyle aniden Müslüman olmaya karar vermişti. Çok zor fikir değiştirmesi beklenen insanlar bazen çok kolay ve çok çabuk bir şekilde fikir değiştirerek çevrelerini şaşırtabilirler.</p>

      <p class="e-soru"><span class="e-bolditalik">Dinin verme, paylaşma ve infak emrine uymak insan psikolojisini nasıl etkiler?</span></p>

      <p class="e-paragraf">Eğer kişi başkalarına infak ederken, yardımda bulunurken empati duygusunu harekete geçirebilirse, merhametin en yüksek mertebesi Allah’a atfettiğimiz Rahman ve Rahîm sıfatlarında tecelli eder. İnfak etmek nihayetinde Allah adına yapılan bir şeydir. Bu bilinçle gerçekleştirilen paylaşma ve yardım Allah’ın huzuruna çıkacağına inanan insanı mutlu edecektir.</p>

      <p class="e-soru"><span class="e-bolditalik">Kur’ân’da en güzel öykü olarak tanımlanan Yusuf Suresi insanda neye tekabül eder? Bize bu sureyle ne anlatılmak istenir?</span></p>

      <p class="e-paragraf">Bence sure hayatın kendisini anlatır; inişli çıkışlı bir hayat... Önce kuyuya atılan, sonra vezir olan bir insanın, bir peygamberin hikâyesidir; önce kendisine iftira atılan, ama daha sonra temize çıkan bir delikanlının hikâyesi; zindanda yaşayan bir peygamber; nefsi ile imtihan edilen bir delikanlı; hayatın bir imtihan olduğunu sergileyen öykünün başkahramanı… Sure sanki bir film senaryosudur, ama hayatı anlatan bir darbımeseldir.</p>

      <p class="e-1-baslik" id="toc_marker-16-8">MÜHTEDİ PSİKOLOJİSİ</p>

      <p class="e-soru"><span class="e-bolditalik">Sizin Müslüman olan İngilizler üzerinde çalışmanız var. Buradaki ihtidanın psikolojik dinamikleri nelerdir?</span></p>

      <p class="e-paragraf">Din değiştirmenin iki temel dinamiği vardır; birincisi entelektüel, diğeri duygusaldır. Birincisinde insanlar bir diğer dinin entelektüel yönünden, doktrinlerinden, prensiplerinden zihinsel anlamda etkilenirler. İkincisinde ise, bu etkilenme duygusal düzeyde gerçekleşir. Bence Müslüman olanlarda bu ikisi birlikte bir işlev görüyor. Bireyler yaşadıkları bir travmayı aşmak üzere bir arayışa giriyorlar ki, Batı’da bu travma genelde boşanmayla sonuçlanan ailevi problemlerden kaynaklanıyor.</p>

      <p class="e-paragraf">Bu insanlara İslam toplumunun ailevi değerleri, kültürel dayanışma olgusu ve İslam’ın bu alanda getirdiği prensipler hoş görünüyor ilk adımı atarken. Bir mühtedi bana “Kur’ân’ı ilk okuduğumda birisi yıllardır beni gözlüyormuş da, yaptığım pislikleri not ediyormuş hissine kapıldım” demişti. İslam’la ilk temaslar genelde kitaplardan çok Müslümanlarla geliştirilen arkadaş ilişkileriyle gerçekleşiyor.</p>

      <p class="e-soru"><span class="e-bolditalik">Bu süreç nasıl devam ediyor? Bir nevi kişi kendini sorgulamaya mı çekiyor?</span></p>

      <p class="e-paragraf">Evet. Kişi daha sonra entelektüel boyuta geçerek kendi inançlarını sorgulamaya başlıyor. “Zaten Teslis bana çok mantıklı gelmemişti. Günah çıkarma da saçma bir şeydi” gibi düşünceleri dile getiriyor. Bu arada eğer Kur’ân’ı okumaya başlamışsa bambaşka bir dünya ile tanışıyor ve büyüleniyor. Kur’ân’da hayatın nasıl yaşanacağına dair açık bir kılavuzluk olduğunu hissediyor. Kavramsal bir dünyadan (ki Hıristiyanlık kavramsal bir dindir) pratik bir dünyaya geçiyor. Artık bundan sonra adım atmak kolaylaşıyor.</p>

      <p class="e-paragraf">Batılıları en fazla etkileyen şeylerden birisi de İslam’da din sınıfının olmaması. “Nasıl Müslüman olabilirim, Müslüman olmak için ne yapmam gerekir?” diye sorduklarında, “Kendi kendine şahadet getirmen yeterlidir” denilince şaşırıyorlar. Çünkü Hıristiyanlıkta veya Yahudilikte alıştıkları kalıbın dışında bir şey bu… Dinin Allah’la kul arasında bir şey olduğunu öğrenmek, İslam’a girmek için bir din adamının onayının gerekmediğini öğrenmek vaftiz veya günah çıkarma gibi mekanizmalara aşina insanlar için çok şaşırtıcı oluyor. Dahası, Hz. İsa’nın, Hz. Musa’nın peygamber olarak kabul edilmesi onları rahatlatıcı en önemli unsurlar arasında yer alıyor.</p>

      <p class="e-1-baslik" id="toc_marker-16-9">İNANÇ HAYATA ANLAM KATAR</p>

      <p class="e-soru"><span class="e-bolditalik">Ahiret inancının, dirilişe inanmanın insanda sorumluluk anlayışına etkisi var mıdır?</span></p>

      <p class="e-paragraf">Elbette. Gelecekte bir gün yaptığı her şeyin hesabını ayrıntılı olarak vereceğini bilmek insanın daha sorumlu davranmasını sağlar. Bu sorumluluk bilinci kişinin gerek bireysel, gerekse toplumsal hayatında olumlu davranışlar sergilemesini sağlar.</p>

      <p class="e-soru"><span class="e-bolditalik">İnanmanın kişiyi atalete sürüklediği, yanlış kader anlayışının tembelliğe ittiği fikrine ne dersiniz?</span></p>

      <p class="e-paragraf">Böyle bir şey, ancak dinin yanlış anlaşılmasıyla mümkün olabilir. Tüm dinler mükemmellik peşindedir. Mükemmellik peşinde olmak sürekli çalışmayı, sürekli üretmeyi gerektirir. Ama esas olan “ürettiğinin esiri” olmamaktır. Hıristiyanlıktaki manastır mantalitesi, ruhban sınıfı mantığı Hz. İsa’nın bir dönemde yanlış anlaşılmasının bir sonucudur. İslamiyet “İki günü müsavi olan ziyandadır” anlayışını savunur. “Kıyamet kopmak üzere olsa bile elinizdeki fidanı dikin” der Peygamber Efendimiz(sav).</p>

      <p class="e-soru"><span class="e-bolditalik">Din duygusu kuşkusuz hayatımızın gidişatını büyük ölçüde etkiliyor. Peki bu duygu hayata bağlanmayı mı sağlıyor, yoksa aksine, hayattan uzak kalmaya mı neden oluyor?</span></p>

      <p class="e-paragraf">Din duygusu insanda dinamik bir dengenin kurulmasını sağlar. Hemen ölecekmiş gibi diğer dünyaya hazırlıklı olmayı, hiç ölmeyecekmiş gibi bu dünyayı yaşamayı telkin eder. Ancak insanlar kişisel tercihleri neticesinde yine dinî çerçevede kalarak daha zahidane bir hayat da tercih edebilirler.</p>

      <p class="e-soru"><span class="e-bolditalik">Dinin iyileştirici gücü nedir ve nasıl tesir eder?</span></p>

      <p class="e-paragraf">Din içselleştirilerek yaşandığı takdirde insanın hayatına anlam duygusu katar. Bu duygu sayesinde kişi hayatın zorluklarıyla başa çıkabilir. Ayrıca bu duygunun sağladığı psikolojik rahatlık gerek fizyolojik, gerekse ruhsal sağaltım sürecinde olumlu bir katkı yapar.</p>

      <p class="e-soru"><span class="e-bolditalik">Din psikolojisi uzmanı kimliğinizle vicdan ve iç sesi de yorumlar mısınız?</span></p>

      <p class="e-paragraf">Vicdanın iki yönü olabilir. Birincisi, bizim doğuştan sahip olduğumuz ve ruhumuzun derinliklerinde barındırdığımız en temel insani yönümüzdür. İkincisi ise o katmanın üzerine bina ettiğimiz ve çocukluktan itibaren kültürel olarak şekillendirdiğimiz daha üstteki katmanda yer alan boyuttur. Asıl olan daha derindekine ulaşmak, onun sesini duyabilmektir. Evrensel vicdan da budur. Bize Tanrı’nın seslendiği noktadır orası. Kültürel olarak oluşturduğumuz vicdan ise yapaydır. Onun içindir ki, bir kültürde vicdansızlık olarak tanımladığımız bir eylem bir başka kültürde normal bir eylem olarak tanımlanabilir.</p>

      <p class="e-soru"><span class="e-bolditalik">Son olarak günah duygusundaki psikolojik dinamikten de söz eder misiniz?</span></p>

      <p class="e-paragraf">Günah duygusu insanın doğal bir duygusudur. İnsan hata yapma potansiyeli ile yaratılmış bir varlıktır; “melek” değildir. İnsan bu temel gerçeğin farkında olduğu zaman “Günahkâr oldum, yandım, bittim” tarzında bir duyguya saplanmaz. Eğer böyle bir saplantıya kayarsa dinî psikoza yakalanabilir. Günahlar telafi edilemez olgular değildir. Tövbe dediğimiz mekanizma bunun için vardır. Tövbe bir özür dileme mekanizmasıdır, ama bir evcilik oyununa dönüştürülmemelidir. İnsanlar arası ilişkide nasıl özrün bir sınırı var ise, Allah ile ilişkimiz de öyledir. “Nasıl olsa tövbe kapısı açık” mantığıyla günah işlemeye teşebbüs eden insan için bile böyle bir yöntem gülünç bir şey olsa gerektir.</p>

      <p class="e-perde" id="toc_marker-17">DUA VE İBADETİN PSİKOLOJİSİ</p>

      <p class="e-epi"><span class="e-italik">İnsan, amaçlı bir varlık; yaşadığımız çağ ise amaçsızlık peşinde… Hayata anlam yüklemenin ve bir değer uğrunda yaşamanın kınandığı bir çağda bunalan insan iç dünyasındaki acılarını dindirerek teselli bulmak için psikolojik sığınaklar arıyor. Çoğu defa yanlış tercih edilen bu sığınaklar kişiyi karanlık koridorlarda dolaştırıp güçsüz düşürüyor. 1400 yıldır mü’minlere sığınak olan dinimizin dua ve ibadet ile güç veren nasıl bir teselli kaynağı olduğunu ‘İnanç Psikolojisi’ ve ‘Toplum Psikolojisi’ ve ‘Mutluluk Psikolojisi’ kitaplarının yazarı Psikiyatri Uzmanı</span> <span class="e-bolditalik">Prof. Dr. Nevzat Tarhan</span> <span class="e-italik">ile konuştuk.</span></p>

      <p class="e-soru"><span class="e-bolditalik">Farklı ibadetlerin ortak şartı olarak görebileceğimiz niyet konusunu dinimiz oldukça önemsiyor. Amacına ulaşması açısından baktığımızda ibadet ve niyet arasındaki bağı nasıl anlayabiliriz? Bu konudaki değerlendirmenizi alabilir miyim?</span></p>

      <p class="e-paragraf">İbadeti, mükellef dediğimiz sorumluluk alabilen kişinin Yaratıcısına duyduğu saygı nedeni ile ona itaat etmesi ve bazı zevklerinden vazgeçmesi olarak tanımlayabiliriz. İbadet ve duada birinci şart, sizin de söylediğiniz gibi, niyettir. İbadet ve duada niyet eğer Yaratıcıya kulluk değilse yapılan ritüeller ve bu uğurda vazgeçilen zevkler amaca hizmet etmez. Yani dinî kavrayışa göre rızaya uymayan; kulu Yaratıcıya yakınlaştırmayan ibadet, amacına hizmet etmemiş olur.</p>

      <p class="e-soru"><span class="e-bolditalik">O halde ibadetten maksat kulun Yaratıcıya ulaşmasıdır diyebilir miyiz?</span></p>

      <p class="e-paragraf">Evet, dua ve ibadette amaç kulu Yaratıcıya yakınlaştırmaktır. Belki burada konuyu anlamak bakımından “Allah’tan korkmak” kavramını anlamaya ihtiyaç vardır. Allah’tan korkmak aslında Allah’a saygı duymaktır. Onun yaratıcılığını onaylamak demektir. İslam dininde “Allah’tan başka ilah yoktur ve Hz. Muhammed onun kulu ve elçisidir’’ sözünün ilk iki şart olarak sunulması anlamlıdır. Mensup olduktan sonra Yaratıcının koruması ve güveni altına girilir.</p>

      <p class="e-paragraf">Kurallara saygı duymak, yoğun sevginin veya Yaratıcının sevgi ve rızasını kaybetmekten korkmanın bir sonucudur; tıpkı bir bebeğin bir şeyden korkup annesine sığınıp rahatlaması gibi… İnsan da yaşadığı olaylar ve musibetler karşısında her şeyi bilen, gücü her şeye yeten, her şeyin kontrolü elinde olan, kalbinden geçen her hatırayı dahi işiten, şahdamarından daha yakın olan bir güce inandığını hissetmelidir. Bunu başardığında kişi huzur ve güvenin verdiği içsel hoşluğu ve esenliği yaşar.</p>

      <p class="e-soru"><span class="e-bolditalik">Burada akla müracaat etmenin, duygu ile yakalanan içsel huzurun akılda kabulünün sağlanmasının yeri nedir?</span></p>

      <p class="e-paragraf">Önemlidir şüphesiz… Aklın onaylamadığı bir ibadetten elde edilen huzur ve sükûn hali, geçici bir teselli anlamına gelir. Sağlıklı bir ibadet ve dua, akla dayanan ve duyguların kalp tarafından onaylandığı bir inanç sisteminden sonra olursa anlamlı olur. Bu algılama ile yapılan ibadette kişi bütünün parçasını görür.</p>

      <p class="e-soru"><span class="e-bolditalik">Bu nasıl mümkün olur?</span></p>

      <p class="e-paragraf">Bir örnekle açıklayalım. Süleymaniye Camiinin inşaatında çalışan bir işçiye “Ne iş yapıyorsun? ” diye sorarlar. O “bir lira yevmiye ile çalışıyorum” şeklinde cevap verir. İkinci bir işçiye aynı soruyu sorduklarında işçi, “Dünyanın en büyük mabedinin inşaatında çalışıyorum” cevabını verir. Buradaki ikinci bakışta büyük bir vizyon vardır. Kişi Allah’ın isim ve sıfatlarını bilerek; onun ilim, irade, güç ve hikmetini düşünerek ibadet yaparsa beklenen içsel, sosyal ve manevi faydaları kazanmış olur.</p>

      <p class="e-1-baslik" id="toc_marker-17-1">RUH TARLASINA İYİ BAKILMALI</p>

      <p class="e-soru"><span class="e-bolditalik">Allah’ı bilerek, O’nu düşünerek yapılan ibadetlerin kişiye kazandıracağı bu faydaların neler olduğunu biraz açabilir misiniz?</span></p>

      <p class="e-paragraf">Tabii. <span class="e-italik">Toplum Psikolojisi</span> adlı kitabımda tarla metaforunu kullanmıştım. Bu metaforun konuyu anlaşılır kılmak için güzel bir yol olduğunu düşünüyorum. Buna göre eğer bir işçi geniş ve verimli topraklarını, arazisini hazırlar, yabani otlardan temizler, tohumunu zamanında ekerse yağmur ve güneş geldiğinde çalışmasının karşılığını görür, iyi bir verim elde eder. Eğer tembellik ederek hazırlık yapmazsa, tarlayı ilaçlamazsa, bakımsız bırakırsa yağmur ve güneş, tarlasında yabani otların yeşermesine sebep olur.</p>

      <p class="e-paragraf">Bu metaforu inanç dünyamıza uyarlayalım. Ruhumuz da bir tarla gibidir. Onu günahlar şeklindeki yabani otlardan temizler ve iyi, güzel, doğru tohumlar atıp hazırlığımızı yaparsak rahmet güneşi, merhamet yağmuru geldiğinde iyi ve güzel çiçekler açar, içimizde ve dışımızda güzelliklere neden olur. Her insan kendi manevi dünyasının bir çiftçisidir. Ruh dünyasına iyi bakım vermeyi başarabilirse sonucunu hem çalışırken, hem de hasat günü geldiğinde en güzel biçimde alır. Ama tembellik yaparsa, zararlı işlerle uğraşırsa, yahut bencil eğlencelerle zamanını harcarsa bunun sonucunu da yaşamak durumunda kalır.</p>

      <p class="e-soru"><span class="e-bolditalik">Burada Mülkün Sahibinin istediği bir yaşam ve çalışma tarzı var. Bu tarza uyulduğunda hem kazanç elde ediliyor hem mutlu olunuyor hem de Mülk Sahibi memnun ediliyor, öyle mi?</span></p>

      <p class="e-paragraf">Evet, öyle. Size o çiftliği veren davet sahibi büyük zat kimden memnun olur? Tabii ki çalışıp teşekkür edenden... Burada çalışıp teşekkür eden kişi en iyi kuldur. Çalışıp teşekkür etmeyen kişi de iyi bir insandır ama vizyonu dar olduğu için sadece çalıştığının dünyevi, yani maddesel karşılığını alır. Kazancı bununla sınırlı kalır, manevi birçok ticareti kaçırmış olur; tıpkı az evvel verdiğim Süleymaniye Camii inşaatında çalışan birinci işçi örneği gibi... Bol bol teşekkür eder ama tembellik ederse çiftliğin hukukuna uymadığı ve bencillik yapıp çiftlikte düzeni bozduğu için kul hakkına girmiş olur. Sadece ibadetin şeklî kısmını yapıp içini doldurmayan, çalışırken çiftlik sahibinin memnuniyetini ve rızasını düşünmeyen bu kul, ibadeti şahsi çıkarı ve tembelliğine alet ettiği için rızaya uymamış olur. Samimiyetsiz bir ibadet, niyet unsuruna uymadığı için boşa gitmiş bir ritüel haline gelir.</p>

      <p class="e-1-baslik" id="toc_marker-17-2">İBADETİN PSİKOLOJİK FAYDALARI</p>

      <p class="e-soru"><span class="e-bolditalik">Samimiyetin ibadet için temel şart olduğunu belirtiyorsunuz. Buradan yola çıkarak Peygamberimizin namazı anlatırken “gözümün nuru” şeklinde tanımlamasını nasıl kavramalıyız? Bir psikiyatristin penceresinden bakınca bu söz neyi ifade ediyor?</span></p>

      <p class="e-paragraf">Olumsuz düşünce, zevk tuzakları, çeldirici ve ayartıcı unsurlara karşı durmak kolay değil. Hele bunların arttığı ve çeşitlendiği çağımızda durum daha da zor… İbadet bu çağrılara karşı “Hayır, ben iyi şeyler yapacağım” iradesini deklare etmektir. Bu düşünceyi taşıyan ibadet, ilâhî hedefe daha uygun olan ibadettir. Bu irade ile kılınan bir namaz da elbette göz nuru gibi değerlidir.</p>

      <p class="e-paragraf">Benzer örnekleri bulmak mümkündür. Mesela Hz. Peygamber bir gün otururken yanındakilere “Önümüzden bir nehir aksa, her gün beş defa o nehrin içine girsek vücudumuzda kir kalır mı?” diye sorar. “Kalmaz” cevabını aldıktan sonra da “İşte namaz manevi kirleri yıkayan bir nehir gibidir” buyurur. Buradan, ibadetin kusurların farkına varıp arınma ve temizlenme iradesi ile başladığını; iyi ve güzel şeyler yapma niyeti ve planlaması ile devam ettiği takdirde hayatın her gün “resetleneceğini” anlayabiliriz.</p>

      <p class="e-soru"><span class="e-bolditalik">Hayatı “resetleme” ifadesi enteresan. Buradan devam edersek bir ibadetin faydaları bununla sınırlı mıdır? Duanın ve ibadetin başka ne gibi psikolojik faydaları vardır?</span></p>

      <p class="e-paragraf">Farkındalık önemlidir. Kulluğunu anlayan, gücünün sınırlarını bilen bir kimse duanın faydalarını hemen görür. Birinci fayda, yalnız olmadığını hissetmesidir. İkinci fayda, ümidi ayakta tutabilmesidir. Üçüncüsü, bir şeyler yapabilme konusunda ilk adımı atmış olması; dördüncüsü ise tüm gücü ile uyanık, dopdolu olabilmesidir. Ayrıca psikolojik bütünlüğü bozulan ve kontrol duygusunu kaybetme hissi ile şiddetli sıkıntı yaşayan insan, ancak zihinsel bir sığınak oluşturabilirse kaygısını azaltabilmektedir. İşte kişi, ölüm anksiyetesi ve onun oluşturduğu panik ve kontrolsüzlük hissini ancak Allah inancı veya koruyucu melek inancı ile yenebilir. Bunun için Amerikalılar “Siperde ateist yoktur” demektedirler.</p>

      <p class="e-soru"><span class="e-bolditalik">Peki dua eden kul ile dua edilen Üstün Varlık arasındaki ilişki nasıl olmalıdır? Nasıl olursa doğru olur ya da duanın bahsettiğiniz faydaları ortaya çıkar?</span></p>

      <p class="e-paragraf">Önce insanı tanımak gerekir. İnsan; gücü sınırlı, ihtiyaçları sınırsız, arzuları sonsuz olan bir varlıktır. Sınırlı gücü olan varlık sınırsız, mutlak güç, irade ve ilim sahibi ile münasebet kurmaya niyet etmelidir. Bunu yaptığında kendisinde ilâhî güç tarafından korunduğu duygusu oluşur. Sınırsız güç kaynağı “Kadir-i Mutlak”la bağlantı kurma arzusu insanda sarsılmaz bir güven ortaya çıkarır. Böyle bir yöneliş ve yakarış ise özlü ibadet anlamına gelir.</p>

      <p class="e-1-baslik" id="toc_marker-17-3">İBADETİN FİZYOLOJİK ETKİLERİ</p>

      <p class="e-soru"><span class="e-bolditalik">Dua ve ibadetin faydaları sadece psikolojik yapımızla mı sınırlıdır, yoksa dua ve ibadetin fizyolojik etkileri de var mıdır?</span></p>

      <p class="e-paragraf">Asla sınırlı değildir, elbette fizyolojik faydaları da vardır. Örneğin, duada vücut ısısı yükselir. Kişi ürperti hissi ile uyarılır. Algı gücü keskinleşir, bilinç düzeyi ve farkındalıkta artış olur. Harvardlı Dr. Herbert Benson duanın fizyolojik etkileri üzerinde araştırma yapan ve son otuz yılını buna adayan bir araştırmacı. <span class="e-italik">Handbook of Religion and Health</span> adlı kitapta Benson bize konuyla ilgili ilginç veriler sunar. Bu verilere göre, inanmak hastalıklar üzerinde yüzde 60-90 iyileştirici etkiye sahiptir. Diğer birçok araştırma ile birlikte Benson’ın bin iki yüz kişi üzerinde yaptığı araştırmada da dindar insanların daha uzun ve sağlıklı bir hayat sürdürdüğü tespit edilmiştir.</p>

      <p class="e-paragraf">Benson, kitapta ibadetine düşkün ve düzenli dua eden insanların daha seyrek hasta oldukları, dindarlığın hastanede kalma süresini azalttığı, hiçbir dinî aktivitesi olmayanlara oranla dindarların kalp ameliyatı sonrası ölüm riskinin 14 misli daha az olduğu tespitlerini yapmıştır. Ayrıca dua halindeki insanların beyin MR görüntülemelerinde kompleks aktivitelerin gerçekleştiğini de rapor etmiştir.</p>

      <p class="e-soru"><span class="e-bolditalik">Bu anlattıklarınız günümüz insanının en çok mağdur olduğu konulardan biri olan stresi akla getiriyor. Sizin “Mutluluk Psikolojisi/Stresi Mutluluğa Dönüştürmek” ismini taşıyan bir kitap çalışmanız da var. Buradan hareketle isterseniz biraz da stresle başa çıkmada dua ve ibadetin rolü üzerinde konuşalım. Dua ve ibadet meditatif bir eylem olarak görülebilir mi?</span></p>

      <p class="e-paragraf">Elbette. Ancak duanın meditatif bir eylem olabilmesi için önce zihinsel bir tasavvurla düşünceyi güzelleştirmesi gerekir. Daha sonra bir noktaya odaklanması ve merhamet, şefkat, sevgi oluşturacak yoğunlaşmanın yaşanması lazımdır. Bu bahsettiğim üç aşama ancak eğitimle elde edilebilir. Dua ve ibadet öncesi zihinsel tasavvurda kulluk esprisi içerisinde, Rablık ve ilâhlık gerçeğine sığınmalıdır. Kişinin O’ndan ilgi ve yardım talep edeceğini, O lütfetmedikçe mahrum olacağını itiraf etmesi gerekir. Böyle bir yönelişi olmayan dua ve ibadet huşu ve derinlikten yoksun kalır.</p>

      <p class="e-soru"><span class="e-bolditalik">Sanırım inançlarında samimiyet arayan kişi için duayı önemli görüyorsunuz…</span></p>

      <p class="e-paragraf">Evet. Dua hissi hayatın akışında gerekli ve faydalı bir histir. Ancak asıl kıymetli dua ve ibadet insanın hasta ve muhtaç olmadığı zamanda yaptığı duadır. Hasta ve muhtaç iken yapılan dua ve ibadet mum ışığı değerinde ise genç ve güçlü iken yapılan dua ve ibadet güneş değerine ulaşır. Böyle bir insanın duası hayranlık ve saygı uyandırmalıdır. Çünkü bu kişi kulluk bilinci içindedir ve gelecek zorluklara da şimdiden manevi yatırım yaparak hazırlanıyor demektir.</p>

      <p class="e-1-baslik" id="toc_marker-17-4">TIP İNANCIN GÜCÜNE İNANMAYA BAŞLADI</p>

      <p class="e-soru"><span class="e-bolditalik">Bir makalenizde “İçimizdeki büyük doktoru ve geniş eczaneyi harekete geçirmek için sağlam manevi inancın somut etkilerini bilim gözüyle görebiliyoruz” diyorsunuz. Bu ifadeye dayanarak modern dünyadaki tıp bilimi ile dinî inancın, maneviyatın hiçbir zaman uyuşmayacağı inancının sarsıldığını söyleyebilir miyiz?</span></p>

      <p class="e-paragraf">Evet. Modern dünyamızda tıp ile inancın hiçbir zaman uyuşmayacak olan iki konu olduğu şeklinde eski bir inanç vardı. Söylediğiniz gibi o inanç bugün sarsıldı. Çünkü bugün manevi yaşantıların insan beyninde birtakım kimyasalları harekete geçirdiğini ve bu kimyasalların savunma sistemine yaptığı katkıyla hastalığın yenilmesinde rol oynadığını biliyoruz.</p>

      <p class="e-soru"><span class="e-bolditalik">Bu nasıl gerçekleşiyor? Biraz daha açabilir misiniz?</span></p>

      <p class="e-paragraf">Hasta kişinin Yaratıcının kendisine yardım edeceği inancı, O’na güvenmesi, yalnız O’na inanması, yalnız O’ndan yardım istemesi, kendisini O’na teslim etmesi iyileşme beklentisini yükseltiyor. İyileşme beklentisinin yükselmesi de beyindeki serotonin, noradrenalin, nöropeptid gibi ruh halini düzenleyen salgıları arttırıyor. Bu salgıların artışı çeşitli yollarla savunma sistemini kuvvetlendiriyor. Böylece organizmamız kendi kendine yardım ve tamir işlevini başlatıyor.</p>

      <p class="e-paragraf">Mevlana öğretisinde söz, ritim ve müziğin eşlik ettiği duaların “sufî meditasyon” şeklinde bugüne gelmesi ve Batı dünyasında rağbet görmesi tesadüfi değildir. Dua ve ibadete yoğunlaşmış bir hastayı gören hekim, o hastanın iyileşme ihtimalinin daha yüksek olduğunu da görür. Duanın bir kapı çalmak, bir yöneliş, iyi ve güzel olmaya zihinsel bir hazırlık olduğunu bilmek olumlu sonuçları beraberinde getirir.</p>

      <p class="e-soru"><span class="e-bolditalik">İnsanları, toplumları şekillendiren yüce değerlerde aşınmalar görülüyor. Günümüzde manevi değerlerden maddi değerlere doğru bir yönelim var. Bu durum kanaatkârlık, yetinme ve şükretme gibi duyguları olumsuz yönde etkiliyor ya da tetikliyor. Minnettarlık, şükür ve şükürsüzlüğün ruh dünyamız üzerinde ne gibi etkileri var?</span></p>

      <p class="e-paragraf">Bu soruya yeterli cevap verebilmek için önce şükrü ve şükürsüzlüğü doğru anladığımızdan emin olmalıyız. Şükürsüzlük; ikramda bulunanı yalanlama anlamına gelir. Her ikram sahibi teşekkürü önemser. Yaratılışı bir ağaç olarak düşünürsek onun meyvesi de şükür olmalıdır. İnsana hayat verilmiş, mükemmel ve bilinç sahibi bir varlık olarak yaratılmıştır. Ayrıca kendisine birçok maddi ve manevi ikramlarda bulunulmuştur. Bu karşılıksız olmamalıdır.</p>

      <p class="e-paragraf">Teşekkür etmek canlıların yaşam meyvesidir. Bilinçli şükreden insanla bilinçsiz şükreden hayvan arasındaki fark gözden kaçmamalıdır. Bilinçdışı şükreden canlıların rızık peşinde koşmaları birer şükürdür. Tavuğun eşinmesi, akvaryumdaki bir balığın sürekli ağzı açık dolaşması, iştah ve istekle rızık takibi yapması aslında verilen ikramları sevme işaretidir ve bir çeşit şükürdür. İnsan ise bilinç sahibi olduğu için şükrüne vizyon katmalıdır. Kimin ikramı olduğunu düşünerek yiyip içmesi ilâhî hedefe daha uygun olur ve ilâhî rızayı davet eder.</p>

      <p class="e-paragraf">Şükürsüzlüğün ölçüsü hırs ve doyumsuzluk iken şükrün ölçüsü yetinme, kanaat etme, razı ve memnun olmadır. Küçük şeylere şükreden ama büyük şeyler için de çalışan insan, kendisine yeni şükür kapılarını açar. İnsan madde, zaman, ruh boyutları ile birlikte duayı da bir yaşam boyutu olarak düşünebilirse hayatın akışında değerli ve faydalı bir konum almış olur.</p>

      <p class="e-perde" id="toc_marker-18">İLETİŞİMİN GİZLİ YÜZÜ: BEDEN DİLİ</p>

      <p class="e-epi"><span class="e-italik">Farkında olsak da olmasak da yaptığımız her hareketimiz bir mesaj taşır. Yüzümüz, ellerimiz, gözlerimiz, kollarımız, oturuş şeklimiz, jest ve mimiklerimiz, kıyafetimiz, makyajımız beden dilimizi oluşturur. Beden dili iletişimde ne kadar önemlidir? Duygularımız bedenimize nasıl yansır? Psikolojik korunma sınırımız nedir? Beden dili sözel iletişimi ne kadar destekler? Kişiliğin, kültürün, cinsiyetin beden dili kullanımında bir önemi var mıdır? Bu ve benzeri pek çok sorunun cevabını NPİSTANBUL Nöropsikiyatri Hastanesi’nden Uzman Psikolog</span> <span class="e-bolditalik">İhsan Öztekin</span><span class="e-italik">’den aldık.</span></p>

      <p class="e-soru"><span class="e-bolditalik">Beden dili için “Bir ifade biçimidir” diyebilir miyiz?</span></p>

      <p class="e-paragraf">Tabii ki. Romalı filozof Cicero beden dilini “ruhun tutkularının ve duyguların beden hareketleri ile ifade edildiğini” söyleyerek incelemeye başlamış; sağlıklı ve iyi bir iletişim kurmak için beden dili ile kelimelerin birlikte, paralel olarak kullanılması gerektiğini görmüştür. Beden dilimizle duygu ve düşüncelerimizi ifade etme olanağı buluruz. Örneğin, yakamıza taktığımız rozetle mesleğimizi, başımızı sallayarak bir görüşü onaylamadığımızı, dostumuzun elini tutarak onu sevdiğimizi ifade edebiliriz. Ayrıca beden dili ile sözlü iletişimi destekleyip onun akıcılığına katkıda bulunabiliriz.</p>

      <p class="e-soru"><span class="e-bolditalik">Beden dili denildiğinde ne anlaşılması gerektiğini alanı daraltarak biraz daha somutlaştırabilir miyiz?</span></p>

      <p class="e-paragraf">Beden dili derken aklımıza gelmesi gerekenler şunlardır: Beden duruşu, jestler, mimikler, göz teması, başın kullanımı, ayakların kullanımı, oturma biçimi, oturmak için seçilen yer, mesafe, giyim, kullanılan aksesuarlar, bakım ve makyaj.</p>

      <p class="e-soru"><span class="e-bolditalik">Beden dili ne zaman devreye girer?</span></p>

      <p class="e-paragraf">Beden dilinde en önemli nokta bilgi akışının sürekli oluşudur. İki ya da daha çok insan bir araya geldiğinde devreye girer. Mesajlar karşılıklı olarak gönderilir ve alınır. Gönderdiğimiz mesajlar sürekli olarak karşımızdakine ulaşır ve karşımızdaki kişide bizimle ilgili bir kanaat oluşur. Aynı zamanda biz de karşıdan sürekli mesaj alır ve değerlendiririz.</p>

      <p class="e-paragraf">Hayatımız boyunca çoğunlukla farkında olmaksızın günlük beden dilini son derece etkili olarak kullanırız. Bedenimiz olaylara ve durumlara karşı kendiliğinden çok daha fazla tepkiler verir.</p>

      <p class="e-soru"><span class="e-bolditalik">“Bana bu kişi güven verdi” dediğimizde bize bu kanaati veren şey karşımızdaki kişinin beden dili midir?</span></p>

      <p class="e-paragraf">İletişim kurduğumuz kişilerle ilgili düşüncelerimizin oluşmasında beden dilinin rolü büyüktür. İlk kez karşılaştığımız ve hiç konuşmadığımız bir kişi için “Duruşundan hiç hoşlanmadım” veya “Bir görüşte kanım ısındı” diyebilir, “İlk görüşte vuruldum”, “Ben onu gördüğüm an işe yaramaz biri olduğunu anlamıştım” gibi değerlendirmeler yapabiliriz. Bu değerlendirmeler ilk 30 saniye içinde oluverir, birbirimiz hakkındaki kararlarımızın yüzde 80’ini o süre içinde veririz. Edindiğimiz bu ilk izlenim kolay kolay değişmeyeceği gibi o kişi ile gelişecek iletişimimizin de temelini oluşturur. Bu yüzden ilk 30 saniye içinde beden dilinin kullanımı büyük önem taşır.</p>

      <p class="e-1-baslik" id="toc_marker-18-1">SÖZEL DİL Mİ, BEDEN DİLİ Mİ?</p>

      <p class="e-soru"><span class="e-bolditalik">İfade bakımından beden dili mi daha güçlüdür, sözel dil mi?</span></p>

      <p class="e-paragraf">Sorunuzu bir söz aktararak cevaplayayım: “Ruhun gizemi bedenin hareketleri ile açığa çıkar” der Michelangelo. Karşımızdakilerin beden hareketleri, mesafe ve alan kullanımları, dokunuşları ve seslerini kullanışları beden dillerinin en önemli parçalarıdır. Biz bunlara bakarak birtakım kararlar veririz. Beden hareketlerinin hepsi o anki ruh halleri ile ilgili bilgi verir. Bazen bir hareket bin söze bedeldir. İstemeden oluşan bir şaşkınlık ifadesi ya da kızgınlık gösteren bir kaş hareketi sözle ifade etmese de kişinin neler hissettiğini bize bağırarak anlatabilir.</p>

      <p class="e-soru"><span class="e-bolditalik">Beden dili verilen mesajın ne kadarını oluşturur?</span></p>

      <p class="e-paragraf">Beden dili insanlık tarihi açısından en eski iletişim aracı olup, duygu ve düşüncelerimizin bir yansımasıdır. Beden dili ile ilgili yapılan araştırmalarda yüz yüze kurulan ilişkilerde kelimelerin yüzde 10, ses tonunun yüzde 30, beden dilinin ise yüzde 60 oranında önem taşıdığı tespit edilmiştir.</p>

      <p class="e-soru"><span class="e-bolditalik">Dil düşüncenin hızına yetişemez. Öyleyse beden dilinin daha avantajlı bir durumda olduğunu söyleyebilir miyiz?</span></p>

      <p class="e-paragraf">Evet, bunu rahatlıkla söyleyebiliriz. Normal konuşma hızı dakikada ortalama 100-120 kelimedir. Buna karşın aynı süre içinde ortalama bir insan yaklaşık 800 kelime düşünür. Beden dili işte bu söze dökülemeyen düşünce ve duyguların dışavurum şeklidir. Beden dilimizle verdiğimiz mesajlar karşımızdakilerle anlaşmamızda en temel araçtır. Hem yakın çevremizde, hem daha geniş sosyal hayatımızda, hem de farklı ülke insanları ile ilişkilerimizde öncelikle beden dilimizi kullanırız ve onların beden dilleri ile anlattıklarını çözmeye çalışırız.</p>

      <p class="e-soru"><span class="e-bolditalik">Lisanını iyi kullanabilen, dilin imkânlarını daha iyi değerlendirenlerin beden dilini de iyi kullanmaları onlara neler kazandırır?</span></p>

      <p class="e-paragraf">Sözel ve sözsüz iletişimi bir bütün olarak düşünmek gerekir. Birinin eksikliği iletişimi de olumsuz etkiler. İyi bir konuşma yeteneğine sahip olmak tabii ki büyük bir avantajdır. Ancak buna beden dilini de eklersek başkaları üzerinde olumlu bir etki yaratarak amacımıza ulaşabiliriz. Karşımızdakileri daha iyi anlayarak etkili bir iletişim kurabiliriz. Kendi beden hareketlerimizi denetleyerek sosyal ortamlara daha çabuk uyum sağlayabiliriz. Başkalarının gerçekte ne söylemek istediğini anlayabiliriz.</p>

      <p class="e-1-baslik" id="toc_marker-18-2">BEDEN DİLİNİ YORUMLARKEN…</p>

      <p class="e-soru"><span class="e-bolditalik">Beden dilinin inandırıcılığının yüksek olması tam olarak nereden kaynaklanıyor? Biraz açabilir misiniz?</span></p>

      <p class="e-paragraf">Gerçek duygu ve düşüncelerimizi kelimelerin arkasına gizlemek belki mümkündür ama beden dilini gizlememiz çok kere mümkün değildir. Biz ne kadar saklarsak saklayalım, beden dilimiz doğruyu söyler. İnsanlar ne söylediğimizden çok onu beden dilimiz ile nasıl söylediğimize, ne kadar doğruladığımıza bakarlar; kulaklarından çok gözlerine inanırlar. Gördükleri ile duydukları arasında bir uyumsuzluk sezinlerlerse gördüklerine inanırlar, ancak bunu farkında olmadan yaparlar. Sezgilerinin, altıncı hislerinin kuvvetli olduğundan, insan sarrafı olduklarından dem vurmalarının sebebi farkında olmadan beden dilini değerlendirmeleridir.</p>

      <p class="e-soru"><span class="e-bolditalik">Beden dilinin doğru veya yanlış kullanılması da mümkün, değil mi?</span></p>

      <p class="e-paragraf">Tabii ki. Diğer insanlarla ilişkileri şekillendiren ve ilişkilerin geleceğini belirleyen en önemli faktörlerden biri de beden dilini doğru kullanıp kullanamamadır. Doğru kullanamayanlar için beden dili bir iletişim kara kutusudur ve ancak o kara kutuyu bulup çözebilen insanlar iletişim bilgisine layıkıyla ulaşabilirler.</p>

      <p class="e-soru"><span class="e-bolditalik">Peki doğru kullanmanın esasları nelerdir?</span></p>

      <p class="e-paragraf">Beden dili gelişi güzel bir şey değildir, belli kuralları vardır. Bu, sözsüz iletişimi hem tahmin edilebilir, hem de yorumlanabilir kılar. Mesela göz teması hem fiziksel uzaklık, hem konu, hem de kişilik gibi unsurlara bağlıdır. Asansörlerde çok yakın duran kişiler fiziksel uzaklığı bakışlarını birbirlerinden kaçırarak gösterirler. Utanma ve mahcubiyet azalan göz teması ile belli olur. Sevilen kişilere daha çok bakılır. Kişilik olarak da dışadönük olanlar, içedönüklerden daha çok göz teması kurarlar.</p>

      <p class="e-1-baslik" id="toc_marker-18-3">BEDEN DİLİNİ DOĞRU DEĞERLENDİRELİM</p>

      <p class="e-soru"><span class="e-bolditalik">Beden dilinin öğrenilmesi ve doğru kullanılmasında yaş faktörü önemli midir?</span></p>

      <p class="e-paragraf">Hayır. Beden dilini öğrenmenin, doğru kullanmanın yaşı yoktur. 7 yaşında da olsanız, 70 yaşında da olsanız öğreneceğiniz ve uygulayacağınız çok şey vardır.</p>

      <p class="e-soru"><span class="e-bolditalik">Beden dili değerlendirilirken bulunulan yer ve zaman ne kadar önemlidir?</span></p>

      <p class="e-paragraf">Çok önemlidir. Davranışlarımızı, jest ve mimiklerimizi tam yerinde ve zamanında kullanırsak bir anlam kazanır. Aşırı el kol hareketleri, mimiklerin fazlalığı dinleyenin dikkatini azaltacağı gibi konu da dağılır. Örneğin, eli belinde veya elleri arkada kenetlenen bir duruş düşünün. Böyle bir duruş insanlara itici gelebilir. Yapmacık bir yüz ifadesini karşı taraf fark eder. Bilinçaltında negatif düşünceler varken olumlu bir görüntü oluşturulmaz. Bu yüzden karşımızdaki ile sözel iletişim içindeysek, beden dilimizi doğru kullanabilmemiz için her şeyden önce dikkatimizi o kişiye ve konuşulan konuya vermemiz gerekir.</p>

      <p class="e-soru"><span class="e-bolditalik">Beden dilinin kullanılması kişiden kişiye değişir mi?</span></p>

      <p class="e-paragraf">Evet, beden dilinin kullanımı kişiden kişiye farklılık gösterebilir. Bir kişi beden dilini çok az kullanırken bir başkası abartılı bir biçimde kullanabilir. Beden dili konusuna ilgili ve kendisini bu konuda geliştirmiş kişilerin bu dili uygun zamanda ve doğru bir şekilde kullanmaları beklenir.</p>

      <p class="e-soru"><span class="e-bolditalik">Beden dilinin kullanımında kişiliğin önemi var mı?</span></p>

      <p class="e-paragraf">Tabii, kişilik özellikleri de önemlidir. Bu konuda kendine güvenip güvenmemek, içedönük veya dışadönük olmak, sosyal ilişkilerdeki beceri düzeyi, kişinin entelektüel seviyesi gibi faktörler beden dilinin nasıl kullanılacağı konusunda etkilidir.</p>

      <p class="e-soru"><span class="e-bolditalik">Beden dilinde bir homojenlikten bahsedilebilir mi? Aynı davranış kültürel bakımdan her yerde aynı anlama gelmese gerek…</span></p>

      <p class="e-paragraf">Beden dilinin, içinde yetiştiğimiz ve yaşadığımız toplumla olan ilgisinden bahsetmezsek olmaz. Her kültür kendi inançları, değerleri ve yaşam tarzı çerçevesinde iletişim araçlarını oluşturur. Sembollerin, hareketlerin, renklerin, beden dilinin mutlaka içinde bulunduğunuz ülke ya da toplum dikkate alınarak yorumlanması gerekir. Uzakdoğu gibi beden dilinin az kullanıldığı bir toplumda, Türkiye’deki kadar çok mimik ve jest kullanımı sizin saygınlığınızı gölgeleyecektir. Diğer taraftan bir Akdeniz ülkesinde beden dilinizi az kullandığınız takdirde o zaman da muhtemelen soğuk, donuk bir kişi olarak nitelendirileceksinizdir. Bu sebeple başka ülkelerle iş yapıyorsanız ya da yabancılarla çalışıyorsanız bu konuda kendinizi yetiştirmeniz gerekir.</p>

      <p class="e-paragraf">Belli yerlerde homojenlikten bahsetmek de mümkündür. Son dönemlerde insanlar teknolojinin sunduğu olanaklardan yararlanarak ortak beden dilleri kullanmaya başlamışlardır. İnsanlar hangi toplumda yaşarsa yaşasınlar, benzer şekilde asansöre biner, tenis oynar, bilgisayar ve araba kullanırlar.</p>

      <p class="e-soru"><span class="e-bolditalik">Beden dili nereden öğrenilir?</span></p>

      <p class="e-paragraf">Beden dilinin önemi özellikle son yıllarda daha iyi anlaşıldığı ve birçok kişinin ilgi alanına girdiği için bu konuda çok sayıda yayın ve eğitici faaliyetler mevcuttur. Beden diline yönelik ülkemizde yazılmış birçok kitap vardır. Yabancı yazarların Türkçeye çevrilmiş kitaplarını bulmak veya internet üzerinden bu konuda bilgi edinmek mümkündür. Konuya daha derinlemesine hakim olunmak isteniyorsa, şahıs ve kurumlarca bu konuda verilen eğitimlere katılabilinir.</p>

      <p class="e-soru"><span class="e-bolditalik">Peki beden dili mi sözleri onaylar, yoksa sözler mi beden dilini doğrular?</span></p>

      <p class="e-paragraf">Bedenimiz ile dilin dışarıya her zaman aynı mesajı verdiğini söyleyemeyiz. Örneğin, yalan söyleyen bir kişide alın terlemesi, göz bebeği küçülmesi/büyümesi, yüz kası seğirmeleri, yanakların kızarması gibi vücut hareketleri onu rahatlıkla ele verir. Bir onaylama varsa, burada beden, dilin yalan söylediğini onaylar. Gerçi insanlar yalan söyleme, burun kaşıma, eli yüze götürme gibi makro hareketleri kontrol edebilirler, ama mikro hareketlerine engel olamayarak yine gerçeği dışa vururlar. İdeal olanı söylenenler ile beden dilinin uyum içinde olması, birbirini destekleyerek karşı tarafa aynı mesajı verebilmesidir.</p>

      <p class="e-soru"><span class="e-bolditalik">Beden dilinin sezgisel bir yanı da var mı? Yani muhatap olunan kişiye göre bir düzenleme yapılır mı?</span></p>

      <p class="e-paragraf">Evet, yapılır. Kiminle ilişkiye girdiğimiz konusu beden dilimizi de etkiler. Örneğin bizi her zaman çok seven dedemizle ilişkilerimizde daha açık, güven verici jest ve mimikler kullanır, çok daha rahat davranır, ilişki mesafesini kısa tutarız. Buna karşın işyerindeki patronumuzla ilişkimizde kıyafetimize, oturup kalkmamıza daha çok dikkat eder, jest ve mimiklerimizi çok daha kontrollü ve doğru kullanmaya çalışır, iletişim mesafesinde özel alana girmemeye özen gösteririz.</p>

      <p class="e-soru"><span class="e-bolditalik">Duygu durum değişikliklerimiz beden dilimize yansır mı?</span></p>

      <p class="e-paragraf">O andaki duygumuz neyse yüzümüzdeki mimiklerle, ellerimizle, bacaklarımızla, duruşumuzla bu duygularımızı dışarıya yansıtırız. Örneğin, işyerinde çok sevdiğimiz bir arkadaşımıza öfkelenip bağırmamız, sırtımızı dönüp gitmemiz gerçekleştirilmesi çok zor bir iş yükünün etkisi altında kaldığımızı gösterebilir.</p>

      <p class="e-soru"><span class="e-bolditalik">Beden dilini iyi kullanan kişi kendisini kamufle edebilir mi? Kötü niyetli bir kişi bunu ustaca kullandığında nelerle karşılaşılabilir?</span></p>

      <p class="e-paragraf">Bedenimiz olaylara veya durumlara karşı kendiliğinden çok daha fazla tepkiler verir. Gerçek duygu ve düşüncelerimizi kelimelerin arkasına gizlemek belki mümkündür, ama beden dilimizi gizlememiz mümkün değildir. Yani beden esastır. Sosyal hayatta birçok durumda insan kendi gerçek duygularını gizlemek ister, ancak bir şekilde kendisini ele verir. Bir topluluk içinde kişi sinirli, gergin ve hatta korkuyor olabilir, fakat yüzüne iliştirdiği bir gülümseme ile mutluluk maskesi de taşıyabilir.</p>

      <p class="e-paragraf">Dikkatli bir gözün algılayabileceği bazı küçük ipuçları iç ve dış dünyalar arasındaki bu farkın anlaşılmasına yardımcı olur. İnsanların yalan söyledikleri zaman en başarılı şekilde kontrol ettikleri beden dili unsuru yüz ifadeleridir. Çünkü yalan söyleyecekleri zaman yüz mimiklerini kontrol etmek için bilinçli bir çaba harcarlar. Hiç şüphesiz dikkatli bir gözlemci veya uzman için yalan söyleyenler mimikleriyle de çok sayıda ipuçları verirler. Ancak genel olarak düşünüldüğünün aksine, bir kişinin yalanını yüzüne veya gözüne bakarak anlamak pek kolay değildir.</p>

      <p class="e-1-baslik" id="toc_marker-18-4">İŞ DÜNYASINDA BEDEN DİLİ</p>

      <p class="e-soru"><span class="e-bolditalik">İş dünyası beden diline yeteri kadar önem veriyor mu?</span></p>

      <p class="e-paragraf">Son dönemde çok farklı mesleklerde, değişik sektörlerde ve özellikle de büyük şirketlerde yöneticiler iş verimliliği adına, personelinin kişisel gelişimine önem veriyorlar ve bu çerçevede çalışanlarının beden dili konusunda eğitim almalarını sağlıyorlar. Özellikle görsel sanatlar (sinema, tiyatro, televizyon), politikacılar, pazarlamacılar, insan kaynakları birimi, kişisel gelişim alanında çalışanlar, psikologlar beden diline ilgi gösteriyorlar.</p>

      <p class="e-soru"><span class="e-bolditalik">Beden dilinin eğitimde kullanılması sizce gerekli mi? Böyle bir şeyin ne gibi yararları olur?</span></p>

      <p class="e-paragraf">Beden dilinin eğitimdeki önemi, iletişimdeki önemi kadardır. İletişimde söylediğimiz şeyler kadar söylemediğimiz şeyler de önemlidir. Eğitimde görev alan öğretmenlerimizin de beden dili aracılığı ile farkında olmaksızın ilettikleri mesajlar vardır: “Siz benim için önemlisiniz,” “Başaracağınıza inanıyorum ve size güveniyorum,” “Bu süreçte sizinle birlikteyim ve yanınızdayım,” “Sizden ne köy olur, ne kasaba,” “İster öğrenin, ister öğrenmeyin, beni ilgilendirmiyor,” “Sınavda ben size gösteririm” gibi…</p>

      <p class="e-paragraf">Ayrıca öğretmenler öğrencilerinin beden dili aracılığı ile verdikleri mesajları iyi okumalıdırlar. Öğrencilerin anlatılanlara ilgi gösterip göstermediklerini, dersi anlayıp anlamadıklarını, sınıfın motivasyonunu, dersten sıkılıp sıkılmadıklarını anlamak sınıfa dikkatlice bakan bir öğretmen için zor değildir.</p>

      <p class="e-soru"><span class="e-bolditalik">Kadın ve erkekler beden dilini farklı mı kullanırlar?</span></p>

      <p class="e-paragraf">Kadın ve erkeklerin beden dili hormonal nedenler, toplumsal roller, vücut yapısı gibi çeşitli nedenlere bağlı olarak farklılık gösterir. Erkekler mekân kullanımında kadınlara göre daha geniş davranırlar, beden dilini daha sert kullanırlar. Kendini ifade etme becerisi her iki cinste de avantaja dönüşebilir, ama kadınlar beden dilini erkeklerden daha iyi yorumlarlar.</p>

      <p class="e-1-baslik" id="toc_marker-18-5">KÜÇÜK İPUÇLARI</p>

      <p class="e-soru"><span class="e-bolditalik">Bir tehlike anında korkan kişi beden dilini kullanarak korkusunu gizleyebilir mi?</span></p>

      <p class="e-paragraf">Kişinin çok ani ve şiddetli korku yaratan durumlarda korkusunu beden dili ile gizlemesi çok zordur. Elinde silah olan bir kişinin veya vahşi bir aslanın üzerimize gelmesi durumunda beden dilimizi kullanmayı değil, hayatımızı kurtarmayı düşünürüz. Korku, heyecan, panik, öfke, hepsi ses tellerinin gerilmesine ve sesin yükselmesine sebep olur. Korku halinde kaşlar kaldırılır, alında çok düz bir şekilde yatay çizgiler oluşur. Alt göz kapaklarında gözle görülen bir gerginlik belirir. Ürperme, nabzın hızlanması, terleme, titreme tepkileri gözlenir.</p>

      <p class="e-paragraf">Korku şiddetinin daha düşük olduğu ortamlarda ise, örneğin havlayarak üzerimize gelen bir köpek gördüğümüzde veya gece mezarlığın yanından geçerken korksak bile yanımızdaki kişilere korkmadığımızı göstermek için davranışlarımızı kontrol etmeye çalışabilir ve bir oranda da başarılı olabiliriz, ancak süreç içerisinde bir şekilde duygularımızı ele vermek zorunda kalırız.</p>

      <p class="e-soru"><span class="e-bolditalik">Beden dilinde kişiler arasındaki mesafenin nasıl bir önemi vardır?</span></p>

      <p class="e-paragraf">Hangi toplumda olursa olsun, mesafe insan ilişkilerinde önemli bir etkiye sahiptir. Bir insana çok yakın oturmak veya yakın durmak, elini omzuna veya sırtına koymak, koluna veya eline değmek iki kişi arasındaki ilişkiye belirli bir özerklik, yakınlık ve sıcaklık katar. Yakınlık isteği içinde olmayan kimse ise rahatsızlık duyar ve savunucu olur. Bu sebeple böyle bir yakınlık girişiminden önce bu yakınlığın karşıdaki kişi tarafından nasıl değerlendirileceğine dikkat etmek gerekir. Aksi takdirde ortaya rahatsızlık verici yorumların ve istenmeyen sonuçların çıkması kaçınılmaz olur.</p>

      <p class="e-paragraf">Psikolojik korunma sınırımız 0-35 santimetrelik bir mesafedir. Eş, sevgili, aile bireyleri gibi sadece özel duygusal ilişkimizin olduğu insanları bu kadar yakınlaştırırız. Kişisel alanımız 35-80 santimetredir. Yakın arkadaşlar, akrabalar ve tanıdıklarımızın girmesine izin vereceğimiz en yakın alandır. Sosyal alanımız 80 santimetre veya 2 metrelik bir mesafedir. İşyerinde selamlaştığımız arkadaşlar, tamirci, kapıcı gibi kimselerin yakınlaşabileceği alandır. 2 metreden uzak mesafeler ise topluma açık alan olup, tanımadığımız insanlarla olan mesafemizdir.</p>

      <p class="e-soru"><span class="e-bolditalik">Konuşmaları sırasında çokça kaş göz hareketi yapanlar pek güvenilir bulunmazlar. Bu doğru bir yargı mıdır?</span></p>

      <p class="e-paragraf">Beden dilimizin en belirgin ve en keskin anlamları yüzümüzde saklıdır. Özellikle yalan söyleyen kişilerin bu yalanlarını örtme çabası jest ve mimiklerin kontrolünü zorlaştırır ve bu durum yüzde aşırı mimiklere sebep olabilir. Yine aşırı kaş göz hareketleri karşısındaki kişi tarafından doğal ve samimi bulunmadığından dolayı iletişimde olumsuz etki yapabilir. Buna karşın sadece çokça kaş göz hareketi yapıyor diye hemen o kişi hakkında peşin hüküm verilmemelidir. Çünkü bu durum o kişinin genel ifade şekli veya iletişim kurma tarzı da olabilir.</p>

      <p class="e-soru"><span class="e-bolditalik">Beden dilinde yüz ifadeleri gibi çok önemli bir yere sahip olan eller bize yeterli ipuçları verir mi?</span></p>

      <p class="e-paragraf">Ellerin nerede ve ne şekilde durduğu önemlidir. Avuç açıksa dürüstlük ve açıklığı, aşağı doğru bakıyorsa otoriteyi ifade eder. Avuç yere doğru iken işaret parmağı ilerideyse, belli hedefe yönelik tehdit söz konusudur.</p>

      <p class="e-paragraf">Elin çenenin altında durması, kişinin belli konuda düşünerek bir karar verme aşamasındaki durumuyla ilgilidir. Roden’in “Düşünen Adam” heykelindeki figürün oturuşu, baş, kol, bacak, vücut ve omuzlarının duruş şekli de düşünme eylemini kuvvetlendirip, adeta düşünceyi dokunulup görülebilecek bir hale getirmektedir. Keşfetmek bir serüvendir ve beden dili de bu serüvenin önemli, keyifli bir bölümüdür.</p>

      <p class="e-perde" id="toc_marker-19">MÜKEMMELİYETÇİLİK BİR HASTALIK MI?</p>

      <p class="e-epi"><span class="e-italik">Baskıcı ve işgalci aileler iyi çocuk yetiştirme adına aşırı eleştirel yaklaşımlarda bulunarak çocuklarının mükemmeliyetçi olma yolundaki ilk taşlarını döşerler. Mükemmeliyetçi olarak yetişen çocuklar ileriki yıllarda gerek aile ilişkilerinde, gerek iş hayatlarında problem yaşarlar. Peki bu problemler hayatlarını ne ölçüde etkiler? Problemler karşısında ne gibi tepkiler verirler? Tedavi şansları var mıdır? Mükemmeliyetçilikle ilgili bu ve benzeri sorularımızı Memory Center Nöropsikiyatri Merkezi’nden Uzman Psikolog</span> <span class="e-bolditalik">Zehra Erol</span> <span class="e-italik">cevapladı.</span></p>

      <p class="e-soru"><span class="e-bolditalik">Mükemmeliyetçilik dediğimiz şey nedir?</span></p>

      <p class="e-paragraf">Kusursuza ulaşma çabasıdır; ideale ulaşmaya çalışmak, eksiksiz ve hatasız yapmayı arzulamaktır. Mükemmeliyetçikişilerin yüksek hedefleri vardır. Bu hedeflere ulaşmak için yoğun bir çaba harcarlar. Ulaşamadıklarında ise büyük bir hayal kırıklığı yaşarlar.</p>

      <p class="e-soru"><span class="e-bolditalik">Mükemmeliyetçi kişilerin pasif agresif davranışlarına rastlanır mı?</span></p>

      <p class="e-paragraf">Bu kişiler yaşadıkları sorunların çözümü adına her yolu denerler; konuşmak, davranış değiştirmek, küsmek gibi… Ancak tıkandıkları noktada öfkelerini pasif şekilde gösterdikleri de olur.</p>

      <p class="e-soru"><span class="e-bolditalik">Mükemmeliyetçilik bir kişilik tipi midir?</span></p>

      <p class="e-paragraf">Mükemmeliyetçilik bir kişilik özelliği olduğu gibi, çok boyutlu bir kişilik tipidir.</p>

      <p class="e-soru"><span class="e-bolditalik">Daha çok kadınlarda mı, erkeklerde mi görülür?</span></p>

      <p class="e-paragraf">Kadınlarda erkeklerden daha sık rastlanır.</p>

      <p class="e-soru"><span class="e-bolditalik">Mükemmeliyetçilik arayışı size göre başarı sebebi midir, yoksa başarısızlık sebebi mi?</span></p>

      <p class="e-paragraf">Mükemmeliyetçiliğin iş yaşamına yansıyan olumlu yanları kadar olumsuz yanları da vardır. Bu kişiler verilen görevleri eksiksiz yapmaya çalıştıkları için tam bir görev adamıdırlar. Ancak kusursuz olma isteği bazı durumlarda zaman kaybına sebep olduğu için işin yavaşlamasına da neden olur.</p>

      <p class="e-paragraf">İlişkilerde durum daha da karmaşıktır. Kişiler ilişkileriyle ilgili ideallerine kavuşamadıklarını gördükçe çözüm arayışına girerler. Çözüm bulamayıncailetişim kurma çabaları söylenmeye, sonrasında da öfkeye dönüşebilir.</p>

      <p class="e-soru"><span class="e-bolditalik">Mükemmeliyetçilikle özgüven arasında nasıl bir ilişki vardır?</span></p>

      <p class="e-paragraf">Bu kişilerin özgüven duyguları başarıları ile paraleldir. Başarılı olduklarında kendilerini güvende hissederler. Başarısız olduklarında ise güven duyguları derinden sarsılır. Başarılı olmak için yeni hedefler belirlemeye ve onu en iyi şekilde yapmaya çalışırlar.</p>

      <p class="e-soru"><span class="e-bolditalik">En çok hangi konularda zorlanırlar?</span></p>

      <p class="e-paragraf">Özellikle yakın ilişkilerde beklentileri yüksek olduğu için çabuk hayal kırıklığına uğrarlar. İş yaşamında çok çalıştıkları için çok fazla sorumluluk üstlenirler; bu da kendilerine ve ailelerine yeteri kadar zaman ayıramamalarına neden olur. Aile içi problemler ve aşırı yorgunluk ortaya çıkar. En ufak bir eleştiriyi günlerce düşünür ve kahrolurlar. Başarısızlık söz konusu olduğundaysa çok kolay bir şekilde depresyona girerler.</p>

      <p class="e-1-baslik" id="toc_marker-19-1">YETİŞTİRİLME TARZI ÖNEMLİ</p>

      <p class="e-soru"><span class="e-bolditalik">Ailede benzer kişilerin varlığı mükemmeliyetçi olmada bir etken midir?</span></p>

      <p class="e-paragraf">Evet, ebeveynlerin mükemmeliyetçi yaklaşımları etkendir. Çocuk, anne ve babadan biri mükemmeliyetçi olduğunda onu model alabilir.</p>

      <p class="e-paragraf">Anne ve babası tarafından kabul görmek her çocuğun kendine güvenmesini ve rahat girişimde bulunmasını sağlar. Ancak baskıcı ve koruyucu tutum gösteren ebeveynleri tarafından hataları, eksikleri sürekli gündeme getirilen çocuklar yetersizlik duygularını aşabilmek için kusursuz olmaya çabalarlar. Farkında olmadan, eleştirilmemek adına, anne ve babalarının görmek istediği kusursuz çocuk olma çabasına girerler.</p>

      <p class="e-soru"><span class="e-bolditalik">Sadece ailelerinden değil, başkalarından da çok eleştiri gören kişilerin mükemmeliyetçilik kaygıları olur mu?</span></p>

      <p class="e-paragraf">Sürekli eleştirilen kişiler kendileri ile ilgili gerçekçi sınırlara sahip olmazlar. Yoğun eleştiriyle karşılaşınca neyi iyi yaptıklarını, neyde zorlandıklarını, nerede durmaları gerektiğini ve ne zaman desteğe ihtiyaç duyduklarını bilemezler. Kusursuz davranma çabasına girdiklerindetıkandıkları noktada kaygı yaşamaya başlarlar.</p>

      <p class="e-soru"><span class="e-bolditalik">Evlilik başarıları ne durumdadır? Mükemmeliyetçi tutumları ilişkilerini nasıl etkiler?</span></p>

      <p class="e-paragraf">İyi bir eş olmak ve ideal bir aile anlayışı mükemmeliyetçi kişilerin sorunları görmezden gelmelerine neden olur. Bu kişiler limitlerini zorlarlar, ancak durumun farkına varmazlar; varsalar da umursamaz, göz ardı ederler. Ama bir süre sonra zorlamaların etkilerini yaşamaya başlarlar; kendilerini yorgun, bıkkın ve mutsuz hissederler.</p>

      <p class="e-paragraf">Aynı durum çocuklarla ilişkilerinde de kendini gösterir. Kafalarındaki çocuk tanımını uslu, söz dinleyen, sorun çıkarmayan ve başarılı çocuk olarak yapmışlardır. Ancak zihinlerinde kurguladıkları çocukla sahip oldukları çocuk arasındaki tepki farkları onları duruma müdahale etmeye yöneltir.</p>

      <p class="e-1-baslik" id="toc_marker-19-2">MÜKEMMELİYETÇİLİK VE BAŞARI</p>

      <p class="e-soru"><span class="e-bolditalik">Hangi iş kollarını tercih ederler?</span></p>

      <p class="e-paragraf">Bu kişiler genellikle görev adamıdırlar. Verilen görevi yerine getirmede oldukça başarılırdırlar. Risk almayı sevmezler; bu nedenle risk oluşturacak görevlerden kaçınırlar. Çatışmadan kaçındıkları, başkalarına hayır diyemedikleri için yöneticilik yapmak bu kişiler için oldukça zordur. Eğitim, bankacılık ve sağlık sektöründe mükemmeliyetçi kişilere sıklıkla rastlamak mümkündür.</p>

      <p class="e-soru"><span class="e-bolditalik">Mükemmeliyetçi kişiler aynı zamanda mazeretçi midirler?</span></p>

      <p class="e-paragraf">Başarısızlıkla karşılaşmaktan hoşlanmadıkları için başarısızlığı kabul etmek onlara zor gelir. Çaresiz kaldıkları, zorlandıkları veya başarıya ulaşamadıkları noktalarda mazeret üretebilirler. Ancak yapabileceklerine inandıkları konularda mazerete başvurmazlar.</p>

      <p class="e-soru"><span class="e-bolditalik">Bu kişilerle yaşayanları ne gibi zorluklar bekler?</span></p>

      <p class="e-paragraf">Mükemmeliyetçiler kendi düzenlerine uyulmasını beklerler, düzen bozulduğunda bunu bozan kişi ile tartışmaya girerler. Tartışma konuları onların ufak tefek olarak nitelendirdikleri, ancak tekrarlar hale gelmesi nedeniyle etkisi büyük olan konulardır. Bu kişiler aslında ilişkilerinin başlangıcında dürüst olmak adına kendilerini açık ve net olarak anlatırlar; “Bunları bil, beni böyle kabul ediyorsan et” mesajı verirler. Bu şekilde karşılarındaki kişiyle sorun yaşamayı önlediklerine inanırlar. Kontrolün kendilerinde olması ve bir sürpriz yaşamamak adına her olayı açık ve net bir şekilde bilmek isterler ve karşılarındaki kişileri de bunun için zorlarlar<span class="e-italik">.</span></p>

      <p class="e-soru"><span class="e-bolditalik">Halk arasında “zor kişi” olarak adlandırılanlar da aslında mükemmeliyetçi kişiler midir?</span></p>

      <p class="e-paragraf">Kişilerin, istek ve ihtiyaçlarının yoğun şekilde etkilediği ilişkilerine ait beklentileri vardır. Geçmiş deneyimler, toplumsal inançlar, aile ve arkadaşlardan model alınanlar, basının etkisi bu beklentilerin temelini oluşturur. Mükemmeliyetçiler beklentilerini kendi ilişkilerinde de görmek için yoğun çaba sarf ederler, bunları gerçekleştirmek için her yolu denerler. Ancak bu durum hem kendilerini hem de karşılarındakileri zorlar. Bu kişilerin diğer bir zorluğu da düşüncelerinde katı oluşlarıdır. Yeni bir fikri ya da durumu kabullenmekte zorlandıkları için çevrelerinde zor kişiler olarak tanınırlar.</p>

      <p class="e-soru"><span class="e-bolditalik">Mükemmeliyetçilik obsesyona kadar gider mi?</span></p>

      <p class="e-paragraf">Obsesif kompulsif bozukluk sıklıkla mükemmeliyetçi kişilerde görülür. Psikososyal açıdan baktığımızda titiz, kuralcı, baskıcı ailelerde yetişenlerde obsesyonlara sıklıkla rastlanır.</p>

      <p class="e-soru"><span class="e-bolditalik">Mükemmeliyetçilik tedavi gerektirir mi?</span></p>

      <p class="e-paragraf">Mükemmeliyetçiliğin günlük yaşama uyumu zorlaştıran bir yanı vardır. Uyumsuz mükemmeliyetçilik depresyon, yeme bozuklukları, öfke kontrol güçlüğü, performans kaygısı, ilişki problemleri gibi sorunları tetikler; bu durumda tedavi gerekir.</p>

      <p class="e-soru"><span class="e-bolditalik">Peki mükemmeliyetçilerin terapiye uyum süreçleri nasıldır?</span></p>

      <p class="e-paragraf">Bu kişiler terapiye uyumda zorlanırlar. Sık terapist değiştirirler. Terapist değiştirmeleri için mutlaka kendilerine göre nedenleri vardır. Sorunun beklentilerinden kaynaklandığını görmekte zorlanırlar.</p>

      <p class="e-perde" id="toc_marker-20">ÖVGÜYLE BESLENEN NARSİSTLER</p>

      <p class="e-epi"><span class="e-italik">Hepimiz zaman zaman kendilerini dünyada tek ve biricik olarak gören, yüksek egolu kişilere rastlarız. Bu kişiler çalışkan ama rekabetçi, övgüyle beslenen, eleştirilere aşırı duyarlı ama dost bulamayan insanlardır. Empati yapamayan, başkalarına acımayan, yardımdan uzak duran, karşısındakileri ezen ve küçük düşüren bu narsist kişileri ve özelliklerini Memory Center Nöropsikiyatri Merkezi’nden Psikiyatri Uzmanı</span> <span class="e-bolditalik">Dr. Oğuz Tan</span> <span class="e-italik">anlattı.</span></p>

      <p class="e-soru"><span class="e-bolditalik">Kime narsist denir?</span></p>

      <p class="e-paragraf">Narsist kendisini fazla beğenen, üstün gören, hep takdir ve ilgi bekleyen, imtiyazlı olduğuna inanan, özel muamele bekleyen kişidir.</p>

      <p class="e-soru"><span class="e-bolditalik">Narsistlik bir kişilik bozukluğu mudur?</span></p>

      <p class="e-paragraf">Evet, bir kişilik bozukluğudur.</p>

      <p class="e-soru"><span class="e-bolditalik">Kişinin narsist davranışlar göstermesi neye bağlıdır?</span></p>

      <p class="e-paragraf">Narsist kişiliğin altında, paradoksal olarak, derin bir kendine güvensizlik yatar. Nitekim bu kişiler çok alıngan, eleştiriye oldukça tahammülsüz insanlardır. Kendine güvensizliklerini şuuraltında bir nevi bastırarak kendini aşırı beğenen insanlar üretirler. Narsistler ayrıca empati kuramayan, başkalarının duygularını anlayamayan kişilerdir. Başkalarını anlayamama ile özgüven eksikliği birleşince narsistik kişilik geliştirirler.</p>

      <p class="e-soru"><span class="e-bolditalik">Narsistlerin hayat başarısı nasıldır?</span></p>

      <p class="e-paragraf">Narsistler övgüyle beslendikleri için çok çalışırlar. Dolayısıyla hayatta başarı kazanma, iyi bir yere gelme ihtimalleri yüksektir. Başarı kendini beğenmişliklerini iyice besler, böylece narsistin yakın çevresiyle ilişkisi iyice bozulur. Parlak bir statüsü olan, ama yalnız bir insan vardır tepelerde bir yerde. Çalışkan olmayan, başarı kazanamayan narsistlerin de hayatları kötüdür; çünkü çok ihtiyaç duydukları övgüyü bir türlü elde edemezler.</p>

      <p class="e-soru"><span class="e-bolditalik">Elitist davranışların narsistik kişilik ile bağlantısı var mı?</span></p>

      <p class="e-paragraf">Narsistler elitist davranışa eğilimlidirler. Statüsü yüksek arkadaşlar edinmek, iyi yerlere gitmek, iyi arabalara binmek isterler. İnsanları ezmekten çekinmezler, kendileri en üstün oldukları için başkalarını ezmek doğal davranışlarıdır.</p>

      <p class="e-soru"><span class="e-bolditalik">Narsist eğilimler kişide ilk olarak ne zaman fark edilir?</span></p>

      <p class="e-paragraf">Eğilimler ergenlik, hatta çocukluk yıllarından itibaren kendini göstermeye başlayabilir, ama iyice belirgin hale gelişi 18 yaşından sonraki döneme rastlar.</p>

      <p class="e-soru"><span class="e-bolditalik">Narsist kişilerin tipik özellikleri nelerdir? Çevrelerine zarar verirler mi?</span></p>

      <p class="e-paragraf">Bu kişilerin önemli özelliklerinden biri empati eksikliğidir. Başkalarının duygularını anlayamazlar. Zaten başkalarını önemsemezler de. Başkaları ancak kendilerini övmek, onaylamak için vardır. Bu yüzden yakın ilişkileri; evlilik ve yakın dostlukları sürdüremezler. Fedakârlığı hep başkalarından beklerler; çünkü onlar uğruna her türlü fedakârlığın yapılacağı insanlardır. Vermezler, alırlar. Aşkta bile beğenilmek için vardırlar. Başkalarının hakkını çiğnemekten çekinmezler, hatta hak çiğnediklerinin farkına bile varmazlar; zaten her şeyin kendi hakları olduğuna inanırlar, çıkarcıdırlar.</p>

      <p class="e-soru"><span class="e-bolditalik">Narsist kişilerin içlerinde doyuramadıkları bir boşluktan söz edebilir miyiz?</span></p>

      <p class="e-paragraf">Hayatta sürekli onaylanmak, sürekli beğenilmek mümkün değildir. Bu yüzden narsistin beklentileri hayatla bağdaşmaz. Ne kadar yükseğe çıksalar da bu onlara yetmez, daha yüksektekini kıskanırlar. Bu yüzden de, evet, içlerinde doyuramadıkları bir boşluk vardır.</p>

      <p class="e-soru"><span class="e-bolditalik">Narsistik davranışlarda öğrenilmişliğin hiç payı yok mudur?</span></p>

      <p class="e-paragraf">Genetik etkenlerin de, çocukluk ve ergenlikte yaşanan olayların da, anne-baba tutumlarının da, kardeş ve sosyal çevre ilişkilerinin de narsistik davranışlar üzerinde payı vardır.</p>

      <p class="e-soru"><span class="e-bolditalik">Narsistik eğilimlerini fark edenler kendilerini bundan alıkoyabilirler mi?</span></p>

      <p class="e-paragraf">Narsistler, genellikle narsist olduklarını fark etmezler; söyleseniz de kabul etmezler; kabul etseler bile kolay kolay değiştiremezler. Dolayısıyla kendilerini bundan alıkoyabildiklerini söylemek pek mümkün değil.</p>

      <p class="e-1-baslik" id="toc_marker-20-1">İŞ DÜNYASINDA NARSİSTLER</p>

      <p class="e-soru"><span class="e-bolditalik">Sanatçıların narsist olduklarını söylemek mümkün mü?</span></p>

      <p class="e-paragraf">Her sanatçı narsist değildir. Ama narsistler beğenilmek, övülmek, alkış almak; en parlak, en güzel, en yakışıklı, en başarılı olmak isterler ve böyle olduklarına da inanırlar. Bu yüzden alkışın bol olduğu sanatlara eğilimlidirler. Narsistler, zekâ ve çalışkanlığı birleştirdikleri zaman çok çarpıcı eserler ortaya çıkarabilirler. Ayrıca elde ettikleri başarı da narsistik duygularını besler.</p>

      <p class="e-soru"><span class="e-bolditalik">Narsist duyguların yüksek olduğu diğer meslek dalları hangileridir?</span></p>

      <p class="e-paragraf">Narsistler genellikle göz önünde olacakları meslekleri seçerler. Meslekleri ne olursa olsun, göz önüne çıkmaya, sıyrılmaya, başkalarından üstün olmaya çalışırlar.</p>

      <p class="e-soru"><span class="e-bolditalik">Narsistler neden ikinci adam olmaya razı olamazlar?</span></p>

      <p class="e-paragraf">Hep en üstün, en kabiliyetli, en başarılı, en güzel, en parlak olarak kendilerini gördükleri için böyle bir şeyi düşünemezler bile.</p>

      <p class="e-soru"><span class="e-bolditalik">Narsistlerin etkin olduğu iş yerlerinde çalışanları neler bekler?</span></p>

      <p class="e-paragraf">Bu kişilerin yetenekli gösterileri yüzünden diğer çalışanlarda kendine güven kaybı, değersizlik duygusu görülebilir. Ayrıca çalışanlar eleştirilme, aşağılanma korkusu yaşarlar ve ağızlarıyla kuş tutsalar da yaranamayacaklarını düşünürler.</p>

      <p class="e-soru"><span class="e-bolditalik">Politikacıların da narsist olduklarını söyleyebilir miyiz?</span></p>

      <p class="e-paragraf">Her politikacı elbette narsist değildir. Fakat politikanın narsistler için cazip bir alan olduğunu söyleyebiliriz. ABD’de yaşayan Kıbrıslı Politik Psikiyatri Uzmanı Vamık Volkan, vaktiyle Türkiye’de yasaklanan Atatürk biyografisinde, Cumhuriyet’in kurucusunun yapıcı narsisist olduğunu söylemiştir.</p>

      <p class="e-soru"><span class="e-bolditalik">Narsistik duyguları yüksek bir politikacı, ülkesinde ne tür değişimlere sebep olur?</span></p>

      <p class="e-paragraf">Narsistik özelliğinin ne yönde olduğu bunda önemli rol oynar. Yapıcı narsistin örneği Atatürk ise, yıkıcı narsistin örneği Hitler’dir.</p>

      <p class="e-soru"><span class="e-bolditalik">Narsistler savunmacı kişilikler midir?</span></p>

      <p class="e-paragraf">Tenkit kabul etmeyen, tenkit etmeseniz bile sizi yanlış anlayıp kırılan, küsen insanlardır. Bu anlamda savunmacıdırlar.</p>

      <p class="e-soru"><span class="e-bolditalik">Narsistik savunmalar nelerdir?</span></p>

      <p class="e-paragraf">“Boyum kısa, ama aklım uzun” veya “Kroyum ama para bende” türündeki savunmalar narsistik savunmaların tipik birer örneğidir.</p>

      <p class="e-soru"><span class="e-bolditalik">Narsist olmayan kişiler de narsistik savunmalar yapmazlar mı?</span></p>

      <p class="e-paragraf">Hepimiz narsistik savunmalar yaparız; çünkü hepimiz kendimizi iyi görmek isteriz. Ama narsistlerin farklı olan yönü kendilerini iyiden de öte imtiyazlı görmeleri ve başkalarına değer vermemeleridir.</p>

      <p class="e-1-baslik" id="toc_marker-20-2">SOSYAL PROJELERDE NARSİSTLER</p>

      <p class="e-soru"><span class="e-bolditalik">Narsistlerde vefa, acıma gibi duygular görülür mü?</span></p>

      <p class="e-paragraf">Vefa, narsist için sadece İstanbul’da bir semt adıdır. Empati kuramadıkları için de acıma duyguları zayıftır. Acıma gösterseler bile yüzeyseldir, derin değildir.</p>

      <p class="e-soru"><span class="e-bolditalik">Yardım etmeyi, sosyal sorumluluklarda yer almayı tercih etmezler mi?</span></p>

      <p class="e-paragraf">Yardım ve sosyal sorumluluk narsistler için iyi bir gösteri alanıdır. Bu yüzden bu tür projelerde, etkinliklerde yer alırlar. Ama “Sağ elin verdiğini sol el bilmesin” türü yardım anlayışı narsistlerin kitabında yazmaz.</p>

      <p class="e-soru"><span class="e-bolditalik">Yaptırdığı her hayır işine kendinin veya ailesinin ismini verenleri bu bağlamda nasıl değerlendiriyorsunuz?</span></p>

      <p class="e-paragraf">Böyle bir hareket her zaman narsistlik belirtisi olmayabilir. Bu kişilerin amacı sadece yâd edilmek de olabilir. Ama narsistlerin hayır işlerine girişme amaçları sadece hayran edinmektir.</p>

      <p class="e-1-baslik" id="toc_marker-20-3">NARSİSİZM YALNIZLIĞA SÜRÜKLÜYOR</p>

      <p class="e-soru"><span class="e-bolditalik">Narsistlerin gerçek dostları var mıdır?</span></p>

      <p class="e-paragraf">Narsistler insanları sömürürler, kendi çıkarları için kullanırlar. Buna rağmen narsistleri terk etmeyen az sayıda insan olabilir, bu kişiler sadece bağımlı kişilerdir. Bağımlı bir eş veya arkadaş, ona ne yaparsanız yapın, sizi terk edemez; hatta kızmayasınız diye size fikrini bile söyleyemez. Bir narsist ile bir bağımlı arkadaş veya eş söz konusu olduğunda narsist, bağımlıyı o kadar ezer ve bağımlı o kadar kendini ezdirir ki, ortaya utanç verici manzaralar çıkabilir.</p>

      <p class="e-soru"><span class="e-bolditalik">Peki evlilikleri nasıldır?</span></p>

      <p class="e-paragraf">Almak, ama vermemek esasına dayalıdır. Eşlerini sömürürler. Anlamazlar, ama anlaşılmadıklarını düşünürler. Bu yüzden mutlu bir evlilikleri yoktur.</p>

      <p class="e-soru"><span class="e-bolditalik">Bu kişilikler tedavi durumu söz konusu olduğunda nasıl tepki verirler?</span></p>

      <p class="e-paragraf">Hiçbir narsist “Ben narsistim” diye tedaviye gelmez. Bu kişiler genellikle depresyon yüzünden başvururlar. Çünkü hep sevilme, övülme beklentilerinin hayat boyu devamlı şekilde karşılanmasını beklerler ve bu gerçekleşmediğinde büyük hayal kırıklığı yaşarlar, bu durum da onları depresyona iter.</p>

      <p class="e-paragraf">Ayrıca bir kişi narsist olduğunu fark ettiğini ifade ediyorsa o kişi muhtemelen narsist değildir.</p>

      <p class="e-perde" id="toc_marker-21">DİYABET VE PSİKİYATRİK HASTALIKLAR</p>

      <p class="e-epi"><span class="e-italik">Şeker hastalığı, diğer adıyla diyabet, ömür boyu dikkat gerektiren, hayatın belli bir disiplin altında sürdürülmesini şart koşan bir rahatsızlıktır. Her hasta diyabetle yaşamanın üstesinden gelemeyebilir; kimi kabullenmekte zorlanır, kimisi aşırı derecede kaygılanır. Bu durumda hastada depresyon başta olmak üzere çeşitli psikolojik problemler görülebilir.</span></p>

      <p class="e-epi"><span class="e-italik">Memory Center Nöropsikiyatri Merkezi’nden Psikiyatri Uzmanı</span> <span class="e-bolditalik">Dr. Barış Önen Ünsalver</span> <span class="e-italik">ile diyabeti ve beraberinde gelen bu psikolojik problemleri, psikiyatrinin şeker hastalarına nasıl yardımcı olduğunu konuştuk.</span></p>

      <p class="e-soru"><span class="e-bolditalik">İsterseniz önce şeker hastalığından bahsedelim. Nasıl bir hastalıktır? Nasıl başlar?</span></p>

      <p class="e-paragraf">Kan şekeri olan glikoz, vücudun enerji kaynağıdır. Şekerin kullanılabilmesi ve fazlasının depolanabilmesi için insülin denilen hormona ihtiyaç vardır. İnsülin eksik ya da etkisi yetersiz olduğunda şeker hastalığı, yani diyabet ortaya çıkar. Diyabette kan şekeri yüksek kalır ve böbreklerden atılır. Ancak uzun süre yüksek kalması damar yapısında bozulmalara neden olur.</p>

      <p class="e-soru"><span class="e-bolditalik">Diyabet kaç çeşittir?</span></p>

      <p class="e-paragraf">Dört ayrı türde diyabet vardır. “Tip 1 diyabet” erken yaşta başlar ve insülin eksikliğine bağlıdır. “Tip 2 diyabet” insülin direncine ya da insülinin görece yetersiz olmasına bağlıdır. Bu tür diyabet en sık görülen tiptir ve kilo fazlalığı en önemli risk faktörüdür. “Tip 3 diyabet” insülin hormonunu üreten pankreas bezindeki hastalıklara bağlıdır. “Tip 4 diyabet” ise gebelik sırasında ortaya çıkar.</p>

      <p class="e-soru"><span class="e-bolditalik">Bu hastalık, hastanın psikolojisini nasıl etkiler?</span></p>

      <p class="e-paragraf">Diyabet kişinin sürekli bedenine dikkat etmesini ve disiplinli olmasını gerektirir. Hastalığın seyri diyet, egzersiz, kilo verme, günlük kan şekeri ölçümü, ayak bakımı, düzenli ilaç kullanımı ya da düzenli insülin iğnesi yapmak gibi sorumluluk almayı gerektiren kişisel bakıma bağlıdır. Bunlar yapıldığı sürece hastalık çoğunlukla iyi huyludur. Ancak bunlar aynı zamanda hayatın kısıtlanması demektir ve bu durum ömür boyu sürecektir. Bu nedenle kişi hastalığını öğrendiği andan itibaren bir uyum sürecine girmek durumundadır. Bu uyum sürecinde psikolojik sorunlar baş gösterebilir.</p>

      <p class="e-soru"><span class="e-bolditalik">Şeker hastalığı beyin işlevleri üzerinde de bir etkiye sahip mi?</span></p>

      <p class="e-paragraf">Kan şekeri sürekli yüksek olursa, beyin hücreleri ve beyne kan getiren damarlar hasar görür. Bunun sonucu olarak da unutkanlık, düşünme hızında yavaşlama, soyut düşüncede bozulma, kelime hafızasında ve düşünce esnekliğinde azalma görülür.</p>

      <p class="e-1-baslik" id="toc_marker-21-1">ŞEKER HASTALARI NEDEN SİNİRLİ OLUR?</p>

      <p class="e-soru"><span class="e-bolditalik">Diyabet hastalarını sinirlilikleriyle, çabuk parlamalarıyla da biliriz. Bu tür davranışların altında hangi sebepler yatar?</span></p>

      <p class="e-paragraf">Az önce söylediğim gibi, diyabete bağlı olarak kişide düşünce esnekliği azaldığından, zorlayıcı bazı durumlara çözüm bulma güçlüğü ortaya çıkar; bu da kişinin öfkelenmesine neden olur. Bazı diyabet hastaları kan şekeri seviyesindeki düşme ya da yükselme gibi düzensizlikler yüzünden ya da şeker hastalığı seyrinin bir parçası olan hayattaki kısıtlanmalara tahammül güçlüğü nedeniyle sinirlenip çabuk parlayabilirler. Ayrıca diyabete eşlik eden depresyon, anksiyete bozukluğu ya da psikotik bozukluk gibi psikolojik hastalıklar da varsa sinirlilik görülebilir.</p>

      <p class="e-soru"><span class="e-bolditalik">O halde şeker hastaları öfke kontrolü konusunda ciddi sorun yaşıyor olmalılar, değil mi?</span></p>

      <p class="e-paragraf">Evet; çünkü diyabet hastalığı çoğu zaman çaresizlik hissi uyandırır ve kişiler genellikle kendilerini çaresiz hissettiklerinde öfkelenirler.</p>

      <p class="e-soru"><span class="e-bolditalik">Diyabetin yoğun görüldüğü bir kişilik yapısı var mı? Diyabetliler aceleci, sabırsız, titiz kişiler arasından mı çıkıyor?</span></p>

      <p class="e-paragraf">Diyabete neden olan özel bir kişilik yapısı yoktur. Ama aşırı çalışkan, kaygılı, beden sağlığına önem vermeyen kişilerde diyabet, kalp ve tansiyon sorunlarının diğerlerine oranla daha fazla görüldüğünü söyleyebiliriz.</p>

      <p class="e-soru"><span class="e-bolditalik">Şeker hastalarında en çok hangi psikolojik rahatsızlıklara rastlıyorsunuz?</span></p>

      <p class="e-paragraf">Depresyon, anksiyete, özellikle iğne fobisi, yeme bozuklukları, psikotik bozukluklar ve demansla sık karşılaşırız. Ayrıca kan şekerinin düşeceği korkusu, hastalığa uyum sorunları, kendine zarar verici davranışlar da görebiliriz.</p>

      <p class="e-soru"><span class="e-bolditalik">Peki hangisi diğerini tetikler; diyabet mi, psikiyatrik sorunlar mı?</span></p>

      <p class="e-paragraf">Aslında her ikisi de olabilir. Kronik bir hastalık olan diyabet, psikiyatrik sorunları tetikleyebilir. Öte yandan depresyonda ya da bazı psikotik tablolarda kişinin kendine yeterince bakmaması, sağlıklı beslenmemesi ve hareketsiz kalması diyabetin erken ortaya çıkmasına sebep olabilir. Ayrıca psikotik tablolarda kullanılan bazı ilaçlar da aşırı kilo alımına neden olarak diyabeti tetikleyebilir.</p>

      <p class="e-1-baslik" id="toc_marker-21-2">DİYABETİN PSİKOLOJİK BOYUTU</p>

      <p class="e-soru"><span class="e-bolditalik">Şeker hastalığının kendilerine ömür boyu eşlik edecek olmasını kabullenemeyen hastaları neler bekler?</span></p>

      <p class="e-paragraf">Kronik hastalıklara uyum sağlanamadığı zaman psikolojik şikâyetler görülmeye başlar. Sadece diyabette değil, kronik gidişli birçok hastalıkta depresyon daha sık görülür. Ayrıca kan şekeri yüksekliğinin sinir hücreleri üzerindeki zarar verici etkileri de psikolojik hastalıkların zeminini hazırlar.</p>

      <p class="e-soru"><span class="e-bolditalik">İlerlemiş diyabetlerde sürekli insülin kullanan hastaların duygu durumları nasıldır?</span></p>

      <p class="e-paragraf">Diyabetle yaşamaya uyum sağlamış kişiler açısından insülin kullanımı duygusal soruna yol açmaz. Diyabetin yanı sıra depresyon ya da anksiyete bozukluğu gibi bir psikiyatrik hastalığı olanlar ve diyabetin getirdiği diğer sorumluluklara uyum sağlayamayanlar da insülin kullanmaktan hoşlanmayabilirler. Belli aralıklarla enjeksiyon yapma zorunluluğu bıkkınlığa ve öfkeye neden olabilir. Başkalarından farklı olmak hastalarda yetersizlik, eksiklik hissinin doğmasına neden olabilir.</p>

      <p class="e-soru"><span class="e-bolditalik">Erken yaşta diyabete yakalanan hastalarda da psikiyatrik sorunlar görülüyor mu?</span></p>

      <p class="e-paragraf">Diyabeti çocukluk çağında başlamış kişilerin yüzde 20’sinin psikiyatrik sorunları vardır. Bilindiği gibi ergenlik zorlu bir dönemdir. Çocukluktan çıkıp bağımsız bir birey olmaya çabalayan genç, diyabetin gerektirdiği sorumlulukları yüklenmekten kaçınma eğilimi gösterir. Tanının ilk öğrenildiği dönemde, ebeveyn tanıyı kabullenmekte güçlük çektiği için, gencin hastalığa uyum sağlaması zaman alır. Çoğu ergen kendini arkadaşlarından farklı hisseder ve dışlanmaktan korkar. Büyüdükçe ve hastalığa dair bilgisi arttıkça gelecekten korkmaya başlar. Karşı cinsle yakınlaşmaktan, aile kurmaktan çekinir. Kendine olan güveni azalır. Bütün bunlar sonucu psikiyatrik sorunlar ortaya çıkar.</p>

      <p class="e-soru"><span class="e-bolditalik">Şekerin cinsellik üzerinde de olumsuz etkiye sahip olduğunu biliyoruz. Bu sorun kişide psikolojik problem oluşmasında etken midir?</span></p>

      <p class="e-paragraf">Erkek şeker hastalarının üçte birinde sertleşme problemi ortaya çıkar ve bu durum ciddi düzeyde psikiyatrik sorunlara yol açar. Cinsel işlevin bozulması kan şekeri düzenlenmesinde sıkıntılar olduğunu gösterir ve çoğunlukla hastalık ilerlediğinde ortaya çıkar. Dolayısıyla hastalığının kötüye gittiğini ve sırayla tüm organlarında bozulmalar olacağını düşünerek kişinin morali bozulabilir. Cinsel işlev bozukluğu kişinin fiziksel problemlerinin yanında hayat kalitesinin bozulduğu hissine kapılmasına da neden olur. Hastada zamanla depresyon ya da eşinin kendini aldattığı yönünde şüpheci düşünceler de gelişebilir.</p>

      <p class="e-soru"><span class="e-bolditalik">Şeker hastaları gelecek kaygısını daha çok yaşıyorlar sanırım. Buna bağlı olarak ne tür psikolojik problemlerle karşılaşıyorlar?</span></p>

      <p class="e-paragraf">Diyabet göz, sinir dokusu, böbrek gibi organlarda hasar; cinsel fonksiyon bozuklukları, dolaşım bozukluğuna bağlı uzuv kayıpları yaşanma ihtimali olan bir hastalıktır. Hekimler diyabet hastalarını bu konularda bilgilendirirler. Kan şekeri kontrol edilemediğinde bu sorunların gelişeceğini biliyor olmak, elbette hastalarda gelecek kaygısını arttırır. Bazı hastalar bu durumda kendilerini tamamen bırakıp hastalıklarına karşı umursamaz olabilirler ve sonuçta kaygılandıkları şeyler gerçekten de başlarına gelebilir.</p>

      <p class="e-paragraf">Kendini fazla beğenen ve herkesten önemli gören diyabetli kişiler hastalığı kendilerine yönelik bir saldırı gibi algılayabilir, kabullenmemek için direnebilirler. Bu kişilerde ağır depresif tablolar ortaya çıkabilir.</p>

      <p class="e-paragraf">Titiz, mükemmeliyetçi hastalar ise tüm dikkatlerini sadece hastalıklarına yöneltirler. Tüm hayat tarzlarını katı bir biçimde değiştirebilirler; sık sık kan şekerini kontrol ederler, yedikleri her şeyin kalorisini ölçerler, aşırı egzersiz yaparlar... Bu durum da hastalardaki gelecek kaygısına bağlı olarak gelişir. Bu hastalar bir süre sonra tükenip depresyona girebilirler.</p>

      <p class="e-soru"><span class="e-bolditalik">Diyabetlilerde özgüven problemlerine de rastlıyor musunuz?</span></p>

      <p class="e-paragraf">Beden sağlığının “mükemmelliğini” kaybetmiş olması ve gelişebilecek komplikasyonların bilinmesi özellikle de önceden kişilik bozukluğu olan hastalarda özgüven sorunlarına yol açar. Hasta olmak bu kişilerce sanki bir başarısızlıkmış gibi algılanabilir.</p>

      <p class="e-1-baslik" id="toc_marker-21-3">DİYABETTE PSİKİYATRİK DESTEK</p>

      <p class="e-soru"><span class="e-bolditalik">Aile ve çevrenin hastalığa yaklaşımı ve tepkisi ile kişinin psikiyatrik sorunlar yaşaması arasında bir paralellik var mıdır?</span></p>

      <p class="e-paragraf">Aile desteği diyabette çok önemlidir. Aile ve çevredeki diğer kişiler hastayı lüzumlu lüzumsuz sürekli uyarır, sorumluluklarını sürekli hatırlatır ya da sorgularlarsa kişi kendi hayatı üzerindeki egemenliğini kaybettiği hissine kapılabilir. Böyle olunca tepkisel olarak hastalığıyla ilgili sorumluluklarını yerine getirmeyebilir, çocuksulaşabilir. Yaşamını değiştirmek zorunda olduğunu kabullenmek ona zor gelebilir. Dolayısıyla çevrenin yaklaşımı ile psikiyatrik sorunların yaşanması arasında bir paralellik vardır diyebiliriz.</p>

      <p class="e-soru"><span class="e-bolditalik">Şeker hastalarının hayata bağlılıklarında zaman zaman ciddi kopmalar görülür mü?</span></p>

      <p class="e-paragraf">Özellikle erken yaşta başlayan tip 1 diyabette karamsarlık, umutsuzluk, gelecek beklentilerinin azalması nedeniyle hayata bağlılıkta ciddi kopmalar olur. Bu kopmalar sonucunda diyete dikkat etmeme ya da uygunsuz insülin kullanımı gibi ölüme sürükleyici davranış bozuklukları gelişebilir.</p>

      <p class="e-soru"><span class="e-bolditalik">Dahiliye uzmanları bazı diyabet hastalarını psikiyatri uzmanlarına yönlendiriyorlar, ancak hastaların önemli bir kısmı buna direnç gösteriyor. Bu durumu nasıl açıklıyorsunuz?</span></p>

      <p class="e-paragraf">Dahiliye uzmanları genellikle diyabeti kabullenme güçlüğü yaşayan hastaları bize yönlendirir. Diyabeti reddedenlerin psikiyatri uzmanına gitmeyi reddetmeleri de beklenen bir durumdur. Ancak diyabet hastalarında hiçbir tıbbi rahatsızlığı bulunmayan kişilere oranla 2-3 kat daha fazla depresyona rastlanır, bu yüzden hastaların psikiyatrik yardımı reddetmemesi gerekir. Böyle bir yardımla hasta diyabeti kabullenme, sorumlulukları yerine getirme, güçlükleri aşabilme yolunda rahatlıkla ilerler.</p>

      <p class="e-soru"><span class="e-bolditalik">Psikolojik açıdan iyi noktada olan, moral düzeyini yüksek tutan diyabet hastalarının hastalıklarını daha iyi bir noktaya getirebileceğini varsayabilir miyiz?</span></p>

      <p class="e-paragraf">Ruh sağlığı dengede olan kişi sorumluluklarını yerine getirebilir ve yeni sorunlar ortaya çıktığında bunlara çözüm bulma güçlüğü çekmez. Dolayısıyla bu kişilerde diyabetin seyri de daha iyi olur.</p>

      <p class="e-soru"><span class="e-bolditalik">Diyabet hastaları psikiyatrik tedaviye ne seviyede uyum gösterirler?</span></p>

      <p class="e-paragraf">Eğer hasta diyabet tedavisine uyum sağlamadığı için bize yönlendirilmişse psikiyatrik tedaviye de uyum sağlamaz. Ancak ruhsal sıkıntıların diyabetin seyrini kötüleştirdiğinin farkındaysa bu sürece ayak uydurur. Hastanın göstereceği uyum, diyabete bağlı komplikasyonların gelişimini öteleyebilir. Tedavi sürecinde geliştirilecek stresli durumlarla başa çıkma stratejileri, strese bağlı kan şekeri düzensizliklerinin azalmasında rol oynayabilir. Bu yüzden psikoterapi, diyabet tedavisinin çok önemli, ihmal edilmemesi gereken parçalarından biridir.</p>

      <p class="e-perde" id="toc_marker-22">BAŞ AĞRISI VE PSİKİYATRİK HASTALIKLAR</p>

      <p class="e-epi"><span class="e-italik">Baş ağrısı yaşamayanımız yoktur, bazılarımızın bir hayat rutini haline bile gelmiştir. Peki niçin başımız ağrır? Neden tekrar eder? Bu ağrının altında fiziksel ve psikolojik ne gibi rahatsızlıklar yatar? Ağrıyı tetikleyen ve pekiştiren şeyler nelerdir? En sık hangi tür baş ağrısına rastlanır? Nasıl tedavi edilir? Baş ağrısıyla ilgili tüm bu konulara Memory Center Nöropsikiyatri Merkezi’nden Liyezon Psikiyatrisi Uzmanı</span> <span class="e-bolditalik">Prof. Dr. M. Kemal Arıkan</span> <span class="e-italik">açıklık getirdi.</span></p>

      <p class="e-soru"><span class="e-bolditalik">Liyezon psikiyatride ağrının yeri nedir?</span></p>

      <p class="e-paragraf">Ağrı sadece konsültasyon-liyezon psikiyatrisinin değil, genel tıbbın kardinal semptomlarından, ana belirtilerden birisidir. Yani “ağrı”sız tıp düşünülemez.</p>

      <p class="e-soru"><span class="e-bolditalik">Somatik belirti veren her hastalık organik midir?</span></p>

      <p class="e-paragraf">Bu soruya prensip olarak hayır diyebilirim. Yani bazı somatik belirtiler organik değil, psişik kökenlidir. Hatta daha ileri giderek şunu söyleyebilirim ki, somatik bulguların ağırlıklı bir bölümü organik kökenli değildir. Ancak günümüz tıp anlayışında her şey ince moleküler mekanizmalarla açıklanmaya çalışılmaktadır. O yönde elde edilen bulgular söz konusu anlayışı desteklemektedir.</p>

      <p class="e-soru"><span class="e-bolditalik">Baş ağrısı nedir?</span></p>

      <p class="e-paragraf">Baş ağrısı kişinin yaşam kalitesini ileri derecede etkileyen non-spesifik (genel) bir semptomdur. Yani salt baş ağrısına dayanarak herhangi bir tanı konulamaz.</p>

      <p class="e-soru"><span class="e-bolditalik">Hangi nedenlere bağlı olarak ortaya çıkar?</span></p>

      <p class="e-paragraf">Birçok nedenle ortaya çıkabilir. Örneğin anemi gibi sistemik nedenleri olabilir ya da baş-boyun bölgesini etkileyen lokal sebeplere dayanabilir. Bunların dışında psişik kökenli baş ağrısı da görülebilir. En sık rastlanan sebep migrendir. Diğer sık rastlanan ağrı türleri ise gerilim tipi baş ağrısı ve “cluster baş ağrısı” dediğimiz küme baş ağrısıdır.</p>

      <p class="e-soru"><span class="e-bolditalik">Gerilim tipi baş ağrısının diğer baş ağrılarından temel farkı nedir?</span></p>

      <p class="e-paragraf">Bu tip baş ağrısı kaygıyla ortaya çıkar ve genellikle kronik seyir izler. Relaksasyon tekniklerinden en fazla yararlanan grup bu gruptur.</p>

      <p class="e-soru"><span class="e-bolditalik">Baş ağrısı atakları neye bağlı olarak gelişir?</span></p>

      <p class="e-paragraf">Baş ağrısı atakları aniden ortaya çıkan, bazen geleceği önceden kestirilebilen (aura) semptoma verilen isimdir. Atakların psikososyal streslerle tetiklendiğine dair bazı ipuçları olmakla beraber bunlar henüz spekülatif niteliktedir.</p>

      <p class="e-soru"><span class="e-bolditalik">Baş ağrısı vakalarında aile öyküsü önemli midir?</span></p>

      <p class="e-paragraf">Evet, bazı baş ağrıları genetik geçiş gösterir. Ayrıca kişinin içinde yaşadığı sosyoekonomik düzeyi saptamak açısından aile hikâyesi değer taşır; sosyo-ekonomik düzey düştükçe baş ağrısına rastlama olasılığı artar.</p>

      <p class="e-1-baslik" id="toc_marker-22-1">BAŞ AĞRISININ FİZİKSEL SEBEPLERİ</p>

      <p class="e-soru"><span class="e-bolditalik">Hangi fiziksel hastalıklar baş ağrısı nedenidir?</span></p>

      <p class="e-paragraf">Bu soruya “Kütüphaneler dolusu fiziksel sebep baş ağrısına yol açabilir” şeklinde cevap verirsem yanlış olmaz. En basit bir diş çürüğünden bir ilacın yan etkisine, ani basınç değişikliklerinden anemiye yüzlerce sebep sıralanabilir.</p>

      <p class="e-soru"><span class="e-bolditalik">Soğuk, enfeksiyon, öksürük, hatta uzun süren yorucu tekdüze bir iş yapmakla baş ağrısı arasında bir bağlantı olabilir mi?</span></p>

      <p class="e-paragraf">Evet. Burada özellikle baş ve çevresini etkileyen enfeksiyonlara önem vermek gerekir.</p>

      <p class="e-soru"><span class="e-bolditalik">Madde kullanımı baş ağrısına sebep olur mu?</span></p>

      <p class="e-paragraf">Madde kullanımı, yüksek doz alınması ve yoksunluğu ciddi baş ağrısı sebepleri arasındadır. Burada herhangi bir maddeden söz ediyorum; sigara, alkol, opiat...</p>

      <p class="e-soru"><span class="e-bolditalik">Havayolu uçuşları sırasında da bazen baş ağrıları görülüyor. Buradaki mekanizma nedir?</span></p>

      <p class="e-paragraf">Bu tür baş ağrılarında iki mekanizma akla gelir. Ani basınç ve oksijen satürasyon değişiklikleri ile panik bu ağrıya sebep oluyor olabilir.</p>

      <p class="e-soru"><span class="e-bolditalik">Diş çürüklerinin baş ağrısına olan etkisi nereden kaynaklanır?</span></p>

      <p class="e-paragraf">Bu olgu gözden kaçırılmamalıdır. Tempromandibüler eklem dediğimiz çene eklemindeki sorunların da baş ağrısının önce gelen sebepleri arasında olduğunu bu arada zikretmek isterim.</p>

      <p class="e-soru"><span class="e-bolditalik">Cinsel aktivite ile baş ağrısının bir bağlantısı var mıdır?</span></p>

      <p class="e-paragraf">Bazı baş ağrıları cinsel aktivite sırasında ortaya çıkabilir.</p>

      <p class="e-1-baslik" id="toc_marker-22-2">BAŞ AĞRISI-PSİKOLOJİ İLİŞKİSİ</p>

      <p class="e-soru"><span class="e-bolditalik">Baş ağrısının tekrarlaması neye bağlıdır?</span></p>

      <p class="e-paragraf">Baş ağrısının kronik hal almasını etkileyen birçok faktör vardır. Bunlar arasında obezite, uyku düzensizlikleri, baş ağrısı ilaçlarının kontrolsüz bir şekilde fazla kullanımı, yeme düzeninde bozukluklar ilk sıraları alırlar. Bu arada birtakım psişik faktörlerin de etkili olduğuna dair ipuçlarına sahibiz. Mesela mükemmeliyetçilik, öfkenin dışa vurulamaması, eşlik eden psikiyatrik bozuklukları bunlar arasında sıralayabiliriz.</p>

      <p class="e-soru"><span class="e-bolditalik">Peki baş ağrısı vakalarına psikolojik sorunların fiziksel sonucu diyebilir miyiz?</span></p>

      <p class="e-paragraf">Fiziksel sorunlarla psişik sorunlar baş ağrısı söz konusu ise karşılıklı bir etkileşim içindedirler. Yani biri diğerinin sonucudur diyemeyiz, ama aynı ortak mekanizma ile ortaya çıkan iki yönlü etkileşim içinde olduğunu biliyoruz. Bunun tipik örneği depresyondur. Hem migren hem de depresyon aynı nörotransmitter mekanizmaları ile ortaya çıkar. Bu yüzden migrende depresyona, depresyonda da migrene çok sık rastlanır.</p>

      <p class="e-soru"><span class="e-bolditalik">Baş ağrısının en çok hangi psikolojik hastalıklara eşlik ettiği görülür?</span></p>

      <p class="e-paragraf">Depresyon, bipolar bozukluk, yaygın anksiyete bozukluğu, panik ve obsesif kompulsif bozukluklara baş ağrısının sıklıkla eşlik ettiğini görüyoruz. Bu türden birinci eksen bozukluklarının yanı sıra, ikinci eksen dediğimiz kişilik bozukluklarını da içeren hastalıklardan B kümesi kişilik bozukluklarında (narsistik kişilik bozukluğu, borderline kişilik bozukluğu ve antisosyal kişilik bozukluğu) baş ağrısına sık rastlıyoruz.</p>

      <p class="e-soru"><span class="e-bolditalik">Baş ağrısı ile uykusuzluk arasında direkt bir bağlantı kurmak da mümkün müdür?</span></p>

      <p class="e-paragraf">Kesinlikle baş ağrısı ve uykusuzluk arasında yakın ilişki vardır. Horlama, uyku apnesi, insomnia denilen az uyuma, uykuya dalmakta ve sürdürmekte güçlük, sabah yorgunluğu… Bunlar hep baş ağrısını tetikleyen faktörlerdir.</p>

      <p class="e-1-baslik" id="toc_marker-22-3">TEŞHİS VE TEDAVİ SÜRECİ</p>

      <p class="e-soru"><span class="e-bolditalik">Baş ağrısı tanısı için laboratuvardan nasıl yararlanılıyor?</span></p>

      <p class="e-paragraf">Ne yazık ki elimizde baş ağrısını ortaya koyacak spesifik bir teknoloji yoktur. Ama baş ve boyun bölgesini etkileyen muhtemel patolojileri ortaya koymak üzere MR (manyetik rezonans) ve BT’den (bilgisayarlı tomografi) yararlanabiliriz.</p>

      <p class="e-soru"><span class="e-bolditalik">Baş ağrısında EEG’nin fonksiyonu ne kadardır?</span></p>

      <p class="e-paragraf">Epilepsinin bazı türlerinde baş ağrısı ortaya çıkabilir. Böyle bir olasılığı ekarte etmek için EEG’den yararlanabiliriz. Bazı araştırmacılar migrene bağlı olarak ağrı tarafında EEG’de zemin aktivitesinin yavaşlamadığını vurgular ve EEG’nin migrende işe yarar bir teknoloji olduğunu iddia ederler.</p>

      <p class="e-soru"><span class="e-bolditalik">Tedavi sırasında baş ağrılarında tip değişimlerine rastlanır mı?</span></p>

      <p class="e-paragraf">Evet. Baş ağrısı dinamik bir süreçtir; şiddetinde, sıklığında, tipinde her an değişiklik olabilir. O nedenle sürekli doktor kontrolü altında tutulmalı ve tedavi dinamik değişime paralel olarak belirlenmelidir.</p>

      <p class="e-soru"><span class="e-bolditalik">Baş ağrısı tedavisinde başarı oranı nedir?</span></p>

      <p class="e-paragraf">Oldukça yüksektir. Eğer sıklık yüzde 50’yi aşacak düzeye gerilemişse tedavide başarı sağlanmış sayılır.</p>

      <p class="e-soru"><span class="e-bolditalik">Doğru tedavi için psikiyatri ve nöroloji disiplininin beraber çalışmasının ne gibi avantajları vardır?</span></p>

      <p class="e-paragraf">Baş ağrısı psikiyatri, nöroloji ve algolojinin ortak alanına girmektedir. Aşırı ilaç kullanımı, obezite, uyku bozukluğu, depresyon, anksiyete, bipolarite ve kişilik bozukluklarının sıklığı göz önüne alınırsa psikiyatrisiz bir baş ağrısı polikliniğinin başarısız olacağı açık ve kesindir. Nörolojisiz bir baş ağrısı polikliniği ayırıcı tanıyı imkânsız kılar. Algoloji ise her türlü ağrının en ince mekanizmalarının ele alındığı bir tıp disiplini olarak süreçte mutlaka yerini almalıdır.</p>

      <p class="e-soru"><span class="e-bolditalik">Tedavi sürecinden de biraz bahsedebilir misiniz? İlaç tedavisi terapide gerekli midir?</span></p>

      <p class="e-paragraf">Evet, tedavi sırasında ilaç kullandığımız gibi biofeedback, kognitif davranışçı tedavi ve relaksasyon tedavilerine de başvururuz, bütün bu yöntemler büyük önem taşır. Eğer baş ağrısı birtakım psişik travmalara tepki olarak ortaya çıkmışsa terapide EFT ve IMDR yöntemlerini de kullanırız. RTMS olarak bilinen TMU (manyetik uyarım tedavisi) de başvurduğumuz bir başka tedavi yöntemidir. Eğer hasta her türlü tedavi girişimine rağmen bir türlü yanıt vermiyorsa TMU deneyebileceğimiz iyi bir seçenektir.</p>

      <p class="e-perde" id="toc_marker-23">VAJİNİSMUS VE TEDAVİSİ</p>

      <p class="e-epi"><span class="e-italik">Cinsel işlev bozuklukları içerisinde çok yaşanan, kısmen saklanan ve çokça da istismar edilen konuların başında vajinismus gelir. Pek çok sebebi olan bu konu ne yazık ki birçok ailenin dağılmasına yol açabilmektedir. Bu konuyu çok uzatmadan mümkün olduğunca kısa, açık ve net vermeyi, anlaşılması bakımından uygun bulduk ve konuyu NPİSTANBUL Nöropsikiyatri Hastanesi Psikiyatri Uzmanlarından</span> <span class="e-bold" xml:lang="tr-TR">Dr. Emine Kılınç</span> <span class="e-italik">ile değerlendirdik.</span></p>

      <p class="e-soru"><span class="e-bolditalik">Öncelikle cinsel işlev sorunlarını, neler olduğunun anlaşılması bakımından maddeler halinde öğrenebilir miyiz?</span></p>

      <p class="e-paragraf">Elbette. Şöyle sıralayabiliriz:</p>

      <p class="e-paragraf">I.Cinsel istek bozukluğu</p>

      <p class="e-paragraf">a)Azalmış cinsel istek bozukluğu</p>

      <p class="e-paragraf">b)Cinsel tiksinti bozukluğu</p>

      <p class="e-paragraf">II. Cinsel uyarılma bozukluğu</p>

      <p class="e-paragraf">III. Orgazmik bozukluklar</p>

      <p class="e-paragraf">IV. Cinsel ağrı bozuklukları</p>

      <p class="e-paragraf">a) Vajinismus</p>

      <p class="e-paragraf">b)Disparoni</p>

      <p class="e-paragraf">c)Non-coital seksüel ağrı</p>

      <p class="e-soru"><span class="e-bolditalik">Cinsel işlev sorunlarının ülkemizde yaşanma oranı hangi seviyededir?</span></p>

      <p class="e-paragraf">Kadınlarda cinsel işlev bozukluklarının oranı %25-63 mertebesindedir.</p>

      <p class="e-soru"><span class="e-bolditalik">Vajinismusun biyolojik sebepleri de vardır herhalde değil mi?</span></p>

      <p class="e-paragraf">Tabii. Kısaca şöyle sıralamak mümkün:</p>

      <p class="e-paragraf">Kalın kızlık zarı</p>

      <p class="e-paragraf">Vajen darlığı anormalliği</p>

      <p class="e-paragraf">Vajen girişinde acı veren yara vb.</p>

      <p class="e-paragraf">Vajen yokluğu</p>

      <p class="e-soru"><span class="e-bolditalik">Psikososyal sebepleri nelerdir?</span></p>

      <p class="e-paragraf">Yeterli cinsel eğitimin olmaması, kadının üzerindeki ailevi, kültürel, sosyal baskılar, cinselliğin kötü, ayıp, günah, pis olarak öğretilmesi, cinsel travma öyküsü olarak özetleyebiliriz.</p>

      <p class="e-soru"><span class="e-bolditalik">Vajinismus aslında bir vajina problemi mi, kaygı ve korku problemi mi?</span></p>

      <p class="e-paragraf">%95 psikolojik sorunlardan kaynaklanıyor. Vajinismus vajinanın dış 1/3 lük kısmındaki kasların cinsel ilişkiyi engelleyecek biçimde yineleyici ya da sürekli biçimde istemdışı kasılmasıdır. Bu kasılmaya tüm bedendeki kasılmalar, bacakların kapanması, korku ve kaçınma tepkisi de eşlik eder.</p>

      <p class="e-soru"><span class="e-bolditalik">Kültürel beslenmenin de burada etkisi var mıdır?</span></p>

      <p class="e-paragraf">Sebepleri arasında kültürel yanlış inanışlar, baskılar, şartlanmalar çok önemli yer tutuyor.</p>

      <p class="e-soru"><span class="e-bolditalik">Cinsel isteksizlik mi, yoksa bilinçaltındaki sıkıntılardan mı kaynaklanıyor?</span></p>

      <p class="e-paragraf">Vajinismusun sebebi cinsel isteksizlik değildir. Çoğunlukla bilinçaltında bastırılmış korku ve kaygılardan kaynaklanır.</p>

      <p class="e-soru"><span class="e-bolditalik">Vajinismus sırasında vücudun kasılmasını bir kendini koruma içgüdüsü olarak açıklamak mümkün mü?</span></p>

      <p class="e-paragraf">Kasılma istemsiz biçimde olur, kendini koruma tepkisi olarak düşünülebilir.</p>

      <p class="e-soru"><span class="e-bolditalik">Vajinismusa bir kaygı bozukluğu denebilir mi ya da kaygının yeri nedir?</span></p>

      <p class="e-paragraf">Vajinismus bir kaygı bozukluğu değil, bir cinsel işlev bozukluğudur. Ancak cinsel ilişki, vajinismus hastalığı olan kadınlarda kaygılanmaya neden olabilir.</p>

      <p class="e-soru"><span class="e-bolditalik">Vajinismus yaşayan kadında eşini sevme konusunda bir sorun olur mu?</span></p>

      <p class="e-paragraf">Eş reddi cinsel işlev bozukluklarında tetiği çeken bir faktör olabilir ancak genelleme yapmak mümkün değildir.</p>

      <p class="e-soru"><span class="e-bolditalik">Vajinismus yaşayan kadın eşiyle birlikte olmaktan haz alır mı, tatmin olur mu?</span></p>

      <p class="e-paragraf">Vajinal ilişki kurmadan cinsel tatmin mümkündür ancak cinsel ilişkiyle ilgili kaygılar tatmin olmayı güçleştirir.</p>

      <p class="e-soru"><span class="e-bolditalik">Heyecan, nefes nefese kalma, çarpıntı gibi belirtiler bir nevi panik atak benzeri durumu çağrıştırıyor. Bu konu ile ilgili olarak ne dersiniz?</span></p>

      <p class="e-paragraf">Panik atak olarak adlandırılamaz ancak panik atak benzeri bir anksiyete artışı gözlenebilir.</p>

      <p class="e-soru"><span class="e-bolditalik">Vajinismus sırasında erkek kendini nasıl hisseder? Ne gibi duygular yaşar?</span></p>

      <p class="e-paragraf">Vajinismusu olan kadınların eşlerinde çaresizlik, yetersizlik, öfke, kızgınlık gibi duygular ortaya çıkabilir.</p>

      <p class="e-soru"><span class="e-bolditalik">Burada erkeğin de edindiği yanlış cinsel bilginin de rolü var mıdır?</span></p>

      <p class="e-paragraf">Cinsel eğitimsizlik nedeniyle erkek eşinin kaygılarını artırabilir, bir süre sonra cinsel işlev bozukluğu belirtileri erkekte de ortaya çıkabilir.</p>

      <p class="e-soru"><span class="e-bolditalik">Vajinismus yaşayan kişilerin bu konuda internet gibi imkanlardan yararlanmalarının, bilgi edinmelerinin ne gibi yararları olabilir?</span></p>

      <p class="e-paragraf">Bu durumun tedavi edilebilecek bir hastalık olduğunu bilmek hastanın kaygılarını azaltacaktır.</p>

      <p class="e-soru"><span class="e-bolditalik">Vajinismus sanırım sadece kırsal bölgelerde değil yüksek sosyokültürel seviyede de görülebiliyor.</span></p>

      <p class="e-paragraf">Evet. Vajinismus her sosyokültürel seviyede görülebilir.</p>

      <p class="e-soru"><span class="e-bolditalik">Jinekolojik muayeneden kaçınırlar mı bu kişiler?</span></p>

      <p class="e-paragraf">Vajinismusu olan kadınlar jinekolojik muayene olmaktan çekinirler.</p>

      <p class="e-soru"><span class="e-bolditalik">Ağlama krizleri yaşarlar mı?</span></p>

      <p class="e-paragraf">Cinsel ilişki ile ilgili baskılar kişide zorlanmaya, ağlama krizlerine neden olabilir.</p>

      <p class="e-soru"><span class="e-bolditalik">Vajinismus tanısı için ağrı yaşanması şart mıdır?</span></p>

      <p class="e-paragraf">Cinsel ilişki ağrıya neden olur ancak tanı için şart değildir.</p>

      <p class="e-soru"><span class="e-bolditalik">Bu kişilerde cinsel isteksizlik var mıdır ya da zamanla oluşur mu?</span></p>

      <p class="e-paragraf">Esas sorun cinsel isteksizlik değildir, cinsel isteksizlik tabloya eklenebilir.</p>

      <p class="e-soru"><span class="e-bolditalik">Yaşanan cinsel travmaların vajinismusta etkisi ne kadardır?</span></p>

      <p class="e-paragraf">Cinsel travmalar etyolojide önemlidir.</p>

      <p class="e-soru"><span class="e-bolditalik">İlk doğum sonrasında da rastlanabilmesi neye bağlıdır?</span></p>

      <p class="e-paragraf">Vajinismus varsa, kişi hamile kalmışsa, doğumda düzelmez, doğum sonrasında da devam edebilir.</p>

      <p class="e-soru"><span class="e-bolditalik">Enfeksiyonlarda etkili midir?</span></p>

      <p class="e-paragraf">Enfeksiyonlar cinsel ilişki sırasında ağrıya ve cinsel ilişkiyle ilgili korkulara neden olabilir.</p>

      <p class="e-soru"><span class="e-bolditalik">Vajinismus sorunu yaşayanlarda kadınlıklarında eksiklik görme, kendilerini suçlu hissetme gibi durumlara rastlar mısınız?</span></p>

      <p class="e-paragraf">Vajinismus sorunu olan kadınlarda kendini yetersiz, suçlu görme, eksik hissetme gibi duygular sıktır.</p>

      <p class="e-soru"><span class="e-bolditalik">Erkekler kendilerinin neden reddedildiklerini düşünürler?</span></p>

      <p class="e-paragraf">Cinsel ilişki korkuları kadının cinsel ilişkiyi reddetmesine, bu da erkeğin reddedilmiş hissetmesine neden olur.</p>

      <p class="e-soru"><span class="e-bolditalik">Bu anlar öfkeye neden olur mu?</span></p>

      <p class="e-paragraf">Her iki tarafta da öfke, kızgınlık duyguları olabilir.</p>

      <p class="e-soru"><span class="e-bolditalik">Sağlık alanında istismar edildiğine ilişkin haberlere sık rastlanıyor. Eğer böyleyse bunun sebepleri nelerdir?</span></p>

      <p class="e-paragraf">Bunun sebebi, sağlık çalışanlarının cinsel işlev bozukluklarıyla ilgili yeterli bilgiye sahip olmaması ile açıklanabilir.</p>

      <p class="e-soru"><span class="e-bolditalik">Rahatsızlığın psikolojik tedavisi ilaçla mıdır, terapi ile midir?</span></p>

      <p class="e-paragraf">Bilişsel davranışçı terapiler uygulanır. Komorbid başka bir psikiyatrik rahatsızlık varsa ilaç kullanılabilir.</p>

      <p class="e-soru"><span class="e-bolditalik">Bunun ortaya çıkmasında ve sürdürülmesinde rol oynayan hatalı davranışlar varsa nasıl değiştirilmelidir?</span></p>

      <p class="e-paragraf">Bu konuda bilişsel davranışçı terapi teknikleri uygulanır.</p>

      <p class="e-soru"><span class="e-bolditalik">Yanlış öğrenilmiş tepkilerin yerine yeni ve doğru tepkilerin öğrenilmesi mümkün müdür?</span></p>

      <p class="e-paragraf">Mümkündür. Tedavide öncelikle nelerin yanlış öğrenildiğinin bilinmesi gerekir.</p>

      <p class="e-soru"><span class="e-bolditalik">Vajinismusu olan kadınların özgeçmişinde cinsel taciz gibi ciddi bir psikolojik travma da olabilmektedir deniyor. Doğru mu?</span></p>

      <p class="e-paragraf">Cinsel taciz ve travmalar etyolojide önemlidir.</p>

      <p class="e-soru"><span class="e-bolditalik">Vajinismusu olan kadınların genital bölgeleri ve vajinalarının boyutları hakkında yanlış inançları sorunun sürmesinde etkili midir?</span></p>

      <p class="e-paragraf">Cinsel organlarla ilgili yanlış bilgiler hatalı inançların sürmesinde etkindir.</p>

      <p class="e-soru"><span class="e-bolditalik">Otoriter, ceza uygulamayı seven, disipline önem veren ve şiddete eğilimli babaların etkisi var mıdır?</span></p>

      <p class="e-paragraf">Yanlış anne baba tutumları etyolojide önemli yer tutar.</p>

      <p class="e-soru"><span class="e-bolditalik">Tedavisinde neler yapılır?</span></p>

      <p class="e-paragraf">Bilişsel davranışçı terapiler yapılır.</p>

      <p class="e-soru"><span class="e-bolditalik">Eşler birlikte mi alınır?</span></p>

      <p class="e-paragraf">Terapi eşle birlikte yapılır.</p>

      <p class="e-soru"><span class="e-bolditalik">Tedaviyi almayan eşlerde bu durum başka hastalıklara sebep olur mu?</span></p>

      <p class="e-paragraf">Depresyon, cinsel isteksizlik vb. durumlar ortaya çıkabilir.</p>

      <p class="e-perde" id="toc_marker-24">UYKU SORUNLARI</p>

      <p class="e-epi"><span class="e-italik">Uyku sorunları günümüzde en sık yaşanan ve hayatı da o ölçüde etkileyen unsurlardan birisi. Uykusuzluk, aşırı uyuma isteği, uyku apnesi ve huzursuz bacak sendromu gibi uyku kalitesini etkileyen pek çok durum kişilerin iş verimlerini, akademik başarılarını aşağıya çektiği gibi, trafik kazalarıyla sonuçlanabilen ciddi sorunlara da neden olabiliyor. Uykuyu ve sorunlarını bu alanda çalışmalar yapan NPİSTANBUL Etiler Polikliniği’nden Psikiyatri Uzmanı</span> <span class="e-bolditalik">Dr. Pejman Golabi</span> <span class="e-italik">ile konuştuk.</span></p>

      <p class="e-soru"><span class="e-bolditalik">Uyku sorununu nasıl tanımlarsınız?</span></p>

      <p class="e-paragraf">Gün boyu uykulu olmak, uykunun gerektiği gibi başlamaması, gerekli süre boyunca devam etmemesi ve uyku evrelerinin belirli sürelerde yaşanmaması o kişide uyku sorunu olduğunun bir göstergesidir. Bugüne kadar 80’in üzerinde uyku hastalığı tanımlanmıştır.</p>

      <p class="e-soru"><span class="e-bolditalik">Tüm günün yorgunluğunu üzerimizden attığımız zaman dilimi olan uyku hangi durumlarda sorun olmaya başlar?</span></p>

      <p class="e-paragraf">Normal uyku, gece saatlerinde gerçekleşir ve belirli bir sürekliliğinin olması gerekir. Uyku sırasında vücut gevşeyip, kaslar dinlenirken diğer organlar farklı bir tempoda çalışmaya devam eder. Ancak kişi gece belirli saatlerde uyumazsa, uykusu sürekli bölünürse, sabah kalktığında kendisini dinlenmiş ve zinde hissetmezse, baş ağrısı ile uyanırsa, gergin ve tahammülsüz olursa ve gün içinde istemli veya istemsiz uykusu gelirse mutlaka uyku sırasında fark etmediği bir sorun yaşıyor demektir.</p>

      <p class="e-soru"><span class="e-bolditalik">Çocuklar da uyku sorunları yaşarlar mı?</span></p>

      <p class="e-paragraf">Uyku hastalıkları her yaş döneminde görülebilir. Çocukluk çağında da sıklıkla önemli uyku sorunlarıyla karşılaşılır. Uykunun gelişme, büyüme, hafıza ve öğrenme mekanizması üzerindeki etkisini göz önünde bulundurduğumuzda bu sorunları önleme veya hızla gidermenin ne kadar önemli olduğunu rahatlıkla görebiliriz.</p>

      <p class="e-soru"><span class="e-bolditalik">Şehir hayatının uykuyu olumsuz yönde etkilediğini söyleyebilir miyiz?</span></p>

      <p class="e-paragraf">Tabii. Şehir hayatında karşılaşılan hava kirliliği, stres ve modern yaşam biçimi ruhsal durumumuzu ve tüm organlarımızı etkileyebildiği gibi uykumuzu da olumsuz yönde etkileyebilir. Ayrıca kaygılı olmak, yoğun iş stresi yaşamak da uyku saatlerini, uykuya dalmayı ve uyku sürekliliğini etkilemesi nedeniyle uyku düzenini bozabilir.</p>

      <p class="e-1-baslik" id="toc_marker-24-1">UYKUSUZLUK VE SEBEPLERİ</p>

      <p class="e-soru"><span class="e-bolditalik">Uykusuzluk daha çok hangi hastalıklar sırasında görülür?</span></p>

      <p class="e-paragraf">Başka hastalıkların neden olduğu uykusuzluk türü sekonder (ikincil) uykusuzluktur. Bu tür uykusuzluk genellikle kronik ağrıya sebebiyet veren romatizmal ağrılar, baş ağrıları gibi durumlarla meydana gelebilir. Ayrıca solunumu etkileyen astım, bronşit, kalp yetmezliği gibi hastalıklar da uykusuzluğa neden olabilir. Tiroit bezinin aşırı çalışması (hipertiroidi), reflü hastalıkları ve inme, depresyon gibi nöropsikiyatrik hastalıklar da uykusuzluğa neden olabilir.</p>

      <p class="e-soru"><span class="e-bolditalik">Televizyon ve bilgisayarın uyku üzerinde nasıl bir etkisi vardır?</span></p>

      <p class="e-paragraf">Gece geç saatlere kadar televizyon ve bilgisayarla meşgul olmak uyku süresini kısıtlayabilir, kalitesini bozabilir. Genellikle uyku eksikliği sonraki gecelerde beyin tarafından telafi edilmeye çalışılır, ancak aynı durum devam ettikçe bu eksiklik giderilemez ve kronik uykusuzluk ortaya çıkabilir, gün içerisinde de yorgunluk ve konsantrasyon eksikliği görülebilir.</p>

      <p class="e-soru"><span class="e-bolditalik">Uykusuzluk çekenler neden sinirli ve gergin olurlar?</span></p>

      <p class="e-paragraf">Sadece uykusuzluk değil, birçok uyku bozukluğu sinirlilik ve gerginliğe yol açabilir. Bunun nedeni kişinin gece uyku sırasında yaşaması gereken ruhsal ve fiziksel gevşeme ve dinlenmeyi yaşamamış olmasıdır.</p>

      <p class="e-soru"><span class="e-bolditalik">Uykusuzlukla depresyon arasında nasıl bir ilişki var? Tetikleyici olan hangisi?</span></p>

      <p class="e-paragraf">Uykusuzluk ve başka birçok uyku hastalığı depresyona sebep olabildiği gibi, depresyon da uyku sorunlarına yol açabilir.</p>

      <p class="e-soru"><span class="e-bolditalik">Uyuyamamanın bir sorun olduğunu biliyoruz, çok uyumak da bir sorun mudur?</span></p>

      <p class="e-paragraf">Elbette. Uyku sorunu denince çoğumuzun aklına uyuyamamak gelir, ancak aşırı uykululuk da bir uyku bozukluğu belirtisi olabilir.</p>

      <p class="e-soru"><span class="e-bolditalik">Coğrafya da uyku üzerinde etkili midir?</span></p>

      <p class="e-paragraf">Vücudun biyolojik saat olarak adlandırılan bir çalışma düzeni mevcuttur ve bu sürenin birçok kişide 25 saat olduğu anlaşılmıştır. Ancak gündüz ve gecenin dönüşümünün 24 saat olması nedeniyle beyin bu döngüye adapte olmuştur. Sirkadian ritim olarak adlandırılan bu saat düzeni bulunduğumuz coğrafyaya kendini adapte etmeye çalışır, ancak herhangi bir yolculuk sırasında bir zaman diliminden başka birine geçilirse vücut buna adapte olmakta zorlanır ve “jet lag” olarak bilinen yorgunluk ve uyku düzeni bozulması gibi bir durum meydana gelir. Kişinin bu yeni duruma tekrar adapte olabilmesi için belirli bir süre gerekir.</p>

      <p class="e-1-baslik" id="toc_marker-24-2">UYKU KALİTESİNİ BOZAN RAHATSIZLIKLAR</p>

      <p class="e-soru"><span class="e-bolditalik">Uyku sorunlarının önemli bir kısmı solunumla ilgili. Uyku ve solunum arasında nasıl bir ilişki vardır?</span></p>

      <p class="e-paragraf">Solunum yaşamın en önemli fonksiyonudur. Solunum sırasında hava akciğerlere taşınır, vücudun yakıtı olan havadaki oksijen kana karışır ve kalbe gönderilir. Kalp oksijenlenmiş kanı bir pompa gibi çalışarak tüm vücuda gönderirken, oksijenlenmesi gereken kanı da akciğerlere yollar. Büyük önem taşıyan solunumun hem uyanıklık, hem de uyku sırasında düzenli bir şekilde devam etmesi gerekir. Ancak uyanıklık sırasında solunumla ilgili meydana gelen sorunları fark etmek mümkün olduğu halde, uyku sırasındaki karşılaşılan sorunlar her zaman fark edilemeyebilir. Bu yüzden bir kişide özellikle yukarıda saydığımız belirtiler görülüyorsa uyku sorunu olduğu ihtimali üzerinde durulmalıdır.</p>

      <p class="e-soru"><span class="e-bolditalik">En sık karşılaşılan uyku sorunu sanırım gece horlamaları… Bu horlamalar beraber yatan kişiyi rahatsız ederken, bizzat horlayan kişinin kendisi de rahatsız olur mu?</span></p>

      <p class="e-paragraf">Gece uykuya dalarken beynin hatırlama fonksiyonu azalır ve bu nedenle kişi çoğu zaman uykuya dalma sırasında olan olayları hatırlamakta güçlük çeker. Belirli bir süre uyanmadığı takdirde gece olanlardan haberdar olmaz. Eğer kendi horlama gürültüsü ile uyanmazsa horladığını kabul etmez. Horlama, uyku sırasında solunum için gerekli olan hava yollarında bir veya birkaç yerde daralma olduğunun bir göstergesidir. Hava yolu daralan kişide solunum yolunun her an tıkanması söz konusudur.</p>

      <p class="e-paragraf">Beyin, solunumun durduğu sırada vücutta oksijen düzeyinin düştüğünü bir süre sonra fark ederek hava yolunun açılması için kısa süreli uyanır, bu sırada hava yolu gürültülü bir patlama sesi ile açılır. Uyku sırasında meydana gelen horlama ve nefes durmaları beraber yatan kişinin uykusunu böler ve işitme sorunlarına yol açarken, horlayanın bizzat kendisine de rahatsızlık verir, ancak horlayan kişi genellikle bu rahatsızlıkların uykudaki anormalliklerden kaynaklandığını fark etmez.</p>

      <p class="e-1-baslik" id="toc_marker-24-3">UYKUDA NEFESİNİZ KESİLMESİN</p>

      <p class="e-soru"><span class="e-bolditalik">Uyku apnesi nedir? Ne tür belirtiler uyku apnesi olduğunu düşündürür?</span></p>

      <p class="e-paragraf">Apnenin kelime anlamı nefesin olmaması durumudur. Tıpta uyku apnesi, uyku sırasında solunumun en az 10 saniye boyunca durması olarak tanımlanır. Her nefes durmasının ardından yaşanan oksijen seviyesindeki düşmeyi beyin fark eder ve hatırlanamayacak kadar kısa sürelerde uyanıklık durumuna geçer. Bu dönemde hava yolu açılır ve nefes alımı tekrar başlar. Bu durum gece boyunca yüzlerce defa tekrarlanabilir. Uyku apnesi hastalığının en önemli belirtisi horlamadır. Gece oksijen düşmeleri ve beynin sık uyanması sonucunda çoğunlukla hastalar yorgun, dinlenmemiş, uykusunu alamamış bir şekilde, hatta bazen baş ağrısı hissi ile uyanırlar.</p>

      <p class="e-paragraf">Uyku apnesi hastalığı olanlar çoğunlukla gece ağızlarında kuruluk hissi ve bazen de reflü düşündüren acı bir tattan şikâyetçidirler. Gece nefes alabilmek için faaliyete devam eden baş ve boyun kasları aşırı terler, öyle ki hastalar gece terden ıslanan yastık veya giysilerini değiştirmek zorunda kalırlar. Geceleri birkaç kez idrara çıkarlar ve sırt üstü yatmakta genellikle güçlük çekerler. Başlarını yükselterek yatmayı tercih ederler. Uyku kalitesi iyi olmadığından gündüz kendilerini aşırı uykulu hissederler, bu duruma sinirlilik ve unutkanlık da eşlik eder. Sürekli yorgun ve uykulu olmalarından dolayı bu kişilerde depresif ruh halleri de görülebilir.</p>

      <p class="e-soru"><span class="e-bolditalik">Uyku apnesi ne gibi riskler taşır?</span></p>

      <p class="e-paragraf">Her nefes durmasının ardından gelişen oksijen düşmesi tüm vücuda ve özellikle hayati açıdan çok önemli olan kalp ve beyne hasar verebilir. Uyku apnesi yüzünden kan basıncı kontrolü bozulabilir ve hipertansiyon hastalığı ortaya çıkabilir; eğer zaten hipertansiyon varsa kontrolü zorlaşabilir. Oksijen düşmelerinin kalp ritminde yarattığı değişiklikler nedeniyle kalpte ritim bozukluğu meydana gelebilir. İnme, kalp krizi, ani kalp durması, kalp yetersizliği, şeker hastalığı, depresyon, anksiyete, reflü hastalığı, cinsel isteksizlik ve ereksiyon bozukluğu gibi birçok değişik hastalığı da beraberinde getirebilir. Uyku apnesi sonucunda gelişen gündüz aşırı uyku hali nedeni ile iş kazası, trafik kazası gibi birçok hayati tehlike taşıyan sosyal sorun da yaşanabilir.</p>

      <p class="e-soru"><span class="e-bolditalik">Biraz da uyku terörüne değinelim isterseniz. Bu rahatsızlığın ne gibi belirtileri vardır?</span></p>

      <p class="e-paragraf">Uyku terörü; uyku sırasında ağlama, çığlık atma ve yoğun korku nöbetlerinin meydana gelmesidir. Uyku terörü yaşayanın yüzünde bir korku ifadesi oluşur ve kişi çoğunlukla terleme, sık nefes alma ve çarpıntı eşliğinde yatakta oturur, hatta bazen doğrulup yürümeye başlar. Bu nöbetler derin uyku sırasında ve çoğunlukla gecenin ilk yarısında meydana gelir, kişi tarafından da hatırlanmaz. Hasta, söylenenleri duymaz ve uzaklaşmaya çalışabilir. Bu nöbetler bazen 20 dakikaya kadar uzayabilir. Erişkinlere oranla çocuklarda daha sık rastlanan bir durumdur ve yaş arttıkça görülme sıklığı azalır. Stres, bazı ilaçlar ve uykudaki solunum bozuklukları uyku terörünü tetikleyebilir.</p>

      <p class="e-soru"><span class="e-bolditalik">Uykuda karşılaşılabilecek sorunlardan birisi de huzursuz bacak sendromu. Biraz da bu rahatsızlıktan bahsedebilir misiniz?</span></p>

      <p class="e-paragraf">Uykuda hareket bozukluğu olarak adlandırılan hastalıklar içerisinde yer alır ve uyku bozukluğuna yol açan bir durumdur. Genellikle hastalar tarafından hareketsiz kalındığı sırada ve özellikle gece saatlerinde bacaklarda ve ayaklarda oluşan tarifi zor bir hisle bacakları hareket ettirme isteği şeklinde tanımlanır. Birçok kişi bu hissi ağrı, uyuşma, yanma olarak adlandırır ve hareket ettiğinde düzeldiğini anlatır. Bu his gece saatlerinde, özellikle yatağa girildiği zaman artar ve kişinin uykuya dalmasını engeller. Çoğunlukla buna gece uyku sırasında bacak hareketleri rahatsızlığı eklenir ve kişi bazen gece bacaklarda kramp ile uyanır. Bacak hareketleri uyku bölünmelerine sebep olduğundan sabah ayaklarda yorgunluk hissine neden olur.</p>

      <p class="e-1-baslik" id="toc_marker-24-4">İYİ BİR UYKU İÇİN İPUÇLARI</p>

      <p class="e-soru"><span class="e-bolditalik">Kaliteli bir uyku neden önemlidir, bize neler kazandırır?</span></p>

      <p class="e-paragraf">İyi bir uyku insanın kaslarının dinlenmesini sağladığı gibi, vücudun düzenli çalışmasını sağlar ve gece salgılanan hormonların üretilmesinde de önemli rol oynar; beynin öğrenme ve hatırlama fonksiyonlarına olumlu etki eder; kişinin ruhsal, beyinsel ve fiziksel olarak daha verimli ve başarılı olmasını sağlar. Bu yüzden kaliteli bir uyku hayatın sağlıklı bir şekilde devam etmesi için gereklidir.</p>

      <p class="e-soru"><span class="e-bolditalik">Uyku süresinin standart bir saati var mıdır, yoksa kişin ihtiyacına göre mi şekillenir?</span></p>

      <p class="e-paragraf">Uyku süresi yaşla birlikte değişir. Bebeklerin yaklaşık 16 saat uyumaları gerekirken, ergenlik çağında 8-9 saatlik bir uyku süresi yeterli olur. Erişkinler 7-8 saat uyuma ihtiyacı duyarlar, ancak bazı yetişkinlere 5 saatlik uyku da yetebilir. Yani erişkinlerde standart bir süreden söz etmek yerine, vücudun ihtiyacının bu süreyi belirlediğini söyleyebiliriz. Zaten uyku süresinden daha önemli olan konu, uykunun mutlaka gece saatlerinde gerçekleşmesi ve kaliteli olmasıdır.</p>

      <p class="e-soru"><span class="e-bolditalik">Doğru ve hijyenik bir uyku için neler önerirsiniz?</span></p>

      <p class="e-paragraf">İyi uyku düzenine sahip olmak isteyenler genellikle gece aynı saatlerde yatağa girip aynı saatlerde uyanmalıdırlar. Yatak odasını günlük işler için kullanmamalı ve odanın uygun ısıda olmasını sağlamalıdırlar; serin bir oda uyku için sıcak bir odadan daha uygundur. Yatakta televizyon seyretmek veya kitap okumak uykuyu olumsuz etkiler. Yatak odasının karanlık olması önemlidir; özellikle parlak ışıkların söndürülmesi gerekir. Uyku saatinden önce yapılan kestirmeler gece uykusunu bölebilir.</p>

      <p class="e-paragraf">Kafein içeren kahve, çay gibi içecekler uykuyu olumsuz etkileyebilir; ayrıca alkol, sigara ve bazı ilaçların da uyku hijyeni üzerinde olumsuz etkisi vardır. Gün içinde yapılan egzersiz uyku için yararlı olabilir, ancak uyku saatine yakın ağır egzersiz uykuya dalmayı zorlaştırabileceği için bundan kaçınmak gerekir.</p>

      <p class="e-soru"><span class="e-bolditalik">Uykusu kaçan kişilere ne yapmalarını önerirsiniz?</span></p>

      <p class="e-paragraf">Yatağa girdiklerinde uyuyamayacaklarını düşünürlerse veya gece uykuları bölünürse yataktan kalkıp yatak odasının dışına çıkmalı, karanlıkta bir sandalyeye oturmalıdırlar; uyku hissi oluşunca ise tekrar yatağa girmelidirler.</p>

      <p class="e-perde" id="toc_marker-25">KRONİK YORGUNLUK SENDROMU</p>

      <p class="e-epi"><span class="e-italik">Yoğun iş temposu, trafik, ev işleri, alışveriş gibi aktiviteler herkeste belli bir yorgunluğa sebep olur. Ancak aylarca süren genel bir yorgunluk hali söz konusuysa kişi kronik yorgunluk sendromuna yakalanmış olabilir. Tedavi edilmesi gereken bu rahatsızlık zamanla hastayı en basit işleri yapmaktan bile alıkoyma gücüne sahiptir. Hastalığın daha çok kimlerde görüldüğünü, nasıl ortaya çıkıp nasıl ilerlediğini, hangi fiziksel ve psikiyatrik sorunlara eşlik ettiğini, nasıl tedavi edildiğini NPİSTANBUL Etiler Polikliniği’nden Psikiyatri Uzmanı</span> <span class="e-bolditalik">Dr. Özlem Mestçioğlu</span> <span class="e-italik">ile konuştuk.</span></p>

      <p class="e-soru"><span class="e-bolditalik">Öncelikle bize psikiyatrik açıdan yorgunluğu tanımlar mısınız?</span></p>

      <p class="e-paragraf">Yorgunluk; yıpranmışlık, tükenmişlik, bitkinlik, halsizlik, enerji kaybı olarak tanımlanabilir. Ayrıca, çalışma konusunda isteksizlik ve çalışma yaşamının tatsızlaşması, çabuk sıkılma ve performans azalması da yorgunluk olarak nitelendirilebilir.</p>

      <p class="e-soru"><span class="e-bolditalik">Tanımladığınız yorgunluk ne zaman kronik hale gelir?</span></p>

      <p class="e-paragraf">Yorgunluk hali altı aydan fazla sürer ve öncelikle iş yaşamı olmak üzere pek çok işlev alanında bozulmalara neden olursa kronik bir hal aldığından söz edebiliriz.</p>

      <p class="e-soru"><span class="e-bolditalik">Bu şikâyet sonradan mı ortaya çıkar, yoksa doğuştan mı gelen bir durumdur?</span></p>

      <p class="e-paragraf">Sonradan ortaya çıkan bir hastalıktır; herhangi bir genetik geçişten söz edilemez.</p>

      <p class="e-soru"><span class="e-bolditalik">Kronik yorgunluğun mekanizması nasıldır? Bazı fizyolojik rahatsızlıklar bu hastalığı tetikler mi?</span></p>

      <p class="e-paragraf">Evet, kronik yorgunluğun mekanizmasında yüzde 50 oranında viral bir enfeksiyondan söz etmek mümkündür. Viral enfeksiyona bağlı olarak bağışıklık mekanizması bozulur ve hastada nörolojik, hormonal ve psikolojik değişiklikler gözlenir. Viral toksisitenin de etkili olduğundan söz edilebilir; EBV, insan herpes virüsü, sitomegalovirüs kronik yorgunluğa neden olduğu bilinen en yaygın virüslerdendir.</p>

      <p class="e-soru"><span class="e-bolditalik">Avrupa ve Amerika’da yıllardır bilinen bu hastalık son yıllarda Türkiye’de de yaygınlaştı ve tanınmaya başladı. Bu durum yaşanan hızlı hayat temposuyla mı ilgili?</span></p>

      <p class="e-paragraf">Hızlı tempo, yüksek sorumluluk getiren işler, yaşam şartlarının giderek ağırlaşması ve zamanın yetmemesini hastalığın yaygınlaşmasına neden olan etkenler arasında sayabiliriz.</p>

      <p class="e-soru"><span class="e-bolditalik">Uzun süreli psikolojik zorlanmalar da kronik yorgunluk nedeni olabilir mi? Fiziksel travmalar ya da cerrahi müdahalelerden sonra da kronik yorgunluk görülebilir mi?</span></p>

      <p class="e-paragraf">Uzun süreli psikolojik zorlanma, fiziksel travmalar, aşılanma, anestezik maddeler, çevresel toksinler, kimyasallar, cıva gibi ağır metaller, cerrahi müdahaleler kronik yorgunluk sendromunun tetikleyici faktörleri arasında yer alır.</p>

      <p class="e-soru"><span class="e-bolditalik">Hastalığın seyri nasıldır? Aniden mi gelişir, yoksa sinsi bir seyir mi izler?</span></p>

      <p class="e-paragraf">Genelde sinsi başlar, ancak ani başlayanları da vardır. Aktif dönemler ve yıkılma, kötü olma dönemleri şeklinde devam eder.</p>

      <p class="e-soru"><span class="e-bolditalik">Bu hastalığı yaşayanlar daha evvel sağlıklı, tam ve aktif bir hayat süren insanlar mı?</span></p>

      <p class="e-paragraf">Evet, bu kişilerin hastalık öncesi normal, hatta aktif bir yaşantıları vardır. Hastalıkla birlikte bu durum değişir.</p>

      <p class="e-soru"><span class="e-bolditalik">Hastalık en çok hangi yaş grubunu etkiler? Kadınlarda mı, erkeklerde mi daha sık görülür?</span></p>

      <p class="e-paragraf">Hastalık daha çok 30-50 yaş grubunu etkiler. Vakaların yüzde 70’ini kadınlar oluşturur.</p>

      <p class="e-soru"><span class="e-bolditalik">Sanırım kronik yorgunluk eğitimli ve gelir seviyesi yüksek kişilerde daha sık görülüyor. Bunun sebebi nedir?</span></p>

      <p class="e-paragraf">Genelde eğitimli ve gelir seviyesi yüksek olan kişilerin iş sorumlulukları yüksek, tempoları yoğundur. Yoğun tempo bağışıklık mekanizmasını yavaşlattığından bu kişiler her türlü enfeksiyona ve strese daha duyarlı hale gelirler. Dolayısıyla bu kişilerin kronik yorgunluk sendromuna yakalanma riski daha yüksektir.</p>

      <p class="e-1-baslik" id="toc_marker-25-1">CANLI CENAZELER</p>

      <p class="e-soru"><span class="e-bolditalik">Hastalığın belirtileri nelerdir? Kronik yorgunluk sendromu (KYS) yaşayan kişi neler yapamaz?</span></p>

      <p class="e-paragraf">Bu kişiler sürekli yorgundurlar. Az enerji gerektiren işleri bile yapmakta güçlük çekerler ve çok fazla çabalamaları gerektiği için işlerini sürekli ertelerler. İş hayatlarında tam performans gösteremezler. Başlangıçta zorla çalışsalar da bir süre sonra çalışamayacak, hatta kıpırdayamayacak hale gelirler. Dikkat eksikliği ve performanslarındaki genel ve giderek artan orandaki azalma iş verimlerini ciddi biçimde düşürür.</p>

      <p class="e-paragraf">Strese karşı duyarlılıkları çok artmıştır. Daha önce rahatsız olmadıkları şeylerden artık çok fazla tedirgin olurlar. Tahammül güçleri ciddi oranda azalmıştır. Her şey gözlerine batar, sinirlerini bozar. Sürekli gergin ve huzursudurlar. Bu nedenle çok öfkeli, hatta saldırgan tavırlar içine girebilirler. Yolda durduk yerde bağırıp çağırabilirler. Çocuklarına karşı daha tahammülsüz ve sinirli davranabilirler. Kompulsif yeme-içme davranışları içine girerler. Her alanda olmakla birlikte özellikle iş alanında çok fazla anksiyete yaşarlar.</p>

      <p class="e-paragraf">Yaşamlarını organize edemez, hobilerine zaman ayıramazlar. Öylesine yorgun ve bitkindirler ki kollarını kıpırdatacak halleri yoktur, bir köşede oturup kalırlar. Bir şey yapma konusunda istekleri azalmıştır, isteseler bile yapmak için gerekli olan enerjiyi kendilerinde bulamazlar. Geceleri uyuyamazlar.</p>

      <p class="e-soru"><span class="e-bolditalik">Kronik yorgunlukta kişinin yaşadığı zihinsel bitkinliği biraz açabilir misiniz?</span></p>

      <p class="e-paragraf">KYS yaşayanlar dikkatlerini toplamakta, öğrenmekte ve öğrendiklerini anımsamakta güçlük çekerler. Fiziksel olduğu kadar zihinsel açıdan da kendilerini yorgun, bitkin hissederler. Uygun kelimeleri seçmekte zorlanabilirler, kafaları çok karışık olabilir, başladıkları cümleleri tamamlayamayabilirler. Enerjileri düşük olduğundan bazen konuşmaları bile yarım kalabilir.</p>

      <p class="e-paragraf">KYS tanısı koyabilmek için belirtilerin altı aydan uzun sürmesi gerekir. Kişinin altı ay boyunca dinlenmesine rağmen yorgunluğunun geçmemesi, belli aralıklarla yaşanması ve işlev düzeyini ciddi biçimde bozması durumu bize kronik yorgunluk sendromunu düşündürür. Fizik muayenede grip benzeri belirtiler dışında yorgunluğu açıklayacak fiziksel bir belirti, organ veya sisteme yönelik bir bulgu saptanmaz. Laboratuvar bulguları da hastalığa özgü bir şey göstermez. Bağışıklık sistemi incelendiğinde zayıflamış olduğu saptanabilir ve tetikleyici olan virüslerin tespiti yapılabilir.</p>

      <p class="e-soru"><span class="e-bolditalik">KYS’nin fiziksel belirtileri de var mıdır?</span></p>

      <p class="e-paragraf">Evet, saydığımız belirtiler bir hastalığın varlığını net olarak ortaya koyar, ancak fiziksel olarak çok fazla belirti görülmediği için hastalık gibi algılanamayabilir. Buna karşın KYS’de en sık görülen fiziksel belirtiler; lenf bezlerinde şişme, hafif ateş, boğazda yanma, kas-eklem ağrıları gibi gribi düşündüren belirtilerdir. Bu şikâyetlerle doktora başvurulduğunda hastaya grip tedavisi uygulanır, ancak şikâyetler tedaviye rağmen devam ettiği için durum psikolojik sanılabilir, hasta doğru yönlendirilemeyebilir.</p>

      <p class="e-1-baslik" id="toc_marker-25-2">DEPRESYON SEBEBİ OLABİLİR</p>

      <p class="e-soru"><span class="e-bolditalik">KYS yaşayanlar savaşmayan, kaçma veya donma hali gösteren kişiler midir? Mücadeleyi göze alamazlar mı? Hayata bakışları negatif midir? Umut durumları nasıldır?</span></p>

      <p class="e-paragraf">Kişilik olarak öyle olmasalar bile KYS geliştikten sonra mücadele güçleri olmadığı için veya yapacaklarına inançları kalmadığı için mücadeleden kaçmayı tercih ederler. Hayata hep olumsuz bakma eğilimindedirler. Her şeyi tersinden algılarlar. Hiçbir şeyi değiştirecek enerjileri olmadığı gibi olumsuz durumların değişeceğine olan inançlarını, umutlarını da yitirmişlerdir. Hissettikleri yorgunluk nedeniyle yaptıkları şeylerin sayısı giderek azalır, bu da psikolojik yorgunluk ve yetersizliği getirir.</p>

      <p class="e-soru"><span class="e-bolditalik">KYS sosyal aktiviteleri ve özel yaşam aktivitelerini nasıl etkiler?</span></p>

      <p class="e-paragraf">Sürekli yorgun, enerjisiz ve isteksiz olma hali doğal olarak yaşamın tüm alanlarına yansır. Kişinin var olan sosyal çevresine, çalışma ortamına, kişisel ilişkilerine oldukça olumsuz etkilerde bulunur.</p>

      <p class="e-soru"><span class="e-bolditalik">Hastalık süresince bellek ne durumdadır? Bellekte ne tür sorunlar yaşanır?</span></p>

      <p class="e-paragraf">Ciddi hatırlama, özellikle yeni bilgileri öğrenme ve akılda tutma güçlükleri yaşanır. Dikkatini toplama anlamında da güçlükler sıklıkla gözlenir.</p>

      <p class="e-soru"><span class="e-bolditalik">Saydığınız birçok belirti, depresyon belirtilerine de benziyor. KYS, depresyon ile beraber görülür mü? Bu iki hastalık birbiriyle karışabilir mi?</span></p>

      <p class="e-paragraf">Evet, pek çok belirti depresyondakine benzerlik gösterdiğinden depresyonla karışabilir. Ancak kronik yorgunlukta depresif duygulanım dediğimiz mutsuz, neşesiz olma, kendini kötü hissetme, sık ağlama gibi belirtiler başlangıç döneminde gözlenmez. Hastalığın süresi uzadıkça hiçbir şey yapamıyor olmak ve düzelemeyeceğine inanmaya başlamak zamanla depresyonun da yerleşmesine neden olabilir.</p>

      <p class="e-paragraf">Ayrıca panik ataklarda çok sık karşılaşılan tablolar olmamakla birlikte kaygı düzeyinin artması sonrası görülebilirler.</p>

      <p class="e-soru"><span class="e-bolditalik">Bu durumda olan bir kişinin mutlaka yapmak zorunda olduğu günlük işler için gerekenden çok daha fazla mı efor sarf etmesi gerekir?</span></p>

      <p class="e-paragraf">Kişinin efor kapasitesi yarıdan fazla düştüğü için rutin işleri yapmak için bile iki, dört, hatta bazen on kat fazla efor sarf etmesi gerekebilir.</p>

      <p class="e-soru"><span class="e-bolditalik">Son olarak KYS’nin nasıl tedavi edildiğini, terapinin ne ölçüde yardımcı olduğunu söyleyebilir misiniz?</span></p>

      <p class="e-paragraf">Tedavi sırasında genellikle belirtilere yönelik ilaçlara başvurulur; ateş düşürücü, B ve C vitamini ve gerektiği hallerde antidepresanlar kullanılabilir. Zaman zaman bağışıklık sistemini güçlendiren ilaçlar da verilebilir.</p>

      <p class="e-paragraf">KYS hastalarına yönelik yapılan terapilerde son derece başarılı sonuçlar elde edilir. Kişileri hiçbir şey yapamamanın yarattığı kısırdöngüden çıkarmak, yaşam enerjisini tekrar şekillendirmek ve motivasyonu arttırmak yönünde çalışmalar yapılır. Ayrıca yoğun iş temposu içinde çoğu zaman kişisel gereksinimlerini, hobilerini, hatta tatil yapmayı unutan kişilere kendilerine ve yaşama farklı bir açıdan bakma olanağı sağlanmış olur.</p>

      <p class="e-perde" id="toc_marker-26">YAŞLILIĞIN GETİRDİKLERİ</p>

      <p class="e-epi"><span class="e-italik">Bugünün yetişkinlerini büyüten, onlara iyi bir hayat sağlamak için her şeyini veren yaşlılarımızın iç dünyalarını yeteri kadar bilmiyoruz. Pek farkında olmasak da kimileri kendilerini değersiz görüyor, kimileri içine kapanıyor, kimileri ise giderek asabileşiyor. Yaşlılarımızın bunları hissetmelerinde, böyle davranmalarında etkili olan unsurlar neler? İç dünyalarında ne yaşıyorlar? İçe kapandıkları takdirde onları ne gibi tehlikeler bekliyor? Fiziki rahatsızlıkları ile beraber ne gibi ruhsal sorunlar yaşıyorlar? Bakımevlerine yerleştirilen yaşlılar ne hissediyorlar? Emeklilik sonrası ani çöküşlerinin sebebi ne? Bu ve yaşlılarla ilgili daha birçok konuyu Memory Center Nöropsikiyatri Merkezi’nden Psikiyatri Uzmanı</span> <span class="e-bolditalik">Dr. Barış Önen Ünsalver</span> <span class="e-italik">ile konuştuk.</span></p>

      <p class="e-soru"><span class="e-bolditalik">Öncelikle bize biraz ileri yaş psikolojisinden bahsedebilir misiniz?</span></p>

      <p class="e-paragraf">Son yıllarda tıp alanındaki gelişmeler insan ömrünün uzamasını sağladı. 2000 yılında Avrupa’da yaşayan halkın yüzde 15’i 65 yaş ve üstündeyken, 2030 yılında bu oranın yüzde 24’e çıkması bekleniyor. Bu tahmin ileri yaşlardaki bireylere yönelik çalışmalara da ivme kazandırdı. Bu çalışmaların bir parçası olarak yaşlılık psikolojisini inceleyen geropsikoloji adlı yeni bir bilim dalı doğdu. Yaşlı bireyin hayat tarzındaki değişime neden olan tıbbi durumlar, aile ilişkileri, kronik ağrılar, akıl hastalıkları ve yaşlı nüfusu etkileyen daha birçok değişik duruma olan uyumu bu yeni bilim dalının konusunu oluşturuyor.</p>

      <p class="e-soru"><span class="e-bolditalik">Yaşlılığın belli bir tanımı var mı?</span></p>

      <p class="e-paragraf">Dünya Sağlık Örgütü 65 yaş ve üstündeki bireyleri yaşlı kabul etmektedir. Ancak bu sadece kronolojik yaşın sınırını tanımlar. Yaşlanma bireysel bir değişim olarak kişinin fiziksel ve ruhsal yönden gerilemesidir. Yaşın ilerlemesiyle birlikte doku ve organlarda oluşan yaşlanma biyolojik yaşlanmadır. Öte yandan toplumsal değerler ve kültürel yapı da yaşlının ve yaşlılığın yerini belirler. Kişi kendini hissettiği oranda yaşlıdır.</p>

      <p class="e-soru"><span class="e-bolditalik">Yaşlılık ve bilgelik arasında nasıl bir bağ vardır?</span></p>

      <p class="e-paragraf">Irvin Yalom “Var olmak değişmektir, değişmek olgunlaşmaktır, olgunlaşmak ise bireyin kendini sürekli yeniden var edebilmesidir” sözüyle, olgunlaşma ve yaşam deneyimlerinin getirdiği birikimlerle yaşlı bireyin sahip olduğu gücü, potansiyeli ve bilgeliği anlatmaktadır.</p>

      <p class="e-paragraf">Çocukluktan itibaren yaşlanmaya hazırlanmak gerekir. Yaşanılan çevrede yaşlılara değer verilir, sevgi ve saygı gösterilirse büyümekte olan çocuk da yaşlanmayı olumlu bir durum olarak algılar. Gençliğin kaybı ve geçen yıllara üzülmektense, kendine ve yaşlılığına saygı duyup birikimlerini gelecek nesillerle paylaşmaya çalışmak, yaşanmış hayatın anlamını ve o hayattan duyulan tatmini arttırır. Burada toplumun yaşlılara verdiği önem ve duyduğu saygı da çok önemlidir. Bir kenara atılıp son kullanım tarihi beklenen yaşlıların toplumla bütünleşmesi zordur.</p>

      <p class="e-soru"><span class="e-bolditalik">Yaşlılık döneminde ne gibi korkular gelişir?</span></p>

      <p class="e-paragraf">Yaşlılarda en sık görülen korkular arasında yalnız kalma, düşüp bir yerini kırma, birilerine bağımlı kalma, parasız kalma, saldırıya uğrama, hastalanma önde gelir.</p>

      <p class="e-soru"><span class="e-bolditalik">Peki yeti kayıplarına nasıl tepki verirler? Bu kayıpların üzerlerinde ne gibi etkileri olur?</span></p>

      <p class="e-paragraf">Yaşlılar bu yeni duruma alışmakta, kendilerini böyle kabul etmekte güçlük çekebilirler. Benlik saygılarının düşmesi kolaylaşır. Bağımlılık ve yetersizlik duyguları doğabilir.</p>

      <p class="e-soru"><span class="e-bolditalik">Gözlemlerinize göre ileri yaşlarda yaşanan en önemli pişmanlıklar nelerdir?</span></p>

      <p class="e-paragraf">Araştırmalar yaşlıların, özellikle de kadınların en çok eğitim hayatıyla ilgili pişmanlık duyduklarını gösteriyor. Yanlış yapılmış kariyer tercihleri, yaşanmış romantik ilişkiler, algılanan ebeveynlik kusurları, nasıl bir kişi olunduğu ve çalışılmayan vakitleri geçirme şekilleri de pişmanlık duyulan diğer alanları oluşturuyor.</p>

      <p class="e-soru"><span class="e-bolditalik">Bazı yaşlıların fazla asabi olduklarına şahit olabiliyoruz. Bu asabiyet neden kaynaklanıyor? Yeti kayıplarıyla veya pişmanlıklarla ilgisi var mı?</span></p>

      <p class="e-paragraf">Yaş ilerledikçe daha asabi olunduğu ve esnek davranılmadığı düşüncesi aslında toplumun yaşlılarla ilgili önyargılarından birisidir. Gençliğinde asabi olan, kişilik gelişiminde bazı sorunlar yaşayan kişiler bu sorunlara çözüm bulunmadığı takdirde yaşlandıklarında da asabi olmaya devam ederler, durum bundan ibarettir.</p>

      <p class="e-1-baslik" id="toc_marker-26-1">YAŞLILIK VE YALNIZLIK</p>

      <p class="e-soru"><span class="e-bolditalik">Emeklilik sonrası aniden çöken insanlara rastlıyoruz. Bu çöküş neden yaşanıyor?</span></p>

      <p class="e-paragraf">Emeklilik, hayat içerisindeki önemli değişim dönemlerinden biridir ve yaşlının sıklıkla karşılaştığı ilk büyük değişimdir. Emekli olan kişi öncelikle gelir kaybına uğrar, bunun yanında sosyal rol ve yetkileri de değişir. Birey emeklilikle birlikte yaşanan bu kayıplara uyum sağlayamazsa kendisini değersiz, önemsiz, yalnız, boşlukta, çaresiz hissedebilir. Hayatının geri kalanını planlamakta güçlük çeker. Yakınlarına yük olduğu hissine kapılır ve bazen de onlara karşı öfkeli tavırlar sergileyebilir. Can sıkıntısı çeker. Fiziksel sağlığı bozulur. Büyük ihtimalle klinik depresyon tablosu gelişir. Oysa yaşlı birey bu dönemde ortaya çıkan güçlü duyguları tanıyıp bu yeni duruma uyum sağlayabilirse, emeklilik kişisel gelişimine katkıda bulunacak ve hayata yeni bir bakış açısıyla bakma imkânı sunacaktır.</p>

      <p class="e-soru"><span class="e-bolditalik">İleri yaşlardaki insanların çokça konuşma isteklerini neye bağlıyorsunuz?</span></p>

      <p class="e-paragraf">Yalnızlık duygusunu gidermek, yani sosyal ilişki ihtiyacını karşılamak ve böylece hayattan zevk alabilmek için yaşlılar daha çok konuşurlar. Birikimlerini paylaşarak kendilerini faydalı biri gibi hissetmek de bunda etkendir.</p>

      <p class="e-soru"><span class="e-bolditalik">Yaşlılarda sık görülen bu yalnızlık korkusunun altında hangi nedenler yatıyor?</span></p>

      <p class="e-paragraf">Amerika’da yapılan bir araştırma, yaşlıların üçte birinde yalnızlık korkusu olduğunu göstermiştir. Yaşla birlikte gelen bedensel hastalıklar ve fiziksel kısıtlılıklar yaşlı kişinin gündelik hayatın sorumluluklarını yerine getirmesini zorlaştırarak hayatla tek başına mücadele edemeyeceği hissine kapılmasına yol açabilir. Ancak gençliğinde bir başkasına bağımlı olmadan hayatını idare etme becerisi edinmiş kişi yaşlılığın getirdiği bu zorluklarla da başa çıkacaktır. Öte yandan geçmişte kendi hayatı konusunda başkalarının karar vermesine izin vermiş kişiler ise yalnız kalmaktan korkacaklardır.</p>

      <p class="e-soru"><span class="e-bolditalik">Yaşlılıkta yapılan evliliklerin arkasında bu duygular mı var dersiniz?</span></p>

      <p class="e-paragraf">Özellikle erkeklerin eşleri öldükten kısa süre sonra evleniyor olmaları, kendi kendilerine bakamayacakları korkusuyla ilişkili olabilir. Çünkü hayatları boyunca önce anneleri, daha sonra da eşleri birçok işi onların yerine yapmışlardır. Yaşlı erkekler şimdi hayatlarının sonuna yaklaşmaktayken eşleri yanlarında olmadığı için her şeyi öğrenmek zorunda kaldıkları gerçeğiyle yüz yüze gelirler ve bu durum onlara korkutucu görünür. Tabii her durumun kendine özel olduğu ve o bireyin evlenmek için bizim bilmediğimiz birçok sebebi olabileceğini unutmamalıyız. Mesela kimi yaşlılar da ailelerinin tüm itirazlarına göğüs gerip evlenme kararı verirken, aslında hayatlarında ilk defa tam bir erişkin gibi özgür seçimlerini yapıyor ve seçimlerinin sorumluluklarına sahip çıkıyor olabilirler.</p>

      <p class="e-1-baslik" id="toc_marker-26-2">ANİ DEĞİŞİMLERE DİKKAT</p>

      <p class="e-soru"><span class="e-bolditalik">Yetişkinlik döneminde mazbut ve düzgün olan kimi beyefendilerin ileri yaşlarda tamamen farklı bir kişiliğe büründüklerine tanık olabiliyoruz. Bu durumda, yaşlıların neyi kontrol edememeleri rol oynuyor?</span></p>

      <p class="e-paragraf">Hayatın son dönemine girilirken geçmişte bastırılmış olan bazı arzular su üzerine çıkıyor olabilir. Özellikle yıllarca önemli pozisyonlarda çalışmış, yani bir iktidar sahibi olmuş kişilerin bir kısmı iktidarı ellerinde tuttukları sürece kendi varoluşlarını hissederler. Yaşlılık döneminde de durumun değişmediğini, gücün yine kendilerinde olduğunu hissedebilmek için uygunsuz yolları deniyor olabilirler.</p>

      <p class="e-paragraf">Yaşlılarda bu tür uç değişimlere, geçirilen bazı rahatsızlıklar da yol açıyor olabilir. Örneğin, birtakım organik beyin hastalıkları sonucu, hasta dürtülerini kontrol edemeyerek toplumca kabul görmeyen davranışlarda bulunabilir.</p>

      <p class="e-soru"><span class="e-bolditalik">Yaşı ilerlemesine rağmen birden genç kızlar gibi giyinmeye başlayan, önceki zamanlara göre abartılı makyaj yapan hanımlara da rastlıyoruz. Bunu neye bağlıyorsunuz?</span></p>

      <p class="e-paragraf">Bu kişiler kaybettiklerini düşündükleri gençliklerini somut bir şekilde yerine koymaya çalışıyor olabilirler. Yaşlanma olgusu zihinlerinde güçsüzlük, değersizleşme, sevilmeme ya da yalnız kalmayı temsil ediyorsa sözünü ettiğiniz şekilde hareket ederek durumu tersine çevirmeye, kendilerine duydukları saygıyı arttırmaya gayret gösteriyorlar denebilir.</p>

      <p class="e-paragraf">Öte yandan yaşlanmayla birlikte ortaya çıkan demans (bunama) gibi bazı hastalıklar kişinin normal algısını, doğru ve yanlışı ayırt etme becerisini değiştirebilir. Psikotik hastalıklar kendisini abartılı giyim ve makyajla gösteriyor olabilir.</p>

      <p class="e-soru"><span class="e-bolditalik">Yani bu durum beyinlerinde bazı değişiklikler olduğunun göstergesi olabilir…</span></p>

      <p class="e-paragraf">Evet. Yaşa bağlı olarak beyindeki bazı yapıların boyutları küçülür. Beynin işlevlerinden sorumlu bazı kimyasal maddelerin üretiminde azalma meydana gelir. Bu tür değişiklikler yüzünden insan ömrü uzadıkça demans tablolarının görülme sıklığının artacağının öngörüldüğünü de burada belirtelim.</p>

      <p class="e-1-baslik" id="toc_marker-26-3">SONU BEKLERKEN…</p>

      <p class="e-soru"><span class="e-bolditalik">Dilerseniz biraz da huzurevlerinden bahsedelim. Buralarda yaşamak durumunda kalan yaşlıların psikolojileri hakkında bir değerlendirme yapabilir misiniz?</span></p>

      <p class="e-paragraf">Kendi isteği dışında bir kuruma yerleşen yaşlılar bu durumdan elbette olumsuz etkilenirler; kendilerine duydukları saygı azalır; kendilerini toplumdan soyutlanmış, yadsınmış ve değersiz hissedebilirler.</p>

      <p class="e-paragraf">Kendi isteğiyle bir kuruma yerleşen yaşlıların yaşadıkları ruhsal sorunların diğer yaşlılardan farklı olmadığını söyleyebiliriz. Yapılan birçok çalışmaya bakıldığında huzurevlerinde yaşayan yaşlılarda depresyon görülme sıkl<a id="Anchor"></a>ığının evinde yaşayan yaşlılardan daha yüksek olduğu ortaya çıkmıştır. Ayrıca huzurevinde demans seyrinin hızlandığı ve hastanın durumunun kısa sürede kötüye gittiği fark edilmiştir.</p>

      <p class="e-soru"><span class="e-bolditalik">Yaşlıların ölüm korkusunu nasıl yorumluyorsunuz?</span></p>

      <p class="e-paragraf">Artık hayatlarının son dönemlerini yaşadıklarını düşünen yaşlıların ölüm korkularının altında ölümlerinin uzamış ve acılı bir ölüm mü olacağı, ölümden sonra ne olacağı, yaşadıkları hayatın bir anlamı olup olmadığı sorularına aranan yanıtlar yatmaktadır. Buna karşın yapılan birçok çalışma da, ölümden sıkça bahsetmelerine karşın yaşlıların gençlere oranla daha az ölüm kaygısı taşıdıklarını ortaya koymuştur.</p>

      <p class="e-soru"><span class="e-bolditalik">Yaşlılarda depresyon sıklıkla görülüyor mu?</span></p>

      <p class="e-paragraf">Evet, görülüyor. Üstelik kimi zaman bu depresyon en acı şekilde, intiharla sonuçlanıyor. Aileler büyüklerinin toplumdan geri çekilme, keyifsizlik, öfkelilik gibi davranışlarını yaşlanmanın doğal bir parçası olarak kabul ettiklerinden büyükler tedavi olamayıp mağdur duruma düşebiliyorlar. Yaşlılar arasında görülen intihar vakalarının gençlerinkine oranla daha fazla olmasında ailelerin bahsettiğimiz yanılgıya düşmelerinin payı büyüktür.</p>

      <p class="e-soru"><span class="e-bolditalik">Ülkemize kıyasla Batı ülkelerinde yaşlı intiharları daha fazla gerçekleşiyor. Size göre bunun nedeni nedir?</span></p>

      <p class="e-paragraf">Her ne kadar büyük kentlerimizde çekirdek ailelerin sayısı artıyorsa da, ülkemizdeki sosyal destek sistemi halen Batı ülkelerine göre daha iyi çalışıyor. Kültürümüzde aile büyüklerine sahip çıkmayan kişilerin toplumda hoş karşılanmaması da bir fren vazifesi görüyor.</p>

      <p class="e-paragraf">Gençliğinde yoğun iş temposu yüzünden sosyalleşmeye yeteri kadar vakit ayıramayanlar emeklilikle birlikte daha fazla sosyal iletişim imkânı yakalıyorlar. Bu durumun onlar üzerinde nasıl bir etkisi var?</p>

      <p class="e-paragraf">İleri yaşlarda sosyal iletişim ne kadar çok olursa, yaşlı kişinin hayattan zevk alma duygusu da o kadar artar. Kişi kendini bir bütünün önemli bir parçası gibi hisseder.</p>

      <p class="e-1-baslik" id="toc_marker-26-4">İYİ BİR YAŞLILIK DÖNEMİ İÇİN</p>

      <p class="e-soru"><span class="e-bolditalik">Sağlıklı ve zinde bir yaşlılık için neler yapmalıyız?</span></p>

      <p class="e-paragraf">Yaşlılık elbette kaçınılmazdır. Bedendeki değişim ve beraberindeki fiziksel kısıtlamalarla ancak “genç” kalan bir beyin sağlıklı bir biçimde başa çıkabilir. Bedenin geri kalanının aksine, plastik bir organ olarak tarif edebileceğimiz insan beyni, çalıştığı sürece kendini yenileyebilir ve genç kalabilir. Ruhsal ve zihinsel gelişimimize, beynimize yatırım yaptığımız takdirde yaşlılık dönemimizin rahat geçmesini sağlayabiliriz. Üretken, sevebilen, yaşamdan doyum sağlayabilen biri olursak yaşlılık dönemimiz yaptıklarımız, ürettiklerimiz ve birikimlerimiz açısından hayatımızın en verimli dönemi olacaktır.</p>

      <p class="e-soru"><span class="e-bolditalik">Mutlu bir yaşlılık dönemi için bize neler önerirsiniz?</span></p>

      <p class="e-paragraf">Değişime ve gelişime açık olmak, kayıpları kabullenip çözüm yolları aramak, her kayıptan bir ders çıkarmak, kendini ve kendi sınırlarını tanımaya çalışmak, ardından da ötekileri görmeye çalışmak, bugünü “şimdi ve burada” yaşama becerisini geliştirmek huzurlu bir yaşlılık dönemi geçirmemiz için bize yardımcı olacaktır.</p>
    </div>
  </div>
</body>
</html>
