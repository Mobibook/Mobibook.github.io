<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>9-5</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x9" xml:lang="tr-TR">
  <div class="Basic-Text-Frame">
    <p class="arabaslik_orta" id="_idParaDest-6">V</p>

    <p class="orta_alt">ZAMAN VE İKTİDAR</p>

    <p class="Basic-Paragraph" xml:lang="en-GB"><span class="italik _idGenCharOverride-3">Bekleme Oyununun Kuralları</span></p>

    <p class="paragraf">Beklettiğiniz insanların, beklediğiniz insanlardan daha az göze çarpması tuhaftır.</p>

    <p class="paragraf ParaOverride-15"><span class="CharOverride-35">J</span>ean <span class="CharOverride-35">G</span>iraudoux<span class="CharOverride-35">,</span> <span class="CharOverride-14">Tiger at the Gates</span>, Sahne I</p>

    <p class="paragraf ParaOverride-14">Askerlerin “Acele et - Bekle” nakaratı bugün hayatımızın gerçeğine dönüşmüştür. Otobüs ve asansör bekleriz, mağazalarda ve trafikte bekleriz, garsonu ve tezgahtarı bekleriz. Gecikmeli kalkan trenlere bilet almak için sırada bekleriz. Doktor randevularımızdan önce bekleriz.</p>

    <p class="paragraf">Beklemek hoş değildir. Yazar Alexander Rose’a göre “Yaşam çilesinin yarısı beklemektir.” Ruhbilimcilerin, beklemekten kaynaklanan ıstırabın ne düzeyde olduğunu tam olarak saptamaları çok zor olsa da, beklemenin sağlık üzerinde olumsuz etkilerinin olduğuna dair yeterince kanıtımız vardır. Araştırmalar reaksiyonların sinir bozukluğundan ülsere ve hatta koroner kalp hastalıklarına olan yatkınlığın artmasına kadar giden farklılıklar gösterdiğini ortaya koymuştur. Araştırmacı Edgar Osuna da, çalışmalarını bekleme süresiyle stres ve endişe arasında doğrudan matematiksel bir ilişki olduğunu açıkça ifade edebilecek kadar ileriye götürmüştür.<span class="dipp"><a class="_idFootnoteLink" href="#footnote-225-155" id="footnote-225-155-backlink">155</a></span></p>

    <p class="paragraf">Eğer vaktin nakit olduğuna inanıyorsanız, beklemek de masraflıdır. Birçok bilim insanı boşa harcanan zamanın Sovyetler Birliği’nin parçalanmasına neden olan başlıca patolojilerden biri olduğuna inanmaktadır. Örneğin, ekonomist Y. Orlov, Sovyetler Birliği’nde sadece alışveriş aktiviteleri için yılda yaklaşık otuz milyar saatin boşa harcanmış olduğu tahmininde bulunur: Bu oran on beş milyon insanın bir yıllık mesai süresine karşılık gelir. Bir başka çalışma ise, sadece Moskova’da kamu hizmeti faturalarını ve kira bedellerini ödemek için yirmi milyon saatlik mesainin kuyruklarda geçtiği tahmininde bulunmaktadır.<span class="dipp"><a class="_idFootnoteLink" href="#footnote-225-156" id="footnote-225-156-backlink">156</a></span></p>

    <p class="paragraf">ABD’de 1988 yılında Priority Management Pittsburgh Inc.’ye danışmanlık amacıyla yürütülen bir dizi saha çalışması, ortalama bir Amerikalının hayatının beş yılına karşılık gelen zamanı kuyruklarda bekleyerek, altı ayını trafik ışıklarında ve iki yılını da kendisine telefon edenleri geri aramaya çalışarak harcadığını bulmuştur.<span class="dipp"><a class="_idFootnoteLink" href="#footnote-225-157" id="footnote-225-157-backlink">157</a></span> Her ne kadar ABD’deki bekleme süreleri eski Sovyet Cumhuriyetlerinde olduğu gibi bir “ulusal boş zaman aktivitesi” olmasa da, sahip olduğumuz zaman bilinci daha az savurgan olduğumuzu düşünmemizi engeller.</p>

    <p class="paragraf">Hızlı nüfus artışı ve azalan kaynaklar göz önünde bulundurulursa, bu zaman çizelgelerinin uzaması ve sorunların daha da ciddileşmesi şaşırtıcı değildir. Ancak beklemek sinir bozukluğu ve maliyetlerden daha fazlasını ifade eder. Sosyal bilimcilere göre, bekleme oyununun iş kültürünün esaslarını kavrama fırsatı sunan dinamikleri de önemlidir. Beklemeyi yöneten kurallar ve ilkeler -kimin önde, kimin arkada beklediği ve kimin hiç beklemediği- kıymetli bilgiler sunmaktadır. Bu kurallar kültürün sessiz dilinin bir parçasıdır. Hiçbir yerde yazılı değildirler, ancak taşıdıkları mesajın sesi genelde sözcüklerden daha yüksektir.<span class="dipp"><a class="_idFootnoteLink" href="#footnote-225-158" id="footnote-225-158-backlink">158</a></span></p>

    <p class="alt_alt">Birinci Kural</p>

    <p class="paragraf ParaOverride-21"><span class="CharOverride-14">Vakit nakittir.</span></p>

    <p class="paragraf ParaOverride-18">Bu, dünyanın pek çok yerinde, diğer tüm kuralların kendisinden türediği temel kuraldır. İşçiler saat başına, avukatlar dakika başına ücret alır, reklamlar saniye başına fiyatlandırılır. İlginç bir zihinsel alıştırmayla uygar zihin, ele avuca gelmez şeylerin en karanlık ve soyutu olan zamanı, tüm niceliklerin en nesneline, yani <span class="CharOverride-14">paraya</span> indirgemiştir. Zamanın ve metaların aynı değer ölçeğinde düşünülebilmesi sayesinde, artık renkli bir televizyonun fiyatının kaç saatlik mesaiye karşılık geldiğini hesaplamak mümkündür.</p>

    <p class="paragraf">Zamanımızı para karşılığında satmakla kalmayız, aynı zamanda zamanımızı geri satın almamız için de bir pazar mevcuttur. Evle ilgili ipuçları hakkında köşe yazıları yazan Heloise “Aileler için revaçtaki ürün ‹işdışı zaman›” der. “Onlara fazladan bir yirmi dakika verebilsem -bu kuru temizlemede dört dolarlarına mal olsa bile- başarılı sayılırım.”<span class="dipp"><a class="_idFootnoteLink" href="#footnote-225-159" id="footnote-225-159-backlink">159</a></span></p>

    <p class="paragraf">Bugün kamuoyu araştırmaları “fazla çalışan” Amerikalılardan, daha fazla zamana sahip olabilmek için ne kadar para ödeyebileceklerini rutin olarak değerlendirmelerini istemektedir. 1991 yılında Hilton Otelleri tarafından, zamana değer biçmek için ulusal anketler yapılmıştır. Ankete katılanların üçte ikisi mesailerinden daha az çalışmak karşılığında maaş kesintilerini tercih edeceklerini söylemiştir. Zamana karşılık para verme istekliliği cinsiyet, yaş, eğitim seviyesi, ekonomik durum ve sahip olunan çocuk sayısına göre değişiklik göstermemiştir.<span class="dipp"><a class="_idFootnoteLink" href="#footnote-225-160" id="footnote-225-160-backlink">160</a></span> İşte bu noktada “Zaman mı, para mı?” sorusu, sanki bu ikisi değişebilir bir maddenin birbirinin yerine geçebilen halleriymiş gibi ortaya çıkmaktadır, yani su ile buz, yahut nakit para ile çek gibi.</p>

    <p class="paragraf">Ancak vakit nakittir kuralının geçerli olmadığı kültürlerde bu hikâye çok farklıdır. Katmandu’dayken bir defasında Amerika’ya telefon etmem gerekmişti. Burası, Hindistan sınırından geçerek gelen insanların saatlerini on dakika ileri alması gereken bir ülkedir. Ayrıca, her nedense, Katmandu Greenwich ortalama zamanından beş saat kırk dakika ileridedir. Bu yüzden zaten en kötüsüne hazırlıklıydım.</p>

    <p class="paragraf">Kalabalığa kalmamak için sabah 07.30’da telefon şirketinin ana merkezine vardım. Uluslararası görüşme gişesindeki memurla görüşmek için on dakika bekledim, bana uluslararası santral ile bağlantı kurmanın birkaç dakika alacağını söyledi. Oturdum, kitabımı çıkarıp beklemeye koyuldum.</p>

    <p class="paragraf">Bekledim. Tam 09.30’a kadar ne bana seslenen oldu, ne de o ilk görüştüğüm memuru tekrar gördüm. Durumu kontrol etmek için artık önünde uzun bir kuyruk olan gişeye tekrar döndüm. Yirmi beş dakika kuyrukta bekledim, sıram geldiğinde gişedeki yeni memur bana telefon hatlarının meşgul olduğunu ve sabırlı olmam gerektiğini söyledi.</p>

    <p class="paragraf">Öğlen olduğunda hala ismim söylenmemişti. Yeni memur da gitmişti. Tekrar gişeye gittim. Bu defa kırk beş dakikalık bir bekleyişin ardından – öğle kalabalığına denk gelmiştim – yeni memur görüşme talebimi birkaç dakika aradıktan sonra nihayet “pasif” talep yığınının arasında buldu. Bu da arayan kişinin (ben) talebinden vazgeçip ayrıldığı anlamına geliyordu.</p>

    <p class="paragraf">Yeniden oturdum, bekleme alanında dolaşmakta olan seyyar bir lokantadan yiyecek bir şeyler aldım. Her nedense telefon görüşmesi yapmak için bekleyen insanlara tam öğün yemekler satarak geçinen bir adamı görmek bile telefon şirketine olan güvenimi zedelememişti. Kitabımı bitirdim. Nihayet saat neredeyse 15.00 olduğunda, memur bize denizaşırı hatların tamamen kesik olduğunu duyurdu. Yarın tekrar gelmemiz mümkün müydü?</p>

    <p class="paragraf">Ertesi sabah, yaklaşık iki saatlik bir bekleyişin ardından beni çağırdılar. Hemen koştum. Ancak memur, “Sadece verdiğiniz numarayı teyit etmek istemiştim” dedi, ben de numaranın doğruluğunu onayladım.</p>

    <p class="paragraf">“O halde lütfen oturun ve bekleyin” dedi memur bunun üzerine. “Santrale ulaştığımda sizi çağıracağım.”</p>

    <p class="paragraf">Nedense sinirlenmemiştim. Aksine, bu önemsiz onaydan önce, kendimi tam anlamıyla Kafka’nın <span class="CharOverride-14">Duruşma</span>’sındaki, ne suçu, ne orada olma nedeni, ne de neyi beklediği ve daha ne kadar beklemek zorunda olduğu bilinen başkarakteri gibi hissediyorken, artık -biraz tuhaf olsa da- büyük bir ilerleme kaydedeceğim hissine kapılmıştım. Bekleme alanına geri döndüğümde kendimi, yerlerinden henüz hiç kalkmamış olan diğer bekleyenlerden biraz daha önemli hissediyordum. Birkaç kişi gişe penceresinde neler olduğunu sordu. Memur ile görüşmemizin detaylarını onları kıskandırmak istercesine anlattım, artık onlardan daha üstündüm.</p>

    <p class="paragraf">Oturdum, biraz daha bekledim ve çok geçmeden beklediğim o anonsu işittim. Aslında ses, bu çağrıyı beklemeyenler için belki de önemsiz bir fısıltıdan farksızdı, yine de benim kulaklarımda adeta yankılandı: “Looween, telefon görüşmeniz hazır, ikinci kulübede bekliyor” demişti memur.</p>

    <p class="paragraf">Benim kadar şanslı olmayanların gözleri üzerimdeydi; benim konumumdaki -yani Katmandu telefon ofisinde bir saat içinde bir memur tarafından tam iki defa çağırılmış- bir adama yakışacak bir ağırbaşlılık takınmaya çalışarak bankoya doğru yavaşça ilerledim. İlerlerken de alanda bekleyenlerin benden iki numaralı kulübeye giden bu uzun ve yalnız yolculuğumu, umudumu nasıl yitirmediğimi ve yakında bu zafer yürüyüşünü Bay Looween’in değil de kendilerinin yapacağını anlatmamı isteyeceklerini düşünüyordum.</p>

    <p class="paragraf">Kulübeye girdim. Memur hazır olup olmadığımı sordu. Aa! Yoksa o duyduğum, <span class="CharOverride-14">Om mani padme hum</span><span class="dipp"><a class="_idFootnoteLink" href="#footnote-225-161" id="footnote-225-161-backlink">161</a></span> diyen bir Budist’in sesi miydi? Neyse ki hemen sonra denizaşırı görüşme operatörünün sesini duydum. Kusursuz bir İngilizceyle bana “Bay Lou Green siz misiniz?” diye sordu.</p>

    <p class="paragraf">“Evet, benim” dedim.</p>

    <p class="paragraf">“Buyurun. Görüşmeniz hazır.”</p>

    <p class="paragraf">“Merhaba, Beverly” diye bağırdım. “Ben Bob, Bob Le Green. Nepal’deyim. İki numaralı telefon kulübesinde.” Hattın diğer ucundan, yanlışlıkla kuyruğuna bastığında köpeğimin çıkardığına benzer bir ses duydum, ardından tam bir sessizlik geldi. Durumu memura bildirdim. Bağlantıda bir sorun olduğunu söyledi. Santral operatörüne yeniden ulaşması gerekiyordu: “Siz lütfen oturun. Ulaşmam birkaç dakika sürer.”</p>

    <p class="paragraf">Dönüp bekleme alanına baktım. Yüzlerin her biri aynıydı. Sanırım benden daha alt seviyedeki o bekleyenlerin arasına yeniden oturmanın ne denli kötü hissettirmiş olduğunu açıklamama gerek yoktur. Binadan ayrıldım. Kamp alanına döndüm, uyudum ve yeni bir güne uyandım.</p>

    <p class="paragraf">Ertesi sabah daha iyiydi. Yirmi dakika bekledim beklemedim, memur (ilk günkü ikinci memur) bugün uluslararası görüşme yapılmayacağını duyurdu: “Kral’ın görüşmeleri yüzünden tüm hatlar dolu.” “Bu gerçekten de sağlam bir mazeret oldu” diye eleştirdi yanımda oturan bir başka yabancı.</p>

    <p class="paragraf">Sonunda dördüncü gün telefonum bağlandı. Ancak bu gecikmenin, benimle aynı çileyi çeken diğerlerinin beklediği sürenin yanında neredeyse hiçbir şey olduğunu öğrendiğimde hayret ettim. Öyle anlaşılıyordu ki, Nepallilerin birçoğunun hayatında, uzak mesafe aramalar için saatlerce beklemek zorunda olmak ne beklenmedik ne de külfetli bir durumdu.</p>

    <p class="paragraf">Ancak şu Nepalli telefon şirketi “vakit nakittir” kuralının da ancak bir yere kadar esnetilebileceğinin farkında olmalıydı. Belki de sınırın diğer tarafında, Hindistan’daki meslektaşlarının başına gelenleri göz önünde bulundurmaları iyi olurdu.</p>

    <p class="paragraf">Hindistan’daki telefon hizmeti o kadar yavaştı ki, bazı şirketler çevir sesini duyana kadar beklemesi için maaşlı bir çocuk çalıştırırdı. Numaraya ulaşıldığında ise gün içinde gerekli olması ihtimaline karşı telefonu açık bekletilirdi. Birkaç sene önce bir gün telefon şirketi haddini aştı. Parlamento üyelerinden P. C. Sethi gününün büyük kısmını Bombay’e telefon açabilmek için bekleyerek geçirdi. Saatler geçmesine rağmen hala telefon bağlantısı kurulamayınca Sethi gidip bir silah aldı, beraberinde bir de silahlı koruma ile santralde olay çıkardı. İngilizce gazeteler bu olayı “P. C. Sethi Deliye Döndü” manşetiyle baş sayfadan duyurdu. Sethi, bir tekel olsun ya da olmasın bir şirketin böylesi önemli bir insanı bu kadar uzun süre bekleterek kuralları çiğnediğini düşünmüştü.</p>

    <p class="paragraf">Silahlı saldırı hiç kuşkusuz sinir bozukluğuna karşı verilmiş aşırı bir tepkiydi, ancak bu olayda büyük bir anlayışla karşılandı. Öyle ki, Hint şirketinin müdürü açıklamasında “Bu (telefon) sistem(i) ancak silah zoruyla işliyor. Sethi tarafından yapılan davranışı takdir ediyorum. Onunla aynı fikirde olduğumu bildirmek için ona bir mektup yazacağım” dedi.<span class="dipp"><a class="_idFootnoteLink" href="#footnote-225-162" id="footnote-225-162-backlink">162</a></span></p>

    <p class="alt_alt">İkinci Kural</p>

    <p class="paragraf ParaOverride-21"><span class="CharOverride-14">Zaman çizgisini belirleyen arz-talep yasasıdır.</span></p>

    <p class="paragraf ParaOverride-18">Vaktin nakit olduğu yerde, zaman da ekonomik yasalarla yönetilir. Kıymet verdiğimiz şey için bekleriz. Talep ne kadar fazla ve arz ne kadar düşük ise, bekleme süresi de o kadar fazla olur. Bu yüzden insanlar en sevdikleri sanatçıları dinlemek için kuyruklarda, en sevdikleri sahillere gitmek için trafikte ve saygın avukatlara danışmak için ofislerde bekler.</p>

    <p class="paragraf">Talep arzdan fazla olduğunda, bekleme süresi ürünün asıl değerini aşabilir. Böyle durumlarda beklediğimiz süre kelimenin genel anlamıyla ürünün maliyetine dönüşür. Örneğin, Komünist Polonya’da insanların bir çift ayakkabı alabilmek için (ve “maalesef denemek için hiç vakit yok, lütfen”) iki saatten fazla beklediğini görmüştüm. Şanslı müşterilerin birçoğu da satın aldıklarını mağazadan ayrılır ayrılmaz kara borsaya verirlerdi. Öğrendiğim kadarıyla bir ürünün yeniden satış fiyatı, ilk alıcının kuyrukta ne kadar beklediğine göre hesaplanarak belirleniyordu. Başka alternatiflerin olmadığı bir şehirde ayakkabıların kalitesi çok da mühim değildir. ABD’de, bilet karaborsacılarıyla görüşmüş olan herkes, bekleme süresi ile değeri aynı kefeye koyanın sadece Doğu Avrupalılar olmadığını bilir.</p>

    <p class="paragraf">Bazen insanlar zamana, borsadaki bir ürünmüş gibi değer biçer. “Amerika’nın zamanı nasıl tükendi”, <span class="CharOverride-14">Time’</span>ın kapak konularından biriydi. Yazar Nancy Gibbs şunları söylemişti:</p>

    <p class="paragraf ParaOverride-19">Bir zamanlar vakit nakitti. İkisi de çarçur edilebilir ya da akıllıca harcanabilirdi, ancak sonuçta büyük ödül altındı. Ne var ki hemen her üründe olduğu gibi değer, metanın kıtlığına bağlıdır. Ve bunlar zamanın kıt olduğu günler… Böyle giderse sonunda zamana, 80’lerdeki paraya 90’larda ne olduysa aynısı olabilir. Aslında maaşları bol, özgürlükleri kıt olan çaylak Wall Street yuppileri için boş zaman, satın almakta zorlandıkları tek şeydir.</p>

    <p class="paragraf">Anket çalışmasında Amerikalıların boş zamanlarının son yirmi yılda yüzde otuz yedi azaldığını bulmuş olan Louis Harris şöyle söyler; “Zaman yeryüzündeki en kıymetli meta haline gelmiş olabilir.”<span class="dipp"><a class="_idFootnoteLink" href="#footnote-225-163" id="footnote-225-163-backlink">163</a></span></p>

    <p class="paragraf">Zamanın fiyatı yükseldikçe onun dağılımını yöneten kurallar da daha önemli hale gelir. Bekleme oyunu, sonucu çok önemli olan bir işe dönüşür.</p>

    <p class="alt_alt">Üçüncü Kural</p>

    <p class="paragraf ParaOverride-21"><span class="CharOverride-14">Beklediğimiz şeye değer veririz.</span></p>

    <p class="paragraf ParaOverride-14">Seyirciyi ister güldürün ister ağlatın, ama onu mutlaka bekletin.</p>

    <p class="paragraf ParaOverride-15"><span class="CharOverride-35">B</span>ill <span class="CharOverride-35">S</span>methurst<span class="CharOverride-35">,</span> pembe dizi yapımcısı</p>

    <p class="paragraf ParaOverride-25">Bu, beklemenin yaralarını haklı çıkarmaya katkıda bulunan psikolojik bir sonuçtur. Ne tuhaftır ki bu, kuyruk ne kadar uzunsa ayakkabının o kadar değerli olduğuna gerçekten <span class="CharOverride-14">inanmamıza</span> yol açar<span class="CharOverride-14">.</span> Bunun en az iki nedeni vardır.</p>

    <p class="paragraf">İlk olarak masrafımızı -bu durumda zamanımız- haklı çıkarmanın psikolojik ihtiyacı söz konusudur. Bu, sosyal psikolojide bilişsel uyumsuzluk yasası olarak bilinir: Diğer türlü kendimizi aptal gibi hissetmememize neden olabilecek davranışlarımız için bir açıklama bulmaya -ya da gerekirse uydurmaya- güdülenmişizdir. “Ne ahmakmışım ki böyle berbat ayakkabılar için değerli vaktimi boşa harcamışım” ile “Bu hazineler için beklemeye değerdi” inanışları arasında bir seçimle karşı karşıya kalındığında çoğu sağlıklı kişi ikincisini tercih eder.</p>

    <p class="paragraf">Aslında bir şey fazlasıyla kolay ulaşılır olduğunda insanlar genellikle onu istemezler. Kim boş bir lokantada yemek yemeyi sever ki? Kendimize, muhtemelen daha iyi yiyecekler sundukları için uzun kuyrukların olduğu lokantaları seçtiğimizi söyleriz. Ancak beklemenin kendisi, çekiciliğin önemli bir kısmıdır. Her nasılsa yemek, ortalık kalabalık olmadığında yeterince iştah açıcı görünmez.</p>

    <p class="paragraf">İkinci olarak, insanın en az ulaşılabilir olana değer verme güdüsü vardır. Sosyal psikolog Robert Cialdini üç yılını, etki uzmanları -diğer insanları kendi arzularına boyun eğdirterek geçimlerini sağlayan kişiler- tarafından kullanılan teknikleri gözlemlemek için gerçek kimliğini gizleyerek çeşitli kuruluşlara sızmakla geçirmiştir. Öğrendiği en etkin tekniklerden biri, Kıtlık İlkesi’nden faydalanmaktı: Bir fırsat ne kadar az ulaşılır ise, o kadar değerli gibi görünür. Akıllı bir etki uzmanı çoğunlukla kararsız müşterileri, hemen harekete geçmezlerse çok uzun süre beklemeleri gerekeceğine inanmaya yönlendirir. Cialdini şöyle aktarır:</p>

    <p class="paragraf ParaOverride-19">Soruşturmuş olduğum ve stokun yüzde otuz ile yüzde ellisinin düzenli olarak indirim listesinde yer aldığı bir cihaz mağazasında bu taktik kusursuz biçimde uygulanırdı. Mağazada bir çiftin indirimli bir mal ile kısmen, belli bir mesafeden ilgileniyor göründüğünü düşünün… Satış elemanı yaklaşıp söyle diyor: “Bu modelle ilgilendiğinizi görüyorum, nedenini de anlıyorum. Bu fiyata bu cihaz, harika değil mi? Ancak maalesef daha yirmi dakika önce onu başka bir çifte sattım. Yanılmıyorsam da o elimizdeki son üründü.”</p>

    <p class="paragraf ParaOverride-19">Müşteriler hayal kırıklığına uğradıklarını şüphesiz belli edecektir. Artık ulaşılmaz olması nedeniyle cihaz birdenbire daha çekici hale gelir. Çoğunlukla müşterilerden biri, arka odada, depoda ya da başka bir yerde bu modelden satılmamış bir tane bulunma ihtimalinin olup olmadığını sorar. “Pekala” diye itiraf eder satış elemanı, “aslında olabilir ve hemen kontrol edebilirim. Peki, anladığım kadarıyla bu modeli istiyorsunuz ve sizin için bu fiyattan bulursam alacaksınız, öyle mi?” Tekniğin güzelliği burada yatar. Kıtlık ilkesine uygun olarak müşterilerden, cihazın en az ulaşılabilir ve bu nedenle en cazip olduğu anda satın alma sözü vermeleri istenir. Çoğu müşteri, özellikle hassas olan bu anda bir malı almayı kabul eder.<span class="dipp"><a class="_idFootnoteLink" href="#footnote-225-164" id="footnote-225-164-backlink">164</a></span></p>

    <p class="paragraf">Ayrıca daha sonra depoda istedikleri modelin stok durumunun yeterli olduğunu -yani kimsenin beklemek zorunda olmadığını- öğrendiklerinde müşterilerin genellikle onu yine daha az cazip bulduğu da saptanmıştır. Sıra ne kadar uzunsa ürün o kadar iyi görünür.</p>

    <p class="paragraf">O halde beklemenin nedeni sınırlı kaynaklardır. Ancak ekonomi yasaları sadece başlangıçtır. Bekleme oyununun asıl kalbini oluşturan bu kaynakların dağıtılma biçimidir. Şayet daha yakından bakarsanız statünün, gücün ve özdeğerin esasını görürsünüz.</p>

    <p class="alt_alt">Dördüncü Kural</p>

    <p class="paragraf ParaOverride-21"><span class="CharOverride-14">Kimin bekleyeceğini statü belirler.</span></p>

    <p class="paragraf ParaOverride-18">Ne kadar önemliysek, zamanımıza olan talep o kadar yüksektir. Zaman kısıtlı olduğu için de değeri, diğerleri tarafından algılanan önemimize göre artar. Değerli her mal gibi, önemli insanların zamanı da muhafaza edilmelidir. Bu da, bu kuralın iki sonucu olmasına yol açar. Önemli insanlar genellikle sadece randevu ile görülebilirler ve yüksek statülü insanların onlardan daha aşağı kademedeki insanları bekletmelerine izin verilir, ancak bunun aksi kesinlikle yasaktır. Yüksektekiler değerli bir şeyler -bir ürün, bir hizmet, değerli kaynaklara erişim ya da sadece irtibat kurma şerefi- sunduğunda bu kurallar da meşrulaşır.</p>

    <p class="paragraf">Bekleme oyununda statü farklılıkları bazen dikkat çekecek kadar keskindir. Örneğin, benimki gibi üniversitelerde, öğrencilerin derse geç kalan bir yardımcı doçenti 10 dakika, doçenti 20 dakika ve profesörü 30 dakika beklemek zorunda olduğuna dair yazılı olmayan bir kural vardır. Roller tersine döndüğünde ise durum çok farklıdır. Psikolog James Halpern ve Kathryn Isaacs’ın yürüttüğü bir çalışmada bir grup öğrenciye ve profesöre, bir randevuya geç kalan bir öğrencinin ve bir profesörün ne kadar bekleneceği soruldu. Cevap veren herkes profesörün öğrenciden belirgin derecede daha fazla bekleneceğini söyledi.<span class="dipp"><a class="_idFootnoteLink" href="#footnote-225-165" id="footnote-225-165-backlink">165</a></span> Ayrıca profesörlere kıyasla öğrenciler -ister bir öğrenciyle, isterse de bir profesörle olsun- herhangi bir randevu için daha uzun süre bekleyebileceklerini söylediler. Bu standartlar göreli değerimizi açıkça göstermektedir: Hiçbir açıklama yapmaksızın öğrencilerimin zamanını boşa harcayabilirim, ancak onların benim zamanımı boşa harcamaları yasaktır.</p>

    <p class="paragraf">Bu ilişki bazen olağandışı karşılaşmalara neden olur. Ne dokunaklıdır ki neredeyse tüm deneyimli öğretmenler öğrencilerin en sevdiği dersin boş ders olduğunun farkındadır. Bir dersin iptal edildiğini ne zaman duyursam, coşkulu “Yaşa!” nidalarıyla, alkışlarla ve hatta Dixie Marşı<span class="dipp"><a class="_idFootnoteLink" href="#footnote-225-166" id="footnote-225-166-backlink">166</a></span> uğultularıyla karşılaşmışımdır – ki en iyi derslerimden sonra dahi bunlardan hiçbirini duymamışımdır. Üstelik bu tepkiler beni seven öğrencilerden gelir.</p>

    <p class="paragraf">Tüm bunları oldukça sıra dışı kılan ise maaşımı bu öğrencilerin ödüyor olmasıdır. Mali açıdan baktığımızda, onlar benim zamanımın sahipleridir, aksi değil. Ancak kendi profesörlüğüm süresince onlara not veren benim, bu da bir dereceye kadar onların geleceğini tayin etmektir. Sonunda, bekleme kurallarımız kimin patron olduğunu açıklığa kavuşturur.</p>

    <p class="paragraf">Kimi ülkelerde başkalarını bekletmek statünün esasıdır. Brezilya’daki bir ankette, meslektaşlarımla birlikte insanlara randevularda zamana riayet etmenin başarıyla ne kadar ilişkili olduğunu düşündüklerini sorduk. Brezilyalıların randevularına sürekli gecikenleri daha başarılı, dakik olanları ise daha başarısız olarak değerlendirmeleri karşısında hayrete düştüm. Topladığımız veriler Brezilyalıların randevularına sürekli geç kalan kişileri daha rahat, mutlu ve hoşa giden insanlar olarak değerlendirdiğini de gösterdi; tüm bunlar da genel anlamda başarılı olmakla ilişkilendirilebilir.<span class="dipp"><a class="_idFootnoteLink" href="#footnote-225-167" id="footnote-225-167-backlink">167</a></span></p>

    <p class="paragraf">Bu yanıtlar ilk başta beni çok şaşırttı. Hatta bu, zamansal hoşgörünün sonsuz göründüğü ülke için bile oldukça abartılıydı. Esnek olmak başka, bir yere zamanında gitmemenin gerçekten faydalı olduğuna inanmak başka bir şeydi. Burada basit <span class="CharOverride-14">amanha</span> klişesini bozmayı umarken, bunun yerine kendimi bir Carmen Miranda filminin tam ortasına düşmüş gibi hissediyordum. Fakat meselenin özünü kaçırmıştım.</p>

    <p class="paragraf">Brezilyalıların randevularına sürekli gecikenlerin daha başarılı olduğunu düşünmesinin nedeni, bunun gerçekten de böyle olmasıydı. Önemli insanlar astlarını bekletirdi. Dakik olmamak başarıya yol açmıyordu, aslında bu başarının bir sonucuydu. Dakik olmamak bir başarı işaretiydi. Tıpkı şık ayakkabılar gibi donanımın bir parçasıydı. ABD’de doktorlar gibi nüfuzlu kimseler bizi bekletince bunu ayıplarız. Ancak soru sorduğumuz Brezilyalılar, nasıl üstlerinden daha az para kazanmaya gücenmiyorsa, onları beklemeye de gücenmiyordu. Buna gıpta ediyorlardı. Bir gün kendileri de güzel bir eve, pahalı bir arabaya ve diğerlerini bekletme hakkına sahip olmayı umuyorlardı.</p>

    <p class="paragraf">Birçok Arap kültüründe kocası dışında biriyle beraber olurken yakalanan genç bir kadın, genellikle erkek kardeşleri tarafından öldürülür. Bu Batılılara göre vahşi bir davranıştır. Ancak sosyal modele göre önemli bir kurumu -aileyi- koruma rolü erkek kardeşin yükümlülüğündedir. Bu onun sorumluluğudur. Kız kardeş aileler arasındaki kutsal ve dokunulmaz bağdır; sosyal düzenin korunması ona leke sürülmemesine bağlıdır. Brezilyalıların zamanla ilgili davranışları da benzer biçimde daha geniş bir modelin bir parçası olarak anlaşılmalıdır. Kural şudur: “Kontrol, uğruna beklenen kişinin elindedir.” Ayrıca, en azından Brezilya’da, bundan yakınmaya izin yoktur.</p>

    <p class="paragraf">Yazar E. B. White’ın “İş Dünyasındaki Açmaz” tanımlamasında yıllar önce dile getirdiği gibi bazen statü kuralı hoş bir güç savaşına dönüşebilir:</p>

    <p class="paragraf ParaOverride-19">Şansımızı denemek için gittiğimiz bir firmanın bekleme odasında beklerken, ince bir bölmenin ardından, bir endüstri tuğgeneralinin diğer bir tuğgeneralle telefonda görüşme çabasına kulak misafiri olduk. Durum bize oldukça çetin bir kördüğüm gibi görünse de bu iki adam konuşmayı başardı. Bay Auchincloss’un ofisinde telefon çaldı ve Bay Auchincloss’un sekreterinin yanıtladığını duyduk. Bay Birstein’ın sekreteriydi arayan, Bay Birstein’ın Bay Auchincloss ile görüşmek istediğini söyledi. “Pekala, bağlayın” dedi Bay Auchincloss’un sekreteri, “ben de Bay Auchincloss’a aktarıyorum.” “Hayır” demişti belli ki diğer sekreter, “siz Bay Auchincloss’a bağlayın, ben Bay Birstein’e aktaracağım.” Bölmenin arkasındaki sekreter, “Rica ediyorum” diye karşılık verdi. “Bay Auchincloss’u hatta bekletmeyi aklımın ucundan bile geçiremem.”</p>

    <p class="paragraf ParaOverride-19">Yardımcılarının hangi Titan’ın zamanının daha değerli olduğunu saptamak için yaptığı bu Titanlar savaşı, tüm şiddetiyle beş-on dakika kadar sürdü; bu esnada Titanların kendileri muhtemelen dişlerini karıştırarak öylece oturuyordu. Sonunda kızlardan biri teslim oldu ya da boyun eğdirildi, gerçi oyun kolaylıkla berabere de bitirilebilirdi. Bekleme odasında oturup kök salarken, endüstrinin bu anlık felci, bize daha güzel -gerçek eşitliğin iş yaşamına gireceği ve herkes eşit derecede meşgul olduğundan kimsenin kimseyle konuşamayacağı- zamanların geleceğine dair bir vaat gibi göründü.<span class="dipp"><a class="_idFootnoteLink" href="#footnote-225-168" id="footnote-225-168-backlink">168</a></span></p>

    <p class="alt_alt">Beşinci Kural</p>

    <p class="paragraf ParaOverride-21"><span class="CharOverride-14">İnsanlar sizi ne kadar uzun süre bekliyorsa, statünüz o kadar önemlidir.</span></p>

    <p class="paragraf ParaOverride-30">Olayı öncelikle kendi yalınlığı içinde görün, neden ya da nerede ya da ne zaman ya da ne için olduğunu bilmeden, beklemeyi deneyin.</p>

    <p class="paragraf ParaOverride-15">Samuel Beckett</p>

    <p class="paragraf ParaOverride-25">Dördüncü kuralın -kimin bekleyeceğini statü belirler- tersi de doğrudur: Bekleme hiyerarşisindeki pozisyonunuz genellikle öneminizi belirler. Polonya’daki ayakkabıların yeniden satış fiyatındaki duruma benzer biçimde, uzun kuyruklar kişiyi daha önemli ve pahalı kılar. Mali danışmanlar, avukatlar ya da sanatçıların değeri, önceden yapılan rezervasyonlarla yükselir. Bu da onların zamanına olan talebi arttırır ve bu döngü böyle sürüp gider.</p>

    <p class="paragraf">Büyük şirketlerde bazen sosyal sınırlar binanın mimari düzenine de yansır. En düz anlamıyla ne kadar yükselirseniz, bekleme süresi de o kadar artar. <span class="CharOverride-14">Queuing and Waiting</span> isimli kitabında Barry Schwartz benzer bir olayı şöyle aktarır:</p>

    <p class="paragraf ParaOverride-19">En aşağı basamakta doğrudan gidip görüşebildiğiniz insanlar bulunur. Genellikle zemin katta ya da en azından aşağı katlarda bulunan bir bankonun arkasında, size hizmet etmek için beklerler. Bürokraside yükseldikçe üst katlardaki ve ofislerdeki insanlarla karşılaşırsınız: Açık ofisler, daha sonra özel ofisler, daha sonra sekreterli özel ofisler – çıkılan her basamakla ulaşılmazlık ve dolayısıyla randevu alma gerekliliği ve insanları bekletebilme şansı artar. Örneğin, geçenlerde bir kredi kartı şirketi ile bir olay yaşadım. Önce ilk kata çıktım ve bankodaki kıza şikayetimi bildirdim. Bana yardımcı olamadı ve beni açık ofisteki bir kimseyle görüşmem için sekizinci kata yönlendirdi. Sorunumla ilgilenecek olan adam, konumuna uygun bir bekleme süresinin ardından kabul salonunda göründü. Bu sorunu çözmekte diretirsem herhangi bir şeylerden sorumlu bir başkan yardımcısı bulmam gerekeceğini, adamın da beni günün geri kalanı boyunca bekleteceğini düşündüm. Beklemeye zamanım olmadığından şansımı, elbette sorunu çözemeyen şu satıcı ile denemeye karar verdim. Hâlâ, sorunumu çözebilecek şu başkan yardımcısını bulup beklemek için heba edebileceğim boş bir öğleden sonramın olmasını bekliyorum.<span class="dipp"><a class="_idFootnoteLink" href="#footnote-225-169" id="footnote-225-169-backlink">169</a></span></p>

    <p class="paragraf">Bilişsel uyumsuzluk ve kıtlık yasası (üçüncü kural) ile hizmetin değeri psikolojik olarak yükseldiğinde, en az ulaşılabilir olan insanlar bazen adeta bir kurtarıcının seviyesine yükselir. Bunun uç bir örneği Samuel Beckett’in <span class="CharOverride-14">Godot’yu Beklerken</span> oyununda görülür. Godot, hizmet vermeyen bir hizmetkardır. Eşsizliği, bekleniyor olmasından kaynaklanır.</p>

    <p class="paragraf">Diğer taraftan, bekleyen insanlara hadlerini bildirmek için bir gecikmeden daha iyisi yoktur. Onlara İngilizcede hem “garson” hem de “bekleyen” demek olan “<span class="CharOverride-14">waiter</span>” sözcüğünün asıl anlamının “üstlerinin isteklerine hizmet eden kişi” olduğunu -aynı Fransızcada “bekleyen” anlamına gelen <span class="CharOverride-14">attendant</span> kelimesi gibi- anımsatmak gereksizdir.</p>

    <p class="paragraf">Bekleyen kişinin pozisyonu, özellikle de randevu esnasında beklememiz istendiğinde – örneğin ulaşmaya çalıştığımız bir kimse lütfedip bizi görürse ve biz orada otururken bir telefonu yanıtlarsa – daha açık hale gelir. Görüşmek için haftalarca beklediğimiz kişinin bir başka işle ilgilenmesi, bu arada ne konuştuğumuzu unutması ve özür dileyerek bize sorunumuzun bir süre daha beklemek zorunda olduğunu söylemesi nasıl da aşağılayıcıdır. Neden yüzümüze doğrudan şöyle demez ki: “Siz, benim için konuştuğum şu diğer kişiden daha önemsizsiniz ve bu randevunun geri kalanında her şey olabilir.”</p>

    <p class="alt_alt">Altıncı Kural</p>

    <p class="paragraf ParaOverride-21"><span class="CharOverride-14">Para ön sırayı satın alabilir.</span></p>

    <p class="paragraf ParaOverride-18">Astlarını bekletenler sadece önemli insanlar değildir, ayrıca beklemekten neredeyse tamamen muaf olan bir ayrıcalıklı sınıf da vardır. Bu insanlar, değerli zamanlarını kurtaran özel hizmetler satın alır ve bu zamanı da daha sonra bu özel servisleri karşılayabilmek adına para kazanmak için kullanırlar.</p>

    <p class="paragraf">Örneğin, üst sınıf mensupları, müşteriyi kapıda karşılayan mağazalardan alışveriş yapabilir ya da daha da şanslılarsa alışverişlerini başkalarına yaptırabilirler. Biletleri tükenmiş bir konsere bilet aradıklarında bir bilet simsarını ararlar. Para meseleleri için bankada dahi beklemezler. Yeterince şişkin bir hesabınız olduğunda banka size gelir.</p>

    <p class="paragraf">Alt sınıf için ise durum çok farklıdır. Aynı hizmetler için beklerken bile, kaynakları olmayan kişiler için kuyruk daha uzun olur. Örneğin, Barry Schwartz’ın<span class="dipp"><a class="_idFootnoteLink" href="#footnote-225-170" id="footnote-225-170-backlink">170</a></span> yaptığı bir çalışmada Amerikalı bir örneklem grubuna bir doktor muayenehanesinde ortalama olarak ne kadar bekledikleri sorulur. Afro-Amerikalılar -çoğunlukla daha düşük sosyoekonomik sınıftan olan kişiler- beyazlardan daha uzun süre beklediklerini belirtir. Sosyoekonomik statü düştükçe bekleme süresi uzamaktadır: Yüksek statülü siyahların yüzde ellisi, düşük statülü beyazların yüzde elli biri ve düşük statülü siyahların yüzde altmış dokuzuna karşılık yüksek statülü beyazların sadece yüzde otuz altısı otuz dakika veya daha fazla beklediğini bildirmiştir.</p>

    <p class="paragraf">Bazı ülkelerde tek işi zenginler için kuyruklarda beklemek olan insanlar vardır. Kendi çaplarında birer <span class="CharOverride-14">zaman-sütannesi</span> gibidirler. Bürokrasisi, ABD bürokrasisinin tıkır tıkır işlediği izlenimi veren Meksika’da sonu olmayan <span class="CharOverride-14">tramites,</span> yani evrak işleri yüzünden hayat adeta durur. Örneğin, bir sürücü belgesini yenilemek için tüm gün boyunca kuyrukta beklemek gerekebilir. Buna karşın paralı kişiler için ücret karşılığı bekleyen <span class="CharOverride-14">gestor</span><span class="dipp"><a class="_idFootnoteLink" href="#footnote-225-171" id="footnote-225-171-backlink">171</a></span> -ya da daha gayrı resmi biçimiyle çakal- olarak bilinen insanlar vardır. Devlet dairelerinin etrafında birçok <span class="CharOverride-14">gestor</span> bulunabilmektedir; bazılarının kendi ofisleri bile vardır. Müşteriler sadece kendi bilgilerini verir -<span class="CharOverride-14">gestor</span> genellikle doldurulması gereken formlara sahiptir- ve tamamlanmış belgeleri teslim almak için bir saat kararlaştırırlar.</p>

    <p class="paragraf">Ücret, müşterinin kazanacağı zamanın miktarına göre saptanır. Becerikli bir <span class="CharOverride-14">gestor</span>un sorumluluklarından biri de ilgili kişilere ödemeler yaparak bürokratik süreci hızlandırmaktır. Sonuç olarak müşterinin kazandığı -ve uğruna ödeme yaptığı- zaman, <span class="CharOverride-14">gestor</span>un kaybettiği zamandan daha fazla olabilir. Her ne kadar <span class="CharOverride-14">gestor</span>un işi yolsuzluğa batmış olsa da, bu meslek aşağılanmaz. <span class="CharOverride-14">Gestor</span>lar genellikle faydalı aracılar olarak görülür, gerekli ve önemli bir hizmet verirler.</p>

    <p class="paragraf">Meksika’daki bazı evrak işleri için insanların kuyrukta kendi yerinde durması için başkalarının bedenlerini kiralaması gerçekten de mümkündür. Örneğin, vize alırken genellikle sabah kapılar açıldığında makul bir yere sahip olabilmeyi garantilemek için bir gece önceden konsolosluk binasının dışında kuyruğa girmek gerekir. Ne var ki binanın önündeki kalabalık gece boyunca sizin yerinize beklemek için tutulmuş insanlardan oluşur. Doğru ücret karşılığında sizin aileniz yerine orada başka bir aile bekleyebilir.</p>

    <p class="paragraf">Brezilya’da <span class="CharOverride-14">despachante</span><span class="dipp"><a class="_idFootnoteLink" href="#footnote-225-172" id="footnote-225-172-backlink">172</a></span> denilen daha eğitimli uzman bekleyiciler vardır. Bunlar zengin vatandaşlar ile sonu olmayan bürokratik işler arasında aracı olarak hizmet veren para-profesyonellerdir. Brezilya’daki evrak yükünün boyutu hakkında bir fikir vermek adına orada yaşadığım on iki ay süresince hükümetin almamı istediği vizeleri şöyle sıralayabilirim: Varışta bir giriş vizesi, komşu ülkelere yaptığım her dört yolculuk için dört geçici çıkış vizesi, bu dört seyahatimin ardından yeniden ülkeye alınmam için dört geçici giriş vizesi, kalma sürem sona erdiğinde Brezilya’dan ayrılabilmem için bir de çıkış vizesi. Hepsini toplayınca neredeyse orada kaldığım her aya bir vize düşmektedir.</p>

    <p class="paragraf">Bu bürokrasi saçmalığı, kaldığım sürenin sonuna doğru bana eve dönüş için uçak biletimi ayırtmadan önce almam gerektiği söylenmiş olan daimi çıkış vizesi için başvurduğumda artık iyice zıvanadan çıktı. İlgili binaya yaklaştığımda çoğu iyi giyimli olan ve profesyonel görünen evrak çantaları taşıyan her zamanki <span class="CharOverride-14">despachante</span> grubuyla karşılaştım. (<span class="CharOverride-14">Despachante</span>ler müşterilerinden, <span class="CharOverride-14">gestor</span> kuzenlerinin gördüğünden daha fazla itibar görürler.) Daha önceki vizelerimi alırken başarılı iş ilişkileri kurmuş olduğum birine bu işin ne kadar süreceğini sordum. Bana kendim yaparsam üç haftayı bulabileceğini, çünkü evrakların üç farklı binada birçok daireden geçmesi gerektiğini söyledi. İki hafta içinde Brezilya’dan ayrılmam gerektiğini söyledim. “Nao ha problema” diye yanıtladı beni. “Evraklarınızı doğrudan üçüncü binada çalışan bir ahbabıma götürebilirim, ilk iki binadaki memurlar yerine imza atabilir, ben de sizin için iki gün içinde teslim alabilirim.” “İlk iki binayı atlayacağını söylüyorsun ama” diye sordum, “bu devlet dairelerinin ilk sıralarda olmalarının da bir nedeni yok mu?” “Yok, bir sorun olmaz” diye yanıtladı, “Bilirsiniz, devlet işleri işte.”</p>

    <p class="paragraf">Başvuru evraklarımı yeniden gözden geçirirken <span class="CharOverride-14">despachante</span> benden “<span class="CharOverride-14">Carteira de Identidade: Estrangeiro Temporario”</span>mı istedi <span class="CharOverride-14">(Yabancılar İçin Geçici Kimlik Kartı).</span> Bunun Brezilya’da çalışmama izin verilmeden önce almam gereken bir kart -ki on bir aydır Brezilya’da çalışıyordum- ve giriş vizesi alabilmek için bir ön koşul olduğunu söyledi. Ona Brezilya’ya giriş yapmadan önce bu geçici yabancı kimlik belgesine başvurduğumu ve başvurumun onaylandığını, ancak asıl kartı hiç almadığımı açıkladım. O halde teknik olarak Brezilya’ya giriş iznim olduğuna dair hiçbir kanıtım olmadığına dikkat çekti, yani ayrılmama da izin verilmeyebilirdi. Çıkış vizemi alabilmem için önce giriş evraklarımı almam gerekiyordu. <span class="CharOverride-14">Despachante</span> ortaya çıkan bu yeni durum karşısında şaşkına dönmüştü. “Bu yabancı giriş belgelerinin en az bir şehre daha gitmesi gerekir ve bu da bir yılı bulabilir. Bunun için de uğraşmam gerekecek.”</p>

    <p class="paragraf">Hepsini bir hafta içinde halledebileceğini söyledi. Çok iyimser değildim. Ancak altı gün sonra, artık ciddi ciddi beni sınırdan geçirecek bir kaçakçı bulmayı düşünüyorken, <span class="CharOverride-14">despachante</span> evraklarla kapıma geldi. Brezilya’ya girişimden tam elli bir hafta sonra, yedi gün sonra bitecek olan ziyaretim için resmi iznimi almıştım. Ve aynı zamanda, çıkış iznim de onaylanmıştı.</p>

    <p class="paragraf">Zaman satışı bugün ABD’de de hızla büyüyen bir meslektir. Bununla birlikte tipik Amerikan tarzında girişimciler <span class="CharOverride-14">gestor</span>lar ve <span class="CharOverride-14">despachante</span>ler tarafından sağlanan hizmetlerden çok daha geniş bir etkinlik alanı hedeflemektedir. Örneğin, birkaç yıl önce Florida eyaletindeki Winter Park’ta Glenn Partin ve Richard Rogers tarafından “At Your Service”<span class="dipp"><a class="_idFootnoteLink" href="#footnote-225-173" id="footnote-225-173-backlink">173</a></span> isimli bir şirket kuruldu. <span class="CharOverride-14">At Your Service</span>, evin geçimi için kuyruklarda beklemekten alışverişe ve ayak işlerine koşturmaya kadar, müşterilerinin zaman ayırmak istemedikleri neredeyse her türlü işi onların yerine yapar. Bu iş tipik olarak gazeteci yazar Nancy Gibbs’in açıkladığı şeydir: “Giderek daha fazla girişimci, uzmanlıkları dahilinde saatleri yirmi beş dolardan elli dolara değişen ücretlerle hizmet verecektir. Bir zamanlar ev hizmetleri veren insanların oluşturduğu küçük ev sanayisi, bugün ülkenin tüm şehirlerinde patlayan bir iş koludur. Bir ailenin boş zamanını koruyabilmek kesin bir başarı getirir.”<span class="dipp"><a class="_idFootnoteLink" href="#footnote-225-174" id="footnote-225-174-backlink">174</a></span></p>

    <p class="paragraf">Varlıklı kişiler, beklemekten tam olarak kaçamadıkları zamanlarda dahi, yoksullardan daha az ıstırap çekerler. Onların bekleme ortamı mümkün olabildiğince rahat hale getirilir. <span class="CharOverride-14">Corporate Etiquette</span> isimli kitabında Milla Alihan şu tavsiyelerde bulunur:</p>

    <p class="paragraf ParaOverride-19">Herhangi bir iş adamının zamanını harcamak onun cüzdanını çalmakla aynıdır. Onu bekletmek hem işini kötü yapmak, hem de terbiyesizliktir.</p>

    <p class="paragraf ParaOverride-19">[Eğer gecikme kaçınılmaz ise] sekreteriniz durumu ona açıklamalı ve beklemesinin sorun olup olmayacağını sormalıdır. Daha sonra onu sizin özel ofisinize buyur etmeli, paltosuyla şapkasını almalı ve söz konusu iş adamının oturup rahat ettiğini görene dek beklemelidir. Ayrıca sizi beklerken çay, kahve, meşrubat ya da okuması için birkaç dergi alıp almayacağını sorması gerekir.<span class="dipp"><a class="_idFootnoteLink" href="#footnote-225-175" id="footnote-225-175-backlink">175</a></span></p>

    <p class="paragraf">Araştırmalar bu önerinin genellikle zorunlu görüldüğüne işaret etse de, aslında isteğe bağlıdır. Bir çalışmada Barry Schwartz ve meslektaşları Doğu Amerika’da bir kentte, müşterilerini idari ofiste ağırlayan bir mortgage şirketini gözlemledi. Müşterilerin statüsü ile bekledikleri süre arasında doğrudan bir ilişki olmasının yanı sıra, yüksek statülü müşterilere bekledikleri esnada içecek ikram edilme olasılığının, düşük statülü müşterilerinkinden dört kat daha fazla (yüzde otuz altıya karşılık yüzde sekiz) olduğu görüldü. Ayrıca bekleme odasından görüşmelerine giden yüksek statülü müşterilere bir personelin eşlik etme olasılığı, diğer müşterilere eşlik edilme olasılığından iki kat daha fazlaydı (yüzde yetmiş beşe yüzde otuz üç).<span class="dipp"><a class="_idFootnoteLink" href="#footnote-225-176" id="footnote-225-176-backlink">176</a></span></p>

    <p class="paragraf">Genellikle seçkin kimselere tamamen farklı kolaylıklar sağlanır. Örneğin, havaalanlarında, ayrıcalıklı yiyecek ve içeceklerin yanı sıra diğer lüks rahatlıkların da sunulduğu -bu seçkinlerin hiç değilse yüz kızartıcı biçimde “bekleme alanı” olarak adlandırılan yerde ya da “kapıda” çile çekmeye gönderilen alt sınıftan kalabalıklardan soyutlandığı- VIP salonlarına giriş imtiyazları vardır. Kanun sistemi bile kaynakları olan kişilere daha iyi bekleme koşulları sunar. Bekleme duruşmasında, zengin kimselerin neredeyse her zaman kendi evlerinde özgürce beklemelerini sağlayan kefalet paraları vardır. Yoksullar ise genellikle nezarethanede beklemek zorundadır. Eğer hapishaneye gönderilirlerse, kaynakları olanlar muhtemelen imtiyazsız kimselerin gittiklerine kıyasla çok daha rahat olan, örneğin, Club Fed<span class="dipp"><a class="_idFootnoteLink" href="#footnote-225-177" id="footnote-225-177-backlink">177</a></span> olarak adı çıkmış olan tesislerde “hapis yatarlar.”</p>

    <p class="alt_alt">Yedinci Kural</p>

    <p class="paragraf ParaOverride-21"><span class="CharOverride-14">Kimin bekleyeceğini daha güçlü olan kontrol eder.</span></p>

    <p class="paragraf ParaOverride-18">O halde statü ve para sayesinde, zamanı – hem kendinizin hem de diğerlerinkini – kontrol edebilmek mümkündür. Bu noktada bekleme oyununun özüne ulaşırız: Bu güçtür. Bundan daha büyük bir egemenlik sembolü yoktur, çünkü sahip olduklarımız içinde bir kez kaybedildikten sonra yerine hiçbir şekilde konamayacak olan tek şey zamandır. Güç prensibi üçlü olarak ortaya çıkar: İlk olarak, bir kişiyi bekletmek bir tür güç kullanmaktır. İkincisi, güçlü insanların diğerlerini bekletebilme yetkisi vardır. Son olarak üçüncüsü de, beklemeye istekli olan kişi bu gücü tanır ve kabul eder.</p>

    <p class="paragraf">Bu kuralın farkında olan önemli güç aktörleri genellikle kişisel zamana doğrudan saldırılarda bulunur. Bhagwan Shree Rajneesh’in eski dini imparatorluğundaki yüksek mevkili bir kadın bana şöyle söylemişti: “Bhagwan’ın amacı tam adanmışlıktı. ABD’deki tanıtıma hafta sonları esnasında, bu sürece yeni katılanlardan söz vermelerini isteyerek başlardık. İlk talebimiz saatlerini bırakmalarıydı, bunu paraları ve kıyafetleri takip ederdi. Bhagwan bir kez -önce sembolik olarak, daha sonra da gerçek anlamda- onların zamanına sahip olduktan sonra, <span class="CharOverride-14">onlara</span> da sahip olacağını bilirdi.<span class="CharOverride-14">”</span></p>

    <p class="paragraf">Bazen güçlü olan kişi, astlarına kimin patron olduğunu hatırlatmak için bir tür kas esnetme yöntemi olarak diğerlerini bekletir. Ortaçağ’da Papa VII. Gregory’nin bu antrenmanın gerekliliğinin farkında olduğu söylenir. Bir defasında -bir zamanlar onun otoritesine meydan okumuş olan- Kutsal Roma İmparatoru IV. Henry’yi huzuruna kabul etmeden önce, kar ve buz içinde üç gün üç gece yalınayak beklemek zorunda bırakmıştır.</p>

    <p class="paragraf">Bekleyişlerin gündelik yaşamlarında merkezi bir rol oynadığı Rusların, bir silah olarak beklemeyi kullanmaya özel bir düşkünlükleri vardır. Örneğin,<a id="Anchor-33"></a> Aleksandr Solzhenitsyn, <span class="CharOverride-14">The Cancer Ward</span>’da şunları yazmıştır:</p>

    <p class="paragraf ParaOverride-19">Adamla karşılaşınca, (ya da ona telefon açınca veya özel olarak onu çağırtınca) şöyle söyleyebilir: “Lütfen yarın onda ofisime gelin.” Muhtemelen neden çağırıldığını ya da ne için azar yiyeceğini bir an önce bilmek isteyeceği için, “Şimdi uğrasam olmaz mı?” diye soracaktır kişi. “Hayır, şimdi olmaz” diyecektir Rusanov hem kibar, hem de kesin bir tonda çıkışarak. O an meşgul olduğunu ya da bir toplantıya girmek zorunda olduğunu söylemez. Hiçbir şekilde çağırılan adamı rahatlatacak açık ve basit bir gerekçe sunmaz (zira bu hilenin inceliği buradadır). Sadece her biri nahoş olan birçok farklı yoruma açık olacak biçimde “Şimdi olmaz” diyecektir. Çalışan, yüreksizliği ya da deneyimsizliği yüzünden, “Ne hakkında?” diye sorabilir. Sorunun densizliğini es geçerek, “Yarın öğrenirsin” diye yanıtlayacaktır kadife gibi bir sesle Pavel Nikolaevich. Oysa yarına daha çok zaman vardır.<span class="dipp"><a class="_idFootnoteLink" href="#footnote-225-178" id="footnote-225-178-backlink">178</a></span></p>

    <p class="paragraf">Askeri stratejiler de bazen bilhassa zamanı bir savunma silahı olarak ustalıkla kullanır. Oyunu iyi oynadıklarında iyi silahlanmış düşmanlar puanları kapabilir. Örneğin Lyndon Johnson, başkanlığının ilk zamanlarında Nicholas Katzenbach’dan Vietnam’daki ABD bombardımanının durdurulması ve bölgedeki ABD birliklerinin kademeli olarak geri çekilmesini savunan (sonuçsuz) bir mesaj almış. Başkan Lyndon Johnson’un merkezi grubunda olan Clark Clifford bu mesajı “hem çarpıcı hem de kehanet niteliğinde” şeklinde tanımlamıştır:</p>

    <p class="paragraf ParaOverride-19">Napolyon’un Moskova’ya ilerleyişinden önce Ruslar araziyi nasıl kullandıysa Hanoi de zamanı öyle kullanıyor; sürekli geri çekilerek, her savaşı kaybederek, ancak sonunda düşmanın artık hareket edemeyeceği koşullar yaratarak. Napolyon için bu koşullar uzun ikmal hatları ve soğuk Rus kışıydı; Hanoi de bizim için bunun cephesi ya da diğer görünebilir başarı simgeleri olmayan uzatmalı bir savaştan kaynaklanan, giderek artan anlaşmazlık, sabırsızlık ve sinir bozukluğu olmasını umuyor. Zaman, Vietnam’daki müdahalemizin bu aşamasındaki en kritik unsurdur. Vietnam’daki ilerleyişin kaplumbağası, anavatandaki muhalefetin tavşanının önüne geçebilir mi?</p>

    <p class="paragraf">Bekleme Oyununda son On Yılın İktidar Oyuncusu bana kalırsa Irak lideri Saddam Hüseyin’dir. Her türlü nesnel askeri ölçüte göre Birleşmiş Milletler ve müttefik kuvvetleri Saddam’a bir dizi zalimce yenilgi yaşattı. Bağdat, kendi başına neredeyse hiç karşı saldırı yapamayacak durumdayken amansız bir bombardımana ve neredeyse tam bir ticari ambargoya maruz kaldı. Eylemsizliği ve sabrı Saddam’ın tek savunması -ve nihayetinde saldırısı- oldu. Washington her tehdidin ardından karşılık beklerken, Bağdat her seferinde tempoyu düşürürdü.<span class="dipp"><a class="_idFootnoteLink" href="#footnote-225-179" id="footnote-225-179-backlink">179</a></span></p>

    <p class="paragraf">1990 Ağustos’unda ABD önce nüfuzunu Irak’a neredeyse tam bir ticari ambargo koymak için kullandı. <span class="CharOverride-14">USA Today</span>’in manşetinde geleceğin bir prototipi vardı: “Şimdi, bekleme oyunu.” Saddam’ın yine karşılık vermemesinin ardından ABD askeri tehditlerini arttırmak zorunda kaldı. Ortadoğu uzmanı Ahmad Khalidi’nin de <span class="CharOverride-14">New York Times</span>’a söylediği gibi, “Her geçen gün açıkça gösteriyor ki, Saddam Hüseyin ne kadar uzun süre dayanırsa, Irak’a destek seli de o kadar artacaktır.”<span class="dipp"><a class="_idFootnoteLink" href="#footnote-225-180" id="footnote-225-180-backlink">180</a></span> ABD ordusundan bir istihbarat uzmanı ise şöyle yorumlamıştır: “Saddam’ın, kendisi için en az maliyetle savaşın temposunu bir kez daha kontrol ediyor olması beni endişelendiriyor.”<span class="dipp"><a class="_idFootnoteLink" href="#footnote-225-181" id="footnote-225-181-backlink">181</a></span> Teslim olduktan sonra bile Saddam aynı zamansal kontrolü uyguladı. Askerleri ne zaman geri çekilecekti? Silahlarını ne zaman yok edecekti? Teftiş ekibinin girişine ne zaman izin verilecekti? Ültimatomlar hep düşmanlarından geldi ve her seferinde Saddam’ın yanıtı beklendi.</p>

    <p class="paragraf">1996 Haziranı’nda <span class="CharOverride-14">New Yorker</span>’daki Saddam’ın profilinde, T.D. Allman şöyle der: “Bugün Saddam’ın elindeki gücün tamamen aynı kaldığı konusunda herkes hemfikirdir.” Zafer birinin iktidarda kalmasıyla ölçülürse, diye sonlandırır Allman; “Saddam Körfez Savaşı’ndaki ‘yenilgisinden’ zafer çıkarmakla kalmamış, ayrıca giderek güç kazanmaya da devam etmiştir.” Saddam rejiminin dışişleri bakanı ve başbakan yardımcısı olan Tarık Aziz de aynı makalede şöyle övünür: “Elbette galip geldik… Sizi yendik! Irak ilkelleşmek zorunda kalmadı, denetim hala bizde. Bush ve Baker artık gücünü yitirdi.” Saddam’ın ve onun liderliğinin daha ne kadar hüküm sürmesinin planlandığı sorulduğunda ise Aziz, “Sonsuza dek”<span class="dipp"><a class="_idFootnoteLink" href="#footnote-225-182" id="footnote-225-182-backlink">182</a></span> diye yanıtlar. İşte bu, yaşamın hızının kontrolüyle beraber gelen güçtür.</p>

    <p class="alt_alt">Sekizinci Kural</p>

    <p class="paragraf ParaOverride-21"><span class="CharOverride-14">Beklemek etkin bir kontrol aracı olabilir</span></p>

    <p class="paragraf ParaOverride-21"><span class="CharOverride-14">(ya da Siddhartha hareketi).</span></p>

    <p class="paragraf ParaOverride-18">Saddam’ın durumu, güç kuralının özel bir uygulamasını gösterir: Nasıl beklediğin de kendi başına güçlü bir hareket olabilir. Herman Hesse’nin genç Siddhartha’sı, “eğer düşünür, bekler ve oruç tutarsa herkesin amacına ulaşabileceğine, büyü yapabileceğine” inanırdı. Doğru tutumla beklemek yaşamdaki engellere karşı güçlü bir araçtır.</p>

    <p class="paragraf">Buradaki kilit unsur zihinlerimizi saat zamanından olay zamanına ilerletmek, saatin gösterdiği vakti ve vaktin nakit olduğu görüşünü unutmaktır. Siddhartha amaçlarına ulaşabilmek için gerektiği kadar zaman harcamaya istekliydi. Zamanın değerini ve bunun saat başı ücretlendirmeyle ilgili olmadığını biliyordu. Toplumun saatiyle yönetilmek ona göre en kıymetli kaynağının boşa harcanmasıydı.</p>

    <p class="paragraf">Şair Rainer Maria Rilke bunu daha kısa ve öz ele alır. Masasının üzerinde yazılı tek bir kelime olduğu söylenir: “BEKLE.” Rilke beklemenin her şeyden önce şimdi ile gelecek arasındaki boşluk ve bağlantı olduğunu anlamıştır. Bu, Aziz Augustine’in “geleceğin bugünü” dediği şeydir.</p>

    <p class="paragraf">Siddhartha yaklaşımı son derece etkili olabilir, bilhassa da araçları kısıtlı olan insanlar için. Ancak Saddam Hüseyin’in gösterdiği gibi bu sadece manevi arayışlara özgü değildir. Bazen nahoş biçimler de alır. Walter Winchell zamanının genel anlamda en etkili gazetecisi olarak görülürdü ve kesinlikle en korkulanıydı. Winchell hızla ilerledi, o zamanlar kendisi hakkında “Öldüren bir hızda yaşıyorum” diye yazmıştı. Ancak en büyük gücüne beklemek sayesinde ulaştı. Otobiyografisinde Winchell onu terk etmiş olan “nankörlerden” bahsetmiştir:</p>

    <p class="paragraf ParaOverride-19">Onları affettim, ancak unutmak zorunda değilim. Ben bir savaşçı değil, bir “yazarım”. Nankörleri fermuarları açıkken yakalayana dek beklerim ve sonra bunun fotoğrafını çekerim.</p>

    <p class="paragraf ParaOverride-19">Aşağılığın biri bana pislik yaptığında (ben ona yardım ettikten sonra) onun bu iltifatını ona iade ederim. Ya gazetede, ya canlı yayında ya da kafasına bir şişe ketçap fırlatarak. Onlar hakkında yazacak çirkin şeyler hazırlamam. Uyuşturucu satın almak ya da pezevenklik yapmaktan hapse tıkılmalarını kollarım ve sonra bunu halka duyururum.<span class="dipp"><a class="_idFootnoteLink" href="#footnote-225-183" id="footnote-225-183-backlink">183</a></span></p>

    <p class="paragraf">O Siddhartha değildi. Ancak Winchell, ustanın zaman hakkındaki öğretisini iyi anlamıştı.</p>

    <p class="paragraf">Siddhartha ilkesinin potansiyel gücü reddedilemez. Ancak her ne kadar oynayacak basit ve güçlü bir kartı olsa da, kullanım alanı kısıtlı olabilir. Sorun onun uygulanmasının genellikle birinci kuralın (“Vakit nakittir”) yeniden yorumlanmasını gerektirmesidir ki bu, birçok insanın Saddam Hüseyin’inki kadar hoşuna giden bir davranış değildir. 20. yüzyıl Siddhartha’larının çoğu için olağan sonuç, korkarım ki, Mary Montgomery Singleton’ın şiirinde kusursuz bir şekilde ifade edilir:</p>

    <p class="paragraf"><span class="CharOverride-14">Ah, “her şey bekleyenin ayağına gelir”</span></p>

    <p class="paragraf"><span class="CharOverride-14">(böyle derim kendimi mutlu etmek için),</span></p>

    <p class="paragraf"><span class="CharOverride-14">Ama biri yanıtlar, usulca ve hazin,</span></p>

    <p class="paragraf"><span class="CharOverride-14">“Gelir belki, ama çok geç gelir.”</span></p>

    <p class="alt_alt">Dokuzuncu Kural</p>

    <p class="paragraf ParaOverride-21"><span class="CharOverride-14">Zaman bir hediye olarak sunulabilir.</span></p>

    <p class="paragraf ParaOverride-18">Beklemek cömert bir davranış olarak da kullanılabilir. Genellikle doğrudan ve kişisel olarak sunulur: Birinin iyileşmesini beklemek, ölüm döşeğinin başında bir bakıcı olmak gibi. Ancak zaman, yüz yüze temas olmaksızın da bir hediye olarak verilebilir. Belki de tüm bekleme örnekleri arasında en ilginci, insan daha üstün birine saygısını sunmak için açık açık zaman harcamayı seçtiğinde gerçekleşendir.</p>

    <p class="paragraf">Örneğin, John Kennedy suikastının ardından neredeyse çeyrek milyon insan, cenaze töreninde naaşının yattığı Hükümet Konağının önünde bir saatten fazla soğukta bekledi. Kimse onları orada olmaya zorlamamıştı. Kimse onlara minnettarlığını sunmadı. Bu insanlar sadece sevgili liderlerine zamanlarını sunmayı seçmişti, tıpkı bir Budist’in bir ilahın ayaklarının dibine meyve bırakması gibi. Katılımcılardan biri şöyle açıklamıştı: Töreni Y.’deki odamızda televizyondan izliyorduk. Ancak izledikçe kendimizi bir şey yapmak zorunda hissettik – bir şey yapmalıydık.”<span class="dipp"><a class="_idFootnoteLink" href="#footnote-225-184" id="footnote-225-184-backlink">184</a></span> Vaktin nakit olduğu bir toplumda, gönüllü olarak bekleme gerçekten de çok kıymetli bir hediyedir.</p>

    <p class="paragraf">Zamanı hediye etmek, onu saygı göstermek için kullanmanın özel bir örneğidir. Gönüllü olarak bekleme, bir başka insana duyulan saygıyı ifade eder. Sözgelimi Emily Post’un Beyaz Saray görgü kurallarına dair tavsiyeleri şöyle söyler:</p>

    <p class="paragraf ParaOverride-19">Beyaz Saray’a davet edildiğinizde en azından kararlaştırılan saatten birkaç dakika önce varmanız gerekir. Başkan misafir salonuna girdiğinde orada hazır bulunmamak kadar affedilemez bir görgü kuralı ihlali daha yoktur.<span class="dipp"><a class="_idFootnoteLink" href="#footnote-225-185" id="footnote-225-185-backlink">185</a></span></p>

    <p class="paragraf">Görgü kuralları kişiye, üstü oradan ayrılana kadar beklemesini de söyler. Millicent Fenwick görgü kuralları kitabında şöyle der: “Hiçbir misafirin geç kalmaması ve hiçbir misafirin Başkan ve eşi üst kata çıkmadan ayrılmaması, iki temel Beyaz Saray görgü kuralıdır.”<span class="dipp"><a class="_idFootnoteLink" href="#footnote-225-186" id="footnote-225-186-backlink">186</a></span> Zaman “sunma” önemlidir, çünkü kâr ve kazanç ya da arz ve talep açıklamalarının ötesine geçer, –ki böyle durumlarda “bekleme” incelememiz başlar. Bunun yegâne amacı sosyal bir mesaj iletmektir. Kelimeler yetersiz kaldığında, saf ve sessiz lisan devreye girer.</p>

    <p class="alt_alt">Onuncu Kural</p>

    <p class="paragraf ParaOverride-21"><span class="CharOverride-14">Sırayı bozacaksanız bunu arkalarda yapın.</span></p>

    <p class="paragraf ParaOverride-18">Kuyruğa aradan girip diğerlerinin önüne geçenlerin, kendilerini tehlikeden sakınmak için bu hareketlerini kuyruğun sonlarına doğru yapmaları gerekir. Mesela her Ağustos ayında binlerce Avustralyalı futbolsever Super Bowl müsabakasına denk olan karşılaşmalar için kalan birkaç koltuktan birini alabilmek umuduyla, Melbourne Cricket Stadyumu’nun önünde geceden kuyruk oluşturur. Psikolog Leon Mann ve meslektaşları 1960’larda bu kuyrukları incelediğinde, en çok araya girişlerin kuyruğun sonuna yakın olan, yani bilet alabilme ihtimalinin çok düşük olduğu yerlerde gerçekleştiğini keşfedince çok şaşırırlar. Bunun bir nedeni, kuyruğun sonlarının yeterince düzenli olmamasıydı. Son gelenler orada bir arada daha az vakit geçiriyorlardı, dolayısıyla birbirlerine daha az aşina olduklarından, araya girişleri fark edip engellemeye çalışma olasılıkları daha düşüktü.<span class="dipp"><a class="_idFootnoteLink" href="#footnote-225-187" id="footnote-225-187-backlink">187</a></span></p>

    <p class="paragraf">Kuyruğun arkalarda bozulmasının bir diğer nedeni de burada daha az insanın şikayet etmesiydi. Stanley Milgram ve arkadaşları tren bileti gişeleri, bahis salonları ve New York’taki diğer yerlerde kuyrukta araya girdiklerinde insanların tepkilerini test etti.<span class="dipp"><a class="_idFootnoteLink" href="#footnote-225-188" id="footnote-225-188-backlink">188</a></span> Tüm itirazları değerlendirdiklerinde, yüzde yetmiş üçünün araya girme noktasının gerisindekilerden -alacakları biletin araya giren kişi yüzünden etkilenme ihtimali olan kişilerden- geldiğini buldular. Kuyruğun ne kadar arkasından araya giriliyorsa, o kadar az itiraz edenle çekişmek muhtemeldir. Kuyruğun bu dinamiklerini daha geniş bir sosyal düzene uyarladığımızda, bekleme oyununda alttakilerin kaybettiğini başka bir biçimde görmüş oluruz.</p>

    <p class="alt">ULUSLARARASI BEKLEME OYUNU</p>

    <p class="paragraf">Kendi ülkelerinde bekleme konusunda bilgili olan insanların, bu karmaşık oyunu yabancı bir ülkede oynamayı öğrenmeleri zordur. Kurallar, tıpkı ülkelerin kendisi gibi çok farklıdır.</p>

    <p class="paragraf">Örneğin, İngilizler kuyruklarının düzenliliği ile övünürler. Diğer taraftan İsrailliler inatla düzgün sıralar oluşturmaya direnirler. Ancak Leon Mann otobüs duraklarındaki İsraillileri incelediğinde, açıkça ifade edilmeyen kurallar belirlediklerini, bu yüzden yolcuların neredeyse her zaman otobüse, durağa varış sırasına göre bindiğini keşfetmiştir. Mann bu sistemin bağımsızlığa önem veren, ihtiyaçlara göre hareket eden, ancak sıkı disiplini de reddeden İsrail toplumunun düzenli ve eşitlikçi doğasını yansıttığını söyler.<span class="dipp"><a class="_idFootnoteLink" href="#footnote-225-189" id="footnote-225-189-backlink">189</a></span></p>

    <p class="paragraf">Beklemeye olan tepkiler de kültürel olarak farklılık gösterir. Sözgelimi bir çalışma, İtalyan kuyruklarının çoğunlukla kaygısız sohbetlerin edildiği genel bir neşe havası içinde olduğunu, ancak Amerikan kuyruklarının ise tam aksine sinirlilik ve sabırsızlığın tipik örnekleri olduğunu göstermiştir. Bir başka çalışma da Amerika’daki Katoliklerin kuyrukta bekleme konusunda Protestanlardan daha sabırsız olduğunu keşfetmiştir.<span class="dipp"><a class="_idFootnoteLink" href="#footnote-225-190" id="footnote-225-190-backlink">190</a></span></p>

    <p class="paragraf">Bekleme kuralları her zaman açık olarak ifade edilmediğinden, dışarıdan gelenler mesajı çoğunlukla yanlış anlarlar. Bunun sonucunda ise kaçınılmaz olarak çatışma yaşanır. Sözgelimi Fas Kralı Hassan görüşmelere geç gelmesiyle tanınır ve zamana riayet etmeyişi nihayetinde ülkesinin dış ilişkilerini zedelemiştir. 1981’de kendisini ziyarete gelen Kraliçe II. Elizabeth’i Kral tam on beş dakika bekletmiş ve Kraliçe bu durumdan hiç hoşnut kalmamıştır.</p>

    <p class="paragraf">Bir başka durumda Kral Hassan, Charles-Diana nikahına gelmeyen birkaç önemli kraliyet üyesinden biri olmuştu. Konumu gereği davet edilmesi gerekiyordu. Ancak davetin belirgin özelliği, Anglo-Saksonların dakikliğe atfettiği önemi ve Majestelerinin tören için zamanında geleceğine dair umutları ima eden açıklamalardı. Kral daha sonra bazı acil meselelerin -ne yazık ki- şahsen katılmasını engelleyeceği yanıtını verdi ve kendisinin yerine Veliaht Prensi gönderdi.<span class="dipp"><a class="_idFootnoteLink" href="#footnote-225-191" id="footnote-225-191-backlink">191</a></span></p>

    <p class="paragraf">Faslılar hala Kral’ın dakik olamayışının İngilizleri neden bu denli rahatsız ettiğini anlayamamaktadır. “Kral ne Kraliçe’yi ne de bir başkasını bekletmiş olabilir” demişti daha sonra içlerinden biri, “çünkü Kral gecikemez.”</p>

    <p class="paragraf">İyice dinlerseniz, o sessiz lisanı duyabilirsiniz.</p>

    <div class="_idFootnotes">
      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-155-backlink" id="footnote-225-155">155</a> <span class="CharOverride-19">Osuna, E. (1985). The psychological cost of waiting.</span> <span class="CharOverride-20">Journal of Mathematical Psychology</span> <span class="CharOverride-19">29, 82–105.</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-156-backlink" id="footnote-225-156">156</a> <span class="CharOverride-19">Gwertzman, B. (13 Mayıs 1969). Soviet shoppers spend years in line.</span> <span class="CharOverride-20">New York Times</span><span class="CharOverride-19">, 13.</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-157-backlink" id="footnote-225-157">157</a> <span class="CharOverride-19">Dressler, C. (21 Haziran 1988). Minute here, an hour there: They add up.</span> <span class="CharOverride-20">The Fresno Bee</span><span class="CharOverride-19">, A1.</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-158-backlink" id="footnote-225-158">158</a> <span class="CharOverride-19">Şüphesiz ki bu konudaki en iyi bilgi kaynağı şudur: Schwartz, B. (1975).</span> <span class="CharOverride-20">Queuing and Waiting</span><span class="CharOverride-19">. Chicago: University of Chicago Press. Bu bölüm de büyük ölçüde Schwartz’ın öncü çalışmalarına dayanmaktadır.</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-159-backlink" id="footnote-225-159">159</a> <span class="CharOverride-19">Alıntılayan: Gibbs, N. (24 Nisan 1989). How America has run out of time.</span> <span class="CharOverride-20">Time</span><span class="CharOverride-19">, 58–67, 67.</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-160-backlink" id="footnote-225-160">160</a> <span class="CharOverride-19">Robinson, J. (1991, Kasım). Your money or your time.</span> <span class="CharOverride-20">American Demographics</span><span class="CharOverride-19">, 22–25.</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-161-backlink" id="footnote-225-161">161</a> <span class="CharOverride-19" xml:lang="tr-TR">Om mani padme hum, Budistler’in çok kullandığı, ıstıraplardan kurtulmaya, ruhun rahatlamasına yarayan Sanskritçe bir mantradır. Mantralar, psikolojik ve enerjik etki sağlayan sanatsal, kalıplaşmış hecelerdir. “Om” belirli bir anlamı olmayan bir hecedir, Manipadme’nin anlamı “mücevher Lotus çiçeği” olarak nitelendirilir ve mantranın son hecesi “Hum” da günahlardan arınma olarak çevrilir. (ç.n.)</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-162-backlink" id="footnote-225-162">162</a> <span class="CharOverride-19">Mehta, Ved (19 Ocak 1987). Letter from New Delhi.</span> <span class="CharOverride-20">The New Yorker</span><span class="CharOverride-19">, 52–69.</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-163-backlink" id="footnote-225-163">163</a> <span class="CharOverride-19">a.g.e., s. 58.</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-164-backlink" id="footnote-225-164">164</a> <span class="CharOverride-19">Cialdini, R. (1988).</span> <span class="CharOverride-20">Influence: Science and Practice, 2nd</span> <span class="CharOverride-19">Ed, 230. Glenview, Ill.: Scott-Foresman.</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-165-backlink" id="footnote-225-165">165</a> <span class="CharOverride-19">Halpern, J., and Isaacs, K. (1980). Waiting and its relation to status.</span> <span class="CharOverride-20">Psychological Reports</span> <span class="CharOverride-19">46, 351–54.</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-166-backlink" id="footnote-225-166">166</a> <span class="CharOverride-19" xml:lang="tr-TR">Amerikan İç Savaşı’nda Güney Eyaletleri Marşı (ç.n.)</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-167-backlink" id="footnote-225-167">167</a> <span class="CharOverride-19">Bkz.: Levine, R., West, L., and Reis, H. (1980). Perceptions of time and punctuality in the United States and Brazil.</span> <span class="CharOverride-20">Journal of Personality and Social Psychology</span> <span class="CharOverride-19">38 (4), 541–50.</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-168-backlink" id="footnote-225-168">168</a> <span class="CharOverride-19">From E. B. White (1935).</span> <span class="CharOverride-20">The Second Tree from the Corner</span><span class="CharOverride-19">. New York: Harper and Bros. 225–26.</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-169-backlink" id="footnote-225-169">169</a> <span class="CharOverride-19">Schwartz, B. (1975).</span> <span class="CharOverride-20">Queuing and Waiting</span><span class="CharOverride-19">. Chicago: University of Chicago Press, 21.</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-170-backlink" id="footnote-225-170">170</a> <span class="CharOverride-19">a.g.e., s. 110–32.</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-171-backlink" id="footnote-225-171">171</a> <span class="CharOverride-19" xml:lang="tr-TR">İspanyolcada müdür anlamında (ç.n.)</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-172-backlink" id="footnote-225-172">172</a> <span class="CharOverride-19" xml:lang="tr-TR">Portekizcede “sevk memuru” anlamında (ç.n.)</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-173-backlink" id="footnote-225-173">173</a> <span class="CharOverride-19" xml:lang="ar-SA">İngilizcede</span> <span class="CharOverride-19" xml:lang="tr-TR">“</span><span class="CharOverride-19" xml:lang="ar-SA">Emrinize Amade</span><span class="CharOverride-19" xml:lang="tr-TR">”</span> <span class="CharOverride-19" xml:lang="ar-SA">anlamında (ç.n.)</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-174-backlink" id="footnote-225-174">174</a> <span class="CharOverride-19">Gibbs, N. (24 Nisan 1989). How America has run out of time.</span> <span class="CharOverride-20">Time</span><span class="CharOverride-19">, 67.</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-175-backlink" id="footnote-225-175">175</a> <span class="CharOverride-19">Altıntılayan: Schwartz, B. (1975).</span> <span class="CharOverride-20">Queuing and Waiting,</span> <span class="CharOverride-19">135. Chicago: University of Chicago Press.</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-176-backlink" id="footnote-225-176">176</a> <span class="CharOverride-19">a.g.e., s. 135–52.</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-177-backlink" id="footnote-225-177">177</a> <span class="CharOverride-19" xml:lang="tr-TR">Kuzey Amerika İngilizcesinde, diğerlerinden daha konforlu olan bu hapishanelere, ünlü tatil köyü zinciri Club Med’e gönderme yapılarak, Club Fed denilmektedir. (ç.n.)</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-178-backlink" id="footnote-225-178">178</a> <span class="CharOverride-19">Solzhenitsyn, A. (1968).</span> <span class="CharOverride-20">The Cancer Ward</span><span class="CharOverride-19">, 222. New York: Dial.</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-179-backlink" id="footnote-225-179">179</a> <span class="CharOverride-19">Clifford, C., with Holbrooke, R. (6 Mayıs 1991). Annals of Government (The Vietnam Years)—Part 1.</span> <span class="CharOverride-20">The New Yorker</span><span class="CharOverride-19">, 79.</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-180-backlink" id="footnote-225-180">180</a> <span class="CharOverride-19">İbrahim, Y. M. (1991, Şubat 3). In the mideast, a fear that war is only the beginning.</span> <span class="CharOverride-20">The New York Times Week in Review</span><span class="CharOverride-19">, 1–2, 1.</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-181-backlink" id="footnote-225-181">181</a> <span class="CharOverride-29" xml:lang="tr-TR">Greve, F., and Donnelly, J. (27 Ocak 1991). Oil nears water supply.</span> <span class="CharOverride-30" xml:lang="tr-TR">The Fresno Bee</span><span class="CharOverride-29" xml:lang="tr-TR">, A1, A8.</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-182-backlink" id="footnote-225-182">182</a> <span class="CharOverride-19">Allman, T. D. (17 Haziran 1996). Saddam wins again.</span> <span class="CharOverride-20">The New Yorker</span><span class="CharOverride-19">, 60–65.</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-183-backlink" id="footnote-225-183">183</a> <span class="CharOverride-19">Gabler, N. (1994).</span> <span class="CharOverride-20">Winchell: Gossip, Power and the Culture of Celebrity</span><span class="CharOverride-19">, xv. New York: Knopf.</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-184-backlink" id="footnote-225-184">184</a> <span class="CharOverride-19">New York Times, 25 Kasım 1963; alıntılayan: Schwartz, B. (1975).</span> <span class="CharOverride-20">Queuing and Waiting</span><span class="CharOverride-19">, 42. Chicago: University of Chicago Press.</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-185-backlink" id="footnote-225-185">185</a> <span class="CharOverride-19">Post, E. (1965).</span> <span class="CharOverride-20">Emily Post’s Etiquette: The Blue Book of Social Usage</span><span class="CharOverride-19">, 48. New York: Funk and Wagnall’s.</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-186-backlink" id="footnote-225-186">186</a> <span class="CharOverride-19">Alıntılayan: Schwartz, B. (1975).</span> <span class="CharOverride-20">Queuing and Waiting</span><span class="CharOverride-19">, 43. Chicago: University of Chicago Press.</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-187-backlink" id="footnote-225-187">187</a> <span class="CharOverride-19">Mann, L. (1970). The social psychology of waiting lines.</span> <span class="CharOverride-20">American Scientist</span> <span class="CharOverride-19">58, 389–98.</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-188-backlink" id="footnote-225-188">188</a> <span class="CharOverride-19">Milgram, S., Liberty, H., Toledo, R., and Wackenhut, J. (1986). Response to intrusion into waiting lines.</span> <span class="CharOverride-20">Journal of Personality and Social Psychology</span> <span class="CharOverride-19">51, 683–89.</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-189-backlink" id="footnote-225-189">189</a> <span class="CharOverride-19">Mann, L. (1970). The social psychology of waiting lines.</span> <span class="CharOverride-20">American Scientist</span> <span class="CharOverride-19">58, 389–98.</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-190-backlink" id="footnote-225-190">190</a> <span class="CharOverride-19">Schwartz, B. (1975).</span> <span class="CharOverride-20">Queuing and Waiting</span><span class="CharOverride-19">, 153–66. Chicago: University of Chicago Press</span></p>
      </div>

      <div class="_idFootnote">
        <p class="Basic-Paragraph" xml:lang="en-GB"><a class="_idFootnoteAnchor" href="#footnote-225-191-backlink" id="footnote-225-191">191</a> <span class="CharOverride-20">The New Yorker</span> <span class="CharOverride-19">(9 Temmuz 1984). King Hassan of Morocco, 47.</span></p>
      </div>
    </div>
  </div>
</body>
</html>
