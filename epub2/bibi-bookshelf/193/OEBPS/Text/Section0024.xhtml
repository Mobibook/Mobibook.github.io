<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>20</h1>

  <p>Peter Falco dirseğine kadar kana batmıştı. Ameliyat masasından kafasını kaldırınca, travma odasına giren Catherine'i gördü. Aralarında ne kadar önemli bir gerginlik olursa olsun, Peter'ın yanında ne kadar rahatsızlık hissederse hissetsin, hepsi kaybolmuştu. Çarpışmanın ortasında iş yapmaya çalışan iki profesyonel rolüne büründüler.</p>

  <p>"Bir tane daha getiriyorlar!" dedi Peter. "Bununla dört edecek. Arabayı kesip adamı çıkarmaya çalışıyorlar hâlâ."</p>

  <p>Kesikten kan fışkırdı. Tepsiden bir kıskaç kapıp, açık karnın içine daldırdı.</p>

  <p>"Yardım ediyorum," dedi Catherine steril önlüğün torbasını kapayan bandı koparırken. "Hayır, bunu ben tek başıma hallederim. Kimball'un sana İki Numara'da ihtiyacı var."</p>

  <p>Sanki söylediklerinin altını çizmek istermiş gibi, bir ambulans sireni odanın uğultusunu delip geçti.</p>

  <p>"Bu gelen, sizin," dedi Falco. "İyi eğlenceler."</p>

  <p>Catherine ambulans rampasına koştu. Dr. Kimball ile iki hemşire çoktan gelmiş, bipleyerek geri geri gelen arabanın yaklaşmasını bekliyordu. Kimball'un ambulans kapısını açmasına bile kalmadan, içeriden yaralının bağırmasını duydular, paralı, kolları ve omuzları dövmelerle kaplı genç bir adamdı. Personel sedyeyi ambulanstan çıkarırken küfürler savurup, lanetler okuyordu. Catherine adamın alt kısmını örten kana batmış çarşafı görünce, neden bağırdığını anladı.</p>

  <p>"Olay yerinde bir ton morfin verdik," dedi ambulanstaki sağlık görevlisi, sedyeyi Travma İki'ye iterlerken. "Pek etki yapmışa benzemiyor!"</p>

  <p>"Ne kadar?" diye sordu Catherine.</p>

  <p>"Deri altından kırk-kırk beş miligram. Kan basıncı düşmeye başlayınca kestik."</p>

  <p>"Bana uyup kaldırın!" dedi bir hemşire. "Bir, iki, üç!"</p>

  <p>"Aman TANRIM! ACIYOR!"</p>

  <p>"Biliyorum tatlım, biliyorum."</p>

  <p>"BİR BOK BİLDİĞİN YOK!"</p>

  <p>"Birazdan kendini daha iyi hissedeceksin. Adın ne evlat?"</p>

  <p>"Rick... Tanrım, bacağım..."</p>

  <p>"Rick ne?</p>

  <p>"Roland!"</p>

  <p>"Alerjin var mı Rick?"</p>

  <p>"KAFAYI MI YEDİNİZ SIZ?"</p>

  <p>"Değerler alınıyor mu?" dedi Catherine eline eldivenlerini geçirirken.</p>

  <p>"Kan basıncı bir-sıfır-ikiye altmış. Nabız yüz otuz."</p>

  <p>"Deri altından on miligram morfin," dedi Kimball.</p>

  <p>"SİKTİR GİT! YÜZ MİLİGRAM VERİN!"</p>

  <p>Ameliyathane personeli kan alıp serum torbalarını asarken, Catherine kana batmış çarşafı kaldırdı ve bir bacak olduğu güçlükle anlaşılan uzvun üzerine aceleyle sıkıştırılmış turnikeyi görünce soluğunu tuttu. "Otuz verin," dedi. Sağ bacağın alt kısmını sadece birkaç parça deri tutuyordu. Yeni kopmuş güdük parça morumsu bir kitleye dönüşmüş, ayak neredeyse arkaya doğru çevrilmişti.</p>

  <p>Ayak parmaklarına dokununca buz gibi olduklarını hissetti; buradan nabız alınamayacaktı tabii.</p>

  <p>"Atardamarın boşa aktığını söylediler," dedi sağlık görevlisi. "Olay yerine gelen ilk polis dizine turnike yapıp sıkıştırmış."</p>

  <p>"O polis bunun hayatını kurtarmış."</p>

  <p>"Morfin verildi!"</p>

  <p>"Hem atardamar, hem de popliteal sinir kopmuş görünüyor. Bacağına gelen kanın büyük bölümünü kaybetmiş," dedi Catherine ışığı yaraya tutarak. Kimball'a bakınca, ne yapılması gerektiğini her ikisi de anladı.</p>

  <p>"Bunu ameliyathaneye taşıyalım," dedi Catherine. "Durumu taşınacak kadar sabit görünüyor. Böylelikle bu travma odası boşalmış olur."</p>

  <p>"Tam zamanıydı," dedi Kimball yaklaşan bir ambulansın sireni duyulmaya başladığında. Dönüp gitmeye davrandı.</p>

  <p>"Hey. Hey!" Yaralı Kimball'un koluna yapıştı. "Sen doktor değil misin? Çok acıyor! Buradaki orospulara bir şey yapmalarını söyle!"</p>

  <p>Kimball Catherine'e bir baktı. Sonra da, "Onlara iyi davran, evlat," dedi. "Buradaki bütün işleri bu orospular yapıyor."</p>

  <p>Uzuv kesme Catherine'in isteyerek yaptığı bir şey olmamıştı hiç. Eğer bir uzvun kurtarılması mümkünse, onu yeniden yerine bağlamak için elinden gelen her şeyi yapmaya hazırdı. Ne var ki yarım saat sonra ameliyathanede, elinde neşterle durup, hastanın sağ bacağından arta kalana baktığında, seçim kaçınılmaz görünüyordu. Baldır hamura dönmüş, hem tibia hem de fibula un ufak olmuştu. Sağlam sol bacağa bakınca, adamın sağ bacağının oldukça kaslı, güneşten iyice yanmış olması gerekiyordu. Yöneldiği sarsıcı açıya rağmen, tuhaf derecede sağlam kalmış çıplak ayakta sandalet kayışlarının yanık çizgileri, tırnakların altında da kum tanecikleri vardı. Bu yaralıyı sevmemiş, acının etkisiyle ona ve hastanenin öteki kadın personeline yağdırdığı küfürlerden ve hakaretlerden hiç hoşlanmamıştı, ama neşter adamın etini yarıp, sonradan kullanılmak üzere deriden bir kapağın kenarlarını çizerken, kırık tibia ile fibulanın keskin uçlarını testereyle düzeltirken, içinde az da olsa bir üzüntü vardı.</p>

  <p>Ameliyathane hemşiresi ameliyat masasından kesik bacağı alıp bir beze sardı. Bir zamanlar plaj kumunun sıcaklığını tatmış olan ayak, yolları hastanenin patoloji bölümüne düşmüş bütün diğer organ ve uzuvlarla birlikte kısa süre sonra yakılacak, küle dönecekti.</p>

  <p>Catherine ameliyattan sonra kendini bitkin ve umutsuz hissetti. Sonunda, ameliyat önlüğünü ve eldivenlerini çıkarıp, ameliyathaneden ayrıldığında, onu bekleyen Jane Rizzoli'yi görecek halde değildi.</p>

  <p>Elindeki talk pudrası ve lateks kokusundan kurtulmak için musluğun başına gitti. "Geceyarısı oldu, Dedektif. Hiç uyumaz mısınız siz?"</p>

  <p>"Muhtemelen, ancak sizin kadar. Size sormak istediğim birkaç sorum var."</p>

  <p>"Artık bu soruşturmada görevli olmadığınızı sanıyordum."</p>

  <p>"Bu soruşturmanın dışında kalamam. Kim ne derse desin." Catherine ellerini kurulayıp, Rizzoli'ye bakmak için döndü. "Benden fazla hoşlanmıyorsunuz, değil mi?"</p>

  <p>"Sizden hoşlanıp hoşlanmamamın fazla bir önemi yok."</p>

  <p>"Size söylediğim bir şey yüzünden falan mı? Yoksa yaptığım bir şey mi?"</p>

  <p>"Bakın, bu akşamlık işiniz bitti mi?"</p>

  <p>"Moore yüzünden, öyle değil mi? Benden hoşlanmamanızın nedeni bu."</p>

  <p>Rizzoli'nin çenesi kasıldı. "Dedektif Moore'un özel hayatı sadece onu ilgilendirir."</p>

  <p>"Öyle ama, onaylamıyorsunuz."</p>

  <p>"Bana fikrimi sormadı hiç."</p>

  <p>"Fikriniz yeterince açık ama"</p>

  <p>Rizzoli genç doktora gizlemeye çalışmadığı bir hoşnutsuzlukla baktı. "Bir aralar Moore'a hayrandım. Kendi sınıfında tek olduğunu düşünüyordum. Çizgiyi asla geçmeyecek bir polis.</p>

  <p>Sonunda, başkalarından farklı olmadığını anladım. Benim inanmakta asıl zorlandığım, tökezlemesine bir kadının neden olması."</p>

  <p>Catherine ameliyathane başlığını çıkarıp çöp tenekesine attı. "Yaptığının yanlış olduğunu biliyor" deyip ameliyathane bölümünden koridora çıktı.</p>

  <p>"Ne zamandan beri?" dedi Rizzoli peşinden giderek.</p>

  <p>"Bir haber vermeden kentten ayrıldığından beri. Bana kalırsa ben onun için geçici bir mantık sürçmesinden başka bir şey değilim."</p>

  <p>"Ya o? Sizin için o da öyle miydi? Mantığınızın sürçmesi miydi?"</p>

  <p>Catherine gözlerini kırpıştırıp gözyaşlarını gizlemeye çalışarak, koridorun ortasında kalakaldı. 'Bilmiyorum. Ne düşündüğümü bilmiyorum.'</p>

  <p>"Her şeyin merkezinde görünüyorsunuz Dr. Cordell. Sahnenin tam ortasında, herkesin dikkatini çekiyorsunuz. Moore'un. Cerrah'ın."</p>

  <p>"Bunları kendim mi istedim sanıyorsunuz?" dedi Catherine öfkeyle Rizzoli'ye dönerek. "Kurban olmak için kimseye davetiye göndermedim!"</p>

  <p>"Yine de sizden ayrılamıyorlar, değil mi? Sizinle Cerrah arasında bir bağ gibi tuhaf bir şey var. Başlangıçta gözden kaçırdım. Öteki kurbanları kendi sapık fantezilerini tatmin etmek için öldürdüğünü sanmıştım. Şimdi artık bütün bunların sizin yüzünüzden olduğunu düşünüyorum. Adam tıpkı kusursuz bir avcı olduğunu kanıtlamak için öldürdüğü kuşları sahibesine getiren bir kediye benziyor. O kurbanlar sizi etkilemek için size sunduğu adaklar. Sizi ne kadar korkutursa, kendini o denli başarılı görüyor. Nina Peyton'ı hastaneye, yani sizin bakımınız altına gelinceye kadar öldürmemesinin nedeni de bu. Becerisine ilk elden tanık olmanızı istedi. Siz onun takıntısısınız. Nedenini öğrenmek derdindeyim."</p>

  <p>"Buna cevap verebilecek tek kişi, o."</p>

  <p>"Hiçbir fikriniz yok mu?"</p>

  <p>"Nereden olsun? Kim olduğunu bile bilmiyorum."</p>

  <p>"Andrew Capra'yla birlikte evinizdeydi. Tabii eğer hipnoz altında söyledikleriniz doğruysa."</p>

  <p>"O gece tek gördüğüm insan Andrew'du. Andrew tek..." Birden durakladı. "Belki gerçek takıntısı ben değilim Dedektif. Bunu hiç düşündünüz mü? Belki tutkusu Andrew'dur."</p>

  <p>Rizzoli genç doktorun söyledikleriyle sarsılarak kaşlarını çattı. Catherine birden gerçeği on ikiden vurduğunu anladı. Cerrah'ın dünyasının merkezi kendisi değil, Andrew Capra'ydı. Taklit ettiği, hatta belki de taptığı adam. Catherine'in ondan kopardığı ortağı.</p>

  <p>Hastane anons sisteminden adının çağırıldığını duyunca başını kaldırdı.</p>

  <p>"Dr. Cordell, hemen Acil Servis'e lütfen. Dr. Cordell, hemen Acil Servis'e lütfen."</p>

  <p>Tanrım, beni hiç rahat bırakmayacaklar mı?</p>

  <p>Asansörü çağırmak için "aşağı" düğmesine bastı.</p>

  <p>"Dr. Cordell?"</p>

  <p>"Şimdi sorularınıza cevap verecek zamanım yok. Görmem gereken hastalar var."</p>

  <p>"Peki, ne zaman vaktiniz olur?"</p>

  <p>Asansörün kapısı kayarak açıldı, Catherine cepheye çağrılan bitkin asker misali asansöre girdi. "Benim için gece daha yeni başladı."</p>

  <p><br /></p>

  <p>Kanlarından tanıyacağım onları.</p>

  <p>Raftaki tahlil tüplerini, çikolata kutusunun içindekileri ağzı sulanarak, hangisinin daha lezzetli olduğuna karar vermeye çalışan birinin oburluğuyla seyrediyorum. Kanımız en az bizler kadar özel, zaten çıplak gözle bile parlak kırmızıdan vişneçürüğüne kadar çeşitli tonları fark edebiliyorum. Bize bu geniş renk paletini neyin verdiğini iyi biliyorum, mesela kırmızı, farklı oksijenlenme aşamalarındaki hemoglobinden geliyor. Bu sadece kimya, kimyadan başka bir şey değil, ama şey bile bir kimyanın gücü insanı sarsmaya, dehşete düşürmeye yetiyor.</p>

  <p>Kanın görüntüsü bile hepimizi etkiliyor.</p>

  <p>Görmeme rağmen, kan beni hâlâ heyecanlandırıyor.</p>

  <p>Gözlerle bakıyorum. Tüpler Boston'un hemen her doktor muayenehanelerinden, kliniklerden ve komşum buraya iletilmiş. Kentin en büyük laboratuarına sahibiz. Boston'un herhangi bir yerinde gömleğinizi sıyırıp kolunuzu laborantın iğnesine uzatırsanız, kanınızın buraya gelme ihtimali yüksek demektir. Bana gelme ihtimali.</p>

  <p>Örnek raflarından ilkini bilgisayara giriyorum. Her tüpün üzerinde hasta adının, doktor adının ve tarihin yazılı olduğu bir etiket var. Rafın hemen yanında da bir tomar istek formu. Formlara uzanıyor, adları okuyarak birer birer elden geçiriyorum.</p>

  <p>Tomarın ortasına geldiğimde, duruyorum. Brookline'de, 7536 Clark Sokağı'nda oturan, yirmi beş yaşındaki Karen Sobel'ın istek formuna bakıyorum. Beyaz ırktan ve bekâr. Bütün bunlar sosyal güvenlik numarası, işverenin adı ve sigorta şirketinin adıyla birlikte istek formunda yazılı olduğundan biliyorum.</p>

  <p>Hekim iki kan tahlili istemiş, bir HIV taraması, bir de VDRL. Frengi İçin.</p>

  <p>Teşhis için ayrılan bölüme, doktor "Cinsel tecavüz," diye yazmış.</p>

  <p>Raftan, Karen Sobel'ın kanını buluyorum. Yaralı bir hayvanın kanı gibi, koyu ve kıpkırmızı. Tüpü elimde tutuyorum ve kan avucumda ısınırken onu, Karen adlı o kadını görebiliyor, hissedebiliyorum. Yıkık ve sarsak. Son darbeyi bekliyor.</p>

  <p>O sırada bir ses duyup irkiliyorum. Kafamı kaldırıyorum.</p>

  <p>Catherine Cordell laboratuarıma girmiş.</p>

  <p>O kadar yakında duruyor ki, neredeyse uzanıp dokunacağım. Onu burada, özellikle de karanlık ile şafak arasındaki bu geç saatte gördüğüme şaşırıyorum. Hekimler bodrumdaki dünyamıza pek ender gelirler, onun için onu burada görmek, tıpkı Hades'e inen Persefone'yi izlemek gibi beklenmedik ve oldukça sarsıcı.</p>

  <p>Onu buraya neyin çekmiş olabileceğini merak ediyorum. Sonra bir ötedeki bilgisayarın önünde oturan teknisyene içlerinde saman rengi bir sıvı olan tüpler uzattığını görüp, "plevra sızıntısı" kelimelerini duyunca, buraya inmeye tenezzül etmesinin nedenini anlıyorum. Birçok hekim gibi, o da bazı değerli vücut sıvıları söz konusu olduğunda hastane kuryelerine güvenemiyor demek, onun için Pilgrim Hastanesi'ni Interpath Laboratuarları binasına bağlayan tünelden geçip, tüpleri bizzat getirmeyi uygun görmüş.</p>

  <p>Uzaklaşmasını izliyorum. Masamın hemen yanından geçiyor. Omuzları sarkıyor, bacakları titriyor, derin çamurdan kurtulmaya çalışıyormuş gibi sallanarak yürüyor. Yorgunluk ve flüoresan lambalar yüzünden cildi yüzünün zarif kemikleri üzerine dökülmüş sütümsü bir örtüden farksız. Onu izlediğimden tamamen habersiz, kapıdan çıkıp kayboluyor.</p>

  <p>Hâlâ elimde tuttuğum, Karen Sobel'a ait tüpe bakıyorum ve birden elimdeki kan bana sıkıcı ve cansız geliyor. Avlanmaya bile değmeyecek bir av. Hele biraz önce yanımdan geçenle karşılaştırıldığında.</p>

  <p>Hâlâ Catherine'in kokusunu duyuyorum.</p>

  <p>Bilgisayara giriyorum ve "doktor adı" bölümüne "C. Cordell" yazıyorum. Ekranda, doktorun son yirmi dört saatte istediği laboratuar testleri görünüyor. Gecenin onundan beri hastanede olduğunu anlıyorum. Saat şimdi sabahın beş buçuğu, cuma sabahının. Önünde koca bir klinik günü var.</p>

  <p>Oysa benim iş günüm sona ermek üzere.</p>

  <p>Binadan çıktığımda saat yedi ve sabah güneşi doğruca gözlerimi kamaştırıyor. Hava daha şimdiden sıcak. Tıp merkezinin kapalı otoparkına yürüyor, asansöre binip beşinci kata çıkıyor ve arabasını bıraktığı 541 numaralı bölmeye gidiyorum. Bu yılın modeli, limon sarısı bir Mercedes. Her zaman pırıl pırıl tutuyor arabasını.</p>

  <p>Cebimden anahtarlığı çıkarıyorum, şimdi artık iki haftadır sakladığım anahtarlığı ve anahtarlardan birini bagajın kilidine sokuyorum.</p>

  <p>Bagaj kapağı usulca açılıyor.</p>

  <p>Bagajın içine bakınca, kapak kolunu görüyorum. Dikkatsizlik sonucu çocukların bagajda kilitli kalmalarını önleyecek kusursuz bir güvenlik önlemi.</p>

  <p>Bir otomobil homurdanarak garaj rampasını tırmanıyor. Mercedes'in bagajını hemen kapatıp oradan uzaklaşıyorum.</p>

  <p>Truva Savaşı on korkunç yıl sürdü, İfigeneia'nın sunağa yayılan taze bakire kanı uygun rüzgâr kaldırıp bin Yunan savaş gemisini Truva'ya göndermişti, ama Olimpos Dağı'nda tanrılar farklı görüşlerde olduğundan, Yunanlıları bekleyen kolay bir zafer değildi. Afrodit ile Ares, Apollon ve Artemis Truvalıların yanındaydı. Yunanlıların tarafındaysa Hera, Atena ve Poseidon. Esen yeller kadar oynak zafer bir oraya, bir buraya, kâh o tarafa, kâh bu tarafa gidip geldi. Kahramanlar öldürdü, öldürüldü ve ozan Vergilius toprağın üzerinden kan dereleri aktığını yazdı.</p>

  <p>Sonunda, Truvalılara diz çöktüren güç değil, kurnazlık oldu. Truva askerleri Truva'nın son gününün sabahında uyandıklarında, kentin kapıları önünde terk edilmiş, tahtadan yapılmış dev bir at buldular.</p>

  <p>Truva atını düşündüğümde, Truvalı askerlerin alıklığına şaşmadan duramam. Dev gibi tahta atı kentin içine iterken, içinde düşman askeri saklandığından nasıl olur da kuşkulanmazlar? Hem üstelik, atı neden kentin içine getirirler? Sonra, neden geceyi kutlayarak, zihinlerini zafer sarhoşluğuyla bulandırarak geçirirler? Bana, sanki ben daha farklı davranırdım gibi geliyor.</p>

  <p>Belki de onları böylesine bir gönül rahatlığı tuzağına çeken, kent duvarlarının aşılmazlığıydı. Kapılar kapandıktan, barikatlar yerleştirildikten sonra, düşman nereye saldıracaktı? O duvarların dışında, kalakalırdı.</p>

  <p>Kimse düşmanın kentin içinde olabileceğini düşünmez. Oysa düşman burada, yanınızdadır.</p>

  <p>Kahveme şeker ve krema karıştırırken tahta atı düşünüyorum.</p>

  <p>Telefona uzanıyorum.</p>

  <p>"Ameliyathane bürosu, ben Helen," diye cevap veriyor danışmadaki kadın.</p>

  <p>"Bu öğleden sonrası için Dr. Cordell'den randevu rica edebilir miyim?" diye soruyorum.</p>

  <p>"Acil bir durum mu?"</p>

  <p>"Pek sayılmaz. Sırtımda yumuşak bir yumru var da. Acımıyor, ama doktora bir göstermek istiyorum."</p>

  <p>"Sizi ancak yaklaşık iki hafta sonraya sıkıştırabilirim."</p>

  <p>"Bugün öğleden sonra olmaz mı? Son randevusundan sonra?"</p>

  <p>"Üzgünüm, Bay... bu arada, adınız neydi?"</p>

  <p>"Bay Troy."</p>

  <p>"Bay Troy. Ama Dr. Cordell saat beşe kadar meşgul, sonra da evine dönecek. İki haftadan önce görmesi mümkün değil."</p>

  <p>"Ne yapalım, kalsın. Başka birinden randevu almaya çalışırım."</p>

  <p>Telefonu kapatıyorum. Saat beşten sonra hastaneden çıkacağını biliyorum. Çok yorgun, onun için doğruca evine gidecektir.</p>

  <p>Şimdi saat sabahın dokuzu. Bu, heyecan dolu bir bekleyiş olacak.</p>

  <p>Yunanlılar on kanlı yıl boyunca Truva'yı kuşattılar. Tanrıların gözündeki itibarlarının yükselip alçalmasına uygun olarak, kendilerini düşman duvarlarına çarparak on yıl boyunca sebat ettiler.</p>

  <p>Ben ödülümü almak için sadece iki yıl bekledim.</p>

  <p>Yeterince uzun geldi.</p>
</body>
</html>
