<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>7</h1>

  <p>Kuvvetli rüzgârları, tehlikeli gelgitleri olan bir yer.</p>

  <p>Edith Hamilton Mitoloji adlı kitabında Yunanistan'ın Aulis limanını böyle anlatır. Av tanrıçası Artemis'in eski tapınağı buradadır. Truva'ya saldırıya geçmek için siyah renkli bin Yunan gemisinin toplandığı yer, Aulis limanıdır. Oysa kuzey rüzgârı esince, gemiler yelken basamamıştır. Rüzgâr günden güne şiddetini artırır ve Kral Agamemnon komutasındaki Yunan ordusunda öfke ve huzursuzluk baş gösterir. Bir kâhin, şiddetli rüzgârların nedenini açıklar. Kral Agamemnon tanrıçanın en sevdiği hayvanlardan birini, yabani bir tavşanı öldürdüğü için Artemis hiddetlidir. Agamemnon korkunç bir kurban vermeyi, kızı İfigeneia'yı tanrıçaya adamayı kabul etmedikçe, Artemis Yunanlıların yelken basmalarına izin vermeyecektir.</p>

  <p>Böylece Agamemnon Ahilleus'la görkemli bir düğünle evlendireceği haberini göndererek kızını çağırtır. Kızcağız düğününe değil, ölüme gittiğini bilmemektedir.</p>

  <p>Seninle birlikte Aulis yakınlarındaki kumsallarda yürüdüğümüz gün, o şiddetli rüzgârlardan eser yoktu. Hava durgundu, deniz yeşil cam gibiydi ve ayaklarımızın altındaki kum beyaz kül kadar sıcaktı. Ah, güneşin kavurduğu kıyıda yalınayak koşuşturan Yunanlı çocukları nasıl kıskanmıştık! Güneşin soluk turist cildimizi yakmasına rağmen, o çocuklar gibi, ayak tabanlarımız meşin kadar sertleşmiş, konforsuzca yaşamayı özlüyorduk. Nasır sadece ıstırabın ve ağır yorgunluğun sonucudur.</p>

  <p>Akşam olup hava serinlediğinde, Artemis Tapınağı'na gittik.</p>

  <p>Uzayan gölgelerin arasından yürüyüp, İfigeneia'nın kurban edildiği sunağın yanına vardık. Bütün yalvarmalarına, "Baba, bana acı.'" yakarışlarına rağmen, savaşçılar kızı sunağa götürür. Taşın üzerine yatırılır, beyaz boynu bıçağa hazır edilir. Oyun yazarı Euripides, bakire kanının yere saçıldığını görmemek, dehşete tanık olmamak için Atreus'un askerleriyle birlikte bütün ordunun önlerine, yere baktıklarını belirtir.</p>

  <p>Ah, ben olsaydım nasıl seyrederdim! Sen de öyle. Üstelik hevesle.</p>

  <p>Hüzün içinde toplanmış bütün askerleri gözümün önüne getirdim. Davulların vuruşunu düşledim, bir düğün töreninin canlı gümbürtüsünü değil, ölüme götüren iç karartıcı tempoyu. Korulukta ilerleyen tören alayını gördüm. Etrafı askerlerle, rahiplerle çevrili, bir kuğu gibi beyaz kızı. Davullar susuyor.</p>

  <p>Çığlık çığlığa bağıran kızı sunağa taşıyorlar.</p>

  <p>Benim düşümde, bıçağı tutan Agamemnon'dur, yoksa kanı sen dökmeyeceksen bu yapılana kurban adamak denebilir mi? Kızının yatırıldığı, körpe vücudunu çevresindekilerin gözlerine sunduğu sunağa yaklaşmasını izliyorum. Hayatını bağışlaması için yalvarıyor. Boşuna.</p>

  <p>Rahip kızcağızın saçlarına yapışıp geriye doğru kanırtıyor, boynunu meydana çıkarıyor. Beyaz derisinin altında kabarıp inen şahdamarı, bıçağın vurulacağı yeri gösteriyor. Agamemnon kızının yanında durmuş, sevdiği o yüze bakıyor. Kızın damarlarında kendi kanı dolaşıyor. Kızının gözlerinde kendi gözlerini görüyor. Kızının boynunu yarmakla, kendi etini kesecek.</p>

  <p>Bıçağını kaldırıyor. Askerler, kutsal ağaçlardan oluşan koruluğun ortasında heykeller gibi sessiz. Kızın boynundaki damar atıyor.</p>

  <p>Bıçağı kızın boynuna dayayıp derince kesiyor.</p>

  <p>Kırmızı bir çeşme patlıyor, yüzünü sıcak yağmura boğan.</p>

  <p>İfigeneia hâlâ hayatta, boynundan oluk oluk kan boşanırken dehşet içinde gözlerini deviriyor. İnsan vücudunda beş litre kan vardır ve bu miktarın delinmiş tek bir damardan akıp boşanması zaman alır. Kalp atmayı sürdürdükçe, kan akmaya devam eder. En azından birkaç saniye, bazen de bir dakika, beyin çalışmayı sürdürür. El ve ayaklar oynar.</p>

  <p>Yüreği son kez atarken, İfigeneia göğün kararmasını izler, yüzüne sıçrayan kendi kanının sıcaklığını hisseder.</p>

  <p>Eskiler, kuzey rüzgârının neredeyse o anda etkisini kaybettiğini söylerler. Artemis tatmin olmuştur. Sonunda Yunan gemileri yelken açar, ordu savaşır, Truva düşer. Çok daha kanlı bir katliamın içinde, genç bir bakirenin kurban edilmesinin bir önemi yoktur.</p>

  <p>Oysa ben Truva Savaşı'nı düşündüğüm zaman, aklıma tahtadan at ya da kılıçların şakırtısı ya da yelken basmış gelen bin Yunan gemisi gelmez. Hayır, ben kanı boşandığından beyaza kesmiş bir kız ile elinde kanlı bıçağı, kızının yanında duran babayı görürüm.</p>

  <p>Gözleri yaşlı, soylu Agamemnon'u.</p>

  <p><br /></p>

  <p>"Nabzı atıyor," dedi hemşire.</p>

  <p>Catherine ağzı dehşetten kurumuş, travma masasında yatan adama baktı. Tam göğsünden otuz santim boyunda çelik bir çubuk çıkıyordu. Daha şimdiden tıp öğrencilerinden biri manzarayı görünce bayılmış, üç hemşirenin ağzı açık kalmıştı. Adamın göğsüne sıkıca saplanan çubuk, kalp vuruşlarına uyuyor, kalkıp kalkıp iniyordu.</p>

  <p>"Kan basıncımız ne diyor?" diye sordu Catherine.</p>

  <p>Sesi odadaki herkesi harekete geçirdi sanki. Tansiyon aleti şişti, ardından yine söndü.</p>

  <p>"Yetmişe kırk. Nabız yüz elliye çıktı!"</p>

  <p>"Her iki serumu da sonuna kadar aç!"</p>

  <p>"Torakotomi tepsisini açıyorum..."</p>

  <p>"Biri hemen Dr. Falco'ya haber versin," dedi Catherine. "Burada yardıma ihtiyacım olacak." Steril bir önlük giyip ellerine ameliyat eldivenlerini geçirdi. Daha şimdiden avuçları terden kayganlaşmıştı. Çubuğun kalkıp iniyor olması ucunun kalbin yakınındaki bir yere kadar saplandığını, daha da kötüsü, kalbe girmiş olabileceğini gösteriyordu. Yapılabilecek en kötü şey, çubuğu çekip çıkarmaktı. Böylesi bir hareket adamın birkaç dakikada bütün kanını kaybedeceği kocaman bir delik açmak olurdu.</p>

  <p>Acil Durum Müdahale Ekibi doğru olanı yapmış, adamın kollarına serum bağlamış, tüpleri takmış, çubuğa hiç dokunmadan doğruca Acil Servis'e getirmişti. Bundan sonrası, Catherine'in işiydi.</p>

  <p>Neştere uzanmak üzereyken, kapı ardına kadar açıldı. Başını kaldırınca, girenin Dr. Falco olduğunu görünce rahat bir nefes aldı. Adam durakladı, bakışlarıyla hastanın göğsünü taradı, bir vampirin yüreğine saplanmış gibi duran çubuğu gördü.</p>

  <p>"İşte bu her gün göremeyeceğin bir manzara," dedi.</p>

  <p>"Kan basıncı sıfıra iniyor!" diye seslendi hemşire.</p>

  <p>"Baypas yapacak zaman yok," dedi Catherine. "Açıyorum."</p>

  <p>"Hemen geliyorum." Peter döndü ve sanki hiçbir şey yokmuş gibi, "Bana biri önlük vermeyecek mi?" diye sordu.</p>

  <p>Catherine göğüs boşluğundaki yaşamsal organların en iyi şekilde görünmesini sağlayacak anterolateral kesiği yapmaya girişti. Peter geldiğinden beri, kendini daha iyi hissediyordu. Bu, fazladan bir çift becerikli ele sahip olmanın çok ötesinde, Peter'dan kaynaklanan bir şeydi. Ameliyathaneye girip, bir bakışta bütün durumu anlamasından. Ameliyathanede bir kez bile sesini yükseltmemesinden, asla panik belirtisi göstermemesinden. Travma cerrahisi konusunda Peter'ın ön cephe tecrübesi beş yıl daha fazlaydı ve bu tecrübe de kendini şimdiki gibi insanı dehşete düşürecek durumlarda belli ediyordu.</p>

  <p>Masanın öbür tarafına, Catherine'in karşısına geçti, mavi gözlerini kesiğe odakladı. "Harika. Eğlence başladı mı?"</p>

  <p>"Kahkahadan öleceğim."</p>

  <p>Hemen işe girişti, elleri Catherine'inkilerle ahenk içindeydi, neredeyse kaba güç kullanarak adamın göğsüne girdiler. O ve Catherine ekip olarak o kadar çok ameliyatta birlikte çalışmışlardı ki, her biri diğerinin neye ihtiyacı olduğunu biliyor, karşısındakinin ne yapacağını önceden tahmin edebiliyordu.</p>

  <p>"Hikâyesi?" diye sordu Peter. Kan fışkırınca, istifini bozmadan kanın sızdığı damarı kelepçeledi.</p>

  <p>"İnşaat işçisi. İnşaatta çalışırken sendeleyip düşmüş ve kendini şişe geçirilmiş olarak bulmuş."</p>

  <p>"Böyle bir şey, bütün gününün içine etmiştir. Burford ekartörü, lütfen."</p>

  <p>"Burford."</p>

  <p>"Kan durumumuz nasıl?"</p>

  <p>"Sıfır negatif bekliyoruz," dedi hemşire.</p>

  <p>"Dr. Murata hastanede mi?"</p>

  <p>"Baypas ekibi yolda."</p>

  <p>"Demek biraz zaman kazanmamız gerekiyor. Ritmimiz ne durumda?"</p>

  <p>"Sinüs taşikardisi, yüz elli. Birkaç PVC..."</p>

  <p>"Sistolik elliye düştü!"</p>

  <p>"Baypasa yetiştiremeyeceğiz," dedi Catherine Peter'a bakarak.</p>

  <p>Peter kesikten içeri bakarken ani bir sessizlik oldu.</p>

  <p>"Aman Tanrım," dedi Catherine. "Kalp kulakçığına girmiş."</p>

  <p>Çubuğun ucu kalp duvarını deldiğinden, kalbin her vuruşuyla birlikte deliğin açıldığı bölgeden taze kan fışkırıyordu. Daha şimdiden, göğüs boşluğunun içinde derin bir kan gölcüğü oluşmuştu.</p>

  <p>"Tutup çekersek, tam bir fıskiyeye döner," dedi Peter.</p>

  <p>"Çevresinden kanamaya başlamış bile."</p>

  <p>"Sistoliği almakta zorlanıyorum!" diye seslendi bir hemşire.</p>

  <p>"Pekâlâ," dedi Peter. Sesinde panik yoktu. Herhangi bir korku belirtisi de yoktu, iki hemşireden birine, "Bana ucunda otuz cc'lik balonu olan on altılık bir Fransız Foley kateteri bulabilir misin?"</p>

  <p>"Şey, Dr. Falco? Foley dediniz, değil mi?"</p>

  <p>"Evet, idrar kateteri."</p>

  <p>"Bir de on cc şalin doldurulmuş şırınga gerekecek, itmeye hazırlanın," dedi Catherine. Onun ve Peter'ın birbirlerine herhangi bir şey açıklamaları gerekmiyordu, her ikisi de planın ne olduğunu anlamıştı.</p>

  <p>İdrarı boşaltmak amacıyla mesaneye sokulmak üzere tasarlanmış ince bir tüp olan Foley kateterini Peter'a uzattılar. Kateteri hiç düşünülmedik bir biçimde kullanacaklardı.</p>

  <p>"Hazır mısın?" dedi Catherine'e bakarak.</p>

  <p>"Haydi."</p>

  <p>Peter'ın çelik çubuğa uzanışını izlerken, nabzının hızlandığını hissetti. Çubuğu kalp duvarından usulca çektiğini gördü. Çubuk kalp kulakçığından çıkarken, açtığı delikten kan fışkırdı. Catherine hiç beklemeden idrar kateterinin ucunu delikten içeri saldı.</p>

  <p>"Balonu şişir!" dedi Peter.</p>

  <p>Hemşire şırınganın pistonunu indirdi, Foley'in ucundaki balona on cc şalin bastı.</p>

  <p>Peter kateteri çekerek balonu kulakçık duvarının iç yanına sıkıştırdı. Fışkıran kan kesildi.</p>

  <p>"Değerler?" diye seslendi Catherine.</p>

  <p>"Sistolik hâlâ ellide. Sıfır negatif geldi. Şimdi takıyoruz."</p>

  <p>Catherine yüreği hâlâ gümbürdeyerek Peter'a baktı, berikinin koruyucu gözlüklerinin ardından göz kırptığını gördü.</p>

  <p>"Eğlenceli değil miydi yani?" dedi. Kalp iğnesiyle kelepçeye uzandı. "Bu onuru kabul eder misin?"</p>

  <p>"Hem de nasıl."</p>

  <p>İğne pensini uzattı. Catherine yaranın kenarlarını birleştirip dikecek, deliği tam kapatmadan önce de Foley kateterini çıkaracaktı. Her derin dikişiyle birlikte, Peter'ın onaylayıcı bakışını hissetti. Başarının sıcaklığıyla yüzünün parıldadığını duydu. Şimdiden ta iliklerinde hissediyordu, hasta yaşayacaktı.</p>

  <p>"Göğüs açmak güne başlamak için harika bir yol, değil mi?" dedi Peter.</p>

  <p>"Bu hiç unutmayacağım bir doğum günü olacak."</p>

  <p>"Teklifim bu akşam hâlâ geçerli. Ne dersin?"</p>

  <p>"Nöbetçiyim."</p>

  <p>"Ames'i ayarlar, nöbetini devralmasını sağlarım. Haydi. Yemek ve dans."</p>

  <p>"Ben uçağınla bir gezinti önerdiğini sanmıştım."</p>

  <p>"Hangisini istersen. Neyse, yerfıstığı yağıyla sandviç yaparız. Skippy<a href="../Text/Section0033.xhtml#Footnote0010" id="Feedback0010"><sup>[10]</sup></a> benden."</p>

  <p>"Ha! Hovardalığından hiç kuşkulanmamıştım."</p>

  <p>"Catherine, ciddiyim."</p>

  <p>Peter'ın sesindeki değişikliği fark edip başını kaldırınca, göz göze geldiler. Birden odanın sessizliğe gömüldüğünü ve herkesin, ulaşılmaz Dr. Cordell'in Dr. Falco'nun çekiciliğine daha fazla dayanıp dayanamayacağını merak ederek kulak kesildiğini fark etti.</p>

  <p>Peter'ı bir meslektaş olarak ne kadar çok sevdiğini, onu ne kadar saydığını, onun da kendisine saygı duyduğunu düşünerek bir dikiş daha attı. Bu durumun değişmesini, samimiyet yönünde yanlış bir adım atarak bu değerli ilişkiyi tehlikeye atmayı istemiyordu.</p>

  <p>Ama gece bir yere çıkmaktan keyif aldığı o günleri de nasıl özlüyordu! Gecenin korkulacak değil, hevesle hazırlanacak bir şey olduğu günleri.</p>

  <p>Oda hâlâ sessizdi. Bekliyordu.</p>

  <p>Sonunda başını kaldırıp Peter'a baktı: "Beni sekizde al."</p>

  <p><br /></p>

  <p>Catherine kendine bir kadeh merlot doldurdu, pencerenin yanında durup geceyi seyrederken şarabını yudumladı. Kahkahaları duyuyor, aşağıda, Commonwealth Caddesi'nde dolaşan insanları görüyordu. Şimdilerin gözde mekânı Newbury Sokağı sadece bir blok ötedeydi ve Back Bay yaz aylarında turistleri mıknatıs gibi çekiyordu. Catherine de Back Bay'de oturmayı bu nedenle seçmişti, yabancı olsalar da etrafta başkalarının olduğunu bilmek, rahatlatıcıydı. Müzik ve kahkaha sesi yalnız olmadığını, kendini dünyadan soyutlamadığını anlatıyordu. Oysa işte burada, sımsıkı kapatılmış pencerelerinin ardında durmuş şarabını tek başına yudumluyor, bir yandan da kendini dışarıdaki âleme karışmaya hazır olduğuna inandırmaya çalışıyordu.</p>

  <p>Andrew Capra'nın benden çaldığı bir âleme.</p>

  <p>Bu steril hapishaneden kaçmak istiyormuş gibi, elini pencereye bastırdı, parmakları camın üzerinde yaylandı.</p>

  <p>Kayıtsızca şarabı dikti, boş kadehi pencerenin denizliğine bıraktı. Kurban olarak kalmayacağım, diye düşündü. Kazanmasına izin vermeyeceğim.</p>

  <p>Yatak odasına geçip, dolabındaki elbiseleri gözden geçirdi. Dolaptan yeşil ipek bir elbise aldı, içine girip fermuarını çekti. Bunu giymeyeli ne kadar zaman olmuştu? Hatırlamıyordu.</p>

  <p>Öteki odadaki bilgisayarından neşeli bir "Mesajınız var!" sinyali geldi. Mesaja boş verip makyajını yapmak için banyoya yürüdü. Gözlerine rimel sürüp, dudaklarını boyarken, savaş boyası, diye düşündü. Dünyanın karşısına çıkmasına yardım edecek bir cesaret maskesi. Makyaj fırçasının her hareketiyle, yüzüne güven sürüyordu. Aynada, neredeyse hiç tanımadığı bir kadın gördü, iki yıldır karşılaşmadığı bir kadın.</p>

  <p>"Eve hoş geldin," diye mırıldanıp gülümsedi.</p>

  <p>Banyonun ışığını kapattı, ayaklarını yüksek topuk işkencesine yeniden alıştırmaya çalışarak salona yürüdü. Peter gecikmiş, sanat sekizi çeyrek geçmişti bile. Yatak odasındayken duyduğu "Mesajınız var" sinyalini hatırlayıp, bilgisayarının başına gitti ve posta kutusu simgesini tıkladı.</p>

  <p>Kutuda sadece Bilge-Doktor adlı birinden gelen ve konu bölümünde "Laboratuar raporu" yazan tek bir mesaj vardı.</p>

  <blockquote style="margin: 20px 0 20px 40px; border: none; padding: 0px;">
    <p>Dr. Cordell,</p>

    <p>İlginizi çekecek patoloji fotoğrafları eklidir.</p>
  </blockquote>

  <p>Mesaj imzasızdı.</p>

  <p>Farenin okunu "dosyayı yükle" simgesinin üzerine götürdü, ardından farenin üzerindeki parmağı tereddüt etti. Mesajı göndereni, Bilge-Doktor adlı kişiyi tanımıyordu ve genelde tanımadığı kişilerden gelen dosyaları açmazdı. Ne var ki bu mesajın işiyle ilgili olduğu açıktı ve üstelik onun adına gönderilmişti.</p>

  <p>"Dosyayı yükle" komutuna bastı.</p>

  <p>Ekranda renkli bir fotoğraf belirdi.</p>

  <p>Güçlükle nefes alarak, sanki kızgın demire oturmuş gibi iskemlesinden fırladı, iskemle yere devrildi. Elleriyle ağzını kapayarak, sendeleyerek geriledi.</p>

  <p>Sonra telefona koştu.</p>

  <p>Thomas Moore kapının önünde durmuş yüzüne bakıyordu. "Fotoğraf hâlâ ekranda mı?"</p>

  <p>"Dokunmadım."</p>

  <p>Catherine kenara çekildi ve Thomas içeri girdi, tam bir profesyonel, her zaman polisti. Girer girmez, bilgisayarın yanında duran adamı gördü.</p>

  <p>"Bu, Dr. Falco," dedi Catherine. "Hastanede birlikte çalışıyoruz."</p>

  <p>"Dr. Falco," dedi Moore. İki erkek el sıkıştı.</p>

  <p>"Catherine ve ben bu akşam yemeğe çıkmayı planlamıştık," dedi Peter. "Hastanede işim uzadı. Buraya sizden biraz önce geldim ve..." Durdu, Catherine'e baktı. "Sanırım, yemeği iptal ediyoruz?"</p>

  <p>Catherine üzgünce başını salladı.</p>

  <p>Moore bilgisayarın başına oturdu. Ekran koruyucu devreye girdiği için, monitörde parlak renkli tropikal balıklar yüzüyordu. Fareyi oynattı.</p>

  <p>Ekranda, Internet'ten indirilmiş fotoğraf belirdi.</p>

  <p>Catherine derhal arkasını dönüp pencerenin yanına gitti, kollarını kendine sarılır gibi omuzlarına doladı, biraz önce bilgisayarda gördüğü resmi kovmaya çalıştı. Arkasında, Moore'un klavyeye bir şeyler tuşladığını duydu. Telefonu açıp, "Dosyayı şimdi ilettim. Aldın mı?" dediğini işitti. Penceresinin altındaki karanlık tuhaf biçimde sessizleşmişti. Issız sokağa baktığında, daha henüz bir saat önce geceye adım atıp, dünyanın keyfini çıkarmaya hazır olduğuna inanmakta zorlandı.</p>

  <p>Şimdi artık kapılarını kilitleyip saklanmaktan başka bir şey istemiyordu.</p>

  <p>"Böyle bir şeyi kim göndermiş olabilir?" dedi Peter. "Sapıkça bir şey."</p>

  <p>"Bu konuda konuşmamayı tercih ederim," dedi Catherine.</p>

  <p>"Daha önce buna benzer şeyler almış mıydın?"</p>

  <p>"Hayır."</p>

  <p>"Öyleyse polisi neden çağırdın?"</p>

  <p>"Lütfen kes Peter. Bu konuyu tartışmak istemiyorum!"</p>

  <p>Bir sessizlik oldu.</p>

  <p>"Yani, benimle tartışmak istemiyorsun."</p>

  <p>"Şimdi değil. Bu akşam değil."</p>

  <p>"Ama polisle konuşmaya hazırsın?"</p>

  <p>"Dr. Falco," dedi Moore, "Şimdi gitseniz gerçekten çok iyi olacak."</p>

  <p>"Catherine? Sen ne diyorsun?"</p>

  <p>Sesindeki incinmişliği hissetti, ama yüzüne bakmak için dönmedi. "Gitmeni istiyorum. Lütfen."</p>

  <p>Peter cevap vermedi. Peter'ın gittiğini ancak kapının kapandığını duyunca anladı.</p>

  <p>Uzun bir sessizlik oldu.</p>

  <p>"Ona Savannah'dan bahsetmemiş miydiniz?" diye sordu Moore.</p>

  <p>"Hayır, kendimi anlatmaya zorlayamadım bir türlü." Tecavüz başkasıyla konuşulamayacak kadar mahrem ve utanç dolu bir konu. İyiliğini isteyen biriyle bile. "Resimdeki kadın kim?" diye sordu.</p>

  <p>"Ben de sizin söyleyeceğinizi umuyordum."</p>

  <p>"Kimin gönderdiğini de bilmiyorum," dedi Catherine kafasını sallayarak.</p>

  <p>Moore ayaklanınca iskemle gıcırdadı. Catherine adamın elini omzunda hissetti, yeşil ipekten geçen sıcaklığını duydu. Üzerini değiştirmemişti ve hâlâ geceye hazır, gece için süslenmiş halindeydi. Kentin gece hayatına adım atma fikri şimdi artık acınacak bir düşünce gibi görünüyordu. Ne ummuştu ki? Yeniden herkes gibi biri olabilmeyi mi? Yeniden normal bir insan gibi yaşayacağını mı?</p>

  <p>"Catherine," dedi Moore. "Bu fotoğraf hakkında benimle konuşman gerek."</p>

  <p>Omuzlarındaki parmakları gerildi ve Catherine birden ilk adıyla hitap ettiğini fark etti. Nefesiyle saçlarını ısıttığını hissettirecek kadar yakın duruyordu, ama genç doktor yine de kendini tehlikede hissetmedi. Başka herhangi bir erkeğin dokunuşu saldırı gibi gelecek olmasına rağmen, Moore'un teması gerçekten sakinleştiriciydi.</p>

  <p>"Deneyeceğim," dedi başını sallayarak.</p>

  <p>Moore ikinci bir iskemle çekince, birlikte bilgisayarın karşısına oturdular. Catherine ekrandaki fotoğrafa bakmak için kendini zorladı.</p>

  <p>Kadının yastığın üzerine tirbuşonlar gibi dağılmış kıvırcık saçları vardı. Dudakları gümüşi bir koli bandıyla kapatılmış olmasına rağmen, gözleri açık ve bilinci yerindeydi, her iki gözbebeği de parlayan flaşın etkisiyle kırmızı görünüyordu. Fotoğraf kadının belden yukarısını gösteriyordu. Yatağına bağlanmıştı ve çıplaktı.</p>

  <p>"Tanıyor musun?"</p>

  <p>"Hayır."</p>

  <p>"Bu fotoğrafta sana tanıdık gelen herhangi bir şey var mı? Oda, eşyalar..."</p>

  <p>"Hayır. Ama..."</p>

  <p>"Ne?"</p>

  <p>"Aynını bana da yaptı," diye fısıldadı. "Andrew Capra resimlerimi çekti. Beni yatağıma bağladı..." Sanki bütün çıplaklığıyla Moore'un bakışlarına sunulan kendi fotoğrafıymış gibi, utanç dalga dalga üzerinden aşarken güçlükle yutkundu. Göğüslerini yeni saldırılardan korumak istiyormuşçasına, kendini ellerini göğsünün üzerinde kavuşturmuş buldu.</p>

  <p>"Bu dosya akşam yedi elli beşte gönderilmiş. Peki ya gönderenin adı, Bilge-Doktor, tanıdık mı?"</p>

  <p>"Hayır." Yine bütün dikkatini parlak kırmızı gözbebeklerini ona dikmiş kadına vermeye çalıştı. "Bilinci yerinde. Adamın ne yapmak üzere olduğunu biliyor. Adam da bunu bekliyor. Sizin bilinçli olmanızı, acıyı hissetmenizi istiyor. Baygın olmamalısınız, yoksa yaptığından keyif almayacaktır..." Catherine, Andrew Capra'dan bahsetmesine rağmen, sanki Capra hâlâ hayattaymış gibi, farkında olmadan şimdiki zamanı seçmişti.</p>

  <p>"Senin e-posta adresini nereden bulmuş olabilir?"</p>

  <p>"Kim olduğunu bile bilmiyorum."</p>

  <p>"Bu mesajı sana göndermiş Catherine. Savannah'da başından neler geçtiğini biliyor. Böyle bir şey yapabileceğine inandığın herhangi biri var mı?"</p>

  <p>Sadece bir kişi, diye düşündü Catherine. O da ölü. Andrew Capra öldü.</p>

  <p>Moore'un cep telefonu çaldı. Catherine neredeyse iskemlesinden düşecekti. Kalbi gümbürdeyerek, "Aman Tanrım," dedi ve yeniden iskemleye çöktü.</p>

  <p>Moore telefonun kapağını açtı. "Evet, şu anda yanındayım..." Bir an karşısındakini dinledi sonra birden Catherine'e baktı. Genç kıza bakışı ürkütücüydü.</p>

  <p>"Ne oldu?" dedi Catherine.</p>

  <p>"Dedektif Rizzoli'yle konuşuyorum. Mesajın kaynağını bulduğunu söylüyor."</p>

  <p>"Kim göndermiş?"</p>

  <p>"Sen."</p>

  <p>Moore yüzüne tokat da atsa aynı etkiyi yaratırdı. Cevap veremeyecek ölçüde sarsılan Catherine, kafasını sallamakla yetindi.</p>

  <p>"Bilge-Doktor adı bu akşam, senin America Online hesabın kullanılarak açılmış," dedi Moore.</p>

  <p>"İyi ama, benim iki hesabım var. Biri kişisel kullanımım için..."</p>

  <p>"Ya diğeri?"</p>

  <p>"Bürodaki personelim için, şey sırasında kullanılmak üzere..." Durakladı. "Çalışma saatleri sırasında. Büromdaki bilgisayarı kullanmış."</p>

  <p>Moore cep telefonunu kulağına götürdü. "Duydun mu Rizzoli?" Kısa süren bir sessizlikten sonra da, "Oraya geliyoruz," dedi.</p>

  <p>Dedektif Rizzoli onları Catherine'in bürosunun dışında bekliyordu. Koridorda şimdiden küçük bir kalabalık toplanmıştı bile. Binanın güvenlik görevlilerinden biri, iki polis memuru, bir de sivil elbiseli birkaç kişi. Dedektif olabileceklerini düşündü Catherine.</p>

  <p>"Büroyu aradık," dedi Rizzoli. "Çoktan gitmiş."</p>

  <p>"Öyleyse, burada olduğu kesin?" dedi Moore.</p>

  <p>"Her iki bilgisayar da açıkta. Bilge-Doktor adı hâlâ America Online'ın giriş ekranında görülüyor."</p>

  <p>"İçeriye nasıl girmiş?"</p>

  <p>"Kapı zorlanmışa benzemiyor. Bu büroları temizlemek için tutulmuş, anlaşmalı bir temizlik şirketi var, bu yüzden etrafta bir sürü pas anahtar dolaşıyor. Bir de bu bölümde çalışan memurları unutmamak lazım."</p>

  <p>"Bir muhasebecimiz, bir resepsiyonistimiz, iki de klinik asistanımız var," dedi Catherine.</p>

  <p>"Bir de sen ve Dr. Falco."</p>

  <p>"Evet."</p>

  <p>Rizzoli'nin ani tepkisi, "Kısacası kaybolabilecek, ödünç alınabilecek altı anahtar daha" oldu. Catherine kadından hiç hoşlanmıyor, bu duygunun karşılıklı olup olmadığını merak ediyordu.</p>

  <p>Rizzoli büroların olduğu bölümü işaret etti. "Pekâlâ, öyleyse sizinle birlikte odaları dolaşalım Dr. Cordell. Bakalım bir eksik görecek misiniz? Sadece hiçbir şeye dokunmayın, tamam mı? Ne kapıya ne de bilgisayarlara. Parmak izi almak için pudralamadık daha."</p>

  <p>Catherine Moore'a bakınca, genç adam rahatlatmak istiyormuş gibi kolunu omzuna doladı. Birlikte büro bölümüne girdiler.</p>

  <p>Catherine hasta bekleme odasına şöyle bir baktıktan sonra, ofis memurlarının çalıştığı resepsiyon bölümüne geçtiler. Muhasebe bilgisayarı açıktı. A sürücü boş görünüyordu, buraya giren her kimse arkasında disket falan bırakmamıştı.</p>

  <p>Moore ekran koruyucuyu devre dışı bırakmak için kalemiyle fareye dokununca, AOL'in giriş ekranı belirdi. Seçilen ad bölümünde hâlâ "Bilge-Doktor" yazılıydı.</p>

  <p>"Bu odada size değişik görünen herhangi bir şey var mı?" diye sordu Rizzoli.</p>

  <p>Catherine başını hayır anlamında salladı.</p>

  <p>"Pekâlâ. Odanıza gidelim."</p>

  <p>Koridoru yürüyüp iki muayene odasının önünden geçerken yüreği daha hızlı çarpmaya başladı. Odasına girdi. Bir anda gözlerini tavana çevirdi. Soluğunu güçlükle boşaltıp gerilerken, neredeyse Moore'la çarpışacaktı. Genç adam Catherine'i yakalayıp, sakinleşmesine yardımcı oldu.</p>

  <p>"Orada bulduk," dedi Rizzoli, tavandaki lambadan sallanan stetoskobu göstererek. "Böyle sallanıyordu. Sanırım stetoskobunuzu orada bırakmadınız."</p>

  <p>Catherine kafasını salladı. Şoktan değişmiş bir sesle, "Buraya daha önce de girdi," dedi. Rizzoli'nin keskin bakışları genç doktora odaklandı. "Ne zaman?"</p>

  <p>"Son birkaç gündür eşyalarımın kaybolduğunun farkına vardım ya da yerlerinin değiştirildiğinin."</p>

  <p>"Hangi eşyalarınızın?"</p>

  <p>"Stetoskop. Önlüğüm."</p>

  <p>"Odana iyice bak," dedi Moore, Catherine'i usulca iterek. "Değişen bir şey var mı?"</p>

  <p>Kitaplığı, masasını, dosya dolabını inceledi. Burası onun özel mekânıydı ve her santimetre karesini kendi eliyle düzenlemişti. Eşyalarının nerede olup olmaması gerektiğini bilirdi. "Bilgisayar açık," dedi. "Akşam çıkarken hep kapatırım."</p>

  <p>Rizzoli farenin üzerine dokununca AOL ekranı belirdi, giriş kutusunda da Catherine'in Internet'teki takma adı "CCord".</p>

  <p>"E-posta adresinizi buradan bulmuş," dedi Rizzoli. "Tek yapması gereken, bilgisayarınızı çalıştırmakmış."</p>

  <p>Catherine klavyeye baktı. Bu tuşlara dokundun. Benim koltuğuma oturdun.</p>

  <p>"Eksik bir şey var mı?" diye soran Moore'un sesiyle irkildi "Çok küçük, son derece özel bir şey de olabilir."</p>

  <p>"Bunu nereden çıkardınız?"</p>

  <p>"Böyle yapıyor."</p>

  <p>Demek başka kadınların da başına geldi, diye düşündü birden Catherine. Öteki kurbanların da.</p>

  <p>"Üzerindeki bir şey de olabilir," dedi Moore. "Sadece sizin kullandığınız bir şey. Bir mücevher. Bir tarak, anahtarlık."</p>

  <p>"Aman Tanrım!" Düşünmeden eğilip, masasının çekmecesini açtı.</p>

  <p>"Hey!" diye bağırdı Rizzoli. "Bir şeye dokunmamanızı söylemiştim."</p>

  <p>Oysa Catherine elini çoktan çekmecenin içine sokmuş, kalemlerinin arasında çılgınca bir şey arıyordu. "Yok."</p>

  <p>"Ne yok?"</p>

  <p>"Yedek anahtarlarımı çekmecemde tutarım."</p>

  <p>"Hangi anahtarlarınızı?"</p>

  <p>"Arabamın yedek anahtarını. Hastane dolabımın..." Durakladı, sonra birden boğazı kurudu. "Eğer dolabımı gündüz açmışsa, o zaman el çantamı bulmuştur." Bakışlarını kaldırıp Moore'a baktı. "Ev anahtarlarımı da."</p>

  <p>Moore büroların olduğu daireye döndüğünde teknisyenler parmak izi almak için etrafı pudralamışlardı bile.</p>

  <p>"Yatağına yatırdın, değil mi?" dedi Rizzoli.</p>

  <p>"Bu gece Acil Servis nöbetçi odasında kalacak. Evi yeniden güvenli olana dek, oraya gitmesini istemiyorum."</p>

  <p>"Bütün kilitlerini sen kendin mi değiştireceksin?"</p>

  <p>Rizzoli'nin yüzündeki ifadeyi okuyup kaşlarını çattı. Gördüğünden hoşlanmamıştı. "Bir sorunun mu var?"</p>

  <p>"Güzel bir kadın."</p>

  <p>Bu konuşmanın nereye varacağını biliyorum, diye düşünüp yorgunca içini çekti.</p>

  <p>"Biraz hasarlı. Biraz korumasız," dedi Rizzoli. "Tanrım, tam da erkeklerin koşup, kanatlarının altına almak isteyecekleri biri."</p>

  <p>"İşimiz de bu değil mi?"</p>

  <p>"Bütün diyeceğin bu mu, iş mi?"</p>

  <p>"Bu konuda daha fazla konuşmayacağım," diyen Moore oradan çıktı.</p>

  <p>Rizzoli pantolonunun paçasına yapışmış bir buldok gibi peşinden, koridora geldi. "O kadın bu soruşturmanın merkezinde Moore. Bize dürüst davranıp davranmadığını bile bilmiyoruz. Sakın bana ona bağlandığını söyleme."</p>

  <p>"Bağlanmadım."</p>

  <p>"Kör değilim."</p>

  <p>"Peki öyleyse, ne görüyorsun?</p>

  <p>"Ona nasıl baktığını görüyorum. Onun sana nasıl baktığını görüyorum. Tarafsızlığını kaybeden bir polis görüyorum." Durakladı. "Duyguları incinecek bir polis."</p>

  <p>Rizzoli sesini yükseltmiş, bu dediklerini düşmanlıkla söylemiş olsaydı, Moore aynı biçimde cevap verirdi. Oysa Rizzoli bütün her şeyi sakince söyleyince, Moore itiraz edecek kadar öfkelenemedi.</p>

  <p>"Bunu her önüme gelene söylemem," dedi Rizzoli. "Ama senin iyi biri olduğuna inanıyorum. Senin yerinde Crowe ya da o serserilerden herhangi biri olsa, tamam derdim, git de kalbini eline versinler. Umurumda bile olmazdı. Ama bu dediklerimin senin başına gelmesini istemiyorum."</p>

  <p>Bir süre birbirlerini süzdüler. Ve Moore, Rizzoli'nin sadeliğinin ötesini göremediği için utanç duydu, işlek zekâsını, başarılı olma kararlılığını ne kadar beğenirse beğensin, gözlerini Rizzoli'nin son derece sıradan yüzünden ve şekilsiz pantolon takımlarından alamayacaktı. Üstelik ne Darren Crowe'dan ne de Rizzoli'nin şişesine tampon tıkıştıran hergelelerden daha iyiydi. Rizzoli'nin hayranlığını hak etmiyordu.</p>

  <p>Arkalarında birinin gırtlağını temizlediğini duyunca döndüler, olay yeri teknisyenlerinden birinin kapının eşiğinde durduğunu gördüler.</p>

  <p>"Parmak izi yok," dedi teknisyen. "Her iki bilgisayarı da pudraladım. Klavyeleri, fareleri, disket sürücülerini. Hepsi temizlenmiş."</p>

  <p>Rizzoli'nin cep telefonu çaldı. Telefonun kapağını açarken, "Ne bekliyorduk ki?" diye homurdandı. "Karşımızdaki salak değil."</p>

  <p>"Ya kapılar?" diye sordu Moore.</p>

  <p>"Bölük pörçük birkaç ize rastladım," dedi teknisyen. "Ama buraya giren çıkan kalabalığı hastalar, personel düşünürsek, hiçbirini belirleyemeyeceğiz, derim."</p>

  <p>"Hey Moore," diye seslendi Rizzoli cep telefonunun kapağını hırsla kapatırken. "Gidiyoruz."</p>

  <p>"Nereye?"</p>

  <p>"Merkeze. Brody bize piksel mucizesini göstereceğini söylüyor."</p>

  <p><br /></p>

  <p>"Resim dosyasını Photoshop programıyla açtım," dedi Sean Brody. "Dosyanın üç megabayt boyutunda olması, resmin bir sürü ayrıntısı var demek. Bu adamdan kötü fotoğraf gelmez zaten. Kurbanın kirpiklerine varıncaya dek gösteren, kaliteli bir resim göndermiş."</p>

  <p>Şu anda kamburunu çıkarıp bilgisayar ekranının üzerine eğilen, eli fareye yapışık gibi görünen soluk yüzlü ve yirmi iki yaşındaki Brody, Boston Polis Müdürlüğü'nün teknoloji sihirbazıydı. Moore, Rizzoli, Frost ve Crowe adamın arkasında durmuş, omzunun üzerinden ekrana bakıyordu. Brody'nin çakalı andıran ve insanı sinir eden bir gülüşü vardı, ekrandaki görüntüyle oynarken de keyifle kıkırdıyordu.</p>

  <p>"Bu, fotoğrafın tam ekran boyundaki görüntüsü," dedi Brody.</p>

  <p>"Kurban yatağa bağlanmış. Uyanık, gözleri açık, flaşın parlamasından gözlerinin kırmızı çıkması kötü tabii. Ağzındaki koli bandına benziyor. Şimdi bakın, resmin sol alt köşesinde, komodinin kenarı görünüyor. İki kitabın üzerindeki çalar saati görebiliyoruz. Zumlayıp saate bakalım mı?"</p>

  <p>"İkiyi yirmi geçiyor," dedi Rizzoli."</p>

  <p>"Doğru. Şimdi bütün sorun, sabaha karşı iki mi yoksa öğleden sonra mı. Onun için fotoğrafın tepesine, pencerenin bir köşesinin göründüğü bölüme gidelim. Perdeler çekilmiş, ama yine de kumaşın iki ucunun tam üst üste gelmediği ufak bir aralık görebiliyorsunuz. Aralıktan güneş ışığı sızmıyor. Eğer saat doğruysa, bu fotoğraf sabaha karşı ikiyi yirmi geçe çekilmiş."</p>

  <p>"Tamam da, hangi gün?" dedi Rizzoli. Dün akşam da olabilir, geçen yıl da. Kahrolası, bu fotoğrafı çekenin bizim Cerrah olup olmadığını bile bilmiyoruz."</p>

  <p>Brody Rizzoli'ye canı sıkılmış gibi baktı. "Daha söyleyeceklerim bitmedi."</p>

  <p>"Pekâlâ, başka ne var?"</p>

  <p>"Bu sefer resmin alt tarafına geçelim. Kadının sağ bileğine bakın. Koli bandı yüzünden kararmış. Buna rağmen, şuradaki koyu renkli küçük kabarıklığı görebildiniz mi? Sizce nedir bu?" İmleci sözünü ettiği kabarıklığın üzerine getirip tıklayınca, ayrıntı büyüdü.</p>

  <p>"Hâlâ hiçbir şeye benzemiyor," dedi Crowe.</p>

  <p>"Pekâlâ, biraz daha büyütelim." Biz kez daha tıkladı. Koyu renkli kabartı tanıdık bir şekle büründü.</p>

  <p>"Aman Tanrım," dedi Rizzoli. "Küçük bir ata benziyor. Elena Ortiz'in uğur bileziği!"</p>

  <p>Brody sırıtarak Rizzoli'ye döndü. "İyi miyim ne!"</p>

  <p>"Bu o," dedi Rizzoli. "Cerrah bu."</p>

  <p>"Komodine dönsene," dedi Moore.</p>

  <p>Brody ekrana bütün resmi getirip, imleci sol alt köşeye yürüttü. "Neye bakmak istiyorsun?"</p>

  <p>"Bize saatin iki yirmi olduğunu söyleyen bir saatimiz var. Bir de çalar saatin altında iki kitap görüyoruz. Üsttekinin şömizinin ışığı nasıl yansıttığını görüyor musunuz?"</p>

  <p>"Evet."</p>

  <p>"Bu kitabın üzerinde koruyucu bir plastik şömiz var."</p>

  <p>"Tamam...," dedi Brody, işin sonunun nereye varacağını tam anlamadan.</p>

  <p>"Üstteki kitabın sırtını büyüt," dedi Moore. "Bakalım adını okuyabilecek miyiz?"</p>

  <p>Brody istenen noktanın üzerine gidip tıkladı.</p>

  <p>"İki kelimeye benziyor," dedi Rizzoli. "Başta the sözcüğünü görüyorum."</p>

  <p>Brody bir kez tıkladı, ayrıntı daha da büyüdü.</p>

  <p>"İkinci kelime S harfiyle başlıyor," dedi Moore. Bir de şuna bakın." Parmağıyla ekrana dokundu. Kitap sırtının en altındaki beyaz kareyi görebiliyor musunuz?"</p>

  <p>"Nereye varmak istediğini anladım!" dedi Rizzoli, birden heyecanlanmıştı. "Kitabın adı.</p>

  <p>Haydi, şu kahrolası adını istiyoruz!"</p>

  <p>Brody imleci yürütüp son bir kez tıkladı.</p>

  <p>Moore ekrana, kitabın sırtındaki ikinci kelimeye baktı. Birden dönüp telefona uzandı.</p>

  <p>"Bir şey kaçırıyorum ama ne?" dedi Crowe.</p>

  <p>"Kitabın adı The Sparrow," dedi Moore, "O" harfini vurgulayarak. "Ve sırtındaki küçük kareye gelince... Bir numara olduğuna bahse girerim."</p>

  <p>"Kütüphaneden alınmış," dedi Rizzoli.</p>

  <p>Telefonun öte ucundan "Santral," diye bir ses duyuldu.</p>

  <p>"Ben Boston Polis Müdürlüğü'nden Dedektif Thomas Moore. Acil olarak Boston Halk Kütüphanesi'nden bir yetkilinin numarasına ihtiyacım var."</p>

  <p><br /></p>

  <p>"Uzaydaki Cizvitler," dedi Frost arabanın arka koltuğundan. "Kitabın konusu uzaydaki Cizvitler."</p>

  <p>Moore direksiyona geçmiş, bütün sirenler ve ışıklar açık, büyük bir hızla Central Sokağı'ndan geçiyorlardı, önlerinde, yolu açan ilk polis arabası vardı.</p>

  <p>"Karım bu kitap okuma grubunun üyesi, ondan," dedi Frost. "The Sparrow'dan bahsettiğini hatırlıyorum."</p>

  <p>"Yani, konusu bilimkurgu?" dedi Rizzoli.</p>

  <p>"Hayır, daha çok dini bir kitap. Tanrı nedir? Böyle şeyler işte."</p>

  <p>"Öyleyse okumama gerek yok," dedi Rizzoli. "Bütün cevapları biliyorum. Ben Katolik'im."</p>

  <p>Moore gittikleri yönü kesen sokağa baktı. "Yaklaştık," dedi.</p>

  <p>Aradıkları adres Franklin Park'la komşu kasaba olan Brookline'in arasına sıkışmış bir Batı Boston mahallesi olan Jamaica Plain'di. Kadının adıysa, Nina Peyton. The Sparrow adlı kitabı bir hafta önce, kütüphanenin Jamaica Plain şubesinden almıştı. Boston yakınında oturup da, aynı kitabın çeşitli nüshalarını ödünç alan bütün okuyucuların içinde, sabaha karşı ikide telefona cevap vermeyen tek kişi, Nina Peyton'dı.</p>

  <p>"Burası olmalı," dedi Moore, önündeki polis arabasının sağa, Eliot Sokağı'na saptığını görünce. Peşinden sağa döndü ve bir blok ötede arabayı kaldırımın kenarında, öteki otomobilin arkasında durdurdu.</p>

  <p>Moore, Rizzoli ve Frost polis arabasının geceyi delen mavi ve gerçeküstü ışığının aydınlığında bahçe kapısından girip eve yaklaştılar, içeride fersiz bir lamba yanıyordu.</p>

  <p>Moore dönüp Frost'a bakınca, adam başını salladı ve evin arkasını tutmaya gitti.</p>

  <p>Rizzoli ön kapıya vurup seslendi: "Polis!"</p>

  <p>Birkaç saniye beklediler.</p>

  <p>Rizzoli arkasından kapıya bir daha, bu kez daha kuvvetli vurdu. "Bayan Peyton, biz polisiz! Kapıyı açın!"</p>

  <p>Kalp atışlarını duydukları bir sessizlik oldu. Ardından, telsizde Frost'un sesini duydular: "Arka pencerenin telinde yırtık var!"</p>

  <p>Moore ve Rizzoli birbirlerine baktılar, tek bir kelime bile etmeden kararlarını verdiler.</p>

  <p>Moore fenerinin sapıyla kapının yanındaki cam paneli parçaladı, elini içeriye uzatıp kilidi açtı.</p>

  <p>Eve önce Rizzoli girdi, dizlerinin üzerine hafifçe çöküp, silahıyla çevresini kolaçan ederek. Hemen arkasındaki Moore, gördüklerini hızla kaydederken, adrenalininin yükseldiğini hissediyordu. Yerler ahşaptı. Bir dolap açıktı. Mutfak hemen karşıdaydı, sağda salon vardı. Uçtaki sehpalardan birinde, tek bir lamba yanıyordu.</p>

  <p>"Yatak odası," dedi Rizzoli.</p>

  <p>"Git."</p>

  <p>Önde, banyonun ve boş misafir odasının önünden geçerken başını her iki yana çevirip bakan Rizzoli, koridora girdiler. Koridorun sonundaki kapı hafifçe aralıktı, kapının ardındaki karanlık odayı göremiyorlardı.</p>

  <p>Tabancasının kabzasını kavrayan avucu terden ıslak, yüreği gümbürtüler içinde, Moore kapıya yanaştı. Ayağıyla dürttü.</p>

  <p>Sıcak ve ekşi kan kokusu üzerlerine hücum etti. Elektrik düğmesini bulup kaldırdı. Daha görüntü gözbebeklerine ulaşmadan, ne göreceğini biliyordu. Yine de, o vahşete hazırlıklı değildi hiç.</p>

  <p>Kadının karnı açık bırakılmıştı. Yaranın içinden taşan ince bağırsak kıvrımları korkunç şeritler gibi yatağın kenarından sarkıyordu. Yarılmış boynundan sızan kan, yerdeki birikintiye damlıyordu.</p>

  <p>Moore'un gördüklerini kavrayabilmesi ona sonsuzluk kadar uzun geldi. Ayrıntıları birer birer fark ederken, ne anlama geldiğini ancak o zaman çözdü. Taze kan, hâlâ sızıyordu. Duvarda şahdamarından fışkıran kan izine rastlamamıştı. Koyu, neredeyse simsiyah kan gölü durmadan genişliyordu.</p>

  <p>Hiç beklemeden, kan gölüne basarak yatağın yanına yürüdü.</p>

  <p>"Hey!" diye bağırdı Rizzoli. "Olay yerini bozuyorsun!"</p>

  <p>Parmaklarını kurbanın boynunun dokunulmamış yanına bastırdı.</p>

  <p>Ceset gözlerini açtı.</p>

  <p>Aman Tanrım. Hâlâ yaşıyor.</p>
</body>
</html>
