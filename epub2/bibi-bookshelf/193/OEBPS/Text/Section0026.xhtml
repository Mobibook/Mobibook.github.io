<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>22</h1>

  <p>Catherine Peter'ın odasının eşiğinde durakladı. Adam izlendiğinden habersiz masasının başına oturmuş, elindeki kalemle bir tabloya bir şeyler çiziktiriyordu. Daha önce hiç zaman ayırıp Peter'ı gerçekten izlemediği için, şimdi gördükleri dudaklarının bir tebessümle yayılmasına neden oldu. Mesleğine tutkuyla bağlı bir hekim gibi, büyük bir dikkatle çalışıyordu, ama gözden kaçmayan küçücük bir falso vardı, yerdeki kâğıt uçak. Peter ve onun çocukça uçakları.</p>

  <p>Kapının kasasını tıklattı. Peter gözlükleri üzerinden baktı, genç kadını görünce şaşırdı.</p>

  <p>"Seninle bir şey konuşabilir miyim?" dedi Catherine.</p>

  <p>"Tabii. Gelsene."</p>

  <p>Çalışma masasının karşısındaki iskemleye oturdu. Peter hiçbir şey söylemedi, Catherine'in söze girmesini sabırla bekledi. Genç kadının içinde bir ses, ne kadar susarsa sussun, Peter'ın sabırla beklemeyi sürdüreceğini söylüyordu.</p>

  <p>"Aramızda birtakım... Gerginlikler oldu," diye başladı söze.</p>

  <p>Peter başını sallayarak onayladı.</p>

  <p>"Bunun beni olduğu kadar seni de rahatsız ettiğini biliyorum. Üstelik, beni çok rahatsız ediyor. Çünkü senden hep çok hoşlandım Peter. Belki öyle görünmüyor, ama söylediğim doğru." Derin bir nefes aldı, doğru kelimeleri seçmeye çalıştı. "Aramızdaki sorunların seninle en ufak bir ilgisi yok. Hepsi benim yüzümden. Tam şu sırada hayatımda o kadar çok şey oluyor ki. Açıklamakta bile zorlanıyorum."</p>

  <p>"Açıklamak zorunda değilsin."</p>

  <p>"Sadece birbirimizden uzaklaştığımızı görüyorum. Yalnız işimizde değil, arkadaşlığımızda da. Aramızda böylesi bir dostluk olduğunun farkına varmamam tuhaf değil mi? O dostluk elimden kayıp kaybolmaya başlayıncaya dek, benim için ne kadar değerli olduğunu bilemedim." Ayağa kalktı. "Her neyse, özür dilemek istiyorum. Buraya özür dilemeye geldim." Kapıya yöneldi.</p>

  <p>"Catherine," dedi Peter usulca. "Savannah'da olanları biliyorum."</p>

  <p>Catherine dönüp Peter'a baktı. Peter gözlerini kaçırmadı.</p>

  <p>"Dedektif Crowe anlattı," dedi.</p>

  <p>"Ne zaman?"</p>

  <p>"Birkaç gün önce, buraya birinin girdiğini söylediğimde. Çoktan bildiğimi sanıyormuş."</p>

  <p>"Bana bir şey söylemedin."</p>

  <p>"Konuyu açmak bana düşmezdi. Bana hazır olduğunda anlatmanı istedim. Bana ihtiyacın olduğunun farkındaydım ve yeniden güvenmen için ne kadar zaman gerekiyorsa, beklemeye karar verdim."</p>

  <p>"İyi öyleyse," dedi Catherine soluğunu boşaltarak. "Şimdi artık başımdan geçen en kötü şeyi bile biliyorsun."</p>

  <p>"Hayır Catherine." Genç kadının karşısına geçmek için iskemlesinden kalktı. "Seninle ilgili en iyisini biliyorum! Ne kadar güçlü, ne kadar cesur olduğunu biliyorum. Bütün bu süre boyunca, nelerle uğraştığından habersizdim. Bana açılabilirdin. Bana güvenebilirdin."</p>

  <p>"Anlatmakla aramızdaki her şeyi yok etmekten korktum."</p>

  <p>"Nasıl yok edebilirdin ki?"</p>

  <p>"Bana acımanı, üzülmeni istemedim. Kimsenin bana acımasını istemiyorum."</p>

  <p>"Acımak mı? Ne için? Mücadele ettiğin için mi? İmkânsızı başarıp hayatta kaldığın için mi? Sana neden acıyayım ki?"</p>

  <p>Gözlerini kırpıştırarak yaşarmalarını engellemeye çalıştı.</p>

  <p>"Başka erkekler olsa acırdı."</p>

  <p>"Öyleyse, seni gerçekten tanımıyorlar demektir. Benim tanıdığım gibi tanımıyorlar." Aralarında onları ayıracak bir şey kalmaması için masasının ardından dolandı. "Tanıştığımız günü hatırlıyor musun?"</p>

  <p>"Mülakat için gelmiştim."</p>

  <p>"O günden hatırında ne kaldı?"</p>

  <p>"Klinikten bahsettik," dedi Catherine başını şaşkınlıkla sallayarak. "Buraya nasıl uyacağımdan."</p>

  <p>"Demek, sadece bir iş konuşması olarak hatırlıyorsun."</p>

  <p>"Zaten iş konuşması değil miydi?"</p>

  <p>"Tuhaf. Oysa ben oldukça farklı hatırlıyorum. Benim sana sorduğum soruları ya da senin bana sorduklarını neredeyse tamamen unuttum. Benim tek hatırladığım, bakışlarımı kaldırdığımda, odaya girdiğini görmem. Çok sarsılmıştım. Söyleyecek ve bayağı, salakça ya da saçma gelmeyecek bir şey bulamadım. Herhangi biri gibi konuşmak istemedim, özellikle de senin karşında. İşte her şeyi olan bir kadın, diye düşündüm. Hem akıllı, hem de çok güzel. Üstelik, tam karşımda duruyor."</p>

  <p>"Tanrım, ne kadar yanılmışsın. Her şeye sahip olmanın yakınından bile geçmiyordum." Gözyaşlarını engellemeye çalıştı. "Hiçbir zaman olmadım. Sadece elimdekileri kaçırmamaya.." Tek bir kelime etmesine fırsat tanımadan, Catherine'i kollarının arasına aldı. İlk sarılışın beceriksizliğinden uzak, son derece doğal, alabildiğince kolay oldu. Genç kadını sadece kollarında tutuyor, bir talepte bulunmuyordu. Diğerini teselli eden bir arkadaş.</p>

  <p>"Söyle, senin için ne yapabilirim?" dedi. "Aklına ne gelirse."</p>

  <p>"O kadar yorgunum ki Peter," dedi Catherine içini çekerek. "Beni arabama götürür müsün?"</p>

  <p>"Hepsi bu mu?"</p>

  <p>"Şimdi ihtiyacım olan tek şey, gerçekten bu. Benimle yürürken güvenebileceğim birisi."</p>

  <p>Peter bir adım gerileyip gülümsedi. "Öyleyse, aradığın adam tam karşında duruyor."</p>

  <p>Hastane otoparkının ıssızlığında, adım sesleri beton zeminin üzerinde sürüklenen hayaletler gibi yankılandı. Yalnız olsaydı, Catherine bütün yol boyunca omzunun üzerinden arkasını kolaçan edecekti. Oysa yanında Peter varken, korkunun zerresini bile duymadı. Peter onunla birlikte Mercedes'in yanına kadar geldi. Kapıyı açıp direksiyonun arkasına oturmasını bekledi. Sonra kapıyı kapattı ve kilidi işaret etti.</p>

  <p>Catherine başını salladı, düğmeye basınca kilitlenen kapıların güven verici tıkırtısını duydu. "Seni daha sonra ararım," dedi Peter.</p>

  <p>Catherine uzaklaşırken dikiz aynasından Peter'ı, havaya kaldırdığı elini gördü. Sonra, araba rampadan inmek için döndüğünde, görüntü kayboldu.</p>

  <p>Back Bay'deki evinin yolunda, kendi kendini gülümserken yakaladı. Güvenilmeye değecek erkekler vardır, demişti Moore. 'İyi de hangileri? Hiç anlayamadım.'</p>

  <p>İşler son kertesine gelinceye kadar da anlayamayacaksın. Yanında kim duruyorsa, o.</p>

  <p>Dost ya da sevgili, Peter o yanında kalacaklardan olacaktı. Commonwealth Caddesi'nde yavaşladı, apartmanın garaj yoluna sapıp, garajın uzaktan kumandasını çalıştırdı. Uğultuyla açılan güvenlik kapısının altından geçti. Dikiz aynasından, kapının inmesini izledi. Ancak kapının bütünüyle kapandığını gördükten sonra, kendine ayrılmış bölmeye girdi. Dikkat onun için ikinci bir huy gibi olmuştu ve bu yaptıkları da asla boş vermeyeceği ritüellerdendi. Binmeden önce, asansörü kontrol etti. Asansörden inmeden de koridoru. Dairesine girdikten sonra bütün kilitleri çevirdi. Kale emniyet altında. İşte o zaman gerginliğinin azıcık da olsa kaybolmasına izin verdi.</p>

  <p>Pencerenin yanında durmuş, elindeki buzlu çayı yudumlayarak aşağıda, sokakta yürüyen, alınları terden pırıl pırıl insanlara bakıp, evinin serinliğinin tadını çıkardı. Son otuz altı saatte, topu topu üç saat uyuyabilmişti. Buzlu bardağı yanağına yapıştırırken, bu kadarcık bir rahatlığı hak ettiğini düşündü. Bu akşam erken yatmayı ve bütün bir hafta sonu hiçbir şey yapmayıp avarelik etmeyi hak etmişti. Moore'u düşünmeyecekti. Acıyı hissetmesine izin vermeyecekti. En azından, şimdilik.</p>

  <p>Bardağını boşaltmış, mutfak tezgâhının üzerine henüz bırakmıştı ki, çağrı cihazı çaldı. Şu anda isteyeceği son şey, hastaneden gelecek bir çağrıydı. Pilgrim Hastanesi santralını aradığında, sesinin asabi çıkmasını engelleyemedi.</p>

  <p>"Ben Dr. Cordell. Biraz önce çağrı cihazımı aradığınızı biliyorum, ama bu gece nöbetçi değilim. Doğrusunu söylemek gerekirse, çağrı cihazımı hemen şimdi kapatıyorum."</p>

  <p>"Sizi rahatsız ettiğim için özür dilerim Dr. Cordell, ama biraz önce Herman Gwadowski diye birinin oğlu aradı. Bu öğleden sonra sizinle buluşmak için ısrar ediyor."</p>

  <p>"İmkânsız. Ben çoktan evdeyim."</p>

  <p>"Evet, ben de hafta sonu olmayacağınızı söyledim. Ama bunun Boston'daki son günü olduğunu söyleyip duruyor. Avukatına gitmeden önce sizinle konuşmak istiyormuş."</p>

  <p>'Avukat mı?' Catherine mutfak tezgâhına dayanmak zorunda kaldı. Tanrım, bir de bununla uğraşacak hali yoktu. Hele şimdi, doğru dürüst düşünemeyecek kadar yorgunken, hiç.</p>

  <p>"Dr. Cordell?"</p>

  <p>"Bay Gwadowski benimle ne zaman görüşmek istediğini de söyledi mi?"</p>

  <p>"Akşam altıya kadar hastane kafeteryasında bekleyecekmiş."</p>

  <p>"Teşekkür ederim." Catherine telefonu kapattı ve boş gözlerle mutfağın pırıl pırıl seramiklerine baktı. O seramikleri böylesine temiz tutma konusunda ne kadar kararlıydı! Ne kadar güçlü ovarsa ovsun, hayatının her yönünü ne kadar ayrıntılı düzenlerse düzenlesin, bu dünyadaki bütün Ivan Gwadowski'lere karşı önlem alamıyordu işte.</p>

  <p>Çantasını ve araba anahtarlarını alıp evinin güveninden bir kez daha çıktı.</p>

  <p>Asansöre bindiğinde saatine baktı ve 17:45 olduğunu görünce birden paniğe kapıldı. Zamanında hastaneye yetişemeyecek ve Bay Gwadowski de ekildiğini sanacaktı.</p>

  <p>Mercedes'in içine girer girmez otomobil telefonunu kaldırdı ve Pilgrim santralını aradı.</p>

  <p>"Yine benim, Dr. Cordell. Bay Gwadowski'ye ulaşıp, ona gecikeceğimi söylemem gerek. Hangi dahili numaradan aradığını söyleyebilir misiniz?"</p>

  <p>"Bir dakika, telefon defterine bir bakayım... İşte burada. Hastaneye ait bir dahili numaradan aramamış."</p>

  <p>"Öyleyse, cep telefonundan?"</p>

  <p>Bir sessizlik.</p>

  <p>"İyi ama, bu çok tuhaf."</p>

  <p>"Nedir, tuhaf olan?"</p>

  <p>"Şimdi kullandığınız numaradan aramış."</p>

  <p>Catherine hareketsiz kaldı, korku buzlu bir rüzgâr gibi belkemiğinden tırmanmaya başladı. 'Arabam. Telefon arabamdan edilmiş.'</p>

  <p>"Dr. Cordell?"</p>

  <p>Adamı işte o an, dikiz aynasında, doğrulmakta olan bir kobra gibi gördü. Bağırmak için soluk aldığında, kloroform dumanları genzini kavurdu.</p>

  <p>Telefon elinden düştü.</p>

  <p><br /></p>

  <p>Jerry Sleeper havaalanı bagaj bölümünün dışında, kaldırımın kenarında onu bekliyordu.</p>

  <p>Moore küçük valizini arka koltuğa fırlattı, arabaya bindi ve kapıyı çarparak kapattı.</p>

  <p>Moore'un ilk sorusu, "Onu buldun mu?" oldu.</p>

  <p>"Daha bulamadık," dedi Sleeper kaldırımdan uzaklaşırken. "Mercedes kayboldu ve evine zorla girildiğine dair bir iz yok. Her ne olduysa, arabasının içinde ya da yakınında ve çok çabuk olmuş. Onu en son gören Peter Falco, beşi çeyrek geçe sularında, hastane otoparkında. Ondan yaklaşık yarım saat sonra da Pilgrim santralı arayıp, Cordell'le telefonda konuşmuş. Cordell birkaç dakika sonra arabasından geri aramış. Konuşma aniden kesilmiş. Santral ilk çağrıyı yapanın Herman Gwadowski'nin oğlu olduğunu iddia ediyor."</p>

  <p>"Doğrulandı mı?"</p>

  <p>"Ivan Gwadowski öğlen on ikide California uçağındaydı. Telefonu eden o olamaz."</p>

  <p>Çağrıyı yapanın kim olduğunu söylemelerine gerek yoktu. Bunu her ikisi de biliyordu. Moore gecenin karanlığına kırmızı boncuklar gibi kakılmış stop lambaları dizisine bakıp sinirlendi.</p>

  <p>'Akşamın altısından beri onun elinde. Bu dört saatte kızcağıza kim bilir neler yapmıştır?' "Warren Hoyt'un oturduğu yeri görmek istiyorum," dedi Moore.</p>

  <p>"Oraya gidiyoruz zaten. Interpath Laboratuarları'ndaki vardiyasından bu sabah yedide çıktığını biliyoruz. Saat ona doğru müdürüne telefon edip, ailesiyle ilgili acil bir durum çıktığını ve en az bir hafta işe gelemeyeceğini söylemiş. Ondan beri, onu gören yok. Ne evinde ne de laboratuarda."</p>

  <p>"Ya ailesiyle ilgili acil durum?"</p>

  <p>"Ailesi falan yok. Tek teyzesi de şubat ayında ölmüş."</p>

  <p>Stop lambaları dizisi bulanıklaşıp, kırmızı bir çizgiye dönüştü. Moore gözlerini kırpıştırdı, Sleeper ağladığını görmesin diye başını çevirdi.</p>

  <p>Warren Hoyt, North End'de, Boston'un en eski mahallesini oluşturan kırmızı tuğlalı evlerden ve dar sokaklardan oluşan acayip bir labirentte oturuyordu. Çoğu işyerinin sahibi olan yerli İtalyan nüfus sayesinde, burası kentin en güvenli köşelerinden biri olarak tanınıyordu. Burada, turistlerin ve mahalle sakinlerinin en ufak bir şeyden korkmadan dolaştıkları sokaklarda bir canavar yaşamıştı.</p>

  <p>Hut'un dairesi tuğla duvarlı bir evin üçüncü katındaydı. Saatler önce gelen bir polis ekibi kanıt bulmak için evi tepeden tırnağa aradıklarından, Moore daireye girip, kendini birkaç parça eşyanın, neredeyse bomboş rafların ortasında bulunca, ruhundan arınmış bir odada olduğunu anladı. Warren Hoyt kimse ya da ne ise ondan geriye hiçbir şey kalmamıştı.</p>

  <p>Yatak odasından çıkan Dr. Zucker Moore'u görünce, "Burada bir tuhaflık var," dedi.</p>

  <p>"Hoyt aradığımız adam mı, değil mi?"</p>

  <p>"Bilmiyorum."</p>

  <p>"Elimizde ne var?" dedi Moore, kapıda karşılayan Crowe'a.</p>

  <p>"Ayakkabı numarasında hedefi on ikiden vurduk. Kırk iki numara ve Ortiz cinayetinde gördüğümüz izlere uyuyor. Yastıktan bir sürü saç teli topladık; kısa ve açık kahverengi. Onlar da uyuyor gibi. Bir de, banyonun zemininde uzun ve siyah bir saç teli bulduk. Omuz boyu."</p>

  <p>"Buraya bir kadın mı getirmiş?" dedi Moore kaşlarını çatarak.</p>

  <p>"Belki arkadaşıydı."</p>

  <p>"Ya da başka bir kurban," dedi Zucker. "Henüz habersiz olduğumuz biri."</p>

  <p>"Aşağıda oturan ev sahibesiyle konuştum," dedi Crowe. "Hoyt'u en son bu sabah, işten döndüğü sırada görmüş. Şimdi nerede olduğu konusunda hiçbir fikri yok. Hoyt hakkında neler söylediğini tahmin edeceğine bahse girerim. 'İyi bir kiracı. Çok sakin biri, şimdiye kadar en ufak bir sorun çıkarmadı.'"</p>

  <p>"Burada bir tuhaflık var derken, ne demek istedin?" diye sordu Moore Zucker'a bakarak. "Cinayet çantası yok. Alet falan yok. Arabası kapının hemen önüne park edilmiş, onun da içi boş." Zucker elini neredeyse bomboş oturma odasına uzattı. "Bu evde sanki kimse oturmuyor gibi. Buzdolabında sadece bir iki şey var. Banyoda da sabun, bir diş fırçası, bir de tıraş bıçağı. Otel odası gibi. Gelip uyuyacağı bir yer, hepsi bu. Burası fantezilerini canlı tuttuğu yer olamaz."</p>

  <p>"Oturduğu yer, burası," dedi Crowe. "Mektupları buraya geliyor. Elbiseleri burada."</p>

  <p>"Doğru ama, burada en önemli olan şey eksik. Ganimetleri. Burada topladığı ganimetlerden eser yok."</p>

  <p>Moore'un iliklerine bir dehşet duygusu doluyordu. Zucker haklıydı. Cerrah kurbanlarının her birinden anatomik bir ganimet sökmüştü, yeteneğini hatırlatmaları, iki av arasını sakin geçirmesi açısından, o ganimetleri yakınında bir yerde tutması gerekiyordu.</p>

  <p>"Burada resmin bütününe bakmıyoruz," dedi Zucker. Moore'a döndü. "Warren Hoyt'un çalıştığı yeri görmem gerek. Laboratuarı görmeliyim."</p>

  <p><br /></p>

  <p>Barry Frost bilgisayar klavyesinin başına oturup, hastanın adını tuşladı, Nina Peyton. Önüne veri dolu, yepyeni bir ekran açıldı.</p>

  <p>"Bu terminal adamın oltasını sallandırdığı delik," dedi Frost. "Kurbanlarını buradan seçiyor."</p>

  <p>Moore monitöre baktığında, gördüklerinden sarsıldı. Laboratuarın her köşesinde makineler uğulduyor, telefonlar çalıyor, tıp teknisyenleri ellerindeki tüp dolu askıları götürüp getiriyorlardı.</p>

  <p>Cerrah avlarını burada, paslanmaz çelik ve beyaz önlüklerin mikroptan arındırılmış dünyasında, tedavi bilimlerine adanılmış bir evrende kovalamıştı. Interpath Laboratuarları'nda kanını ve kan sıvılarını tahlil ettiği her kadının adını bu bilgisayar terminalinin ekranına getirebilmişti.</p>

  <p>"Burası kentin en gelişmiş teşhis laboratuarı," dedi Frost. "Boston'daki herhangi bir doktor muayenehanesinde ya da herhangi bir ayakta tedavi kliniğinde aldıracağın kanın sonunda tahlil için buraya gelme ihtimali çok yüksek."</p>

  <p>Buraya, Warren Hoyt'un önüne.</p>

  <p>"Ev adresini biliyormuş," dedi Moore, ekranda Nina Payton hakkındaki bilgileri tarayarak. "İşvereninin adı, yaşı, medeni hali..."</p>

  <p>"Ve konulan teşhisi," diye ekledi Zucker. Parmağını ekrandaki iki sözcüğe uzattı, cinsel tecavüz. "İşte tam Cerrah'ın aradığı şey. Duygusal açıdan zarar görmüş kadınlar. Cinsel şiddetin etkisinde kalmış olanlar."</p>

  <p>Moore Zucker'ın sesinde bir heyecan tınısı duyar gibi oldu. Zucker'ı tahrik eden oyundu, zekâların yarışmasıydı. Sonunda rakibinin hamlelerini görebiliyor, o hamlelerin ardındaki dehayı değerlendirebiliyordu.</p>

  <p>"İşte burada oturmuş, kadınların kanlarını inceliyordu," dedi Zucker. "En mahrem sırlarını öğreniyordu." Doğruldu, sanki ilk defa görüyormuş gibi, gözlerini laboratuarda dolaştırdı. "Bir tıp laboratuarının senin hakkında ne kadar çok bilgiye sahip olduğunu hiç düşündün mü?" dedi. "Kolunu açıp da, iğneyi damarına sokmalarına izin verdiğinde, kendinle ilgili ne kadar çok kişisel ayrıntı verdiğini hiç hesapladın mı? Kanın senin en mahrem sırlarını içerir. Lösemiden mi, yoksa AİDS'ten mi ölüyorsun? Son birkaç saat içinde bir sigara mı içtin, yoksa bir kadeh şarap mı? Kendini depresyonda hissettiğin için Prozac mı alıyorsun, yoksa aleti kaldıramadığın için Viagra mı? Bütün bu kadınların özünü elinde tutmuş. Kanlarını inceleyebiliyor, kokluyor, dokunuyordu. Üstelik, kadınların haberi bile olmadan. Vücutlarının bir bölümünün bir yabancının elinde mıncıklandığını ruhları dahi duymadı."</p>

  <p>"Kurbanları onu hiç tanımadı," dedi Moore. "Onunla hiç karşılaşmadılar."</p>

  <p>"Oysa Cerrah kurbanlarını tanıyordu. Hem de en mahrem taraflarıyla." Zucker'ın gözleri çakmak çakmaktı. "Cerrah şimdiye kadar rastladığım ve seri cinayet işleyen katillere hiç benzemiyor. Bu adam, kendi örneğinde bir tek. Avını görünmeden seçtiği için, gözlerden uzak kalmayı başarıyor." Tezgâhın arkasındaki tüp dizilerine şaşkınlıkla baktı. "Av sahası bu laboratuar. Avlayacağı kurbanlarını burada buluyor. Kanlarından. Çektikleri acılardan."</p>

  <p>Moore adımını tıp merkezinden dışarıya attığında, gece havası haftalardan beri ilk kez daha serin, daha taze geldi. Bütün Boston kentinde çok daha az sayıda kadın pencereleri açık uykuya yatacak, çok daha az sayıda kadın herhangi bir saldırı karşısında savunmasız kalacaktı.</p>

  <p>Ama bu gece Cerrah avda olmayacak. Bu gece, son avının keyfini çıkaracak.</p>

  <p>Moore birden arabasının yanında donup kaldı, umutsuzluktan felce uğramış gibi dikildi. Belki de tam şu anda, Warren Hoyt neşterine uzanıyordu. Belki tam şu anda..</p>

  <p>Yaklaşan ayak sesleri duydu. Kafasını kaldırmak, birkaç adım ötesinde, gölgelerin arasında duran adama bakabilmek için bütün gücünü topladı.</p>

  <p>"Onu aldı, değil mi?" dedi Peter Falco.</p>

  <p>Moore başını salladı.</p>

  <p>"Tanrım. Aman Tanrım." Peter Falco endişeyle karanlık gökyüzüne baktı. "Onu arabasına kadar götürdüm. Tam orada, benim yanımdaydı ve ben eve gitmesine izin verdim..."</p>

  <p>"Onu bulmak için elimizden geleni yapıyoruz." Klişeleşmiş bir cümle. Moore daha cümleyi söylerken kendi kelimelerinin ne denli boş olduğunu hissetti. İşler karanlık göründüğünde, insanın en üstün gayretlerinin bile bir sonuç vermeyeceğine inandığı zamanda söylediği saçmalıklardandı.</p>

  <p>"Peki, ne yapıyorsunuz?"</p>

  <p>"Adamın kim olduğunu biliyoruz."</p>

  <p>"Ama Catherine'i nereye götürdüğünden habersizsiniz."</p>

  <p>"İzini bulmak zaman alacak."</p>

  <p>"Benim ne yapabileceğimi söyleyin. Ne derseniz yaparım."</p>

  <p>Moore sesinin sakin çıkması için, kendi korkularını, kendi endişelerini gizleyebilmek için uğraştı.</p>

  <p>"İşin dışında durup, ötekileri izlemenin ne kadar güç olduğunu biliyorum. Ama biz bu işin eğitimini aldık."</p>

  <p>"Ah tabii, siz profesyonelsiniz! Öyleyse söyleyin, yanlış neredeydi?"</p>

  <p>Moore'un verecek cevabı yoktu.</p>

  <p>Falco asabice Moore'un yanına geldi ve otopark lambasının altında durdu. Lambanın ışığı endişeden bitkinleşmiş yüzünü aydınlattı. "Sizin ikinizin arasında neler olduğunu bilmiyorum," dedi. "Tek bildiğim, Catherine'in size güvendiği. Bunun sizin için bir şey ifade etmesi için Tanrı'ya yakarıyorum. Catherine'in sizin için herhangi bir kurbandan, listedeki herhangi bir isimden farklı olduğunu umuyorum."</p>

  <p>"Farklı," dedi Moore.</p>

  <p>İki adam, aynı şeyleri hissettiklerini görerek, sessizce bakıştı.</p>

  <p>"Hiç tahmin edemeyeceğiniz kadar değer veriyorum," dedi Moore.</p>

  <p>Ve Falco fısıltıyla ekledi, "Ben de."</p>
</body>
</html>
