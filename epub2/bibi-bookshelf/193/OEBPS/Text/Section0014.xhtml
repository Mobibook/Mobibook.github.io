<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>10</h1>

  <p>Gramercy Pub pazartesi akşamı bile tıklım tıklımdı. Saat yediydi ve bekâr şirket yöneticileri kente inmiş, oyuna hazırlanmıştı. Burası, onların oyun alanıydı.</p>

  <p>Rizzoli girişe yakın bir masaya yerleşmiş, kapı her açılıp içeri yeni bir genel merkez klonu ya da on santimlik topukları üzerinde salınan yeni bir büro Barbie'si girdiğinde, yüzüne sıcak kent havası vuruyordu. Her zamanki buruşuk pantolon takımı ve rahat ama düz ayakkabılarıyla kendini bir lise öğretmeni gibi hissetti Rizzoli. İçeri kedi gibi narin iki kadının girdiğini, arkalarında hafif bir parfüm kokusu bıraktıklarını fark etti. Rizzoli hiç parfüm kullanmıyordu. Kurumuş bir rimel ve Dewy Satin fondöten şişesiyle birlikte banyo dolaplarından birinin arkasına sıkışmış tek bir dudak boyasına sahipti. Bütün bu makyaj malzemesini, elinde doğru mucizevi malzemeler olunca kendinin bile Elizabeth Hurley gibi bir kapak kızı olabileceği hayaliyle, büyük bir mağazanın kozmetik reyonundan beş yıl önce almıştı. Satıcı kız yüzünü kremleyip pudralamış, çizip boyamış, işini tamamladıktan sonra da muzaffer bir edayla Rizzoli'ye aynayı uzatıp, "Yeni görünüşünüz hakkında ne düşünüyorsunuz?" demişti.</p>

  <p>Rizzoli'nin aynada kendi görüntüsüne bakarak düşündüğü tek şey, kadınlara asılsız umutlar dağıttığı için Elizabeth Hurley'den ne denli nefret ettiğiydi. Acı gerçeğe gelince, hiçbir zaman güzel olamayacak kadınlar vardı ve Rizzoli de bunlardan biriydi.</p>

  <p>Bu yüzden, bir masanın başına oturmuş, ginger ale yudumlayıp pub'ın dolmasını izlerken, kimsenin gözüne batmıyordu. Gürültücü bir kalabalıktı pub müşterileri, yüksek sesli konuşmalar, buz tıkırtıları duyuluyor, kahkahalar fazla güçlü, fazla zorlama geliyordu.</p>

  <p>Ayaklandı ve bara doğru ilerledi. Barın kenarına varınca barmene kimliğini gösterip, "Birkaç soru sormak istiyorum," dedi.</p>

  <p>Adam kimliğe şöyle bir baktı, sonra müşteriye verdiği kadehi kaydetmek için yazar kasanın düğmesine basarken, "Sor bakalım," dedi.</p>

  <p>"Bu kadını burada gördüğünü hatırlıyor musun?" dedi Rizzoli, Nina Peyton'ın fotoğrafını barın üzerine koyup.</p>

  <p>"Tabii, üstelik onun hakkında soru soran ilk polis de değilsin. Bir ay kadar önce buraya başka kadın dedektifler geldi."</p>

  <p>"Cinsel Suçlar Masası'ndan mı?"</p>

  <p>"Galiba. Resimdeki kadını tavlamaya çalışan birini görüp görmediğimi sordular."</p>

  <p>"Peki, görmüş müydün?"</p>

  <p>Barmen omuz silkti. "Burada herkes birinin peşindedir. Çetele tutmuyorum."</p>

  <p>"Ama bu kadını gördüğünü hatırlıyorsun, değil mi? Adı Nina Peyton."</p>

  <p>"Onu burada birkaç kez gördüm. Genellikle bir kız arkadaşıyla birlikte. Adını bilmiyorum. Son günlerde gelmiyor zaten."</p>

  <p>"Neden gelmediğini biliyor musun?"</p>

  <p>"Bilmiyorum." Bir bez alıp barı silmeye koyuldu, Rizzoli'ye dikkat etmemeye başlamıştı bile.</p>

  <p>"Neden gelmediğini söyleyeyim," dedi Rizzoli sesini öfkeyle yükselterek. "Pezevengin biri biraz eğlenmek istedi de ondan. Onun için buraya, bir av aramaya geldi. Etrafına baktı, Nina Peyton'ı gördü ve işte güzel bir kutucuk, diye düşündü. Ona baktığında bir insan görmediği kesin. Bütün gördüğü, kullanıp kenara atabileceği bir şeydi."</p>

  <p>"Bak, bana bütün bunları anlatman gerekmez."</p>

  <p>"Gerekir, gerekir. Üstelik, bütün bunlar burnunun dibinde olduğu ve sen görmemeyi yeğlediğin için, duyman gerekiyor. Pezevengin biri bir kadının içkisine ilaç katıyor. Kadın birazdan rahatsızlanıp, tuvalete gitmeye çalışıyor. Pezevenk kadının koluna girip dışarı çıkarıyor. Ve sen bunların hiçbirini görmüyorsun, öyle mi?"</p>

  <p>"Hayır," dedi barmen hiç beklemeden. "Görmedim."</p>

  <p>Bütün pub sessizliğe gömülmüştü. Rizzoli insanların gözlerini üzerine diktiklerini gördü. Başka tek kelime etmeden, bardan ayrılıp masasına döndü.</p>

  <p>Bir süre sonra konuşmalar yeniden başladı.</p>

  <p>Barmenin iki viskiyi bir adama doğru barın üzerinde kaydırdığını, adamın kadehlerden birini yanındaki kadına uzattığını gördü. İçki kadehlerinin dudaklara kaldırılışını, dillerin Margaritaların tuzunu yalayışını izledi, votka ve tekila ya da bira gırtlaklardan aşağıya akarken geriye yatan kafaları seyretti.</p>

  <p>Ve kadınlara bakan erkekleri gördü. Ginger ale'ini yudumlarken soluğunun kesildiğini hissetti, alkolden değil, öfkeden. O, bir köşeye oturan yalnız kadın buranın aslında ne olduğunu açık bir şekilde görebiliyordu. Yırtıcının ve avının birlikte geldiği bir su havzası.</p>

  <p>Çağrı cihazı öttü. Onu arayan Barry Frost'tu.</p>

  <p>"Nedir bu gürültü?" diyordu Frost, cep telefonunda sesini belli belirsiz duyurmayı başararak.</p>

  <p>"Bir bardayım." Yandaki masada bir kahkaha patlayınca dönüp öfkeyle baktı. "Ne dedin?"</p>

  <p>"Marlborough Sokağı'nın orada bir doktor. Doktor raporunun bir kopyasını aldım."</p>

  <p>"Kimin doktor raporunun?"</p>

  <p>"Diana Sterling'in."</p>

  <p>Rizzoli birden öne doğru eğildi, şimdi artık dikkatinin her zerresini Frost'un belli belirsiz sesine odaklamıştı. "Baştan anlat şunu. Doktor dediğin adam kim ve Sterling ona neden gitmiş?"</p>

  <p>"Doktor kadın bir kere. Doktor Bonnie Gillespie. Marlborough Sokağı'nda muayenehanesi olan bir jinekolog."</p>

  <p>Yeni bir kahkaha fırtınası cümlenin geri kalanını anlamasını engelledi. Rizzoli arkadan gelen kelimeleri duyabilmek için elini kulağına kapattı. "Sterling doktora neden gitmiş?" diye bağırdı.</p>

  <p>Oysa cevabı çoktan biliyordu, sorunun cevabı tam karşısında, iki erkeğin tıpkı bir zebra peşinde koşan aslanlar gibi bir kadına eğildikleri bardaydı.</p>

  <p>"Cinsel saldırı," dedi Frost. "Diana Sterling de tecavüze uğramış."</p>

  <p><br /></p>

  <p>"Üçü de cinsel saldırı kurbanıydı," dedi Moore. "Oysa ne Diana Ortiz ne de Diana Sterling şikâyetçi olmuş. Sterling'in tecavüze uğradığını ancak herhangi bir tedavi görüp görmediğini öğrenmek için kentteki kadın kliniklerine ve jinekologlara başvurduğumuzda anladık. Sterling tecavüzü ailesine bile anlatmamış. Bu sabah telefon ettiğimde, haberi benden öğrenip çok şaşırdılar."</p>

  <p>Daha öğlen bile olmamıştı, ama toplantı odasındaki masanın çevresinde gördüğü suratlar şimdiden bitkin bakıyordu. Uykusuzluğa dayanarak çalıştıkları gibi, önlerinde yine uzun sürecek bir gün uzanıyordu.</p>

  <p>"Öyleyse Sterling'in tecavüze uğradığını bilen tek kişi Marlborough Sokağı'ndaki şu jinekologmuş, öyle değil mi?" dedi Teğmen Marquette.</p>

  <p>"Dr. Bonnie Gillespie. Diana Sterling ona sadece bir kere görünmüş. Doktora da AİDS tehlikesinden korktuğu için gitmiş."</p>

  <p>"Doktor Gillespie tecavüz hakkında ne biliyor?"</p>

  <p>Soruya doktoru ziyaret eden Frost cevap verdi. İşe Diana Sterling'in doktor raporunun bulunduğu dosyayı açarak başladı, "İşte Dr. Gillespie'nin yazdıkları, 'Otuz yaşındaki kadın hasta HIV testi yaptırmak istiyor. Beş gün önce korumasız cinsel ilişkisi olmuş, partnerinin HIV durumu bilinmiyor. Partnerinin yüksek risk grubundan olup olmadığı sorulduğunda, hasta rahatsız ve ağlamaklı. Cinsel ilişkinin rıza sonucu gerçekleşmediğini ve saldırganın adını bilmediğini açıklıyor. Saldırıyı polise bildirmek istemiyor. Tecavüz danışmanına gönderilmeyi reddediyor.'" Frost başını dosyadan kaldırdı. "Dr. Gillespie'nin Diana Sterling'den aldığı bütün bilgi, bu. Pelvis muayenesi ve frengi, belsoğukluğu ve HIV testleri yapıp, _ ikinci HIV tahlili için iki ay sonra tekrar gelmesini söylemiş. Hasta bir daha görünmemiş. Öldüğü için tabii."</p>

  <p>"Dr. Gillespie polise hiç haber vermemiş mi? Cinayetten sonra bile?"</p>

  <p>"Hastasının öldüğünü bilmiyordu. Haberleri hiç görmemiş."</p>

  <p>"Örnek alınmış mı? Sperm?"</p>

  <p>"Hayır, hasta, şey..." Frost utançla kızardı. Frost gibi evli bir erkek bile bazı konuları konuşmaktan rahatsız oluyordu. "Saldırından hemen sonra, üst üste birkaç kere duşa girmiş."</p>

  <p>"Kadıncağızı suçlayabilir .misiniz?" dedi Rizzoli. "Kahretsin, ben de lizolle yıkanmak isterdim."</p>

  <p>"Üç tecavüz kurbanı," dedi Marquette. "Bu kadarı rastlantı olamaz."</p>

  <p>"Tecavüzcüyü bulursanız," dedi Dr. Zucker, "Kalıbımı basarım, aradığınız katili yakalamış olursunuz. Nina Peyton'dan alınan DNA'nın durumu nedir?"</p>

  <p>"Hızlandırdık," dedi Rizzoli. "Sperm örneği iki aya yakındır laboratuarın elindeymiş, ne yapacaklarına karar verememişler. Kıçlarının altında ateş yakıverdim. Dua edelim de aradığımız adamın CODİS'te kaydı olsun."</p>

  <p>Birleştirilmiş DNA Endeksleme Sistemi olarak da bilmen CODİS, FBI'ın DNA profillerini girdiği ulusal veritabanının adıydı. Sistem hâlâ emekleme aşamasında olduğundan, hüküm giymiş yarım milyona yakın suçlunun genetik profillerinin tamamı henüz kayıt altına alınmamıştı. Bu yüzden "soğuk isabet" sağlama ya da bilinen bir suçluya uygun bir DNA profili yakalama olasılığı oldukça zayıftı.</p>

  <p>"Aradığımız adam önce kurbanına cinsel saldırıda bulunuyor," dedi Marquette Dr. Zucker'a bakarak. "Ardından da haftalar sonra geri gelip kadını öldürüyor. Bu size. mantıklı görünüyor mu?"</p>

  <p>"Bize mantıklı gelip gelmemesinin hiç önemi yok," dedi Zucker. "Ona mantıklı gelmesi yeter. Bir tecavüzcünün geri dönüp, kurbanına ikinci kez saldırması pek ender görülmez. Burada bir sahiplik kavramı var. Ne denli hastalıklı olursa olsun, kurulmuş bir ilişki var."</p>

  <p>"Buna ilişki mi diyorsunuz?" dedi Rizzoli burnundan soluyordu.</p>

  <p>"Tecavüzcüyle kurbanı arasında, evet. İnsanın kulağına sapıkça geliyor ama, bir ilişki var. Güç üzerine kurulmuş bir ilişki. Önce kadının gücünü elinden alıyor, onu bir insandan daha aşağı bir konuma getiriyor. Kadın artık bir eşyadır. Bunu tecavüzcü biliyor, ama daha önemlisi, kurban da biliyor. Tecavüzcüyü yeniden dönecek kadar heyecanlandıran kadının yaralanmış ve aşağılanmış olması. Önce, kadını tecavüzüyle işaretliyor. Ardından da mutlak sahiplik iddiasını tatmin etmek için geri dönüyor."</p>

  <p>Yaralanmış kadınlar, diye düşündü Moore. Kurbanlar arasındaki ortak ilişki, işte bu. Birden Catherine'in de yaralı kadınlardan biri olduğunu düşündü.</p>

  <p>"Ama Catherine Cordell'e hiç tecavüz etmedi," dedi Moore.</p>

  <p>"Evet ama, o da tecavüz kurbanı."</p>

  <p>"Tecavüzcüsü iki yıl önce öldü. Cerrah Dr. Cordell'i kurban olarak nasıl seçer? Catherine Cordell nasıl olur da Cerrah'ın radar ekranına yakalanır? Dr. Cordell de tecavüz hakkında kimseye bir şey söylemiyor."</p>

  <p>"Oysa bilgisayar ortamındayken anlattı, değil mi? Özel sohbet odasındayken..." Zucker durakladı. "Tanrım. Kurbanlarını Internet üzerinden belirliyor olması mümkün mü?"</p>

  <p>"O olasılığı da araştırdık," dedi Moore. "Nina Peyton'ın bilgisayarı bile yok. Cordell de gerçek adını sohbet odasındakilere asla açıklamamış. Onun için, aynı soruya dönmek zorundayım: Cerrah Cordell'e neden odaklandı?"</p>

  <p>"Ona takmış görünüyor," dedi Zucker. "Dr. Cordell'e sataşmak için olmayacak şeyler bile yapıyor. Nina Peyton'ın o fotoğrafını e-postayla göndermek için tehlikeye atılıyor. Bu da onun için bir dizi felakete yol açıyor. Fotoğraf polisi doğruca Nina'nın kapısına götürüyor. Adam aceleye geliyor, cinayeti tamamlayamıyor, bütünüyle doyuma ulaşamıyor. Daha da kötüsü, geride bir tanık bırakıyor. Yapabileceği en kötü hata."</p>

  <p>"Bu hata falan değil," dedi Rizzoli. "Kadının yaşamasını istiyordu."</p>

  <p>Sözleri masanın çevresinde kuşkulu bakışlarla karşılandı.</p>

  <p>"Yoksa böylesi bir saçmalığı başka nasıl açıklarsınız?" diye sözlerini sürdürdü Rizzoli. "Cordell'e gönderdiği fotoğrafın amacı, bizi Nina Peyton'ın evine çekmekti. Resmi gönderdi, sonra da bizi bekledi. Kurbanın evine gelmemizi bekledi. Yolda olduğumuzu biliyordu. Sonra da kadının boynunu keser gibi yarım yamalak bir iş yaptı, çünkü onu canlı bulmamızı istiyordu."</p>

  <p>"Tabii ya," diye alayla araya girdi Crowe. "Bütün bunlar adamın planının bir parçasıydı."</p>

  <p>"Peki, bunları yaparken amacı?" diye sordu Zucker Rizzoli'ye.</p>

  <p>"Amacı kadıncağızın sağ kalçasında yazılı. Nina Peyton Cordell'e gönderdiği bir hediyeydi. Korkudan altına ettirecek bir hediye."</p>

  <p>Bir sessizlik oldu.</p>

  <p>"Eğer öyleyse, işe yaradı demektir," dedi Moore. "Cordell gerçekten korktu."</p>

  <p>Zucker arkasına yaslanıp, Rizzoli'nin varsayımını düşünmeye başladı. "Sadece bir kadını korkutmak için, çok fazla risk almış. Bu da bir megalomanlık belirtisi. Psikolojik dengesini kaybettiği anlamına gelebilir. Jeffrey Dahmer ile Ted Bundy'nin sonunda başına gelen de buna benzer bir şeydi. Fantezilerinin kontrolünü yitirdiler. Dikkatsizlik etmeye başladılar, İşte hatalar da o zaman geldi."</p>

  <p>Zucker ayağa kalktı ve duvardaki tablonun başına geçti. Tabloda üç kurbanın adı yazılıydı. Nina Peyton'ın adının altına, dördüncü olarak Catherine Cordell'inkini yazdı.</p>

  <p>"Kurbanlardan biri değil, henüz değil. Ama aradığımız adam onu bir şekilde ilgilendiği bir konu olarak işaretledi. Dr. Cordell'i neden seçti?" Zucker masanın çevresindekilere baktı. "Doktorun meslektaşlarını sorguladınız mı? Aralarında içinizdeki alarm zillerini çaldıran biri var mı?"</p>

  <p>"Acil Servis'teki Dr. Kenneth Kimball'u eledik dedi Rizzoli. Nina Peyton'ın saldırıya uğradığı gece nöbetçiydi. Ameliyathanede çalışan erkek personeli ve uzmanların çoğunu sorguladık."</p>

  <p>"Peki ya Cordell'in ekip arkadaşı Dr. Falco?"</p>

  <p>"Dr. Falco'yu elemedik daha."</p>

  <p>Rizzoli artık Dr. Zucker'ın dikkatini çektiğinden, adam kadın dedektife gözlerinde tuhaf bir ışıltıyla bakıyordu. Cinayet Masası'ndaki polisler Zucker'ın bu bakışlarına "deli doktoru bakışı," diyorlardı. "Bana bütün bildiklerinizi anlatın," dedi usulca.</p>

  <p>"Kâğıt üzerinde, Dr. Falco kusursuz görünüyor. Uçak mühendisliği branşında MIT diploması. Tıp diploması Harvard Tıp Fakültesi'nden. Ameliyathane stajını Peter Bent Brigham'da yapmış. Boşanmış bir anne tarafından büyütülmüş, üniversite ve tıp fakültesi boyunca çalışmak zorunda kalmış. Özel uçağı var. Yakışıklı da. Belki Mel Gibson değil ama, birçok kadının başını döndürebilir."</p>

  <p>"Hey, Rizzoli kuşkuluları görünüşlerine göre sınıflandırıyor," dedi Darren Crowe gülerek. "Kadın polisler böyle mi yapar?"</p>

  <p>"Benim söylemek istediğim," diye devam etti Rizzoli adama düşmanca bakarak, "İstese bu adamın koluna takacağı bir sürü kadın bulabileceği. Ama hemşirelere bakılırsa, ilgilendiği tek kadın Cordell. Onu yemeklere davet ettiği bir sır değil. Kadın her seferinde Dr. Falco'yu reddediyor. Belki adamın kafası bozulmaya başlamıştır."</p>

  <p>"Dr. Falco izlenmeye değer," dedi Zucker. "Yine de listemizi bu kadar çabuk daraltmayalım, derim. Şimdilik Dr. Cordell'i konuşmaya devam edelim. Cerrah'ın onu kurban olarak seçmesinin başka bir nedeni olabilir mi?"</p>

  <p>Bu soruyu kafasında evirip çeviren Moore'dan başkası değildi. "Peki ya Catherine herhangi bir kurbanın ötesindeyse? Ya daha önce adamın dikkatinin hedefi olmuşsa? Bütün bu saldırılar Georgia'daki kadınlara yapılanların bir tekrarı. Cordell'e yapılmak istenenin tekrarı. Andrew Capra'yı neden taklit ettiğini açıklayamadık daha. Neden Capra'nın hayatta kalan tek kurbanına odaklandığını anlayamadık." Parmağıyla listeyi işaret etti. "Öteki kadınlar, Sterling, Ortiz, Peyton, ya yedekten öte birileri değillerse? Asıl kurbanın dublörüyse?"</p>

  <p>"Misilleme hedefi kuramı," dedi Zucker. "Gerçekten nefret ettiğiniz kadını, çok güçlü olduğu için öldüremiyorsunuz. Çok ürkütücü olduğu için. Onun yerine, hedefle özdeşleştirdiğiniz başka bir kadını öldürüyorsunuz."</p>

  <p>"Gerçek hedefin baştan beri Cordell olduğunu, ama ondan ürktüğünü mü söylemek istiyorsunuz?" diye sordu Frost.</p>

  <p>"Edmund Kemper'ın cinayet dalgasının sonuna yaklaşıncaya kadar annesini öldürememesinin nedeni de buydu," dedi Zucker. "Oysa başından beri nefret ettiği kadın, gerçek hedefi annesiydi. Onun yerine, öfkesini başka kurbanlardan çıkardı. Her saldırıda annesini sembolik olarak tekrar tekrar yok etti. Önce onu öldüremedi, özellikle de başlangıçta, çünkü annesi Kemper üzerinde çok etkiliydi. Bir bakıma, annesinden korkuyordu. Ama her işlediği cinayetle, kendine olan güveni arttı. Güç kazandı. Sonunda da, amacını gerçekleştirmeyi başardı. Annesinin kafasını kırdı, kellesinj uçurdu, ırzına geçti. Son bir hakaret olarak da annesinin gırtlağını koparıp çöpe attı. Öfkesinin gerçek hedefi nihayet ölmüştü. Öldürme çılgınlığı o zaman sona erdi. İşte Edmund Kemper da o zaman gidip teslim oldu."</p>

  <p>Genellikle cinayet mahalline ilk giden polis olan Barry Frost, Kemper'ın son sahnedeki vahşetini duyunca, biraz rahatsız göründü. "Kısacası, bu üç saldırı," dedi, "Sizce asıl olayın ısınma turları olabilir mi?"</p>

  <p>Zucker başıyla onayladı. "Catherine Cordell cinayetinin."</p>

  <p><br /></p>

  <p>Onu karşılamak için kliniğin bekleme odasına giren Catherine Cordell'in yüzündeki tebessümü görmek, Moore'u üzdü. Soracağı soruların bu sıcak karşılamayı mahvedeceğinden kuşkusu yoktu. Catherine'e baktığında bir kurban değil, hemen elini ellerinin arasına alan, bıraktığı için de içi giden sıcak ve çok güzel bir kadın görüyordu.</p>

  <p>"Umarım, konuşmak için uygun bir zamandır."</p>

  <p>"Senin için her zaman vakit ayırırım," dedi genç kadın yine o büyüleyici tebessümüyle. "Bir kahve içer misin?"</p>

  <p>"Hayır, teşekkürler."</p>

  <p>"Öyleyse, odama gidelim."</p>

  <p>Çalışma masasının arkasına yerleşti ve merakla Moore'un vereceği haberleri beklemeye koyuldu. Son birkaç günde Moore'a güvenmeye başladığından, bakışları savunmasızdı. "Cerrah'ın sana odaklandığı," dedi Thomas, "Herkes için çok açık."</p>

  <p>Catherine başını salladı.</p>

  <p>"Bizim merak ettiğimiz, neden? Neden Capra'nın cinayetlerini tekrarlıyor? Neden seni dikkatinin odağı yapıyor? Bu soruların cevaplarını tahmin edebiliyor musun?"</p>

  <p>Şaşkınlık Catherine'in gözlerinde kıvılcımlandı. "Hiçbir fikrim yok."</p>

  <p>"Olduğunu sanıyoruz."</p>

  <p>"Kafasından neler geçtiğini nasıl bilebilirim?"</p>

  <p>"Catherine, istese Boston'daki herhangi bir kadının peşine düşebilirdi. İzlendiğinin farkında bile olmayan, hazırlıksız bir kadını seçebilirdi. Kolay bir kurbanın peşinden gitmek, mantıklı bir hareket olurdu. Saldırısına karşı hazırlıklı olduğun için, sen seçebileceği en zor kurbansın. Üstelik, seni uyararak, sana sataşarak, avı daha da güçleştiriyor. Neden?"</p>

  <p>Karşılama sırasında gözlerinde gördüğü sıcaklık kaybolmuştu. Birden Catherine'in omuzları dikildi, ellerini sıkıp yumruklarını masanın üzerine dayadı.</p>

  <p>"Aynı şeyi söylemekten bıktım, bilmiyorum."</p>

  <p>"Sen Andrew Capra ile Cerrah arasındaki tek fiziksel bağsın," dedi. "Ortak kurban. Sanki Capra hâlâ hayattaymış da, bıraktığı yerden devam ediyormuş gibi. Bıraktığı yerde de sen varsın. Elinden kaçırdığı tek kurbanı."</p>

  <p>Catherine çalışma masasına, "gelen" ve "giden" kutularına özenle yerleştirilmiş dosyalara, sıkışık ve kusursuz el yazısıyla yazdığı nota baktı. Tamamen hareketsiz olmasına rağmen, parmaklarındaki boğumlar fildişi gibi kaskatıydı.</p>

  <p>"Bana Andrew Capra hakkında söylemediğin ne var?" diye sakince sordu Moore.</p>

  <p>"Senden hiçbir şey saklamadım."</p>

  <p>"Sana saldırdığı gece, evine neden gelmişti?"</p>

  <p>"Bunun ne önemi var?"</p>

  <p>"Capra bütün kurbanlarının arasında sadece seni şahsen tanıyordu. Öteki kadınlar barlarda tanıştığı yabancılardı. Oysa sen, sen değişiktin. Seni seçti."</p>

  <p>"Bana öfkeliydi... Öfkelenmiş olabilirdi."</p>

  <p>"İşle ilgili bir konuda seninle konuşmaya geldi. Yaptığı bir hatayla ilgili. Dedektif Singer'a anlattığın, bu."</p>

  <p>"Sadece bir hatanın çok ötesinde bir şeydi," dedi Catherine başını sallayarak. "Bir dizi yanlış. Tıbbi hatalar. Üstelik, anormal kan testlerinde de başarısız olmuştu. Sürekli dikkatsizdi. Onunla daha önce, hastanedeyken de yüzleşmiştim."</p>

  <p>"Ne demiştin?"</p>

  <p>"Başka bir uzmanlık dalı seçmesinin daha iyi olacağını. Çünkü stajyer olarak ikinci yılına başlamasını desteklemeyecektim."</p>

  <p>"Seni tehdit etti mi? Öfkesini falan gösterdi mi?"</p>

  <p>"Hayır. Asıl tuhaf olanı da buydu. Kabullenmekle yetindi. Ve... Bana bakıp gülümsedi."</p>

  <p>"Gülümsedi mi?"</p>

  <p>Catherine başıyla onayladı. "Sanki onun için hiç de önemli değilmiş gibi."</p>

  <p>Dinlediklerini gözünün önüne getirmek, Moore'un tüylerini diken diken etti. Catherine Capra'nın tebessümünün sonsuz bir kini maskelediğini bilemezdi tabii.</p>

  <p>"O gece, senin evinde," dedi Moore. "Sana saldırdığında..."</p>

  <p>"Olanları daha önce anlatmıştım, ifademde var. Her şey ifademde."</p>

  <p>Moore bekledi, istemeden de olsa, ısrar etti. "Singer'a söylemediğin şeyler var. Anlatmadan geçtiğin bölümler."</p>

  <p>"Hiçbir bölümü atlamadım!" dedi Catherine, yanakları öfkeden kızarmıştı.</p>

  <p>Yeni sorularla baskı yapmaktan nefret ediyordu, ama başka çaresi de yoktu.</p>

  <p>"Capra'nın otopsi raporunu inceledim. Savannah polisine verdiğin ifadeyle arasında çelişkiler var."</p>

  <p>"Dedektif Singer'a olayı olduğu gibi anlattım."</p>

  <p>"Yatağın kenarında, üzerin örtülü yattığını söyledin. Tabancayı almak için yatağın altına uzandın. O durumdayken Capra'ya nişan alıp ateş ettin."</p>

  <p>"Doğrusu da bu. Yemin ederim."</p>

  <p>"Otopsi raporuna göre, kurşun karnından girerek yoluna yukarıya doğru devam etmiş, belkemiğine isabet ederek Capra'yı felç etmiş. Bu kadarı ifadenle uyumlu."</p>

  <p>"Öyleyse, neden yalan söylediğimi iddia ediyorsun?"</p>

  <p>Moore yeniden durakladı, devam etmek, Catherine'e acı vermek zorunda olduğu için midesi bulanıyordu.</p>

  <p>"Sorun ikinci kurşunda," dedi. "Yakın mesafeden, doğruca sol gözüne ateşlenmiş. Oysa yerde yatıyordun."</p>

  <p>"Ben ateş ederken, öne doğru eğilmiş olmalı..."</p>

  <p>"Olmalı mı?"</p>

  <p>"Bilmiyorum. Hatırlamıyorum."</p>

  <p>"İkinci kurşunu ateşlediğini hatırlamıyor musun?"</p>

  <p>"Hayır. Evet..."</p>

  <p>"Hangisi gerçek Catherine?" dedi usulca, yine de sözlerinin deliciliğini yumuşatamamıştı. "Beni böyle sorgulamana izin vermeyeceğim," dedi Catherine ayağa fırlayarak. Ben kurbanım."</p>

  <p>"Ve ben de hayatta kalman için çalışıyorum. Bu yüzden, gerçeği bilmem gerek."</p>

  <p>"Sana gereği anlattım! Şimdi artık senin için gitme zamanının geldiğini düşünüyorum." Kapının yanına gidip ardına kadar açtı ve birden irkildi. Peter Falco hemen dışarıda, eli kapının tokmağında duruyordu.</p>

  <p>"İyi misin Catherine?"</p>

  <p>"Her şey yolunda," diye terslendi genç kadın.</p>

  <p>"Nedir bu, polis tacizi mi?" dedi Peter, Moore'a sertçe bakarak.</p>

  <p>"Dr. Cordell'e birkaç soru soruyorum, hepsi bu."</p>

  <p>"Koridordan öyle duyulmuyordu ama." Peter Catherine'e baktı. "Ona yolu göstermemi ister misin?"</p>

  <p>"Kendim hallederim."</p>

  <p>"Hiçbir soruya cevap vermek zorunda değilsin."</p>

  <p>"Farkındayım, teşekkür ederim."</p>

  <p>"Pekâlâ. Ama eğer bana ihtiyacın olursa, hemen buradayım." Peter Moore'a son bir kez uyarır gibi baktı, sonra dönüp kendi odasına girdi. Koridorun öteki ucundan, Helen ve muhasebeci Catherine'e bakıyordu. Ne yapacağını bilemeyerek, yeniden kapıyı kapattı. Bir süre, sırtı Moore'a dönük durdu. Ardından sırtını dikleştirip ona döndü. Moore'a şimdi de cevap verse, sonra da, sorular değişmeyecekti.</p>

  <p>"Senden hiçbir şey saklamadım," dedi. "Eğer o akşam bütün olanları anlatmıyorsam, hatırlamadığım içindir."</p>

  <p>"Demek, Savannah polisine verdiğin ifade tümüyle doğru değildi."</p>

  <p>"O ifadeyi verdiğimde, hâlâ hastanede, tedavi altındaydım. Dedektif Singer bana olanları anlattırdı, parçaları bir araya getirmeme yardım etti. Ona o zaman doğru olduğuna inandıklarımı anlattım."</p>

  <p>"Oysa şimdi emin değilsin."</p>

  <p>"Hangi anıların doğru olduğuna karar vermekte bile zorlanıyorum," dedi Catherine kafasını sallayarak. "Capra'nın bana verdiği ilaç yüzünden, hatırlayamadığım o kadar çok şey var ki. Rohypnol verdi. Arada bir, bazı görüntüler gelip gidiyor. Doğru olup olmadığını bilmediğim görüntüler."</p>

  <p>"O görüntüler hâlâ geliyor mu?"</p>

  <p>"Dün gece bile oldu. Aylardır ilk kez. Oysa geçtiğini sanıp umutlanmıştım. Görüntüler bitti diyordum." Pencerenin yanına yaklaşıp dışarı baktı. Gördüğü, yüksek binanın gölgesinde kalan bir manzaraydı. Odası hastaneye baktığından, pencereden bakan biri sıra sıra hasta odasından başka bir şey görmüyordu. Hastaların, ölmekte olanların kişisel dünyalarına göz atar gibi. "İki yıl, insana uzun bir süre gibi gelir," dedi sonunda. "Unutmaya yetecek kadar uzun. Ama aslına bakarsan, iki yıl hiçbir şey. Hiç. O geceden sonra, kendi evime dönemedim. Olayın geçtiği yere ayak basamadım. Babam eşyalarımı toplamak ve beni başka bir yere taşımak zorunda kaldı. Beni, kan ve bağırsak görmeye alışkın bir uzmanı. Oysa o koridordan geçip de, eski yatak odamın kapısını açma düşüncesi bile sırtımdan soğuk terler boşanmasına yetiyordu. Babam beni anlamaya çalıştı, ama eski kafalı askerlerdendir. Zaaftan hoşlanmaz. Başımdan geçenleri savaşta alınan yaralara benzetti, yara kapanır, sen de gündelik hayatına devam edersin. Bana büyümemi ve atlatmamı söyledi." Kafasını sallayıp güldü. "Atlatmamı. Kulağa ne kadar da basit geliyor, değil mi? Her sabah evden çıkmanın bile benim için ne kadar zor olduğundan habersizdi. Arabama kadar yürümenin. Her kötülüğe açık olmanın. Bir süre sonra, zaafımdan iğrendiğini anlayınca onunla konuşmayı kestim. Aylar var ki aramadım... Korkumu denetim altına almak, yanından geçtiğim her çalılıktan üzerime bir şey atlayacakmış gibi hissetmediğim, az buçuk normal bir hayat sürmek iki yılımı aldı. Sonunda hayatımı geri aldım." Gözyaşlarını acele ve öfke dolu bir hareketle sildi. Sesi fısıltıya dönüşmüştü. "Geri aldığım hayatımı şimdi yine kaybettim..."</p>

  <p>Gözyaşlarını engellemeye çabalarken titriyor, kendine sarılıyor, kendini kontrol etmeye çalışırken parmaklarını omuzlarına geçiriyordu. Moore oturduğu iskemleden kalkıp, Catherine'in yanına yaklaştı. Ona dokunursa neler olacağını tahmin ettiğinden arkasında dikildi. Çekilir miydi? Bir erkek elinin temasından bile iğrenebilir miydi? Catherine kendine sarılırken kırılacağını düşünüp bir şey yapamadan izlemek zorunda kaldı.</p>

  <p>Usulca genç kadının omzuna dokundu. Catherine ürpermedi, kendini çekmedi. Genç kadını çevirdi, kollarını dolayıp göğsüne çekti. Genç kadının ne kadar acı çektiğini fark edip sarsıldı. Fırtınanın sarsak bir köprüyü sallayışı gibi, bütün vücudunun acıyla titrediğini hissedebiliyordu. Göğsüne yasladığı kadından bir ses çıkmamasına rağmen, soluk alışındaki titremeyi, bastırdığı hıçkırıkları duyabiliyordu. Dudaklarını Catherine'in saçlarına bastırdı. Kendini engelleyemedi, Catherine'in sevgiye olan ihtiyacı derinlerde bir tele dokunmuştu. Yüzünü avuçlarının arasına alıp alnını, kaşlarını öptü.</p>

  <p>Catherine'in kollarında hareketsiz bir şekilde donmuş gibi durduğunu fark edince, 'Çizgiyi aştım,' diye düşündü. Onu hemen bıraktı. "Özür dilerim," dedi. "Böyle bir şey olmamalıydı."</p>

  <p>"Hayır. Olmamalıydı."</p>

  <p>"Bunu unutabilir misin?"</p>

  <p>"Ya sen?" diye fısıldadı Catherine.</p>

  <p>"Unutabilirim." Doğruldu. Ve sanki kendini inandırmak istiyormuş gibi, daha güçlü bir sesle tekrarladı. "Unutabilirim."</p>

  <p>Catherine bakışlarını indirip eline çevirince, neye baktığını anladı, nikâh yüzüğüne. "Karın namına unutmanı umarım," dedi. Sözleri suçluluk duygusu yaratmayı amaçlıyordu, öyle de oldu.</p>

  <p>Nikâh yüzüğüne, artık parmağına gömülecek kadar uzun zamandır taktığı basit altın halkaya baktı. "Adı Mary'ydi," dedi. Catherine'in ne düşündüğünü anlamıştı, karısına ihanet ettiğini sanıyordu. Şimdi artık açıklamak, onun gözünde kendini affettirmek için umutsuzca uğraşmaya kararlıydı.</p>

  <p>"İki yıl önceydi. Bir beyin kanaması. Öldürmedi, yani hemen öldürmedi. Altı ay boyunca umudumu yitirmedim, bir gün uyanmasını bekledim..." Kafasını salladı. "Doktorların deyimiyle kronik bitkisel yaşam. Tanrım, bitkisel sözünden o kadar nefret ediyorum ki. Sanki bir bitki ya da ağaçmış gibi. Alay eder gibi. Öldüğünde, onu tanıyamıyordum artık. Mary'den geriye hiçbir şey kalmamıştı."</p>

  <p>Catherine'in dokunuşunu hissedince afalladı, bu kez temastan irkilen oydu. Pencerenin gri aydınlığında, sessizce karşı karşıya dururlarken, hiçbir öpücüğün, hiçbir sarılışın iki insanı şimdi olduklarından daha fazla yaklaştıramayacağını düşündü, iki insanın paylaşabilecekleri en mahrem duygu aşk ya da arzu değil, acıydı.</p>

  <p>İnterkomun sesi büyüyü bozdu. Catherine sanki birden nerede olduğunu hatırlamış gibi, gözlerini kırpıştırdı. Masasının başına dönüp, interkomun düğmesine bastı.</p>

  <p>"Evet?"</p>

  <p>"Dr. Cordell, Yoğun Bakım'dan aradılar. Size hemen ihtiyaçları varmış."</p>

  <p>Moore Catherine'in gözlerinden, onun da aynı şeyi düşündüğünü gördü, Nina Peyton'a bir şey oldu.</p>

  <p>"On iki numaralı yatakla mı ilgili?" dedi Catherine.</p>

  <p>"Evet. Hasta kendine gelmiş."</p>
</body>
</html>
