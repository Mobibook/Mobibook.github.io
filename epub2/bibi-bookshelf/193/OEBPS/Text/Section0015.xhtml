<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>11</h1>

  <p>Nina Peyton'ın fal taşı gibi açık gözleri delice bakıyordu. Kayışlar dört noktadan el ve ayak bileklerini yatağa bağladığından, ellerini kurtarmaya çalışmaktan kol kasları düğüm düğüm kabarmıştı.</p>

  <p>"Yaklaşık beş dakika önce kendine geldi," dedi Yoğun Bakım hemşiresi Stephanie. "Önce yüreğinin daha hızlı çarptığını fark ettim, ardından da gözlerinin açık olduğunu gördüm. O zamandan beri yatıştırmaya çalışıyorum, ama bir türlü kayışlara asılmaktan vazgeçmiyor." Catherine monitöre bakınca kalp atışlarının hızlandığını gördü, ama ritim bozukluğu yoktu. Nina'nın solukları da hızlanmıştı, ara sıra patlayan hırıltılı soluklar endotrakeal tüpten balgam fırlatıyordu.</p>

  <p>"Endotrakeal tüp," dedi Catherine. "Tüp yüzünden paniğe kapılmış."</p>

  <p>"Valium vereyim mi?"</p>

  <p>"Moore kapının eşiğinden seslendi. "Bilincinin açık olması gerek. Eğer uyuşturucu verirseniz, sorularımıza cevap alamayız."</p>

  <p>"Zaten seninle konuşamaz. Boğazında tüp varken konuşamaz." Catherine Stephanie'ye baktı. "Son kan gazları nasıldı? Tüpü çıkarabilir miyiz?"</p>

  <p>Stephanie elindeki mandallı panonun sayfalarını çevirdi. "Tam sınırda. P02 altmış beş. PC02 otuz iki. Bunlar da yüzde kırk oksijen ve trakeal tüpüyle."</p>

  <p>Catherine her iki seçeneği de beğenmeyip kaşlarını çattı. Nina'nın kendinde olup konuşmasını en az polis kadar istiyor, diğer taraftan da kaygılanıyordu. Gırtlağa yerleştirilmiş bir boru herkesi paniğe düşürebilir, üstelik Nina da öylesine tedirgindi ki, kayışla bağlı bileklerinin derisi daha şimdiden soyulmaya başlamıştı.</p>

  <p>Oysa tüpü çekmek de tehlikeli olabilirdi. Ameliyattan sonra genç kadının ciğerlerine su birikmişti ve yüzde kırk oksijen –havadaki oksijen oranının iki katı– solumasına rağmen, kanındaki oksijen ancak sınırdaydı. Catherine'in tüpü takmasının nedeni de buydu. Tüpü çekseler, bir güvenlik marjını yitirmiş olacaklar, tüpü bıraksalar, bu kez de hasta paniğe kapılıp kıvranmayı sürdürecekti. Nina'yı uyutsalar, Moore'un soruları cevapsız kalırdı.</p>

  <p>"Tüpü çıkarıyorum," dedi Catherine Stephanie'ye dönerek.</p>

  <p>"Emin misiniz?"</p>

  <p>"Eğer durumunda bir gerileme olursa, yeniden yerleştiririz. Stephanie'nin gözleri söylemesi kolay diyordu. Tüple geçen birkaç günün ardından gırtlak dokusu biraz şişer, bu da yeniden tüp yerleştirilmesini güçleştirirdi. Böyle durumlarda tek çare acilen gırtlağın yarılmasıydı.</p>

  <p>Catherine hastanın arkasına dolanıp, Nina'nın yüzünü avuçlarının arasına aldı. "Nina, ben Dr. Cordell'im. Şimdi boğazındaki tüpü çıkaracağım. Senin istediğin de bu, değil mi?"</p>

  <p>Hasta başını salladı, cevap kısa ve umutsuzdu.</p>

  <p>"Son derece hareketsiz olman gerek, tamam mı? Ses tellerine zarar vermek istemiyorum." Catherine bakışlarını kaldırdı. "Maske hazır mı?"</p>

  <p>Stephanie plastik oksijen maskesini gösterdi.</p>

  <p>Catherine cesaretlendirmek istermiş gibi, Nina'nın omzunu sıktı. Tüpü yerinde tutan bandı çıkardı ve balonumsu enflatörden hava boşalttı. "Derin bir soluk alıp, üfle," dedi Catherine. Genç kadının göğsünün şişmesini izledi, Nina soluğunu boşaltırken, tüpü çıkardı.</p>

  <p>Nina nefesini hırıltıyla boşaltıp öksürürken, tüp de bir balgam sağanağı altında çıktı. Catherine yatıştırıcı sözler söyleyerek saçlarını okşarken, Stephanie oksijen maskesini yerleştirdi.</p>

  <p>"İyi gidiyorsun," dedi Catherine.</p>

  <p>Oysa kalp monitörünün ışıkları koşmayı sürdürüyordu. Nina'nın korkulu gözleri sanki hayatla arasındaki tek bağmış ve kaybetmemesi gerekirmiş gibi Catherine'den ayrılmazken, genç doktor sarsıcı benzerliği gördü. 'Benim iki yıl önceki halim, Savannah hastanelerinden birinde kendime gelmem. Bir kâbustan sıyrılıp diğerine dalmam... '</p>

  <p>Nina'nın ellerini ve ayaklarını yatağa bağlayan kayışları görünce, bağlanmış olmanın ne kadar korkutucu olduğunu hatırladı. Aynı Andrew Capra'nın bağladığı gibi.</p>

  <p>"Kayışları çöz," dedi</p>

  <p>"İyi ama, bağlantıları çekip koparır."</p>

  <p>"Sana çöz, dedim."</p>

  <p>Stephanie azarı işitince kızardı. Hiçbir şey söylemeden kayışları çözdü. Hiçbir şey anlamamıştı, kimse anlayamazdı zaten, oysa Catherine Savannah'nın üzerinden iki yıl geçmesine rağmen hâlâ manşetleri dar gömlek bile giyemiyordu. Son kayış da çıkarılırken, Nina'nın dudaklarının sessiz bir mesaj için kımıldadığını gördü.</p>

  <p>'Teşekkür ederim.'</p>

  <p>Elektrokardiyogramın bipleri giderek yavaşladı. Yüreğinin düzenli atışlarının önünde, iki kadın birbirine baktı. Catherine Nina'nın gözlerinde nasıl kendinden bir şey gördüyse, Nina da Catherine'inkilerde kendini buldu. Kurbanların sessiz kardeşliği.</p>

  <p>Hiç kimsenin tahmin edemeyeceği kadar çoğuz.</p>

  <p>"Şimdi girebilirsiniz, dedektifler," dedi hemşire.</p>

  <p>Moore ve Frost odaya girdiklerinde, Catherine'i yatağın kenarına oturmuş, Nina'nın elini tutarken buldular.</p>

  <p>"Kalmamı istedi," dedi Catherine.</p>

  <p>"Bir kadın polis çağırabilirim," dedi Moore.</p>

  <p>"Hayır, beni istiyor," dedi Catherine. "Çıkmayacağım."</p>

  <p>Doğruca Moore'a bakıp gözlerini kaçırmadı, dedektif karşısındakinin daha sadece birkaç saat önce kollarında tuttuğu kadın olmadığını anladı, bu kez farklı bir yanını, acımasız ve koruyucu tarafını gösteriyor ve bu anlamda geri adım atmayacağını açıkça belli ediyordu.</p>

  <p>Moore başını sallayıp yatağın yanına oturdu. Frost kayıt cihazını çalıştırdı ve fazla dikkat çekmemek için yatağın ayak ucundaki iskemleye ilişti. Moore'un bu sorgulama için başka birini değil de Frost'u seçmesinin nedeni de zaten onun bu sakin nezaketi, sessizliğiydi.</p>

  <p>Oksijen maskesi çıkarılıp yerine iliştirilmiş çatal tüplerden burun deliklerine tıslayarak hava üfleniyordu. Nina'nın gözleri iki erkek arasında gidip geliyor, herhangi bir tehdidi, ani bir hareketi kaçırmamaya çalışıyordu. Moore kendini ve Barry Frost'u tanıtırken, sesinin olabildiğince yumuşak çıkmasına gayret etti. Önce genç kadına yardımcı olmak için, adını ve adresini tekrarlattı. Bütün bunları bilmelerine rağmen, Nina'nın söylediklerini banda alarak, hastanın akli durumunu belirliyor, uyanık olduğunu ve ifade verebileceğini kanıtlıyorlardı. Nina Moore'un sorularına kısık ve tuhaf derecede duygudan yoksun bir sesle cevap verdi. Kadının koyduğu mesafe Moore'u sinirlendiriyor, sanki ölü biriyle konuşuyormuş hissi uyandırıyordu.</p>

  <p>"Eve girdiğini duymadım," dedi. "Uyandığımda, yatağımın tepesinde dikiliyordu. Pencereleri açık bırakmamam gerekirdi. O hapları almamam gerekirdi..."</p>

  <p>"Hangi hapları?" diye usulca sordu Moore.</p>

  <p>"Uyumakta güçlük çekiyordum. Şeyden..." sesi yavaşlayıp söndü.</p>

  <p>"Tecavüzden beri mi?"</p>

  <p>Moore'un bakışlarından gözlerini kaçırdı. "Kâbuslar görüyordum. Klinikte, bu hapları verdiler. Uyumamı sağlamak için."</p>

  <p>Ve odasına başka bir kâbus, gerçek bir kâbus giriverdi.</p>

  <p>"Yüzünü görebildin mi?" diye sordu.</p>

  <p>"Karanlıktı. Nefesini duyuyor, ama kıpırdayamıyordum. Bağıramıyordum."</p>

  <p>"Seni bağlamıştı bile, değil mi?"</p>

  <p>"Bağladığını hatırlamıyorum. Nasıl olduğunu hatırlamıyorum."</p>

  <p>Kızcağızı baştan uyutmak için kloroform kullanmış, diye düşündü Moore. İyice kendine gelmeden.</p>

  <p>"Sonra ne oldu Nina?"</p>

  <p>Solukları hızlandı. Yatağının üzerindeki monitörde, kalp atışları daha hızlı bipledi. "Yatağımın yanında bir iskemleye oturdu. Gölgesini görebiliyordum."</p>

  <p>"Ne yapıyordu?"</p>

  <p>"Be... benimle konuşuyordu."</p>

  <p>"Ne diyordu?"</p>

  <p>"Dedi ki..." Yutkundu. "Kirli olduğumu söyledi. Pislenmiş olduğumu. Kendi pisliğimden iğrenmem gerektiğini söyledi. Ve... Ve lekelenen yerlerimi çıkarıp yeniden tertemiz olmama yardım edeceğini." Durakladı. Sonra da fısıldadı, "O zaman, öleceğimi anladım."</p>

  <p>Catherine'in bembeyaz yüzüne karşılık, Nina Peyton insanın tüylerini diken diken edecek kadar sakindi, sanki başka bir kadının kâbusunu anlatır gibiydi. Artık Moore'a bakmıyor, gözlerini onun ötesinde bir yere dikmiş, uzakta, yatağına bağlanmış bir kadın görüyordu. Ve bir iskemlede, sonrası için tasarladığı dehşeti anlatan, karanlığın gizlediği bir adam. Cerrah için, diye düşündü Moore, bunlar sevişme öncesi cilveler olmalı. Onu tahrik eden de bunlar. Kadın korkusunu solumak. Bununla besleniyor. Yatağının yanına oturup zihnini ölüm görüntüleriyle dolduruyor. Kadının cildinde ter damlaları tomurcuklanıyor, dehşet kokusu saçan ter damlaları. Bayıldığı egzotik parfüm. Bu parfümü soluyunca, tahrik oluyor.</p>

  <p>"Sonra ne oldu?" diye sordu Moore.</p>

  <p>Cevap yok.</p>

  <p>"Nina?"</p>

  <p>"Lambayı yüzüme çevirdi. Onu göremeyeyim diye, ta gözlerime dayadı. Tek gördüğüm, parlak ışıktı. Sonra resmimi çekti."</p>

  <p>"Ya sonra?"</p>

  <p>Moore'a baktı. "Sonra gitti."</p>

  <p>"Seni evde yalnız mı bıraktı?"</p>

  <p>"Yalnız değil. Etrafta dolaştığını duyuyordum. Bir de televizyonu. Bütün gece, televizyonu duydum."</p>

  <p>Yöntem değişti, diye düşündü Moore. Frost'la şaşkınlık içinde birbirlerine baktılar. Cerrah artık kendine daha fazla güvenmeye başlamıştı. Daha cüretliydi. Cinayetini birkaç saatte tamamlamak yerine, geciktirmişti. Bütün gece ve ertesi gün avını yatağına bağlı tutmuş, çekeceği işkenceyi düşünmesini istemişti. Tehlikeye aldırmadan, genç kadının dehşetini sömürmüştü. Kendi zevkini sömürmüştü.</p>

  <p>Monitördeki kalp atışları yeniden hızlandı. Sesinin heyecansız, cansız olmasına karşın, sakin maskenin altında hâlâ korku vardı.</p>

  <p>"Sonra ne oldu Nina?" diye sordu.</p>

  <p>"Öğleden sonraydı galiba, uyuyakalmışım. Uyandığımda, yeniden karanlıktı. Öylesine susamıştım ki. Düşünebildiğim tek şey, birazcık suydu..."</p>

  <p>"Seni hiç bıraktı mı? Evde hiç yalnız kaldın mı?"</p>

  <p>"Bilmiyorum. Sadece televizyonu duyuyordum. Televizyonu kapattığında, anladım. Odama geleceğini anladım."</p>

  <p>"Odaya geldiğinde, yine ışığı mı yaktı?"</p>

  <p>"Evet."</p>

  <p>"Yüzünü gördün mü?"</p>

  <p>"Sadece gözlerini. Yüzünde maske vardı. Doktorların taktığı maskelerden."</p>

  <p>"Ama gözlerini görebildin."</p>

  <p>"Evet."</p>

  <p>"Onu tanıdın mı? O adamı daha önce hiç görmüş müydün?"</p>

  <p>Uzun bir sessizlik oldu. Moore umduğu cevabın gelmesini beklerken, kendi yüreğinin hızlandığını hissetti.</p>

  <p>Ardından, Nina fısıldar gibi, "Hayır," dedi.</p>

  <p>Moore iskemlesinde çöktü. Odadaki gerginlik birden kırılmıştı. Bu kurban için Cerrah, onu neden seçtiği hâlâ bir sır olarak kalan bir yabancı, isimsiz bir adamdı.</p>

  <p>Sesindeki hayal kırıklığını maskelemeye çalışarak, "Şu adamı bize tarif et Nina," dedi. Belleğini toparlamak istiyormuş gibi, gözlerini kapayıp derin bir nefes aldı. "Adamın... Adamın saçları kısaydı. Çok özenli kesilmişti."</p>

  <p>"Ne renk?"</p>

  <p>"Kahverengi. Kahverenginin açık bir tonu."</p>

  <p>Elena Ortiz'in yarasında buldukları saç teline uygundu. "Yani Beyaz'dı, öyle mi?" dedi Moore.</p>

  <p>"Evet."</p>

  <p>"Gözleri?"</p>

  <p>"Soluk bir renk. Mavi ya da gri. Gözlerine bakmaktan korkuyordum."</p>

  <p>"Peki, yüzünün biçimi? Yuvarlak? Oval?"</p>

  <p>"Dar." Durakladı. "Sıradandı."</p>

  <p>"Boyu, kilosu?"</p>

  <p>"Söylemesi zor..."</p>

  <p>"Tahminen?"</p>

  <p>"Orta boyluydu," dedi içini çekerek.</p>

  <p>Orta boylu, sıradan, herhangi birine benzeyen bir canavar.</p>

  <p>"Altılıkları gösterelim," dedi Moore Frost'a dönerek.</p>

  <p>Frost bir sayfada altı fotoğraf bulunduğu için altılık olarak adlandırılan portre ciltlerinden ilkini uzattı. Moore albümü tekerlekli masalardan birinin üzerine koyup, masayı hastanın önüne itti.</p>

  <p>Ondan sonraki yarım saat boyunca, umutları gittikçe azalarak, Nina'nın sayfaları hiç duraklamadan çevirmesini izlediler. Kimse ağzını açmadı, sadece oksijenin tıslamasıyla, çevrilen sayfaların hışırtısı duyuluyordu. Fotoğraflar bilinen cinsel saldırganların resimleriydi ve Nina sayfaları birbiri ardına çevirirken, Moore portrelerin sonu gelmeyeceği, bu resim geçidinin her erkeğin karanlık yanını, insanca bir maske ardına gizlenen sürüngen güdüsünü temsil ettiği duygusuna kapıldı.</p>

  <p>Odanın camında bir tıkırtı duydu. başını kaldırınca ona işaretler yapan Jane Rizzoli'yi gördü.</p>

  <p>Konuşmak için odadan çıktı.</p>

  <p>"Bir kimlik belirleyebildiniz mi?" diye sordu kadın.</p>

  <p>"Belirleyemeyeceğiz. Yüzünde cerrah maskesi varmış."</p>

  <p>"Neden maske?" dedi Rizzoli kaşlarını çatarak.</p>

  <p>"Ritüelinin bir parçası olabilir. Onu tahrik eden bir şey. Fantezisi, doktorculuk oynamak. Kirlenmiş olan organını çıkaracağını söylemiş ona. Tecavüz kurbanı olduğunu biliyormuş. Neyi kesmiş? Doğruca rahme uzanmış."</p>

  <p>Rizzoli odanın içine baktı. "Niçin maske taktığını açıklayabilecek başka bir neden biliyorum," dedi sakin bir sesle.</p>

  <p>"Neden?"</p>

  <p>"Yüzünü görmesini istemediği için. Onu tanıyamaması için."</p>

  <p>"İyi ama bunun anlamı..."</p>

  <p>"Başından beri bunu söylüyorum ya." Rizzoli dönüp Moore'a baktı. "Cerrah'ın gerçek niyeti Nina Peyton'ın yaşamasıydı."</p>

  <p><br /></p>

  <p>Bir insan kalbinin ne kadar azını gerçekten görebiliyoruz, diye düşündü Catherine, Nina Peyton'ın göğüs röntgenini incelerken. Yarı karanlıkta durmuş, filmi ışıklı kutuya mandallamış, kemiklerin ve organların yarattığı gölgeleri inceliyordu. Kaburgalar, diyaframın oluşturduğu tramplen, onun üzerinde de, kalp. Ruhun yuvası değil, ciğerlerden ya da böbreklerden daha gizemli bir görevi olduğunu iddia edip kasılamayacak basit bir kas pompası. Oysa bilimle böylesine iç içe olan Catherine bile sembolizminin etkisinde kalmadan Nina Peyton'ın kalbine bakamıyordu.</p>

  <p>Hayatta kalmayı başarmış birinin yüreğiydi, bu.</p>

  <p>Yan odadan sesler duydu. Peter dosya memurundan bir hastanın röntgenlerini istiyordu. Az sonra okuma odasına girdi ve ışıklı kutunun başında Catherine'i görünce durdu.</p>

  <p>"Hâlâ burada mısın?" diye sordu.</p>

  <p>"Sen değil misin?"</p>

  <p>"Evet ama bu akşam nöbetçiyim. Neden evine gitmiyorsun?"</p>

  <p>Catherine Nina'nın göğüs röntgenine bakmak için döndü. "Önce hastanın durumunun sabit olduğundan emin olmak istiyorum."</p>

  <p>Peter gelip arkasında durdu. Öylesine uzun, o kadar tepeden bakıyordu ki, Catherine yana çekilme dürtüsüyle zor baş etti. Peter filmi inceledi.</p>

  <p>"Biraz atelaktazi dışında, endişelenecek bir şey göremiyorum." Filmin köşesindeki "Jane Doe" adı dikkatini çekmişti. "On iki numaralı yataktaki kadın değil mi bu? Etrafında polislerin olduğu?"</p>

  <p>"Evet."</p>

  <p>"Tüpünü çıkarmışsın."</p>

  <p>"Birkaç saat önce," dedi gönülsüzce. Nina Peyton'dan bahsetmeye, bu olayla kişisel bağlantısını anlatmaya hiç niyeti yoktu. Oysa Peter soru sormayı sürdürüyordu.</p>

  <p>"Kan gazları iyi mi?"</p>

  <p>"Kabul edilebilir."</p>

  <p>"Bunun dışında, sabit mi?"</p>

  <p>"Evet."</p>

  <p>"Öyleyse neden evine gitmiyorsun? Ben ilgilenirim."</p>

  <p>"O hastanın gözümün önünde olmasını istiyorum."</p>

  <p>"Ekip arkadaşına olan güvenini ne zamandan beri kaybettin?" dedi Peter elini Catherine'in omzuna koyarak.</p>

  <p>Birden, dokunuşundan donakaldı. Peter bunu hissedip elini çekti.</p>

  <p>Kısa bir sessizlikten sonra, Peter kenara çekilip kutuya röntgenler taktı, hızlı hareketlerle yerlerine yerleştirdi. Getirttiği karın tomografileri koca bir diziydi. Bütün filmleri yerleştirince, hiç hareketsiz durdu, röntgen resimleri gözlüklerinde yansıyıp, gözlerini gizliyordu.</p>

  <p>"Ben düşman değilim Catherine," dedi usulca, genç kadına bakarak değil, ışıklı kutuya odaklanarak. "Seni buna inandırmayı ne kadar isterdim, bilsen. Durmadan düşünüyorum, söylediğim ya da yaptığım bir şey aramızdaki ilişkiyi bozmuş olmalı." Sonunda Catherine'e baktı. "Eskiden birbirimize güvenirdik. Ekip arkadaşı olarak, hem de sonuna kadar. Allah kahretsin, geçen gün adamın göğsünün içinde neredeyse el ele tutuştuk! Şimdiyse, bir hastaya bakmamı bile istemiyorsun. Şimdiye dek beni, güvenecek kadar tanımış olman gerekirdi."</p>

  <p>"Senden fazla güvenebileceğim başka tek bir cerrah yok."</p>

  <p>"Öyleyse, bütün bunlar ne anlama geliyor? Sabah işe geldiğimde, birinin odalarımıza girdiğini öğreniyorum. Oysa sen benimle bu konuyu konuşmaktan bile kaçınıyorsun. On iki numaradaki hastayı soruyorum, ondan da bahsetmekten kaçınıyorsun."</p>

  <p>"Polis bahsetmememi istedi."</p>

  <p>"Bugünlerde hayatını polis yönetiyor sanki. Neden?"</p>

  <p>"Bunu konuşma yetkisine sahip değilim."</p>

  <p>"Ben sadece ekip arkadaşın değilim Catherine. Dostun olduğumu sanıyordum." Genç kadına doğru bir adım attı. İriyarı bir adam olduğundan, yanına yaklaşması bile Catherine'in birden klostrofobiye kapılmasına neden oldu. "Korktuğunu görebiliyorum. Odana kapanıyorsun. Günlerdir uyumamış gibi görünüyorsun. Bir kenarda durup, bunu seyredemem."</p>

  <p>Catherine bir çekişte Nina Peyton'ın röntgenini kutudan söküp zarfına yerleştirdi. "Seninle hiçbir ilgisi yok."</p>

  <p>"Seni etkileyen bir durumsa, var."</p>

  <p>"Bir şeyi açıkça ortaya koymamız gerekiyor artık Peter," dedi Catherine, savunma güdüsü anında öfkeye dönüşmüştü. "Evet, birlikte çalışıyoruz ve evet, bir cerrah olarak sana saygı duyuyorum. Bir ekip arkadaşı olarak senden hoşlanıyorum. Ama hayatlarımızı paylaşmıyoruz. Ve sırlarımızı kesinlikle paylaşmıyoruz."</p>

  <p>"Neden paylaşmıyoruz?" diye sordu Peter usulca. "Bana söylemekten çekindiğin nedir?" Peter'ın sesindeki yumuşaklıktan cesareti kırılmış, adama öylece bakakalmıştı. Tam o anda üzerindeki yükü atıp, Savannah'da başından geçenleri en mahrem ayrıntısına kadar ona anlatmayı her şeyden çok istiyordu. Ne var ki, böyle bir itirafın doğuracağı sonuçların da farkındaydı. Tecavüze uğramanın sonsuza dek insanın peşini bırakmayacağını, sonsuza dek kurban olarak damgalayacağını biliyordu. Kendine acınılmasına dayanamazdı. Hele saygısının çok şey ifade ettiği tek erkek olan Peter'dan, asla.</p>

  <p>"Catherine?" Peter elini uzattı.</p>

  <p>Gözyaşlarının ardından, uzanan ele baktı. Ve boğulmakta olan, kurtulmak yerine denizin karasını yeğleyen bir kadın gibi, o eli tutmadı.</p>

  <p>Tersine, arkasını dönüp odadan çıktı.</p>
</body>
</html>
