<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>14</h1>

  <p>"Dr. Cordell'in bunu yapmaya hazır olduğundan emin misin?" diye sordu Alex Polochek. "Burada ve seni bekliyor," dedi Moore.</p>

  <p>"Onu bu işe sen zorlamadın ya? Çünkü eğer denek isteksizse, hipnoz hiçbir işe yaramaz. Onun için benimle eksiksiz işbirliği yapması gerek, yoksa bütün her şey zaman kaybından öteye geçmez."</p>

  <p>Zaman kaybı bu seansı duyan Rizzoli'nin aklına ilk gelen şeydi ve bu görüşünü birimdeki dedektiflerin büyük bölümüyle paylaşıyordu. Onlar hipnozu Las Vegas şovmenleri ile sirk sihirbazlarına özgü bir eğlence olarak görüyorlardı. Bir zamanlar, Moore da onlarla aynı fikirdeydi.</p>

  <p>Meghan Florence dosyası bu düşüncesini değiştirmesini sağlayana kadar.</p>

  <p>On yaşındaki Meghan 31 ekim 1998 günü okuldan eve dönerken, arkasında bir otomobil durmuş, kızcağızı bir daha canlı gören olmamıştı.</p>

  <p>Kaçırma sahnesinin tek tanığı, yakınlarda bir yerde duran on iki yaşındaki bir çocuktu. Arabayı açık açık görebilmesine, rengini ve şeklini tarif edebilmesine rağmen, plakasını hatırlamıyordu. Haftalar geçip de hiçbir gelişme sağlanamayınca, kızın ailesi oğlanı sorgulaması için bir hipnotizmacı tutulmasında ısrar etmiş, bütün soruşturma yolları teker teker tıkanan polis ise gönülsüzce de olsa, razı olmuştu.</p>

  <p>Moore seans sırasında oradaydı. Alex Polochek'in çocukcağızı usulca hipnotize edişini izlemiş, çocuğun plaka numarasını söyleyişine şaşkınlık içinde tanık olmuştu.</p>

  <p>Meghan Florence'ın cesedi iki gün sonra, onu kaçıranın bahçesinde gömülü bulundu.</p>

  <p>Moore, Polochek'in o çocuğun hafızasında gerçekleştirdiği sihirbazlığı bu kez Catherine Cordell'de de tekrarlayacağını umuyordu.</p>

  <p>İki adam şimdi artık muayene odasının dışında durmuş, tek taraflı aynanın ötesinden öteki tarafta oturan Catherine ve Rizzoli'ye bakıyordu. Catherine huzursuz görünüyordu. İskemlesinde oturuşunu değiştirdi, sanki izlendiğinin farkındaymış gibi aynaya baktı. Yanındaki sehpanın üzerindeki çaya dokunmamıştı.</p>

  <p>"Hatırlanması acı verici bir anı olacak," dedi Moore. "İşbirliği yapmak isteyecektir, ama onun için pek eğlenceli olmayacak. Saldırı sırasında, hâlâ Rohypnol'ün etkisindeymiş."</p>

  <p>"İki yıl önceden kalma ilaçlı biri ha? Üstelik de saf değil, diyorsun."</p>

  <p>"Savannah'lı bir dedektif sorgu sırasında araya bazı kelimeler yerleştirmiş olabilir."</p>

  <p>"Mucize yaratamayacağımı biliyorsun. Üstelik bu seansta elde edeceklerimizin hiçbiri kanıt olarak kabul edilmeyecek. Burada söyledikleri, mahkemede vereceği bütün ifadeleri hükümsüz kılacak."</p>

  <p>"Biliyorum."</p>

  <p>"Ve buna rağmen yapmak istiyorsun?"</p>

  <p>"Evet."</p>

  <p>Moore kapıyı açtı ve iki erkek muayene odasına girdi. "Bu sana sözünü ettiğim Alex Polochek," dedi Moore Catherine'e. "Boston Polis Müdürlüğü'nün adli hipnotizma uzmanı." Catherine Polochek'le el sıkışırken, asabi bir kahkaha attı.</p>

  <p>"Özür dilerim," dedi, "Sanırım neyle karşılaşacağımı bilmiyordum."</p>

  <p>"Üzerimde siyah bir pelerin, başımda da sihirbaz başlığı bekliyordunuz," dedi Polochek. "Gülünç bir benzetme, ama evet."</p>

  <p>"Onun yerine kısa boylu, çelimsiz bir kelle karşılaşıyorsunuz."</p>

  <p>Catherine yine güldü, biraz gevşemişti.</p>

  <p>"Daha önce hiç hipnotizma seansına katılmış mıydınız?"</p>

  <p>"Hayır, doğrusunu isterseniz, hipnotize edileceğimi sanmıyorum."</p>

  <p>"Bunu neden düşünüyorsunuz?"</p>

  <p>"Çünkü inanmıyorum."</p>

  <p>"Yine de denememe razı oldunuz ama."</p>

  <p>"Dedektif Moore öyle düşünüyordu."</p>

  <p>Polochek Catherine'in karşısındaki koltuğa oturdu. "Dr. Cordell, seansın işe yaraması için hipnotizmaya inanmanız gerekmez. Ama işe yaramasını istemeniz şart. Bir de gevşemeye, kendinizi bırakmaya istekli olmanız lazım. Sizi değişik bir duruma götürmeme izin vereceksiniz. Akşam olunca, uykuya dalmadan önceki durumdan farklı bir durum bu. Uyumayacaksınız. Emin olun, çevrenizde olup biten her şeyi fark edeceksiniz. Ama o kadar gevşeyeceksiniz ki, belleğinizde erişemediğiniz bölümlere uzanacaksınız. Tıpkı orada, beyninizdeki bir dosya dolabının kilidini açmak, çekmeceleri çekmek ve nihayet dosyaları çıkarmak gibi."</p>

  <p>"Benim de inanmadığım bölüm bu. Hipnotizmanın bana unuttuklarımı hatırlatacağına inanmıyorum."</p>

  <p>"Hatırlatmak değil. Hatırlamanıza izin vermek."</p>

  <p>"Pekâlâ, hatırlamama izin vereceğine inanmıyorum. Bunun kendi başıma ulaşamadığım bir anıya erişmemi sağlayabileceği fikri bana imkânsız geliyor."</p>

  <p>"Evet, kuşku duymakta haklısınız," dedi Polochek başını sallayarak. Hiç mümkün görünmüyor, öyle değil mi? Ama size belleklerin nasıl bloke edildiklerini gösteren bir örnek vereyim. Buna 'ters çevrilmiş etki yasası' diyoruz. Bir şeyi hatırlamaya ne kadar çok çalışırsanız, onu hatırlama imkânınız o ölçüde azalır. Bunu sizin de fark ettiğinizden eminim. Hepimiz yaşadık. Örneğin, televizyon ekranında çok ünlü bir aktris görürsünüz, ismini biliyorsunuzdur. Ama çıkaramazsınız. Çıldıracak gibi olursunuz. O adı bulmak için bir saat boyunca beyninizi zorlarsınız. Genç yaşta Alzheimer hastalığına yakalandığınızı düşünürsünüz. Bu dediğimi yaşamadığınızı söylemeyin sakın."</p>

  <p>"Her an yaşıyorum." Catherine şimdi artık gülümsüyordu. Polochek'ten hoşlandığı, onun yanında kendini rahat hissettiği açıktı, iyi bir başlangıç.</p>

  <p>"Sonunda, aktrisin adını birden hatırlayıverirsiniz, değil mi?"</p>

  <p>"Evet."</p>

  <p>"Peki, ne zaman hatırlarsınız?"</p>

  <p>"Beynimi zorlamaktan vazgeçtiğim zaman. Gevşeyip başka bir şey düşünmeye başladığımda. Ya da yatağa uzanmış, uyumak üzereyken."</p>

  <p>"Tamam işte. Rahatladığınızda, aklınız durmadan dosya dolabının kulpuna asılmaktan vazgeçtiğinde. Sanki sihirliymiş gibi, çekmece işte o zaman açılır, dosya o zaman ortaya çıkar. Bu örnek hipnotizma kavramını size biraz daha inanılır göstermeye yaradı mı?"</p>

  <p>Catherine başını salladı.</p>

  <p>"İyi ya işte, bizim yapacağımız da bu. Rahatlamanıza yardım etmek. O dosya dolabına erişmenizi sağlamak."</p>

  <p>"Yeterince gevşeyebileceğimden emin değilim."</p>

  <p>"Bu odanın yüzünden mi? Yoksa koltuk mu?"</p>

  <p>"Koltuk rahat. Beni huzursuz eden..." Rahatsızca video kameraya baktı. "İzleyiciler."</p>

  <p>"Dedektif Moore ve Dedektif Rizzoli odadan çıkacak. Kameraya gelince, o sadece bir eşya, bir makine parçası. Öyle düşünün."</p>

  <p>"Bence..."</p>

  <p>"Başka endişeleriniz mi var?"</p>

  <p>Bir an durakladı. Sonra alçak sesle ekledi: "Korkuyorum."</p>

  <p>"Benden mi?"</p>

  <p>"Hayır. Anılardan. Yeniden yaşamaktan."</p>

  <p>"Size böyle bir şeyi asla yapmam. Dedektif Moore bana sarsıcı bir şey yaşadığınızı anlattı, size o anları bir daha yaşatmayacağız. Konuya farklı biçimde yaklaşacağız. Böylelikle korku belleğinizi kilitleyemeyecek."</p>

  <p>"Söylediklerimin gerçek anılar olduğunu nereden bileceğim?. Bir şeyler uydurmadığımdan nasıl emin olacağım?"</p>

  <p>"Anılarınızın pek de o kadar saf olmayabileceği konusu beni de endişelendiriyor. Üzerinden çok zaman geçmiş. Orada kalanlarla yetineceğiz. Size şimdiden yaşadığınız olay hakkında çok az bilgiye sahip olduğumu söyleyeyim. Hatırlama sürecinizi etkileme tehlikesiyle karşılaşmamak için, fazla şey bilmemeye özen gösteriyorum. Bana söylenen tek şey olayın iki yıl önce gerçekleştiği, size yapılan bir saldırıyla ilgili olduğu ve o sırada Rohypnol ilacının etkisi altında bulunduğunuz. Onun için anlatacağınız her anı, sizin anınız olacak. Ben sadece dosya dolabını açmanıza yardım edeceğim."</p>

  <p>"Sanırım hazırım," dedi Catherine iç çekerek.</p>

  <p>Polochek iki dedektife baktı.</p>

  <p>Moore başını salladı, sonra Rizzoli'yle birlikte odadan çıktılar. Aynanın öbür tarafından, Polochek'in bir kalem ve bir bloknot çıkarıp, yanındaki masanın üzerine yerleştirdiğini gördüler. Birkaç soru daha sordu. Gevşemek için Catherine'in ne yaptığını, özellikle huzur verici bulduğu bir yer, bir anısı olup olmadığını, falan.</p>

  <p>"Küçükken, yaz aylarında," dedi Catherine, "New Hampshire'a büyükannem ile büyükbabamı ziyarete giderdim. Göl kenarında bir kulübeleri vardı."</p>

  <p>"Bana kulübeyi anlatın. Ayrıntılarıyla."</p>

  <p>"Çok sakin bir yerdi. Küçücük. Suya bakan kocaman bir verandası vardı. Evin hemen yanında yabani ahududu çalılıkları. Ve iskeleye giden patikanın kenarlarına büyükannem sarı zambaklar dikmişti."</p>

  <p>"Demek ahududu hatırlıyorsunuz. Çiçekler."</p>

  <p>"Evet. Bir de suyu. Suya bayılırım. İskelede güneşlenirdim."</p>

  <p>"Bakın bu güzel işte." Defterine bir şeyler karalayıp kalemini yeniden masanın üzerine bıraktı. "Pekâlâ. Şimdi üç derin soluk almaya başlayalım. Soluğunuzu yavaşça boşaltın. Böyle. Şimdi gözlerinizi kapatın ve sadece sesime dikkat edin."</p>

  <p>"Kayda başla," dedi Moore Rizzoli'ye, Catherine'in gözlerinin kapanmasını izlerken.</p>

  <p>Yandaki odada Polochek Catherine'i mutlak rahatlığa yöneltiyor, önce dikkatini ayak parmaklarına, oradan çıkıp giden gerginliğe vermesini söylüyordu. Rahatlama hissi baldırlarına doğru yükselirken, ayaklarını gevşemiş hissedecekti.</p>

  <p>"Bu saçmalığa gerçekten inanıyor musun?" dedi Rizzoli.</p>

  <p>"İşe yaradığını gördüm."</p>

  <p>"Pekâlâ, belki de yarıyordur. Benim uykumu getirdi bile."</p>

  <p>"Sen sadece seyret," dedi kollarını kavuşturmuş, altdudağı kuşkuyla sarkmış Rizzoli'ye bakarak.</p>

  <p>"Havaya ne zaman yükselecek?"</p>

  <p>Polochek gevşeme hedefini Catherine'in vücudunda daha yukarıdaki kaslara yöneltmiş, kalçalarına, sırtına, omuzlarına varmıştı. Genç kadının kolları iki taraftan bomboş sarkıyordu şimdi. Yüzü pürüzsüz, tasasızdı. Solukları yavaşlamış, derinleşmişti.</p>

  <p>"Şimdi sevdiğiniz bir yeri göreceğiz," dedi Polochek. "Büyükannen ile büyükbabanın yazlığı, göl kenarında. Şimdi kendinizi o büyük verandada görmenizi istiyorum. Suya bakıyorsunuz. Sıcak bir gün, hava sıcak ve sakin. Duyduğunuz tek ses, kuşların ötüşü, başka gürültü yok. Burası sakin ve çok huzurlu. Güneş gölün sularında parıldıyor..."</p>

  <p>Catherine'in yüzü birden öylesine dingin bir ifadeye büründü ki, Moore gördüğünün aynı kadın olduğuna inanmakta zorlandı. Orada sıcaklık ve küçük bir kızın bütün pembe düşlerini gördü. Catherine'in küçüklüğüne bakıyorum, diye düşündü. Masumiyetin yitip gitmesinden, yetişkinliğin bütün hayal kırıklıklarından önceki haline. Andrew Capra imzasını atmadan öncesine.</p>

  <p>"Su öylesine çekici, o kadar güzel ki," dedi Polochek. "Verandanın basamaklarından inip patikaya giriyorsunuz ve göle doğru yürüyorsunuz."</p>

  <p>Yüzü bütünüyle gevşemiş, elleri kucağında, kesinlikle hareketsiz oturuyordu Catherine.</p>

  <p>"Ayaklarınızın altında toprak yumuşacık. Güneş parlıyor ve sırtınızı ısıtıyor. Ağaçlarda kuşlar ötüyor. Olabildiğince rahatsınız. Attığınız her adımla, içinizdeki huzur daha da yayılıyor. Sizi derin bir sükûnetin kapladığını hissediyorsunuz. Patikanın iki yanında çiçekler var, zambaklar. Tatlı tatlı kokuyorlar, onlara değerek geçerken kokularını soluyorsunuz. Zambakların kokusu, sizi uykuya davet eden çok özel, sihirli bir koku. Yürürken, bacaklarınızın ağırlaştığını hissediyorsunuz. Çiçeklerin kokusu uyuşturucu gibi, sizi daha da gevşetiyor. Ve güneşin sıcaklığı da kaslarınızdaki gerginlik kırıntılarını eritiyor. Şimdi artık suyun kenarına yaklaştınız. Ve iskelenin ucunda küçük bir sandal görüyorsunuz. İskelede yürüyorsunuz. Su sakin, tıpkı bir ayna gibi. Cam gibi. Suyun üzerindeki küçük sandal öylesine sakin ki, sadece duruyor gibi. Büyülü bir sandal bu. İstediğiniz yere sizi kendiliğinden götürüyor. Nereye gitmek isterseniz. Yapmanız gereken tek şey, içine binmek. Şimdi de sandala binmek için sağ ayağınızı kaldırıyorsunuz."</p>

  <p>Moore Catherine'in ayaklarına bakınca, genç kadının gerçekten de sağ ayağını kaldırdığını ve yerin birkaç santim üzerinde asılı tuttuğunu gördü.</p>

  <p>"İşte böyle. Sağ ayağınızı sandalın içine basıyorsunuz. Sandal sallanmıyor. Sizi güvenle, sağlamca tutuyor. Son derece güvenli ve rahatsınız. Şimdi de sol ayağınızı koyuyorsunuz." Catherine'in sol ayağı kalktı, sonra usulca yere indi.</p>

  <p>"Tanrım, buna inanamıyorum," dedi Rizzoli.</p>

  <p>"Görüyorsun ama"</p>

  <p>"Doğru, ama gerçekten hipnozda olup olmadığını nereden bileceğiz? Ya numara yapıyorsa?"</p>

  <p>"Bilmeyeceksin."</p>

  <p>Polochek Catherine'in üzerine daha fazla eğilmiş, ama genç kadına dokunmadan, trans halinin içinde sadece sesiyle yol gösteriyordu:</p>

  <p>"Sandalı iskeleden çözüyorsunuz. Şimdi artık sandal serbest ve suyun üzerinde hareket ediyor. Kontrol sizde. Yapmanız gereken tek şey bir yeri düşünmek, sandal büyülüymüş gibi sizi oraya götürecek." Polochek tek taraflı aynaya bakıp başını salladı.</p>

  <p>"Şimdi onu geriye götürecek," dedi Moore.</p>

  <p>"Pekâlâ, Catherine" Polochek bloknotuna transa sokma işleminin tamamlandığı zamanı not etti. "Sandalı başka bir yere götüreceksiniz. Başka bir zamana. Kontrol hâlâ sizde. Suyun üzerinden bir pus kalktığını görüyorsunuz, yüzünüze iyi gelen sıcak ve yumuşak bir pus. Sandal pusun içine süzülüyor. Eğilip suya dokunuyorsunuz, ipek gibi yumuşacık. O kadar sıcak, o kadar hareketsiz. Şimdi pus kalkmaya başlayınca, tam önünüzde, kıyıda bir bina görüyorsunuz. Tek kapılı bir bina."</p>

  <p>Moore kendini cama yaklaşacak kadar eğilmiş yakaladı. Elleri kasılmış, nabzı hızlanmıştı.</p>

  <p>"Kayık sizi kıyıya getiriyor ve siz karaya çıkıyorsunuz. Eve giden patikada yürüyüp kapıyı açıyorsunuz, içeride tek bir oda var. Odada da kalın ve güzel bir halı. Bir de koltuk. Koltuğa oturuyorsunuz, şimdiye kadar oturduğunuz en rahat koltuk bu. Olabildiğince rahatsınız. Kontrol sizde."</p>

  <p>Catherine sanki kalın yastıklara gömülüyormuş gibi, derin bir soluk aldı.</p>

  <p>"Şimdi, karşınızdaki duvara bakınca bir sinema perdesi görüyorsunuz. Bu sihirli bir perde, çünkü hayatınızın herhangi bir dönemine ait sahneler oynatabiliyor. Sizin istediğiniz kadar gerilere gidebiliyor. Kontrol sizde, isterseniz ileri, isterseniz geri alabilirsiniz, istediğiniz anda dondurabilirsiniz. Size bağlı, isterseniz, bir deneyelim. Mutlu olduğunuz bir ana dönelim. Büyükanneniz ile büyükbabanızın göl kenarındaki yazlığında olduğunuz bir döneme. Ahududu topluyorsunuz. Perdede görebiliyor musunuz?"</p>

  <p>Catherine'in cevabı oldukça gecikti. Sonunda konuştuğunda, sesi öylesine alçaktı ki, Moore sözlerini duymakta zorlandı.</p>

  <p>"Evet. Görüyorum."</p>

  <p>"Ne yapıyorsunuz? Perdede?" diye sordu Polochek.</p>

  <p>"Elimde bir kesekâğıdı tutuyorum. Ahududu toplayıp kesekâğıdına koyuyorum."</p>

  <p>"Kopardıkça yiyor musunuz?"</p>

  <p>Yüzünde bir tebessüm, sesi yumuşak ve düşte gibi. "Oh, tabii. Çok tatlı. Ve güneşten ısınmış."</p>

  <p>Moore kaşlarını çattı. Bunu beklemiyordu. Tat alıp dokunuyor olması, o anı yeniden yaşadığının kanıtıydı. Bunları bir sinema perdesinde izlemiyor, sahnenin içinde bulunuyordu. Polochek'in endişeli gözlerle aynaya baktığını gördü. Genç kadını yaşadığı travmadan ayırmak için, aracı olarak sinema perdesini seçmişti. Oysa Catherine yaşadıklarından ayrılamıyordu. Polochek şimdi tereddüt ediyor, ne yapacağını düşünüyordu.</p>

  <p>"Catherine," dedi. "Bütün dikkatinizi üzerinde oturduğunuz yastığa vermenizi istiyorum. Koltukta oturuyorsunuz, odanın içindeki koltukta ve sinema perdesine bakıyorsunuz. Yastığın ne kadar yumuşak olduğuna dikkat ettiniz mi? Koltuğun sırtınızı nasıl sardığını hissediyor musunuz?"</p>

  <p>Bir sessizlik. "Evet."</p>

  <p>"Peki. Peki, şimdi o koltukta kalacaksınız. O koltuktan kalkmayacaksınız. Ve hayatınızda farklı bir sahneyi izlemek için o sihirli perdeye bakacağız. Siz hep koltukta olacaksınız. Hep sırtınızdaki yastığın yumuşaklığını hissedeceksiniz. Göreceğiniz sadece bir sinema perdesi. Tamam mı?"</p>

  <p>"Tamam."</p>

  <p>"Şimdi." Polochek derin bir soluk aldı. "Şimdi Savannah'ya, on beş haziran gecesine geri döneceğiz. Andrew Capra'nın kapınızı çaldığı geceye. Sahnede neler gördüğünüzü bana anlatın."</p>

  <p>Moore nefes almaya bile cesaret edemeden bakıyordu.</p>

  <p>"Ön verandamda duruyor," dedi Catherine. "Benimle konuşması gerektiğini söylüyor."</p>

  <p>"Ne konuda?"</p>

  <p>"Yaptığı hatalar hakkında. Hastanedeki hataları."</p>

  <p>Catherine'in ondan sonra anlattıkları Savannah'da Dedektif Singer'a verdiği ifadeden farklı değildi. Gönülsüzce de olsa, Capra'yı eve almak zorunda kalmıştı. Sıcak bir geceydi ve Capra susadığını söyleyince ona bir bira getirmişti. Bu arada, kendine de bir bira açmıştı. Capra gergindi, geleceği için endişeleniyordu. Evet, yaptığı yanlışlar vardı. Hangi hekimin yoktu ki? Onu bu programdan çıkarmak, yeteneğini çarçur etmek olacaktı. Emory Üniversitesi'nde bir tanıdığı vardı, parlak bir tıp talebesi, yaptığı tek bir hata öğrencilik hayatının sonu olmuştu. Catherine'in meslek hayatını devam ettirme ya da sona erdirme gücüne sahip olması, haksızlıktı. İnsanlara ikinci bir fırsat verilmeliydi.</p>

  <p>Capra'yla mantık çerçevesinde konuşmaya gayret etmesine rağmen, giderek öfkelendiğini fark etmiş, ellerinin titremeye başladığını görmüştü. Sonunda, onun sakinleşmesi için biraz zamana ihtiyacı olduğunu düşünüp, tuvalete gitmeye karar vermişti.</p>

  <p>"Peki, tuvaletten döndüğünüz zaman?" diye sordu Polochek. "Filmde ne oluyor? Ekranda ne görüyorsunuz?"</p>

  <p>"Andrew daha sakin. Artık öfkeli değil. Durumumu anladığını söylüyor. Ben biramı bitirirken, bana bakıp gülümsüyor."</p>

  <p>"Gülümsüyor mu?"</p>

  <p>"Tuhaf. Çok tuhaf bir tebessüm. Hastanede bana gülümsediği gibi..."</p>

  <p>Moore Catherine'in soluklarının hızlandığını duyabiliyordu. Sahneyi hayali bir sinemada izleyen, kopuk bir seyirci de olsa, yaklaşan dehşete karşı bağışıklı değildi.</p>

  <p>"Sonra ne oluyor?"</p>

  <p>"Uykuya dalıyorum."</p>

  <p>"Bunu sinema perdesinde mi görüyorsunuz?"</p>

  <p>"Evet."</p>

  <p>"Peki, sonra?"</p>

  <p>"Bir şey görmüyorum. Perde simsiyah."</p>

  <p>Rohypnol. Bu bölümle ilgili hiçbir anısı yok.</p>

  <p>"Pekâlâ," dedi Polochek, "Boş bölümleri hızlı geçelim. Filmin bir sonraki sahnesine gidelim. Ekranda gördüğünüz ilk kareye."</p>

  <p>Catherine'in solukları iyice düzensizleşti.</p>

  <p>"Ne görüyorsunuz?"</p>

  <p>"Ya... Yatağımda yatıyorum. Odamda. Kollarımı ya da bacaklarımı oynatamıyorum."</p>

  <p>"Neden?"</p>

  <p>"Yatağıma bağlanmış durumdayım. Elbiselerim çıkarılmış ve o benim üzerimde yatıyor. İçimde, içimde hareket ediyor..."</p>

  <p>"Andrew Capra mı?"</p>

  <p>"Evet. Evet..." Solukları artık düzensizleşmiş, gırtlağından korkunun hırıltısı çıkmaya başlamıştı.</p>

  <p>Moore kendi soluğunun da hızlandığını hissedip yumruklarını sıktı. İçinden aynaya vurmak ve içeride olanları durdurmak için karşı konulmaz bir arzu duydu. Burada durup, söylenenleri dinlemeye dayanamayacak gibiydi. Tecavüz sahnesini yeniden yaşamaya zorlamamalıydılar Catherine'i.</p>

  <p>Ne var ki Polochek çoktan tehlikenin farkına varmış, Catherine'i hızla o işkencenin acılı aralarından uzaklaştırmıştı.</p>

  <p>"Hâlâ koltuğunuzda oturuyorsunuz," dedi Polochek. "Sinema perdesi olan o odada güvendesiniz. Bu sadece bir film Catherine. Başka birinin başına gelenlerle ilgili. Siz güvendesiniz. Güvende. Kendinizden emin."</p>

  <p>Catherine'in solukları yavaşladı, düzenli bir ritme döndü. Tabii Moore'unkiler de.</p>

  <p>"Peki. Sinemayı izleyelim. Size neler yaptığına dikkat edin. Şimdi ne görüyorsunuz, bana anlatın."</p>

  <p>"Ekran yine karardı. Hiçbir şey göremiyorum."</p>

  <p>Rohypnol'ün etkisini hâlâ atlatamadı. "Hızla ileriye, bu siyah bölümü atlayalım. Gördüğünüz ilk sahneye. Nedir o sahne?"</p>

  <p>"Işık. Işık görüyorum..."</p>

  <p>Polochek durakladı. "Uzaktan bakmanızı istiyorum Catherine.</p>

  <p>Geri çekilmenizi, odaya geniş açıyla bakmanızı. Perdede ne var?"</p>

  <p>"Şeyler. Komodinin üzerinde bir şeyler var."</p>

  <p>"Nasıl şeyler?"</p>

  <p>"Aletler. Bir neşter. Neşter görüyorum."</p>

  <p>"Andrew nerede?"</p>

  <p>"Bilmiyorum."</p>

  <p>"Odada değil mi?"</p>

  <p>"Gitti. Akan suyun sesini duyuyorum."</p>

  <p>"Sonra ne oluyor?"</p>

  <p>Soluğu hızlanmış, sesi huzursuzlaşmıştı. "İplere asılıyorum. Kendimi kurtarmaya çalışıyorum. Ayaklarımı oynatamıyorum." Ama sağ elim, bileğimin çevresindeki ip gevşek. Çekiyorum. Çekiyorum, çekmeye devam ediyorum. Bileğim kanıyor."</p>

  <p>"Andrew hâlâ odanın dışında mı?"</p>

  <p>"Evet. Güldüğünü duyuyorum. Sesini duyuyorum. Ama evin içinde başka bir yerden."</p>

  <p>"İpe ne oluyor?"</p>

  <p>"Gevşiyor. Kandan kayganlaşıyor ve elim kurtuluyor..."</p>

  <p>"Sonra ne yapıyorsunuz?"</p>

  <p>"Neştere uzanıyorum. Öteki bileğimdeki ipi kesiyorum. Her şey o kadar uzun sürüyor ki. Midem bulanıyor. Ellerim doğru dürüst işlemiyor. Ellerim çok yavaş ve oda durmadan kararıp aydınlanıyor, kararıp aydınlanıyor. Hâlâ sesini duyuyorum, konuşuyor. Eğiliyorum ve sağ ayak bileğimdeki ipi kesiyorum. Şimdi ayak sesleri duyuyorum. Yataktan inmeye çalışıyorum, ama sol ayağım hâlâ yatağa bağlı. Yuvarlanıp yere düşüyorum. Yüzüstü."</p>

  <p>"Sonra?"</p>

  <p>"Andrew orada, kapının ağzında Şaşkın görünüyor. Yatağın altına uzanıyorum. Tabancanın kabzasını hissediyorum."</p>

  <p>"Yatağınızın altında tabanca mı var?"</p>

  <p>"Evet. Babamın tabancası. Ama sağ elim öylesine sakar ki, tabancayı zar zor kavrayabiliyorum. Ve etraf yeniden kararmaya başlıyor."</p>

  <p>"Andrew nerede?"</p>

  <p>"Bana doğru yürüyor..."</p>

  <p>"Sonra ne oluyor Catherine?"</p>

  <p>"Tabancayı doğrultuyorum. Sonra güçlü bir gürültü. Çok güçlü bir gürültü."</p>

  <p>"Tabanca mı patladı?"</p>

  <p>"Evet."</p>

  <p>"Andrew ne yapıyor?"</p>

  <p>"Düşüyor. Elleri midesinde. Parmaklarının arasından kan sızıyor."</p>

  <p>"Sonra ne oluyor?"</p>

  <p>Uzun bir sessizlik."</p>

  <p>"Catherine? Sinema perdesinde ne görüyorsunuz?"</p>

  <p>"Siyah. Perde karardı."</p>

  <p>"Peki, perdede bir sonraki resim geldiğinde?"</p>

  <p>"İnsanlar. Odada o kadar çok insan var ki."</p>

  <p>"Hangi insanlar?"</p>

  <p>"Polisler..."</p>

  <p>Moore hayal kırıklığıyla neredeyse homurdandı, işte hafızasındaki hayati boşluk. Rohypnol'le birlikte kafasına aldığı darbenin etkisi, genç kadını yine karanlığa yuvarlamıştı. Catherine ikinci kez ateş ettiğini hatırlamıyordu. Andrew Capra'nın beynine kurşunu nasıl yediğini hâlâ bilmiyorlardı.</p>

  <p>Polochek gözlerinde bir soruyla aynaya bakıyordu. Tatmin olmuşlar mıydı?</p>

  <p>Moore'u asıl şaşırtan, Rizzoli'nin kapıyı açıp Polochek'i yandaki odaya çağırması oldu. Adam Catherine'i yalnız bırakarak geldi, kapıyı arkasından kapattı.</p>

  <p>"Onu geri götürün, tabancayı ateşlemesinin öncesine," dedi Rizzoli. "Öteki odadan neler işittiğine odaklanmanızı istiyorum. Akan su sesine. Capra'nın gülmesine. Duyduğu her sesi bilmek istiyorum."</p>

  <p>"Özel bir nedeni var mı?"</p>

  <p>"Siz dediğimi yapın."</p>

  <p>Polochek başını salladı ve öteki odaya döndü. Catherine kımıldamamış, Polochek'in yokluğu onu hareketinin ortasında, havada asılı bırakmış gibi, kesinlikle hareketsiz oturmayı sürdürmüştü.</p>

  <p>"Catherine," dedi Polochek usulca, "Filmi geriye sarmanızı istiyorum. Daha başlara, tabancanın patlamasının öncesine gidiyoruz. Ellerinizi kurtarıp yere yuvarlanışınızın da öncesine. Filmde sizin hâlâ yatakta yattığınız ve Andrew'nun odada görünmediği bölümdeyiz. Akan suyun sesini duyduğunu söylemiştiniz."</p>

  <p>"Evet."</p>

  <p>"Bana duyduğunuz her şeyi anlatın."</p>

  <p>"Su sesi. Borulardan gelen sesi duyuyorum. Tıslamayı. Bir de delikten guruldayarak akışını duyuyorum."</p>

  <p>"Bir musluğa su mu akıtıyor?"</p>

  <p>"Evet."</p>

  <p>"Bir de kahkaha sesi duyduğunuzu söylediniz."</p>

  <p>"Andrew gülüyordu."</p>

  <p>"Konuşuyor mu?"</p>

  <p>Bir sessizlik. "Evet."</p>

  <p>"Ne diyor?"</p>

  <p>"Bilmiyorum. Çok uzakta."</p>

  <p>"Andrew olduğundan emin misiniz? Televizyonun sesi olamaz mı?"</p>

  <p>"Hayır, onun sesi. Andrew'nun sesi."</p>

  <p>"Pekâlâ. Filmi yavaşlatın. Saniye saniye ilerletin. Ne duyuyorsanız, anlatın bana."</p>

  <p>"Su sesi, hâlâ akıyor. Andrew 'Yavaş,' diyor. 'Yavaş' kelimesini duyuyorum."</p>

  <p>"Hepsi bu kadar mı?"</p>

  <p>"Bir de 'Bir gör, bir yap, bir öğret, öyle mi?' diyor."</p>

  <p>"Yani 'Bir gör, bir yap, bir öğret' mi diyor?"</p>

  <p>"Evet."</p>

  <p>"Sonra ne duyuyorsunuz?"</p>

  <p>"'Sıra bende Capra.'"</p>

  <p>Polochek durakladı. "Tekrar edebilir misiniz?"</p>

  <p>"'Sıra bende Capra.'"</p>

  <p>"Bunu Andrew mu söylüyor?"</p>

  <p>"Hayır. Andrew değil."</p>

  <p>Moore koltuktaki hareketsiz kadına bakarak donup kaldı.</p>

  <p>Polochek yüzünde bir şaşkınlık ifadesi, aynaya doğru keskin bir bakış fırlattı. Sonra yeniden Catherine'e döndü.</p>

  <p>"Bunları kim söylüyor?" diye sordu Polochek. "'Sıra bende Capra' cümlesini kim söylüyor?"</p>

  <p>"Bilmiyorum, sesini tanımıyorum."</p>

  <p>Moore ve Rizzoli birbirlerine baktılar.</p>

  <p>Evde bir kişi daha vardı.</p>
</body>
</html>
