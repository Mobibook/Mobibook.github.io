<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>3</h1>

  <p>Dr. Catherine Cordell koşu ayakkabılarını linolyum kaplı zeminde gıcırdatarak hastane koridorunu hızla geçip, Acil Servisin çift kanatlı kapısını açtı.</p>

  <p>Hemşirelerden biri, "Travma İki'deler, Dr. Cordell!" diye seslendi.</p>

  <p>"Gittim bile," dedi Catherine, güdümlü bir füze gibi Travma İki'ye yönelirken.</p>

  <p>Odaya girdiğinde, altı tane yüz onu görünce rahatlamanın verdiği ışıkla aydınlandı. Bir bakışta durumu anladı, tepsinin üzerinde karmakarışık duran aletleri, çelik ağaçlardan sarkan ağır meyveler gibi duran laktat dolu Ringer torbalarıyla serum sehpalarını, yerdeki kanlı gazlı bezleri ve yırtılıp boşaltılmış paketlerini gördü. Kalp monitörünün ekranında hızlı bir sinüs ritmi dalgalanıyordu, ölümün önünden kaçmaya çalışan bir yüreğin izi.</p>

  <p>"Bakalım neymiş?" dedi, personel onun geçmesi için kenara açılırken.</p>

  <p>Ameliyathane nöbetçi uzmanı Ron Littman durumu hızla özetledi. "John Doe<a href="../Text/Section0033.xhtml#Footnote0002" id="Feedback0002"><sup>[2]</sup></a> yaya. Vur kaç. Bilinç kapalı. Gözbebekleri eşit ve tepkili, ciğerler temiz, ama kalın şiş. Bağırsak sesi yok. Kan basıncı düşük. Parasentez uyguladım. Karın boşluğunda kan birikmiş. İçeriye bir tüp soktuk, Ringer laktatı sonuna kadar açık ama kan basıncını yükseltemiyoruz."</p>

  <p>"Sıfır negatif taze kan yolda mı?"</p>

  <p>"Birazdan burda olur."</p>

  <p>Masanın üzerindeki adam çırılçıplak soyulmuş, mahrem yeri acımasızca doktorun gözlerine sunulmuştu. Daha şimdiden çeşitli tüplere ve solunum aygıtına bağlanmış haliyle, altmışlarında olmalıydı. Sıska kollarından ve bacaklarından zayıf kaslar sarkıyor, fırlak kaburgaları kavisli bıçakları andırıyordu. Daha önceden yakalandığı kronik bir hastalık diye düşündü Catherine, ilk tahmini kanserdi. Adamın sağ kolu ile kalçası asfaltta sürtünmekten sıyrılmış, kanlanmıştı. Göğsünün sağ alt bölgesinde, beyaz parşömen solukluğundaki teninde daha da belirgin bir çürük vardı. Açık yara görülmüyordu.</p>

  <p>Ameliyathane uzmanının söylediklerini kontrol etmek için stetoskobunu kulaklarına götürdü. Karında hiç ses yoktu. Ne bir gurultu ne de çınlama. Sadece travma geçirmiş bağırsakların sessizliği. Stetoskobu göğse doğru hareket ettirerek, soluğunu dinledi, endotrakeal tüpün doğru yerleştirilip yerleştirilmediğine, her iki ciğerin de vantilasyon altında olup olmadığına baktı. Bütün bu kontroller sadece saniyeler sürmesine rağmen, sanki ağır çekimde çalışıyormuş, bir oda dolusu personel olduğu yerde donmuş, bir sonraki hareketini bekliyormuş gibi geldi ona.</p>

  <p>"Ellide bile sistoliği güç duyuyorum!" diye bir hemşire seslendi.</p>

  <p>Zaman birden ürkütücü bir hızla ilerlemeye başladı.</p>

  <p>"Bana önlük ve eldiven verin," dedi Catherine. "Laparotomi tepsisini de açın."</p>

  <p>"Adamı ameliyathaneye götürelim mi?" diye sordu Littman.</p>

  <p>"Hepsi dolu. Bekleyecek zamanımız yok." Biri bir kâğıt başlık uzattı. Catherine omuz hizasındaki saçlarını hızla başlığın altına sıkıştırıp maskesini bağladı. Temizlikten sorumlu hemşire steril ameliyat önlüğünü uzatıyordu. Catherine kollarını önlüğe geçirdi ve ellerini eldivenlere uzattı. Ellerini fırçalamaya, bir anlık tereddüde zamanı yoktu. Sorumluluk ondaydı ve John Doe ölmek üzereydi.</p>

  <p>Hastanın göğsüne ve kalçalarına steril örtüler serildi. Tepsiden damar penslerini aldı ve güven verici çat çat sesleriyle örtüleri hızla yerlerine mandalladı.</p>

  <p>"Kan nerede?'," diye seslendi.</p>

  <p>"Şimdi laboratuara soruyorum," dedi bir hemşire.</p>

  <p>"Ron, başyardımcı sensin," dedi Catherine Littman'a. Gözleriyle odayı araştırdı ve kapının yanında duran soluk benizli genç bir adamda karar kıldı. Adamın boynundaki kimlikte "Jeremy Barrows, tıp öğrencisi" yazılıydı. "Sen!" dedi delikanlıya, "Sen de ikinci yardımcı olacaksın!"</p>

  <p>Genç adamın yüzü panikten kıpkırmızı oldu. "İyi ama, ben daha ikinci sınıftayım. Buraya sadece..."</p>

  <p>"Buraya başka bir uzman çağırabilir miyiz?"</p>

  <p>"Herkesin işi başından aşkın," dedi Littman kafasını sallayarak.</p>

  <p>"Travma Bir'de bir kafa travmasıyla, koridorun sonunda da bir kanamayla uğraşıyorlar."</p>

  <p>"Pekâlâ." Yeniden tıp öğrencisine döndü. "Barrows, iş başına. Hemşire, önlük ve eldiven verin."</p>

  <p>"Ne yapacağım? Çünkü ne yapacağımı gerçekten..."</p>

  <p>"Buraya bak, doktor olmak istiyor musun? Öyleyse eldivenlerle başla!"</p>

  <p>Barrows yeniden kızardı ve eldiveni eline geçirmek için döndü. Çocuk korkuyordu, ama Catherine birçok bakımdan Barrows gibi ürkmüş birini kendini beğenmişlere tercih ederdi. Doktorun kendine aşın güveni yüzünden o kadar çok hastanın öldüğüne şahit olmuştu ki.</p>

  <p>Dahili anonstan cızırtılı bir ses yükseldi: "Alo? Travma İki? Burası laboratuvar. John Doe'nun hematokritini çıkardık. On beş."</p>

  <p>Kan kaybediyor, diye düşündü Catherine. "Sıfır negatife hemen şimdi ihtiyacımız var!"</p>

  <p>"Yolda, geliyor."</p>

  <p>Catherine neştere uzandı. Elindeki bıçağın ağırlığı, çeliğin kavisi insanı rahatlatıyordu. Sanki kendi elinin, kendi etinin uzantısıydı. Hızla nefes aldı, alkolün ve eldiven pudrasının kokusunu soludu. Sonra bıçağı adamın derisine bastırdı ve karın boşluğunun ortasından aşağıya doğru dümdüz bir kesik attı.</p>

  <p>Neşter beyaz derinin dokusu üzerinde parlak ve kanlı bir iz bıraktı.</p>

  <p>"Emme ve laparotomi tamponları hazır olsun," dedi. "Karnı kan dolu."</p>

  <p>"Kan basıncı ellide bile belirsiz."</p>

  <p>"Buraya sıfır negatif ve yeni dondurulmuş plazma! Şimdi asıyorum!"</p>

  <p>"Biri gözünü ritimden ayırmasın. Nasıl gittiğinden haberim olsun," dedi Catherine.</p>

  <p>"Sinüs taşikardisi. Hızı yüz elliye çıktı."</p>

  <p>Karın duvarının kanamasına aldırmadan deriyi ve derialtı yağ tabakasını yardı. Önemsiz kanamalarla hiç vakit kaybetmedi, asıl önemli kanama karın boşluğundaydı ve durdurulması gerekiyordu. Muhtemelen de dalaktaki ya da ciğerdeki bir yırtıktan kaynaklanmıştı.</p>

  <p>Kandan davul gibi gerilmiş karınzarı yarıktan fırladı.</p>

  <p>Neşteri zarı yarmak üzere indirmeye hazırlanırken, "Bundan sonrası karmakarışık olacak," diye uyardı çevresini. Kanın fışkırmasına hazırlıklı olmasına rağmen, zarın delinmesiyle kan sütunu öyle bir yükseldi ki, bir an için de olsa, paniğe kapıldığını hissetti. Örtülerin üzerine yayılan kan yere de damladı. Önlüğünü ıslattı, kollarından içeri sızan sıvıyı bakır kokulu sıcak bir banyo gibi hissetti, üstelik, saten bir nehir gibi akmayı sürdürüyordu.</p>

  <p>Yaranın ağzını açmak ve ameliyat bölgesini gözler önüne sermek için ekartörleri taktı. Littman emme kateterini kesiğe soktu. Kan tüpün içinde guruldamaya başladı. Cam haznenin içine parlak kırmızı sıvı hücum etti.</p>

  <p>"Daha çok laparotomi tamponu istiyorum!" diye seslendi Catherine, emicinin sesini bastırarak. Tamponlardan beş altı tanesini yaranın içine sokmuş, sihirliymiş gibi kırmızılaşmalarını izliyordu. Birkaç saniyede tamponlar kana doydu. Kanlı tamponları çıkarıp yenilerini aldı, boşluğun içinde dört köşeye yaymaya çalıştı.</p>

  <p>"Monitörde PVC'ler görüyorum!" diye bağırdı bir hemşire.</p>

  <p>"Kahrolası, hazneye iki litre emmiştim halbuki," dedi Littman.</p>

  <p>Catherine kafasını kaldırınca sıfır negatif kan ve yeni dondurulmuş plazma torbalarından düşen damlaların hızla tüplerin içine dolduğunu gördü. Bir eleğin üzerine kan döker gibi bir çaba. Damarlardan içeri, yaradan dışarı. Böyle devam edemezlerdi. Bir kan gölüne batmış damarları tıkayamazsa, körlemesine ameliyat yapamazdı.</p>

  <p>Ağır ve damlayan tamponları çıkarıp yerlerine yenilerini tıkıştırdı. Altın değerinde kısa birkaç saniye boyunca, nirengi noktalarını belirledi. Kan karaciğerden geliyordu, ama görünürde belirgin bir yara da yoktu. Sanki bütün karaciğer yüzeyinden sızıyordu.</p>

  <p>"Kan basıncını kaybediyorum!" diye bağırdı bir hemşire.</p>

  <p>"Kıskaç!" dedi Catherine, kıskaç bir saniye sonra elindeydi. "Pringle manevrası deneyeceğim. Barrows, daha fazla tampon hazırla!"</p>

  <p>Birden irkilerek faaliyete geçen tıp öğrencisi tepsiye uzandı ve bir dizi laparotomi tamponunu devirdi. Tamponlar yere düşerken, dehşet içinde bakakaldı.</p>

  <p>Bir hemşire yeni bir tampon paketi açtı. "Hastanın içine konulacak, yere değil," dedi sertçe. Gözleri Catherine'inkilerle buluştuğunda iki kadının bakışlarından aynı düşünce yansıyordu.</p>

  <p>Bundan da doktor olursa!</p>

  <p>"Bunları nereye koyuyorum?" diye sordu Barrows.</p>

  <p>"Sen sadece ameliyat bölgesini temizle. Bütün bu kanın içinde önümü göremiyorum!"</p>

  <p>Yaranın içini kurutması için delikanlıya birkaç saniye tanıdı, sonra içeriye uzanıp küçük epiplonu kopardı. Kıskacı soldan yönlendirerek, karaciğer atardamarının ve toplardamarının geçtiği karaciğer sapını belirledi. Geçici bir çözümdü, ancak bu noktayı sıkıştırıp sızıntıyı durdurabilirse, kanamayı kontrol altına alabilecekti. Bu da kan basıncını dengelemek, damarlara daha fazla kan ve plazma pompalamak için onlara zaman tanıyacaktı.</p>

  <p>Kıskacı sıkıştırarak, karaciğer sapındaki damarları tıkadı.</p>

  <p>Kanın hiçbir şey olmamışçasına aktığını görünce, umutsuzluğa kapıldı.</p>

  <p>"Karaciğer sapını yakaladığından emin misin?" diye sordu Littman.</p>

  <p>"Orayı kelepçelediğimi biliyorum. Retroperitonealden gelmediğinden de eminim."</p>

  <p>"Karaciğer toplardamarı olmasın?"</p>

  <p>Tepsiden iki tampon kaptı. Bu, son şansıydı. Tamponları karaciğerin yüzeyine yerleştirerek, organı eldivenli ellerinin arasına alıp sıktı.</p>

  <p>"Ne yapıyor?" diye sordu Barrows.</p>

  <p>"Karaciğer kompresyonu," dedi Littman. "Bazen gizli yırtıkların ağzını yapıştırır. Kan kaybını geciktirir."</p>

  <p>Basıncı sürdürmeye, akıntıyı tersine çevirmeye çabalarken sırtındaki ve kollarındaki bütün adaleler kasılıyordu.</p>

  <p>"Hâlâ birikiyor," dedi Littman. "İşe yaramıyor."</p>

  <p>Catherine yaranın içine bakınca, kanın düzenli olarak biriktiğini gördü. "Hangi cehennemden geliyor acaba?" diye düşündü. Ve birden kanın öteki taraflardan da sızdığını fark etti. Sadece karaciğerden değil, karın duvarından, mezenterden de. Derinin kesik kenarlarından.</p>

  <p>Hastanın, steril örfilerin altından çıkmış sol koluna baktı. Derialtı iğnesinin kola girdiği bölgedeki gazlı bez de kan içindeydi.</p>

  <p>"Altı ünite trombosit ve yeni dondurulmuş plazma istiyorum," diye buyurdu. "Hemen heparin vermeye başlayın. Derialtından on bin ünite, sonra da saatte bin."</p>

  <p>"Heparin mi?" dedi Barrows şaşkınlıkla, "İyi ama, adam kan kaybediyor!"</p>

  <p>"DİC<a href="../Text/Section0033.xhtml#Footnote0003" id="Feedback0003"><sup>[3]</sup></a> durumu," dedi Catherine. "Pıhtı çözücü gerekiyor."</p>

  <p>Littman gözlerini ona dikmişti. "Laboratuvar sonuçlarını almadık daha. DİC olduğunu nereden çıkardın?"</p>

  <p>"Pıhtılaşma değerleri elimize ulaşana kadar, çok geç olur. Bizim şimdi bir şey yapmamız lazım." Hemşireye bakıp başını salladı. "Ver."</p>

  <p>Hemşire iğneyi derialtı tüpüne sapladı. Heparin umutsuz atılan bir zardı. Eğer Catherine'in teşhisi doğruysa, hasta DİC tehlikesinde demekti. Bütün dolaşım sisteminde inanılmaz sayıda pıhtı mikroskobik bir kasırga oluşturuyor, değerli bütün pıhtılaşma faktörlerini ve trombositleri yutuyordu. Ciddi travmayla birlikte kanser ve enfeksiyon geçmişi, denetim dışı bir trombuz oluşumunu tetikleyebilirdi. DİC her biri kanamanın durması için gerekli tüm pıhtılaşma faktörlerini ve trombositleri yok ettiğinden, hastanın kan kaybını durdurmak imkânsız olurdu. DİC'yi durdurmak için pıhtı önleyici olarak kullanılan heparin zerk etmek zorundaydılar. Bütünüyle çelişkili bir tedaviydi bu. Aynı zamanda da bir kumar. Eğer Catherine'in teşhisi yanlışsa, kanama daha da beter olacaktı.</p>

  <p>Sanki daha da beter olabilecek bir şey varmış gibi. Karaciğer üzerine uyguladığı basıyı sürdürme çabasından sırtı sızlıyor, kolları titriyordu. Bir ter damlası yanağından süzülüp maskesinin içine kaydı.</p>

  <p>Dahili anonstan yine laboratuvarın sesi duyuldu. "Travma İki, John Doe'nun tahlil sonuçları geldi."</p>

  <p>"Devam edin," dedi hemşire.</p>

  <p>"Trombosit sayısı bine inmiş. Protrombin zamanı otuza kadar çıkıyor ve plazmada fibrin bozucu maddeler var. Hastanız hızla DİC durumuna koşuyor gibi görünüyor."</p>

  <p>Catherine Barrows'un şaşkın bakışlarını yakaladı. Tıp öğrencilerini etkilemek ne kolay.</p>

  <p>"VtachPVtach'e<a href="../Text/Section0033.xhtml#Footnote0004" id="Feedback0004"><sup>[4]</sup></a> girdi!"</p>

  <p>Catherine bakışlarını monitöre çevirdi. Ekranda testere dişli bir çizgi geçiyordu. "Basınç?"</p>

  <p>"Yok. Kaybettim."</p>

  <p>"CPR'ye<a href="../Text/Section0033.xhtml#Footnote0005" id="Feedback0005"><sup>[5]</sup></a> başlayın. Littman, kandan sen sorumlusun."</p>

  <p>Kargaşa fırtına gibi gelişti, şiddetini arttırarak Catherine'in çevresinde dolaşmaya başladı. Bir laboratuar kuryesi yeni dondurulmuş plazma ve trombosit yetiştirdi. Catherine Littman'ın kalp ilaçları istediğini duydu, bir hemşirenin avuçlarını göğüs kemiğine bastırıp kalbi pompalarken su içen mekanik bir kuş gibi kafasını kaldırıp indirdiğini gördü. Her kalp masajıyla beyne kan pompalıyor, yaşamasını sağlıyorlardı. Aynı zamanda da kanamayı besliyorlardı tabii.</p>

  <p>Catherine hastanın karın boşluğuna baktı. Hâlâ karaciğerine baskı uyguluyor, hâlâ son kan dalgasını engelliyordu. Hayal mi görüyordu, yoksa parmaklarının arasından parlak şeritler halinde sızan kan gerçekten de yavaşlamış mıydı?</p>

  <p>"Şok verelim," dedi Littman. "Yüz joule..."</p>

  <p>"Hayır, bekle. Geri geliyor!"</p>

  <p>Catherine'in gözü monitördeydi. Sinüs taşikardisi! Yürek yeniden çarpmaya başlamıştı, bu aynı zamanda damarlara yeniden kan pompalıyor demekti.</p>

  <p>"Perfüzyona devam ediyor muyuz?" diye seslendi Catherine. "Kan basıncı ne durumda?"</p>

  <p>"Kan basıncı... Doksana kırk. Evet!"</p>

  <p>"Ritim stabil. Sinüs taşikardisi sabit."</p>

  <p>Catherine açık karın boşluğuna baktı. Kanama belli belirsiz bir sızıntıya dönmüştü. Elinde karaciğeri tutarak doğruldu, monitörden gelen düzenli bip seslerini dinledi. Kulağa müzik gibi geliyordu.</p>

  <p>"Arkadaşlar," dedi. "Galiba kurtardık."</p>

  <p>Catherine kanlı önlüğünü ve eldivenlerini çıkarıp John Doe'yu Travma İki'den çıkaran tekerlekli sedyenin peşinden yürüdü. Omuz kasları yorgunluktan seğiriyordu, ama güzel bir yorgunluktu bu. Zafer bitkinliğiydi. Hemşireler hastayı Ameliyathane Yoğun Bakım Servisi'ne çıkarmak üzere, tekerlekli sedyeyi asansöre ittiler. Catherine de asansöre girmek üzereyken, birinin seslendiğini duydu.</p>

  <p>Döndüğünde, bir erkek ile bir kadının yaklaştığını gördü. Kadın kısa boylu, sert görünüşlüydü, lazer gibi bakışlarım gözlerine diken kömür gözlü bir esmerdi. Kendini asker gibi gösteren lacivert tayyörüyle uzun arkadaşının yanında cüce gibi kalıyordu. Adam tek tük ağarmaya başlayan koyu renk saçlarıyla kırklarında olmalıydı. Olgunluk, hâlâ dikkat çekici yakışıklı yüzüne derin ve ağırbaşlı çizgiler kazandırmıştı. Catherine'in asıl dikkatini çeken, adamın gözleriydi. Tatlı gri, okunması güç gözler.</p>

  <p>"Dr. Cordell siz misiniz?" diye sordu adam.</p>

  <p>"Evet."</p>

  <p>"Dedektif Thomas Moore. Bu da Dedektif Rizzoli. Cinayet Masası'ndan geliyoruz." Kimliğini gösterdi. Çıkardığı kimlik on centlik plastik kartlardan da olabilirdi. Catherine kimliğe neredeyse bakmadı bile, bütün dikkatini Moore'a vermişti.</p>

  <p>"Sizinle sessiz bir yerde konuşabilir miyiz?"</p>

  <p>Catherine, John Doe'yla birlikte asansörde bekleyen hemşirelere baktı. "Siz gidin," diye seslendi. "Dr. Littman gerekli talimatı yazar."</p>

  <p>Dedektif Moore'a cevap vermek için, asansörün kapılarının kapanmasını bekledi. "Biraz önce gelen vur kaç için mi? Çünkü kurtulacakmış gibi görünüyor."</p>

  <p>"Buraya bir hastanız hakkında konuşmaya gelmedik."</p>

  <p>"Cinayet Masası'ndan geldiğinizi söylememiş miydiniz?"</p>

  <p>"Evet." Catherine'i endişelendiren, adamın sakin ses tonuydu. Kendini kötü haberlere hazırlaması için yumuşak bir uyarı.</p>

  <p>"Yoksa bu... Aman Tanrım, umarım tanıdığım biri değildir."</p>

  <p>"Andrew Capra için geldik. Bir de Savannah'da başınızdan geçen olaylar için."</p>

  <p>Bir an için konuşamadı. Bacaklarının bütün gücü tükendi ve sanki düşmeden tutunmak istiyormuş gibi sırtını duvara yasladı.</p>

  <p>"Dr. Cordell?" dedi adam ani bir endişeyle. "Kendinizi kötü mü hissediyorsunuz?"</p>

  <p>"Bence... Bence odamda konuşmamız daha iyi olur," diye fısıldadı. Birden döndü ve Acil Servis'ten çıktı, iki dedektifin peşinden gelip gelmediğini kontrol etmek için arkasına bakmadı, sadece yürüdü, bir an önce kendini güvende hissedeceği yandaki klinik binasındaki odasına gitmek istiyordu. Pilgrim Tıp Merkezi'nin karmaşık koridorlarında yolunu ararken, ayak seslerini hemen arkasında duyuyordu.</p>

  <p>Savannah'da başınızdan geçen olaylar için.</p>

  <p>Bu konu hakkında konuşmak istemiyordu. Bir daha hiç kimseye Savannah'dan bahsetmeyeceğini ummuştu. Oysa bunlar polisti ve sorularına cevap vermemek olmazdı. Sonunda kapısının yanında bir levha bulunan bir daireye vardılar:</p>

  <p>Dr. Peter Falco Dr. Catherine Cordell,</p>

  <p>Kalp ve Damar Cerrahisi</p>

  <p>Catherine lobiye girince, resepsiyon görevlisi alışkanlıkla gülümseyerek başını kaldırdı. Catherine'in kül gibi yüzünü ve peşinden içeriye giren iki yabancıyı görünce, tebessümü dudaklarında dondu.</p>

  <p>"Dr. Cordell yolunda gitmeyen bir şey mi var?"</p>

  <p>"Odamda olacağım Helen. Telefon bağlama lütfen."</p>

  <p>"İlk hastanız onda gelecek. Bay Tsang, splenektomi kontrolü için."</p>

  <p>"İptal et."</p>

  <p>"İyi ama, ta Newbury'den geliyor. Şu anda yoldadır."</p>

  <p>"Pekâlâ, öyleyse bekletirsin. Ama lütfen hiçbir telefonu bağlama"</p>

  <p>Catherine Helen'in şaşkın bakışlarını görmezden geldi, peşinde Moore ve Rizzoli'yle birlikte hemen bürosuna yöneldi. Hiç beklemeden beyaz laboratuvar önlüğüne uzandı. Önlük her zaman astığı yerde, kapının arkasındaki çengelde değildi. Sadece küçük bir aksilikti, ama o anda hissettiklerinin üzerine biniyor, sanki dayanamayacağı kadar büyüyordu. Bakışlarıyla odayı araştırdı, sanki hayatta kalması buna bağlıymış gibi, önlüğünü bulmaya çalıştı. Aradığı önlüğü dertop edilmiş olarak dosya dolabının üzerinde buldu, büyük bir rahatlama hissederek kapıp masasının ardına sığındı. Orada, parlak gülağacından masasında kendini güvende hissediyordu. Düzensizliğe karşı hiç hoşgörülü değildi ve dosyaları iki eşit küme halinde masasının üzerine sıralanmıştı. Kitapları raflarda, yazar adına göre alfabetik sırayla diziliydi. Bilgisayarı usulca uğulduyor, ekran koruyucu monitörde geometrik şekiller gösteriyordu. Kanlı giysisini gizlemek için sırtına laboratuar gömleğini geçirdi. Sırtındaki ek üniforma katmanı yeni bir kalkan, hayatın karmaşık ve tehlikeli kaprislerine karşı bir engel gibiydi.</p>

  <p>Masasının arkasındaki koltuğa otururken gözleri, araştırıcı bakışlarla odaya bakan, kuşkusuz oda sahibini tartmaya çalışan Moore'da ve Rizzoli'deydi. Bu davranış, karşılarındaki insanın kişiliğini tahmin etmek için bu hızlı inceleme polislerin düşünmeden yaptıkları bir şey miydi? Catherine kendini korumasız ve teşhir ediliyormuş gibi hissetti.</p>

  <p>"Bunun, hatırlanması sizin için acı verici bir olay olduğunu biliyorum," dedi Moore iskemlesine yerleşirken.</p>

  <p>"Ne kadar acı verici olduğunu bilemezsiniz. İki yıl geçti. Niçin yeniden su yüzüne çıkıyor ki?"</p>

  <p>"Boston'da faili meçhul iki cinayet yüzünden."</p>

  <p>"İyi ama ben saldırıya Savannah'da uğramıştım," dedi Catherine kaşlarını çatarak.</p>

  <p>"Evet, biliyoruz. VİCAP adını verdiğimiz ulusal bir suç veritabanımız var. Burada karşılaştığımız cinayetlere benzer olayları araştırmak için VİCAP'te araştırma yaptığımızda, karşımıza Andrew Capra'nın adı çıktı."</p>

  <p>Catherine duyduklarını hazmetmeye çalışarak, bir süre sessiz kaldı. Bir sonraki mantıklı soruyu soracak cesareti toparlamak için. Sorusunu sakince sormayı başardı:</p>

  <p>"Ne gibi benzerliklerden söz ediyorsunuz?"</p>

  <p>"Kadınların hareketsiz hale getirilme biçiminden. Kullanılan kesici aletten..." Moore durakladı, kelimelerini seçerken olabildiğince duyarlı olmaya çalıştı. "Çıkarılıp alınan organ seçiminden," dedi aceleyle.</p>

  <p>Catherine iki eliyle masasına tutundu, birden baş gösteren mide bulantısına direnmeye çalıştı. Gözleri düzenli bir şekilde önüne dizilmiş dosyalara takıldı. Önlüğünün kolunu lekeleyen mavi bir mürekkep izi gördü. Hayatında belirli bir düzeni ne kadar korumaya çalışırsan çalış, kendini yanlışlara, kusurlara karşı ne kadar korumak istersen iste, her zaman gözden kaçıracağın bir leke, bir hata olacaktır. Seni hep bir sürpriz bekleyecektir.</p>

  <p>"Bana onlardan bahsedin biraz," dedi. "Sözünü ettiğiniz iki kadından."</p>

  <p>"Fazla bilgi vermeye yetkili değiliz."</p>

  <p>"Bana ne kadarını söyleyebilirsiniz?"</p>

  <p>"Pazar günkü Globe'da anlatılanlar kadarını."</p>

  <p>Moore'un ne dediğini anlaması birkaç saniyesini aldı. İnanamamanın etkisiyle kasıldı. "Bu Boston cinayetleri... Yeni mi?"</p>

  <p>"Sonuncusu geçen cumaydı."</p>

  <p>"Öyleyse Andrew Capra'yla ilgisi yok! Benimle de ilgisi yok!"</p>

  <p>"Şaşırtıcı benzerlikler var."</p>

  <p>"Öyleyse o benzerlikler sadece rastlantı. Rastlantı olmak zorunda. Ben eski cinayetlerden söz ettiğinizi sanmıştım. Capra'nın yıllar önce işlediği bir şeylerden. Geçen haftakinden değil." Hızla koltuğunu geriye itti. "Size nasıl yardım edebileceğimi anlayamadım."</p>

  <p>"Dr. Cordell, bu katil kamuoyuna hiç açıklanmamış ayrıntılardan haberdar. Capra'nın saldırılarıyla ilgili olarak, Savannah soruşturmasına katılanlar dışında hiç kimsenin bilmediği şeyler biliyor."</p>

  <p>"Öyleyse o kişilere bakmanız gerekecek. Ayrıntıları bilenlere."</p>

  <p>"Siz de onlardan birisiniz Dr. Cordell."</p>

  <p>"Unuttunuzsa hatırlatayım. Ben kurbanlar arasındayım."</p>

  <p>"Başınızdan geçenleri ayrıntılı olarak hiç kimseye anlattınız mı?"</p>

  <p>"Sadece Savannah polisine."</p>

  <p>"Arkadaşlarınızla da ayrıntıları konuşmadınız mı?"</p>

  <p>"Hayır."</p>

  <p>"Ailenizle?"</p>

  <p>"Hayır."</p>

  <p>"Güvenip açıldığınız biri vardır mutlaka."</p>

  <p>"Bu konuyu konuşmuyorum. Hiç konuşmuyorum."</p>

  <p>Moore inanmadığını belli ederek gözlerini Catherine'inkilere dikti. "Hiç mi?"</p>

  <p>Genç doktor başını çevirdi. "Hiç," dedi fısıltıyla.</p>

  <p>Uzun bir sessizlik oldu. Sonra Moore nazikçe sordu:</p>

  <p>"Hiç Elena Ortiz adını duydunuz mu?"</p>

  <p>"Hayır."</p>

  <p>"Diana Sterling?"</p>

  <p>"Hayır. Yoksa bunlar o iki..."</p>

  <p>"Evet. Kurbanlar."</p>

  <p>"Adlarını bilmiyordum," dedi Catherine güçlükle yutkunarak.</p>

  <p>"Cinayetler hakkında hiçbir şey bilmiyor muydunuz?"</p>

  <p>"Prensip olarak üzücü hiçbir şey okumamaya kararlıyım. Bu benim kaldıramayacağım bir şey." İç geçirdi. "Beni anlamaya çalışın, Acil Servis'te öylesine korkunç şeylerle karşılaşıyorum ki. Günün sonunda, eve döndüğüm zaman, huzur istiyorum, kendimi güvende hissetmek istiyorum. Dünyada olup bitenleri bütün bu şiddeti öğrenmek zorunda değilim."</p>

  <p>Moore elini ceketinin iç cebine götürdü, çıkardığı iki fotoğrafı masanın üzerinden Catherine'e uzattı:</p>

  <p>"Bu kadınları tanıyor musunuz?"</p>

  <p>Catherine resimlerdeki yüzlere baktı. Sol taraftakinin koyu renk gözleri, dudaklarında tebessüm ve saçlarında rüzgârın etkisi vardı. Diğeri incecik bir sarışındı, bakışları dalgın ve soğuktu.</p>

  <p>"Koyu renk saçlısı Elena Ortiz," dedi Moore. "Diğeri de Diana Sterling. Diana bir yıl önce öldürüldü. Yüzleri size tanıdık geliyor mu?"</p>

  <p>Catherine hayır anlamında başını salladı.</p>

  <p>"Diana Sterling, Back Bay'de, sizin evinizden sadece sekiz yüz metre mesafede oturuyordu. Elena Ortiz'in dairesi de bu hastanenin iki blok güneyinde. Onun için her ikisini de görmüş olabilirsiniz. Her ikisinin de tanıdık gelmediğinden kesinlikle emin misiniz?"</p>

  <p>"Daha önce hiç görmedim." Fotoğrafları Moore'a uzattı ve birden ellerinin titrediğini gördü. Fotoğrafları uzatırken parmakları parmaklarına değdiğinde karşı taraftaki de bunu anlamış olmalıydı mutlaka. Adamın her şeyin farkında olduğunu düşündü, polislerin gözünden hiçbir şey kaçmazdı. Kendi şaşkınlığının arasında adama neredeyse hiç dikkat etmemişti. Sakin ve nazik davrandığından Catherine kendini hiç tehlikede hissetmemişti. Oysa adamın onu dikkatle izlediğini, Catherine Cordell'in içine bakmaya çalıştığını ancak şimdi arılayabiliyordu. Başarılı travma cerrahını, kendine güvenen, zarif kızıl saçlıyı değil, bu görünüşün altındaki kadını görmeye çalışıyordu.</p>

  <p>Şimdi konuşan Dedektif Rizzoli'ydi ve Moore'un aksine, sorularını yumuşatmak için herhangi bir gayret içinde görünmüyordu. O sadece cevap peşindeydi ve istediği cevapları almak için zaman kaybedeceklerden değildi.</p>

  <p>"Buraya ne zaman taşındınız Dr. Cordell?"</p>

  <p>"Savannah'dan saldırıya uğradıktan bir ay sonra ayrıldım," dedi Catherine, Rizzoli'nin ciddi ses tonuna uyarak.</p>

  <p>"Neden Boston'u seçtiniz?"</p>

  <p>"Neden seçmeyeyim?"</p>

  <p>"Burası güneye oldukça uzak."</p>

  <p>"Annem Massachusetts'te büyümüş. Her yaz bizi New England'a getirirdi. Bana sanki... Eve dönüyormuşum gibi geldi."</p>

  <p>"Demek iki yıldır buradasınız?"</p>

  <p>"Evet."</p>

  <p>"Ne yapıyorsunuz?"</p>

  <p>Catherine soruya şaşırarak kaşlarını çattı. "Burada, Dr. Falco'yla birlikte Pilgrim Tıp Merkezi'nde çalışıyorum. Travma Servisi'nde."</p>

  <p>"Demek Globe işleri biraz karıştırmış?"</p>

  <p>"Anlamadım?"</p>

  <p>"Birkaç hafta önce, sizinle ilgili bir yazı okumuştum. Kadın cerrahlar hakkında. Bu arada, fotoğrafınız harikaydı. Bir yıldan beri Pilgrim'de çalıştığınızı yazıyordu.</p>

  <p>Catherine durakladı, sonra sakince, "Haber doğruydu," dedi. "Savannah'dan sonra, kendime biraz vakit ayırıp..." Gırtlağını temizledi. "Dr. Falco'ya geçen temmuzda katıldım."</p>

  <p>"Peki ya Boston'da geçirdiğiniz ilk yıl?"</p>

  <p>"Çalışmadım."</p>

  <p>"Ne yaptınız?"</p>

  <p>"Hiçbir şey." Böylesi kaba ve kararlı cevap dışında, söyleyebileceği bir şey yoktu. İlk yılının aşağılayıcı gerçeğini kimseye anlatmayacaktı. Evinden çıkmaktan korktuğu günleri, haftaları. En küçük bir ses duyduğunda, panik içinde titrediği geceleri. Sadece bir asansöre binmenin, geceleri kedisinin yanına gitmenin bile cesaret istediği, dünyaya o yavaş ve acılı dönüşü kimse bilmeyecekti. Savunmasızlığından utanmıştı, hâlâ da utanıyordu, ama gururu bu utancını açıklamaya izin vermeyecekti. Saatine baktı. "Gelecek hastalarım var. Ekleyeceğim başka bir şey de yok."</p>

  <p>"Öyleyse buradaki bilgileri gözden geçirelim." Rizzoli küçük bir bloknot açtı. "Yaklaşık iki yıl önce, evinizde Dr. Andrew Capra'nın saldırısına uğradınız. Tanıdığınız biriydi. Hastanede birlikte çalıştığınız bir stajyer." Başını kaldırıp Catherine'e baktı.</p>

  <p>"Cevapları biliyorsunuz zaten."</p>

  <p>"Size ilaç verip soydu. Yatağınıza bağladı. Sizi korkuttu."</p>

  <p>"Bütün bunların anlamını..."</p>

  <p>"Tecavüz etti." Sakince telaffuz edilmelerine rağmen, son iki sözcük bir tokat gibi patladı. Catherine ağzını açmadı.</p>

  <p>"Planı bu kadarla kalmıyordu," diye devam etti Rizzoli.</p>

  <p>Tanrım, yalvarırım şu kadını sustur.</p>

  <p>"Sizi olabilecek en kötü biçimde sakatlamak istiyordu. Georgia'da diğer dört kadına yaptığı gibi. Karınlarını yarmıştı. Tam onları kadın yapan şeyi parçalamıştı."</p>

  <p>"Bu kadarı yeter," dedi Moore.</p>

  <p>"Aynı şey sizin de başınıza gelebilirdi Dr. Cordell," diye devam etti Rizzoli acımasızca.</p>

  <p>"Bunu bana neden yapıyorsunuz?" dedi Catherine kafasını sallayarak.</p>

  <p>"Dr. Cordell, şu anda bu adamı yakalamaktan başka bir isteğim yok ve bana kalırsa siz de bize yardım etmek istersiniz. Bu saydıklarımın başka kadınlara yapılmasını engellemek istersiniz."</p>

  <p>"Bunun benimle hiçbir ilgisi yok! Andrew Capra öldü. İki yıldan beri ölü."</p>

  <p>"Evet, otopsi raporunu okudum."</p>

  <p>"İyi ya, öldüğüne yemin edebilirim," dedi Catherine aynı şiddetle. "Çünkü o orospu çocuğunun beynini dağıtan benim."</p>
</body>
</html>
