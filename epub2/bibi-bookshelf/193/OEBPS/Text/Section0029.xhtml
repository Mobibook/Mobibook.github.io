<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>25</h1>

  <p>Rizzoli hazır pasta karışımlarıyla dolu raflara bakarken, bir yandan da kutulardan kaçının içinde unlubit bulunduğunu düşündü. Hobb's FoodMart tam böylesi bir dükkândı işte, karanlık ve rutubetli, gerçek bir anne ve baba dükkânı, tabii eğer insan annesi ile babasını okul çocuklarına bozulmuş süt satmaya razı boktan bir çift olarak görebilirse. "Baba" Dean Hobbs'tu, müşterinin uzattığı çeyrekleri incelemekten çekinmeyen, gözleri kuşku dolu yaşlı bir Yankee. Paranın üstü olan iki peniyi homurdanarak veren, sonra yazarkasanın çekmecesini gürültüyle kapatan bir herif.</p>

  <p>"ATM zamazingosunu kullananların kaydını tutmuyoruz," dedi Rizzoli'ye. "Müşterilerime kolaylık olsun diye, banka getirip koydu. Benimle ilgisi yok."</p>

  <p>"Para mayısta çekilmiş, iki yüz dolar. Yanımda parayı çeken adamın fotoğrafı..."</p>

  <p>"O eyalet polisine de anlattım, ta mayıstaymış. Ağustostayız. O kadar zaman önceki bir müşteriyi hatırlayacağımı sanıyorsan?"</p>

  <p>"Eyalet polisi buraya mı geldi?"</p>

  <p>"Bu sabah, aynı soruları sordular. Siz aynasızlar birbirinizle hiç konuşmaz mısınız?"</p>

  <p>Demek ATM işlemleri çoktan incelemeye alınmıştı, hem de Boston Polis Müdürlüğü tarafından değil, eyalet polisince. Kahretsin buraya gelmekle zaman kaybetmişti.</p>

  <p>Birden Bay Hobbs'un gözleri şekerleme çeşitlerini inceleyen çocuğa takıldı. "Hey, o Snickers'ın parasını verecek misin?"</p>

  <p>"Şeyy... Evet."</p>

  <p>"Öyleyse cebinden çıkar, olmaz mı?"</p>

  <p>Çocuk çikolata paketini tezgâhın üzerine bırakıp dükkândan ok gibi fırladı.</p>

  <p>Dean Hobbs homurdandı: "Bu çocuk başından beri dert oldu."</p>

  <p>"Çocuğu tanıyor musun?" diye sordu Rizzoli.</p>

  <p>"Ailesini."</p>

  <p>"Ya öteki müşterilerin? Çoğunu tanıyorsun, değil mi?"</p>

  <p>"Kasabayı hiç gördün mü?"</p>

  <p>"Şöyle bir baktım."</p>

  <p>"İyi ya işte, Lithia için şöyle bir bakmak yeter. Bin iki yüz kişi. Görecek fazla bir şey yok." Rizzoli Warren Hoyt'un fotoğrafını çıkardı. Bulabildiklerinin en iyisiydi bu, ehliyet almak için kullandığı, iki yıllık bir resim. Doğruca objektife bakan, kısa saçlı, ince yüzlü ve kendine özgü tuhaf bir tebessümü olan bir genç. Hobbs resmi daha önce görmüş olmasına rağmen, adama fotoğrafı bir kez daha uzattı. "Adı Warren Hoyt."</p>

  <p>"Evet, gördüm. Eyalet polisi gösterdi."</p>

  <p>"Tanıdık geliyor mu?"</p>

  <p>"Bu sabah gelmiyordu. Şimdi de gelmiyor."</p>

  <p>"Emin misin?"</p>

  <p>"Emin değilmişim gibi mi duruyorum?"</p>

  <p>Hayır, emin görünüyordu. Hiçbir konuda fikrini değiştirmemekte kararlı bir adam gibi.</p>

  <p>Kapı açılınca çıngıraklar çaldı, içeriye kısa şortlarının altında çıplak bacakları yanık iki yaz sarışını genç kız girdi. Kızlar gülüşerek yanından geçip, dükkânın loş delirdiklerine yöneldiklerinde, Dean Hobbs'un dikkati bir anlığına da olsa dağıldı.</p>

  <p>"Amma da çabuk büyüyorlar," dedi hayranlıkla.</p>

  <p>"Bay Hobbs."</p>

  <p>"Ha?"</p>

  <p>"Resimdeki adamı gördüğünde, bana hemen telefon etmeni istiyorum." Adama kartını uzattı. "Bana günün yirmi dört saati ulaşabilirsin. Çağrı ya da cep telefonuyla."</p>

  <p>"Tabii, tabii."</p>

  <p>Kızlar ellerinde bir paket patates cipsi ve altılık bir Diet Pepsi kutusuyla kasanın yanına gelmişlerdi. Yetişkinliğin sütyensiz kusursuzluğuyla duruyorlar, meme uçları kolsuz tişörtlerinin önünden belli oluyordu. Dean Hobbs göz banyosuna daldığından, Rizzoli orada bulunduğunu unutup unutmadığını merak etmeye başladı.</p>

  <p>'İşte hayatımın öyküsü. Bir yere güzel bir kız girmeye görsün, o anda görünmez oluyorum.' Dükkândan çıkıp arabasına yürüdü. Güneşin altında o kadarcık bir süre bile otomobilin içini fırına çevirdiğinden, arabayı havalandırmak için kapıları açıp bekledi. Lithia'nın anacaddesinde hareket eden tek bir canlı bile yoktu. Bir benzinci, bir hırdavatçı, bir kafe gördü, ama insan yoktu. Sıcak insanları evlerine kilitlemişti, sokağın iki ucundan da klimaların uğultusu duyuluyordu. Amerika'nın küçük kasabalarında bile, elinde yelpazeyle dışarıda oturan kimse kalmamıştı artık. Klima mucizesi ön verandayı değersiz kılıvermişti.</p>

  <p>Dükkânın kapısının çınladığını duyunca kafasını kaldırdı, o iki kızın, kasabanın hareket eden tek canlılarının güneşin altında tembelce yürüdüklerini gördü. Kızlar sokakta yürürken, Rizzoli pencerelerden birinin perdesinin aralandığını fark etti. Küçük kentlerde, insanlar çok şey fark eder. Hele genç ve güzel kadınları hiç kaçırmazlar.</p>

  <p>Kadınlardan biri kaybolursa, farkına varırlar mı?</p>

  <p>Arabanın kapısını çarpıp yeniden dükkâna yöneldi.</p>

  <p>Bay Hobbs sebze bölümüne geçmiş, taze salatalıkları soğutucunun arka tarafına yerleştiriyor, pörsümeye yüz tutanları da kurnazca tezgâhın önüne çekiyordu.</p>

  <p>"Bay Hobbs?"</p>

  <p>"Yine mi sen?" dedi adam dönerek.</p>

  <p>"Bir sorum daha var."</p>

  <p>"Cevap vereceğim anlamına gelmez."</p>

  <p>"Bu kentte oturan Asyalı bir kadın var mı?"</p>

  <p>İşte bu adamın hiç beklemediği, duyunca şaşkınlıkla Rizzoli'ye baktığı bir soruydu. "Ne?"</p>

  <p>"Çinli ya da Japon asıllı bir kadın. Ya da belki Amerika Yerlisi."</p>

  <p>"Bir iki siyah aile var," diye önerdi beriki, sanki onlar da işini görürmüş gibi.</p>

  <p>"Kayıp olduğunu düşündüğüm bir kadın var da. Omuzlarının altına kadar inen, dümdüz siyah saçlı biri."</p>

  <p>"Doğulu olduğunu söylüyorsun, değil mi?"</p>

  <p>"Ya da belki Amerika Yerlisi."</p>

  <p>"Hay Allah, onun bu dediklerinden olduğunu sanmam," dedi adam gülerek.</p>

  <p>Rizzoli'nin dikkati depreşti. Hobbs yeniden soğutucunun üzerine eğilmiş, eski kabakları son sevkiyatla gelenlerin üzerine diziyordu.</p>

  <p>"O dediğin kim Bay Hobbs?"</p>

  <p>"Doğulu değil, burası kesin. Kızılderili de değil."</p>

  <p>"Tanıdığın biri mi?"</p>

  <p>"Burada bir iki kere görmüşlüğüm var. Yazları gelip, eski Sturdee Çiftliği'ni kiralar. Uzun boylu bir kız. Hiç güzel değil."</p>

  <p>Evet, bu son özelliği gözden kaçırmış olamazdı.</p>

  <p>"Onu en son ne zaman gördün?"</p>

  <p>Hobbs dönüp seslendi: "Hey, Margaret!"</p>

  <p>Arka odanın kapısı açıldı ve Bayan Hobbs göründü. "Ne var?"</p>

  <p>"Geçen hafta Sturdee'ye siparişlerini bırakmamış mıydın?"</p>

  <p>"Evet."</p>

  <p>"Oradaki kız sana düzgün göründü mü?"</p>

  <p>"Paramı verdi."</p>

  <p>"Kadını ondan beri gördünüz mü Bayan Hobbs?" diye sordu Rizzoli.</p>

  <p>"Görmem için bir neden olmadı."</p>

  <p>"Bu Sturdee Çiftliği nerede?"</p>

  <p>"Batı kolunda. Yolun sonunda."</p>

  <p>Rizzoli çağrı cihazının zilini duyunca baktı. "Telefonunuzu kullanabilir miyim?" dedi. "Cep telefonumun pili bitti de."</p>

  <p>"Şehirlerarası aramayacaksın, değil mi?"</p>

  <p>"Boston."</p>

  <p>Hobbs homurdanıp kabak sergisine döndü. "Dışarıda ankesörlü telefon var."</p>

  <p>Rizzoli alçak sesle söverek dışarıya, güneşin altına çıktı, umumi telefonu buldu, bozuk para attı.</p>

  <p>"Dedektif Frost."</p>

  <p>"Biraz önce çağrı cihazımı aradın."</p>

  <p>"Rizzoli? Batı Massachusetts'te ne arıyorsun?"</p>

  <p>Arayan kişinin numarası sayesinde, nereden arandığının anlaşıldığını hatırlayıp üzüldü. "Kısa bir gezintiye çıktım."</p>

  <p>"Hâlâ bu dosya üzerindesin, değil m.i?"</p>

  <p>"Sağa sola birkaç soru soruyorum. Önemli bir şey değil."</p>

  <p>"Tüh, eğer..." Frost birden sesini alçalttı, "Eğer Marquette farkına varırsa..."</p>

  <p>"Sen söylemeyeceksin, değil mi?"</p>

  <p>"Asla. Ama sen yine de dön. Seni arıyor ve kafası çok bozuk."</p>

  <p>"Burada gideceğim son bir yer kaldı."</p>

  <p>"Beni dinle Rizzoli. İşin peşini bırak, yoksa bu birimdeki son şansını da yitireceksin."</p>

  <p>"Görmüyor musun? Çoktan yitirdim bile! Benim işim çoktan bitti!" Gözyaşlarını engellemeye çalışarak döndü, üzerinde tozun kızgın kül gibi dönenip durduğu ıssız caddeye baktı. "Elimde bir tek o kaldı artık. Cerrah. Benim için onu nallamak dışında başka çıkar yol yok."</p>

  <p>"Eyalet polisi orayı çoktan ziyaret etti bile. Elleri boş döndüler."</p>

  <p>"Biliyorum."</p>

  <p>"Öyleyse, sen orada ne arıyorsun?"</p>

  <p>"Birkaç soru soruyorum!" dedi, telefonu kapattı. Arabasına bindi ve siyah saçlı kadını bulmak için gaza bastı.</p>
</body>
</html>
