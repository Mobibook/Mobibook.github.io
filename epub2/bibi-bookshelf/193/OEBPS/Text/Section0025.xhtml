<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>21</h1>

  <p>Emory Üniversitesi Tıp Fakültesi öğrenci işleri sekreteri yaşlanınca zarif bir güneyli kadına dönüşmüş, güneş sarısı saçlarıyla, Doris Day'e benzemişti. Winnie Bliss öğrencilere posta kutularının yanında altı hep yanan içi kahve dolu bir çaydanlık, masasının üzerinde de bir kâse sütlü karamela bulundurduğundan, Moore stresten ne yapacağını bilemeyen bir tıp öğrencisinin bu odayı sığınılacak bir yer olarak göreceğini kolaylıkla anlamıştı. Winnie yirmi yıl bu odada çalışmış, çocuğu olmadığı için de annelik güdülerini mektuplarını almak için her gün kapısını aşındıran çocuklara yoğunlaştırmıştı. Onları kurabiyeyle besliyor, boşalan daireler hakkında bilgiler aktarıyor, başından kötü bir aşk macerası geçenlere ya da sınavda başarısız olanlara öğütler veriyordu. Ve her yıl, diploma töreni sırasında, çocuklarının yüz onundan ayrılacağı için, gözyaşı döküyordu. Bütün bunları Moore'u kurabiye ve kahveye boğarken, o yumuşak Georgia aksanıyla anlatmış, Moore da bütün söylediklerine inanmıştı. Winnie Bliss manolya gibiydi, kısacası, katı değildi.</p>

  <p>"Savannah polisi iki yıl önce telefon ettiğinde, kulaklarıma inanamadım," dedi, iskemlesine zarafetle otururken. "Bu işte bir yanlışlık olmalı, dedim onlara. Andrew'yu mektuplarını almak için bu büroya geldiğinde, her gün görüyordum ve bir insanın tanışmaktan memnun olacağı insanlardan biriydi. Terbiyeliydi, kimse o çocuğun ağzından tek bir kötü kelimenin çıktığını duymamıştır. İnsanların gözlerinin içine bakmaktan hoşlanırım Dedektif Moore, onları gerçekten gördüğümü belli etmek için, gözlerinin içine bakarım. Andrew'nun gözlerine bakınca, orada iyi bir çocuk gördüm."</p>

  <p>Kötülüğün, diye düşündü Moore, bizleri ne kadar kolay kandırabileceğinin bir kanıtı daha. "Capra'nın burada öğrenci olarak bulunduğu dört yıl boyunca, yakın arkadaşlık ettiği kimseyi hatırlıyor musunuz?"</p>

  <p>"Yani, sevgili gibi biri mi, demek istiyorsunuz?"</p>

  <p>"Ben arkadaşlarından erkek olanları merak ediyorum daha çok. Burada, Atlanta'daki eski ev sahibesiyle konuştum. Arada bir Capra'yı ziyaret eden bir gençten söz etti. Onun da tıp öğrencisi olduğunu sanıyor."</p>

  <p>Winnie ayaklanıp, dosya dolabının yanına gitti ve çekmeceden bir bilgisayar çıktısı aldı. "Bu Andrew'nun okuduğu yılla ilgili sınıf listesi. Birinci sınıfta yüz on öğrenci vardı. Yarıya yakını erkekti."</p>

  <p>"Bunlar arasında yakın arkadaşı var mıydı?"</p>

  <p>Winnie üç sayfalık listeyi tarayıp kafasını salladı.</p>

  <p>"Maalesef. Bu listede olup da Andrew'la özel bir yakınlığı olan kimseyi hatırlamıyorum."</p>

  <p>"Yani, hiç arkadaşı yoktu mu demek istiyorsunuz?"</p>

  <p>"Arkadaşlarını tanımadığımı söylüyorum."</p>

  <p>"Listeye bir bakabilir miyim?"</p>

  <p>Uzanıp listeyi aldı. Yukarıdan aşağıya incelediğinde, Capra'nın dışında dikkatini çekecek başka bir isim göremedi.</p>

  <p>"Bu öğrencilerin şimdi nerede olduğunu biliyor musunuz?"</p>

  <p>"Evet. Mezunların dergilerini gönderebilmek için, adreslerini yenilerim hep."</p>

  <p>"Boston bölgesinde oturan var mı?"</p>

  <p>"Bakayım." Bilgisayara bakmak için döndü, pembe cilalı tırnakları tuşlara dokundu. Winnie Bliss'in masumiyeti onu eski ve devrini doldurmuş bir çağa ait bir kadın gibi gösterdiğinden, bilgisayar dosyaları arasında böylesine bir beceriyle gezinebiliyor olması Moore'u şaşırttı. "Newton, Massachusetts'te oturan biri var. Boston'a yakın sayılır mı?"</p>

  <p>"Evet." Moore öne doğru eğildi, nabzı birden hızlanmıştı. "Adamın adı ne?"</p>

  <p>"Erkek değil, kadın. Latisha Green. Çok iyi bir kız. Bana durmadan kocaman torbalarda pekancevizi getirirdi. Tabii, aslına bakarsanız, oldukça muzır bir ikram, çünkü kiloma dikkat ettiğimi biliyor, ama sanırım insanları besleme zevkinden vazgeçemiyordu. Böyle bir insandı işte."</p>

  <p>"Evli miydi? Sevgilisi var mıydı?"</p>

  <p>"Oh harika bir kocası var! Şimdiye kadar gördüğüm en iri erkek! Bir doksan beş boy, nefis siyah bir deri."</p>

  <p>"Siyah," diye tekrarladı Moore.</p>

  <p>"Evet. Kapkara."</p>

  <p>"Ve bildiğiniz kadarıyla," dedi Moore içini çekip yine listeye dönerek, "Capra'yla aynı sınıfta olup da Boston civarında oturan başka kimse yok, öyle mi?"</p>

  <p>"Bu listeye göre, yok." Kafasını bilgisayardan kaldırıp Moore'a döndü. "Oh. Hayal kırıklığına uğramış gibisiniz." Sanki onu kendisi kandırmış da, vicdan azabı çekiyormuş gibi, üzüntülü bir sesle söylemişti bunu.</p>

  <p>"Bugün sürekli karavana atıyorum," dedi Moore.</p>

  <p>"Bir karamela alın."</p>

  <p>"Teşekkür ederim, ama almayayım."</p>

  <p>"Siz de mi kilonuza dikkat ediyorsunuz?"</p>

  <p>"Şekerle başım pek hoş değildir."</p>

  <p>"Öyleyse kesinlikle güneyli değilsiniz Dedektif."</p>

  <p>Kendini gülmekten alamadı. Winnie Bliss kocaman gözleri ve yumuşacık sesiyle onu tavlamıştı bile, kuşkusuz kız erkek, bu büroya adım atan her öğrenciyi tavladığı gibi. Bakışlarını kadının arkasındaki duvarda gezdirip, duvara asılı bir dizi toplu halde çekilmiş fotoğraflara baktı:</p>

  <p>"Bunlar tıp sınıfları mı?"</p>

  <p>"Kocam her diploma günü gelip bir resim çeker," dedi Winnie dönüp duvara bakarak. Bütün öğrencileri bir araya toplamak pek kolay değil. Kocamın dediğine göre, kedi gütmek gibi bir şeymiş. Ama resmin çekilmesini istediğimden, gerekeni yapmasını sağlıyorum işte. Sizce de gördüğünüz en hoş genç grubu değil mi?"</p>

  <p>"Andrew Capra'nın sınıfının mezuniyet resmi hangisi?"</p>

  <p>"Size yıllığı göstereyim. Hem resimlerin yanında isimler de vardır." Ayağa kalktı, cam kapaklı kitaplığın başına gitti. Raftan büyük bir saygıyla ince bir cilt çekti ve sanki tozunu almak istermiş gibi, elini hafifçe üzerinden geçirdi. "Bu Andrew'nun mezun olduğu yıl. Bütün sınıf arkadaşlarını gösteriyor, ayrıca staj için nereye kabul edildiklerini de belirtiyor." Durakladı, ardından yıllığı Moore'a uzattı. "Elimdeki tek nüsha. Onun için eğer burada bakabilirseniz?"</p>

  <p>"Şurada, şu köşede oturur, ayaklarınızın altında dolaşmam. Hem, gözünüz bende olur. Ne dersiniz?"</p>

  <p>"Oh, sakın size güvenmediğimi sanmayın!"</p>

  <p>"Aslına bakarsanız, güvenmemeniz gerekir" deyip, gözünü kırptı. Winnie liseli bir kız gibi kızardı.</p>

  <p>Yıllığı alıp odanın köşesine, kahve ile kurabiye tepsisinin yerleştirildiği küçük oturma bölümüne gitti. Yıpranmış bir koltuğa çöküp, Emory Tıp Fakültesi yıllığını açtı. Öğle saati geldiğinde, beyaz önlükler giymiş henüz çiçeği burnunda tıp öğrencileri mektuplarını almak için birer ikişer büroya dolmaya başladı. Çocuklar ne zamandan beri doktor oluyordu? Kendini, orta yaşlı vücudunu bu gençlerin eline emanet ederken hiç düşünemiyordu.</p>

  <p>Çocukların meraklı bakışlarını yakaladı, Winnie Bliss'in, "Boston'dan gelen bir cinayet dedektifi," dediğini duydu. Evet ya, köşede oturan, eli ayağı tutmaz şu ihtiyar.</p>

  <p>Moore koltuğuna biraz daha gömülüp resimlere daldı. Her fotoğrafın karşısında öğrencinin adı, doğum yeri, staj için kabul edildiği hastane yazılıydı. Capra'nın resmine geldiğinde, durdu. Capra saklayacak hiçbir şeyi olmayan dürüst bir genç gibi, gülümseyerek objektife bakıyordu, işte Moore'un, insanın kanını dondurmakta birebir diye adlandırdığı şey de buydu, yırtıcılar avların ortasında, hiç kimsenin gözüne çarpmadan dolaşıyorlardı.</p>

  <p>Capra'nın fotoğrafının yanında, stajyer olarak katılacağı program belirtiliyordu.</p>

  <p>Cerrahi. Riverland Tıp Merkezi, Savannah, Georgia.</p>

  <p>Capra'nın sınıfından başka kimin Savannah'da staja gittiğini, Capra kadınları katlederken, kimin aynı kentte bulunduğunu merak etti. Sayfaları birbiri ardına çevirerek listeleri taradı ve üç tıp öğrencisinin daha Savannah bölgesinde staj programlarına kabul edildiklerini gördü. İkisi kadın, üçüncüsüyse Asyalı bir erkekti.</p>

  <p>Bir çıkmaz sokak daha, diye aklından geçirdi.</p>

  <p>Umudunu yitirerek arkasına yaslandı. Kucağındaki yıllık rasgele açılınca, kendini tıp fakültesi dekanının gülümseyerek bakan fotoğrafıyla karşı karşıya buldu. Resmin hemen altında da dekanın mezuniyet mesajı vardı: "Dünyayı iyileştirmek."</p>

  <p>Bugün, 108 seçkin genç, uzun ve zorlu bir yolculuğu noktalayacak yemini edecek. Bir hekim ve şifa dağıtan biri olarak bu yemin, bir hayat boyu sürecek olduğu için, hiç hafife alınmamalı... Moore koltuğunda doğrulup dekanın açıklamasını bir kez daha okudu.</p>

  <p>Bugün, 108 seçkin genç...</p>

  <p>Ayağa kalkıp, Winnie'nin masasına doğru gitti. "Bayan Bliss?"</p>

  <p>"Evet Dedektif?"</p>

  <p>"Andrew'nun girdiği birinci sınıfta yüz on öğrenci olduğunu söylemiştiniz."</p>

  <p>"Evet, her yıl yüz on yeni öğrenci kabul ederiz."</p>

  <p>"Burada, dekanın konuşmasında, yüz sekiz kişinin mezun olduğu yazılı. Öteki ikisine ne oldu?"</p>

  <p>Winnie başını üzüntüyle salladı. "O zavallı kızın başına gelenlere hâlâ alışamadım."</p>

  <p>"Hangi kızın?"</p>

  <p>"Laura Hutchinson'ın. Haiti'de bir klinikte çalışıyordu. Seçmeli derslerimizden biri işte. Oranın yolları, neyse, yolların felaket olduğunu söylüyorlar. Kamyon şarampole yuvarlanmış."</p>

  <p>"Yani, bir kaza."</p>

  <p>"Kamyonun kasasında gidiyormuş. On saatte çıkaramamışlar."</p>

  <p>"Ya öteki öğrenci? O sınıfta mezun olamayan biri daha var."</p>

  <p>Winnie'nin bakışları masasının üzerine dönünce, kadıncağızın bu konu hakkında konuşmaktan pek mutlu olmayacağını anladı.</p>

  <p>"Bayan Bliss?"</p>

  <p>"Arada bir olur," dedi Winnie. "Öğrencilerden biri yarı yolda pes eder. Programı sürdürmesi için yardım etmeye çalışım, ama bilirsiniz işte, bazılarının... Materyalle... Sorunu oluyor."</p>

  <p>"Demek bu öğrenci... Adı neydi?"</p>

  <p>"Warren Hoyt."</p>

  <p>"Demek bu öğrenci yarı yolda bıraktı?"</p>

  <p>"Evet, öyle de denebilir."</p>

  <p>"Akademik bir sorunu mu vardı?"</p>

  <p>"Şeyy..." Sanki bir şey arıyormuş da, bulamamış gibi çevresine bakındı. "Bu konuyu hocalardan biriyle, Dr. Kahn'la konuşsanız daha iyi olacak. O sizin sorularınıza cevap verebilir."</p>

  <p>"Siz cevabı bilmiyor musunuz?"</p>

  <p>"Bu biraz... Özel bir konu da. Size Dr. Kahn'ın anlatması daha doğru olur."</p>

  <p>Moore saatine baktı. Gece olmadan Savannah uçağına yetişmeyi ummuştu, ama yetişmesi artık mümkün görünmüyordu. "Dr. Kahn'ı nerede bulabilirim?"</p>

  <p>"Anatomi laboratuvarında."</p>

  <p>Formol kokusunu ta koridordan duydu. Moore üzerinde ANATOMİ yazılı kapının önünde durarak, kendini bundan sonra olacaklara hazırlamaya çalıştı. Hazırlıklı olduğunu düşünmesine rağmen, kapıdan içeriye girdiğinde, görüntüden sarsıldı. Dört sıraya ayrılmış yirmi sekiz masa, laboratuarın uzunluğu boyunca yerleştirilmişti. Her bir masanın üzerinde de, farklı parçalanma aşamasında kadavralar duruyordu. Buradaki kadavraların Moore'un Adli Tıp laboratuvarında incelemeye alışkın olduğu cesetlerden tek farkı vinil kadar sert derileri, açığa çıkmış parlak mavi ya da kırmızıya bulanmış damarlarıyla yapay görünmeleriydi. Her kadavra üzerinde dört öğrenci çalışıyor, salon birbirlerine ders kitabından bölümler okuyan, sorular soran ya da tavsiyelerde bulunan seslerden uğulduyordu. Masaların üzerindeki soluk kadavralar olmasa, insan bu öğrencileri mekanik parçalar üzerinde çalışan fabrika işçileri sanabilirdi.</p>

  <p>Genç bir kadın kafasını kaldırıp Moore'u görünce, salona giren takım elbiseli bu yabancının kim olduğunu merak etti. "Birini mi arıyorsunuz?" dedi, bir kadavranın yanağını kesmeye hazırlandığı neşterini havada tutarak.</p>

  <p>"Dr. Kahn'ı arıyordum."</p>

  <p>"Salonun öbür ucunda. Beyaz sakallı, uzun boylu adamı görüyor musunuz?</p>

  <p>"Gördüm, teşekkür ederim."</p>

  <p>Bakışlarının yanından geçtiği her masadaki kadavraya çevrilmesine engel olamadan, masaların arasından yürüdü. Kesilmiş kolları ile bacakları çelik masanın üzerinde kuruyup büzüşmüş çubuklar gibi duran kadın, bacağının kalın kaslarını ortaya çıkarmak için derisi açılmış siyah erkek. Köşede, bir grup öğrenci de troklear siniri gösteren Noel Baba benzeri adamı dikkatle dinliyordu.</p>

  <p>"Dr. Kahn?" dedi Moore.</p>

  <p>Kahn başını kaldırıp baktığında, Noel Baba'yla benzerlik kaybolup gitti. Bu adamın mizahın yanından bile geçmeyen, koyu renkli ve delici bakışlı gözleri vardı. "Evet?"</p>

  <p>"Ben Dedektif Moore. Beni buraya Öğrenci İşleri'nden Bayan Bliss gönderdi."</p>

  <p>Kahn doğrulunca Moore kendini birden dağ gibi bir adamın karşısında buldu. Neşter, o korkunç elin içinde, yakışıksız bir kırılganlıkla duruyordu. Neşteri bir kenara bırakıp eldivenlerini çıkarmaya başladı. Ellerini yıkamak için lavaboya döndüğünde, Moore Kahn'ın saçlarını ensesinde atkuyruğu yaparak topladığını gördü.</p>

  <p>"Pekâlâ, neymiş?" dedi Kahn kâğıt havluya uzanırken.</p>

  <p>"Yedi yıl önce ders verdiğiniz bir birinci sınıf tıp öğrencisi hakkında birkaç soru sormak istiyorum," dedi Moore. "Warren Hoyt hakkında."</p>

  <p>Kahn'ın sırtı dönük olmasına rağmen Moore, o dev gibi kolun lavabonun üzerinde donup kaldığını, üzerindeki suların damladığını gördü. Ardından Kahn hazneden kâğıt havluyu koparırcasına çekip, sessizce ellerini kuruladı.</p>

  <p>"Hatırlıyor musunuz?"</p>

  <p>"Evet."</p>

  <p>"İyi hatırlıyor musunuz?"</p>

  <p>"Hatırlanacak bir öğrenciydi."</p>

  <p>"Bana anlatmanızda bir sakınca var mı?"</p>

  <p>"Pek yok." Kahn buruşturduğu kâğıt havluyu çöp sepetine fırlattı.</p>

  <p>"Bu bir cinayet soruşturması Dr. Kahn."</p>

  <p>Artık öğrencilerden çoğu onlara bakmaya başlamıştı. Cinayet sözcüğü hepsinin dikkatini çekmişti anlaşılan.</p>

  <p>"Odama gidelim."</p>

  <p>Moore Kahn'ın peşinden yürüyüp, yandaki odaya girdi. Aradaki cam bölme sayesinde laboratuarı ve yirmi sekiz masanın hepsini görebiliyorlardı. Kadavralardan bir köy.</p>

  <p>Kahn kapıyı kapatıp konuğuna döndü:</p>

  <p>"Warren'la neden ilgileniyorsunuz? Ne yaptı?"</p>

  <p>"Bildiğimiz kadarıyla, hiçbir şey. Ben sadece Andrew Capra'yla ilişkisini öğrenmek istiyorum."</p>

  <p>"Andrew Capra mı?" Kahn burnundan soludu. "En ünlü mezunumuz, işte size her tıp fakültesinin tanınmak isteyeceği bir konu. Psikopatlara kesip doğramayı öğretmek."</p>

  <p>"Capra'nın deli olduğunu mu düşünüyordunuz?"</p>

  <p>"Capra gibiler için bir psikiyatrik tanı olduğundan kuşkuluyum."</p>

  <p>"Öyleyse, onun hakkındaki kanınız ne?"</p>

  <p>"Olağanüstü hiçbir şey görmedim. Andrew bana olabildiğince normal biri gibi göründü." Moore'un her işittiğinde daha da ürpertici gelen bir tanım.</p>

  <p>"Ya Warren Hoyt?"</p>

  <p>"Neden Warren'ı soruyorsunuz?"</p>

  <p>"Capra'yla arkadaş olup olmadıklarını öğrenmem gerek."</p>

  <p>"Bilmiyorum," dedi Kahn bir süre düşündükten sonra. "Bu laboratuarın dışında olanlardan haberim yok. Benim tek bildiğim, bu odanın içinde geçenler. Zaten fazla mesai yaptırdıkları beyinlerine olabildiğince çok bilgi ulaştırmaya çalışan öğrenciler. Bu stresle her öğrenci başa çıkamaz."</p>

  <p>"Warren'da da böyle mi oldu? Tıp fakültesinden bu nedenle mi ayrıldı?"</p>

  <p>Kahn cam bölmeye döndü ve anatomi laboratuarını izlemeye koyuldu.</p>

  <p>"Kadavraların nereden geldiğini hiç düşündünüz mü?"</p>

  <p>"Efendim?"</p>

  <p>"Tıp fakültelerinin kadavraları nereden bulduklarını hiç düşündünüz mü? O kadavraların neden kesilmek için bu masaları boyladıklarını?"</p>

  <p>"Anladığım kadarıyla insanlar cesetlerini okula bağışlıyor."</p>

  <p>"Doğru. Bu kadavraların hepsi, çok cömert bir karar veren insanlardı. Cesetlerini bizlere vasiyet ettiler. Sonsuzluğu gül ağacından bir tabutun içinde karşılamak yerine, artıklarının yararlı bir işte kullanılmasını tercih ettiler. Gelecek kuşak hekimlerimizin eğitimine yardım ediyorlar. Gerçek kadavra olmadan, eğitim yapılamaz. Öğrencilerin insan vücudunun bütün değişikliklerini üç boyutlu olarak görmeleri gerekir. Şahdamarın dallarını, yüzdeki kasları elde neşter, araştırıp bulmak isterler. Tamam, bu gördüklerinden bazılarını bilgisayardan da öğrenmek mümkün, ama hiçbir şey deriyi neşterle kesip açmaya, hassas bir sinirle oynamaya benzemez. Bu dediğim için de elinizde bir insan vücudu olmalı. Yani, kendilerine ait en kişisel şeyi, vücutlarını size terk edecek insanların cömertliğine ve zarafetine ihtiyacınız var. Dışarıda gördüğünüz kadavralardan her birinin, olağanüstü insanlara ait olduğu görüşündeyim. Bu yüzden kadavralara büyük bir saygıyla yaklaşırken, öğrencilerimden de aynı saygıyı beklerim. O salonda gülmek, şakalaşmak falan yoktur. Bütün vücutlara, tüm vücut parçalarına saygı şart. Kesip inceleme işi bittiğinde, geri kalanlar yakılır, küller onurlu bir şekilde kaldırılır," Dönüp Moore'a baktı. "Laboratuarımın kuralları böyle."</p>

  <p>"Bütün bunların Warren Hoyt'la ilgisi ne?"</p>

  <p>"Her şeyi onunla ilgili."</p>

  <p>"Okuldan ayrılmasıyla mı?"</p>

  <p>"Evet." Yeniden aradaki cama döndü.</p>

  <p>Moore profesörün geniş omuzlarına bakıp, doğru kelimeleri seçmesine zaman tanıyarak bekledi.</p>

  <p>"Kadavra kesip incelemek," dedi Kahn, "Zaman alır, bazıları sınıfta tanınan sürede tamamlayamazlar. Bazıları karmaşık anatomiyi gözden geçirmek için fazladan zamana ihtiyaç duyar. Onun için, istedikleri saatte laboratuara girmelerine izin veririm. Her birinde binanın anahtarı olduğundan, eğer istiyorlarsa gecenin bir yarısında bile gelip çalışırlar. Zaten geceyarısı gelenler de vardır."</p>

  <p>"Warren da mı?"</p>

  <p>"Evet," dedi Kahn bir anlık sessizlikten sonra.</p>

  <p>Dehşet verici bir kuşku Moore'un ensesindeki tüyleri diken diken etmeye başlamıştı.</p>

  <p>Kahn dosya dolabının başına gidip bir çekmeceyi açtı, dosyalarla tıka basa dolu çekmecede bir şeyler aramaya başladı. "Bir pazar günüydü. Bütün hafta sonunu kent dışında geçirdiğimden, pazartesinin kadavralarını hazırlamak için gece geç vakit gelmem gerekti. Çocukları bilirsiniz, çoğu kadavra kesiminde oldukça beceriksizdir ve önlerindeki bedeni kıymaya çevirir. Onun için, önlerindeki kadavrada parçaladıkları anatomiyi görebilmeleri amacıyla, iyi bir kesim örneği hazırlamaya çalışırım. Üreme organları üzerinde çalışmaya başlamış ve söz konusu organları kesmeye girişmiştik. Kampüse girdiğimde oldukça geçti, yanlış hatırlamıyorsam geceyarısından sonra. Laboratuar penceresinde ışık görünce, sınıf arkadaşlarından bir adım önde olmak isteyen hırslı bir öğrenci var sandım. Binaya girdim. Koridoru geçtim. Kapıyı açtım."</p>

  <p>"Ve Warren Hoyt'la karşılaştınız," diye tahminde bulundu Moore.</p>

  <p>"Evet." Kahn çekmecede aradığını bulmuştu. Dosyayı çıkarıp Moore'a döndü. "Ne yaptığım görünce... Şeyy, kontrolümü kaybettim işte. Gömleğinin yakasından yakalayıp, lavabolara doğru ittim. Tamam, fazla nazik davranmadığımı ben de kabul ediyorum, ama öylesine öfkelenmiştim ki, kendimi tutamadım." Derin bir soluk boşaltmasına rağmen, yedi yıl sonrasında bile, sakinleşmekte zorlanıyordu. "Sonra... İyice bağırıp çağırdıktan sonra, onu buraya, odama sürükledim. İskemleye oturttum ve ertesi sabah saat sekizden geçerli olmak üzere, okuldan ayrıldığını belirten bir belge imzalattım. Okuldan ayrılmasını gerektirecek bir neden yazmasını istemedim, ama gitmesi gerekiyordu, yoksa bir rapor yazıp, laboratuarda gördüklerimi açıklayacaktım. Kabul etti tabii. Başka seçeneği yoktu. Üstelik, bütün olup bitenden fazla rahatsız olmuşa da benzemiyordu. Beni en çok şaşırtan da bu oldu, hiçbir şeyden rahatsız olmuyordu. Her şeyi sakince ve mantıklıca kabullenebilen biriydi. Warren'dı işte. Olabildiğince mantıklıydı. Hiçbir şeye kızmazdı. Neredeyse..." Kahn durakladı. "Makine gibiydi."</p>

  <p>"Gördüğünüz neydi? Laboratuarda ne yapıyordu?"</p>

  <p>"Hepsi burada yazılı," dedi Kahn Moore'a elindeki dosyayı uzatırken. "Warren'ın aklına yasal işlem başlatmak gelebilir diye, dosyayı yıllardır saklıyorum. Biliyorsunuz, bugünlerde öğrenciler akla gelebilecek her konuda dava açabiliyor artık. Bir gün yeniden okula kabul edilmek isterse, cevabın hazır olmasını istedim."</p>

  <p>Moore üzeri sadece Hoyt, Warren yazılı dosyayı aldı. Dosyanın içinde, daktiloyla yazılmış üç sayfa vardı.</p>

  <p>"Warren'a bir kadın kadavrası düşmüştü," dedi Kahn. "Laboratuar arkadaşlarıyla birlikte pelvis bölgesini açmaya başlamış, mesaneyi ve rahmi ortaya çıkarmışlardı. Organlar çıkarılmayacak, sadece etrafları açılacaktı. O pazar gecesi, Warren yarım bıraktıkları işi tamamlamaya gelmiş. Ne var ki, dikkatli bir kesim olması gereken çalışma, sonunda kasaplığa dönmüş. Sanki eline neşteri alınca kontrolü kaybetmiş gibi. Organları ortaya çıkarmakla yetinmemiş. Söküp kadavradan çıkarmış. Önce mesaneyi kesmiş ve kadavranın bacaklarının arasına bırakmış. Ardından rahmi koparmış. Üstüne üstlük, sanki organların soğukluğunu cildinde hissetmek istiyormuş gibi, bütün bunları eldivensiz halletmiş. Onu öyle buldum işte. Bir elinde, üzerinden kan damlayan bir organ. Öteki eliyle de..." Kahn'ın sesi bir iğrenme boğuntusunda kayboldu.</p>

  <p>Kahn'ın söylemeyi beceremediği Moore'un okuduğu kâğıtta yazılıydı. Moore profesörün yarım bıraktığı cümleyi tamamladı:</p>

  <p>"Kendini tatmin ediyordu."</p>

  <p>Kahn masasının başına dönüp koltuğa çöktü. "Onu bu yüzden mezun edemezdim. Tanrım, nasıl bir doktor olacağını bir düşünsenize. Kadavraya bunu yapan, canlı bir hastaya neler yapmaz?"</p>

  <p>'Ne yaptığını ben biliyorum. Eserini kendi gözlerimle gördüm.'</p>

  <p>Moore Hoyt'un dosyasının üçüncü sayfasını çevirip Kahn'ın yazdığı son paragrafı okudu.</p>

  <p>Bay Hoyt yarın sabah saat sekizden geçerli olmak üzere okuldan kendi rızasıyla ayrılmayı kabul etti. Bunun karşılığında, bu olayı gizli tutmaya karar verdim. Kadavranın parçalanması nedeniyle, 19 numaralı masadaki laboratuar arkadaşları bu kesim stajını tamamlamak için başka masalara gönderilecek.</p>

  <p>Laboratuar arkadaşları. Moore Kahn'a baktı.</p>

  <p>"Warren'ın kaç laboratuar arkadaşı vardı?"</p>

  <p>"Masa başına dört öğrenci çalışır."</p>

  <p>"Öteki üç öğrenci kimdi?"</p>

  <p>"Hatırlamıyorum," dedi Kahn kaşlarını çatarak. Bu anlattıklarım yedi yıl önceydi."</p>

  <p>"Ödevlerin kayıtlarını tutmuyor musunuz?"</p>

  <p>"Hayır. Ama aynı masadakilerden birini hatırlıyorum. Genç bir kadındı." Koltuğunu bilgisayarı görebileceği biçimde döndürüp, tıp öğrencileri kayıt dosyalarını çağırdı. Ekranda Warren Hoyt'un birinci yılının sınıf listesi göründü. Kahn'ın bütün isimleri taraması birkaç saniye sürdü, ardından, "İşte burada," dedi. "Emily Johnstone. Hatırlıyorum onu."</p>

  <p>"Neden?"</p>

  <p>"Şeyy, öncelikle, gerçekten hoş bir kadın olduğu için. Hık demiş, Meg Ryan'ın burnundan düşmüş. İkincisi, Warren okuldan ayrılınca, neden ayrıldığını öğrenmek istediği için. Gerçek nedenini söylemek istemedim. O zaman o da geldi, Warren'ın okuldan ayrılmasının kadınlarla ilgili olup olmadığını sordu. Anlaşılan Warren okuldayken Emily'nin peşine takılmış, kızcağızı da hafakanlar basmış. Her neyse, okuldan ayrıldığını duyunca, rahat bir nefes almıştı."</p>

  <p>"Emily'nin masadaki öteki iki kişiyi hatırlaması sizce mümkün mü?"</p>

  <p>"Olabilir." Kahn telefonu kaldırıp Öğrenci İşleri'ni aradı. "Hey, Winnie? Emily Johnstone için geçerli bir telefon numaran var mı?" Kaleme uzanıp numarayı not etti, ardından telefonu kapattı. "Houston'da özel muayenehanesi varmış," dedi, numarayı tuşlarken. "Oranın saatiyle saat henüz on bir, onun için muayenehanede olmalı... Alo, Emily? Geçmişten gelen bir ses duyuyorsun. Emory'den Dr. Kahn... Doğru, anatomi laboratuarı. Eski hikâye, değil mi?"</p>

  <p>Moore öne eğildi, nabzı hızlanmaya başlamıştı.</p>

  <p>Kahn telefonu kapatıp yüzüne baktığında, Moore sorunun cevabını adamın gözlerinde gördü.</p>

  <p>"Öteki iki anatomi arkadaşını hatırladı," dedi Kahn. "Biri Barb Lippman adlı bir kadın. Ötekiyse..."</p>

  <p>"Capra mı?"</p>

  <p>Kahn başıyla onayladı. "Masadaki dördüncü öğrenci Andrew Capra'ymış."</p>
</body>
</html>
