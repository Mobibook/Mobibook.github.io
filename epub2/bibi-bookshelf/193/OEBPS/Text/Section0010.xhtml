<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>6</h1>

  <p>Yüzü soluk ye gergindi, bakıra çalan saçları omuzlarına dökülmüş karmakarışık bir yele gibiydi. Acil Servis'te hızla bir yukarı, bir aşağı yürüyordu. Bekleme salonuna gireri Moore'a baktı. "Haklıymışım, değil mi?" diye sordu.</p>

  <p>Moore başıyla onayladı. "Posey Internet'teki takma adıymış. Bilgisayarını kontrol ettik. Şimdi bana bunu nereden tahmin ettiğinizi anlatın."</p>

  <p>Catherine çevresine, Acil Servis'in kalabalığına bakıp, "Nöbetçi doktor odalarından birine gidelim," dedi.</p>

  <p>Moore'u götürdüğü, bir yataktan, bir iskemleden, bir masadan ibaret penceresiz oda, karanlık ve küçük bir mağarayı andırıyordu. Böylesi bir oda, tek amacı uyumak olan bitkin bir doktor için yeterliydi kuşkusuz. Ama kapı arkalarından kapanınca, Moore buranın ne kadar da küçük olduğunu birden fark edince, bu zorunlu iç içeliğin Catherine'i de kendisi kadar rahatsız edip etmediğini merak etti. İkisi de oturacak bir yer bulmak için çevrelerine bakındı. Sonunda, Catherine yatağa yerleşince, Moore da iskemleye çöktü.</p>

  <p>"Elena'yla aslında hiç karşılaşmadım," dedi Catherine. "Adını bile bilmiyordum. İkimiz de aynı Internet sohbet odasına katılıyorduk. Sohbet odasının ne olduğunu biliyor musunuz?"</p>

  <p>"Bilgisayarda canlı sohbet yapmak için bir yöntem."</p>

  <p>"Evet. Aynı anda online olan bir grup insan, Internet üzerinden konuşabiliyor. Bu bahsettiğim sadece kadınlara açık, özel bir sohbet odası. Odaya ulaşabilmek için bütün parolaları bilmeniz gerekiyor. Ve bilgisayarda takma isimlerden başka bir şey görmüyorsunuz. Ne gerçek adlar ne de yüzler, onun için hepimiz anonim kalabileceğimize güveniyoruz. Sırlarımızı paylaşabilecek kadar güvende." Duraksadı. "Hiç sohbet odasına girdiniz mi?"</p>

  <p>"Yüzünü görmediğim yabancılarla konuşmak bana pek çekici gelmiyor."</p>

  <p>"Bazen," dedi Catherine usulca, "Konuşabileceğiniz tek kişi, o yüzünü görmediğiniz yabancı oluyor."</p>

  <p>Moore açıklamanın içindeki derin acıyı duydu, ama ne söyleyeceğini bilemedi.</p>

  <p>Kısa bir duraklamadan sonra Catherine, derin bir soluk alıp dikkatini karşısındaki adama değil, kucağında birleştirdiği ellerine verdi. "Haftada bir kez, çarşamba akşamları dokuzda buluşuruz. Önce Internet'e girerim, ardından sohbet odası işaretini tıklar, sonra da TSRB ve arkasından womanhelp yazarım. Ve odaya girerim. Mesajlar yazıp, yazdığım mesajları Internet üzerinden göndererek, başka kadınlarla konuşurum. Yazdıklarımız ekrana çıktığından, herkes ne yazdığımızı görür."</p>

  <p>"TSRB mi? Bana kalırsa, bunun açılımı..."</p>

  <p>"Travma sonrası ruhsal bozukluk. O odada bulunan kadınların çektiklerini tanımlamak için güzel bir terim."</p>

  <p>"Hangi travmadan söz ediyoruz?"</p>

  <p>Kafasını kaldırıp adamın gözlerine baktı, "Tecavüz."</p>

  <p>Kelime bir süre havada asılı kaldı, sadece tınısıyla havayı ağırlaştırdı. Bir yumruk darbesi gibi sarsıcı, üç küçük hece.</p>

  <p>"Ve siz oraya Andrew Capra yüzünden gidiyorsunuz," dedi Moore yumuşakça.</p>

  <p>Catherine gözlerini kırpıştırıp başka tarafa baktı. "Evet," diye fısıldadı. Yine ellerine bakıyordu. Moore onu izliyor, Catherine'e yapılanlara, Capra'nın bu kadının ruhundan kopardıklarına karşı içinde bir öfke kabarıyordu. Saldırıdan önce Catherine'in nasıl biri olduğunu merak etti. Daha sıcak, daha yakın mı? Yoksa böyle buza gömülmüş bir gonca gibi, insanlardan bu kadar uzak mıydı?</p>

  <p>Catherine kendini toplayıp kaldığı yerden devam etti:</p>

  <p>"İşte Elena Ortiz'le orada buluşuyordum. Gerçek adını bilmeden tabii. Sadece takma adını, Posey Beş'i gördüm."</p>

  <p>"O sohbet odasında kaç kadın var?"</p>

  <p>"Her hafta değişir. Bazıları ayrılır. Birkaç yeni isim katılır. Bazı geceler üç kişi de oluruz, on iki de."</p>

  <p>"Bu sohbet odasından nasıl haberdar oldunuz?"</p>

  <p>"Tecavüz kurbanları için basılan bir broşür sayesinde. Kentin her tarafındaki kadın kliniklerinde ve hastanelerinde dağıtılıyor.</p>

  <p>"Öyleyse bu sohbet odasındaki kadınların tümü Boston ve çevresinden?"</p>

  <p>"Evet"</p>

  <p>"Peki ya Posey Beş, düzenli ziyaretçilerden miydi?"</p>

  <p>"Son iki ay boyunca, arada sırada sohbet odasında görülüyordu. Fazla bir şey söylemiyordu, ama adını ekranda görüyordum, orada olduğunu öyle anlıyordum."</p>

  <p>"Kendi tecavüzünü anlattı mı?"</p>

  <p>"Hayır. Sadece dinliyordu. Ona selamlar yazardık. O da selamımızı aldığını belli ederdi. Ama kendinden hiç bahsetmezdi. Sanki korkuyormuş gibiydi. Ya da bir şey yazamayacak kadar utanıyordu."</p>

  <p>"Yani, tecavüze uğrayıp uğramadığını bilmiyorsunuz."</p>

  <p>"Uğradığını biliyorum."</p>

  <p>"Nasıl?"</p>

  <p>"Çünkü Elena Ortiz bu Acil Servis'te tedavi edildi."</p>

  <p>Moore gözlerini Catherine'e dikti: "Kayıtlarını mı buldunuz?"</p>

  <p>"Saldırıdan sonra tıbbi tedaviye ihtiyaç duymuş olabileceğini düşündüm," dedi Catherine başını sallayarak. "Burası, onun evine en yakın hastane. Hastane bilgisayarından baktım. Bu Acil Servis'e gelen her hastanın adı kayıtlıdır. Onun adı da kayıtlıydı." Ayağa kalktı. "Size kaydını göstereyim."</p>

  <p>Moore genç doktorun peşinden nöbetçi odasından çıktı, birlikte Acil Servis'e yürüdüler. Cuma akşamı olduğundan kapılardan kazazedeler getiriliyordu. Alkolden sakarlaşmış, kafasındaki şişin üzerine buz torbası bastıran sarhoşlar. Sarı ışıkla girdiği yarışı kaybeden aceleci gençler. Geceyi hastanede geçirmek için sendeleyerek gelen, çürükler ve kanlar içindeki insan kalabalığı. Pilgrim Tıp Merkezi Boston'un en yoğun acil servislerinden biriydi ve Moore koşan hemşirelerden, itilen sedyelerden kurtulmaya, taze kan birikintilerinin üzerinden atlamaya çalışırken kendini kargaşanın ortasında hissetti.</p>

  <p>Catherine dedektifi Acil Servis kayıt odasına, duvardan duvara klasörlerle kaplı dolap boyutunda bir odaya soktu.</p>

  <p>"Giriş formlarını geçici olarak burada tutuyoruz," dedi Catherine. Etiketinde 7 mayıs 14 mayıs yazılı klasörü indirdi. "Acil Servis'e gelen her hasta için bir form tutulur. Genellikle sadece bir sayfa uzunluğunda olur ve doktorun notları ile tedavi talimatını içerir."</p>

  <p>"Her hasta için kart düzenlenmez mi?"</p>

  <p>"Eğer basit bir Acil Servis ziyaretiyse, kart düzenlenmez. Tutulan tek kayıt, giriş formudur. Bu formlar sonunda hastanenin tıbbi kayıt odasına gönderilip tarayıcıdan geçirilir ve diskete kaydedilir." 7 mayıs 14 mayıs klasörünü açtı. "İşte, burada."</p>

  <p>Moore genç doktorun arkasında durmuş, omzunun üzerinden bakıyordu. Catherine'in saç kokusu bir an için de olsa dikkatini dağıttı, önündeki sayfaya odaklanabilmek için kendini zorlaması gerekti. Formun üzerindeki tarih 9 mayısı, sabaha karşı saat biri gösteriyordu. Formun tepesine hastanın adı, adresi ve fatura bilgileri bilgisayarda yazılmış, geri kalanı el yazısıyla not edilmişti. Tıp stenosu olmalı, diye düşündü, kelimeleri sökme ve hemşirenin elinden çıkma ilk paragrafı okumayı başarırken.</p>

  <p>Yirmi iki yaşında İspanyol asıllı kadın, iki saat önce cinsel saldırıya uğramış. Alerjisi yok, sürekli aldığı ilaç yok. Tansiyon: 105/70, nabız 100, ateş, 35.</p>

  <p>Paragrafın gerisini sökmek imkânsızdı.</p>

  <p>"Tercüme etmeniz gerekecek," dedi.</p>

  <p>Catherine omzunun üzerinden Moore'a baktı, yüzleri birbirlerine birden öyle yaklaştı ki, Moore soluğunun kesildiğini hissetti.</p>

  <p>"Okuyamıyor musunuz?" diye sordu Catherine.</p>

  <p>"Lastik izi ve kan lekeleri kısmını çıkarabiliyorum. Bu kadarı tamam."</p>

  <p>"Ken Kimball'un el yazısı, imzasından tanıdım."</p>

  <p>"İngilizce olduğunu bile anlayamadım."</p>

  <p>"Başka bir doktor için, son derece okunaklı. Sadece kodları bilmeniz gerek."</p>

  <p>"Bunu size tıp fakültesinde mi öğretiyorlar?"</p>

  <p>"Gizli tokalaşma ve dekoder halkası talimatıyla birlikte."</p>

  <p>Böylesi iç karartıcı bir konuda karşılıklı espriler yapmak tuhaf geliyordu, bu esprilerin Dr. Cordell'den gelmesi ise çok daha tuhaftı. Kabuğun gerisindeki kadını ilk kez görüyordu. Andrew Capra yapacağını yapmadan önceki kadını.</p>

  <p>"Birinci paragraf fiziki inceleme," diye açıkladı Catherine. Tıp stenosuyla yazılmış. BKGBB, baş, kulaklar, gözler, burun ve boğaz anlamına geliyor. Sol yanağında bir çürük varmış. Ciğerler temizmiş, kalbinde de mırıldanma ya da çarpıntı yokmuş."</p>

  <p>"Yani?"</p>

  <p>"Normal."</p>

  <p>"Doktor sadece 'Kalbi normal' diye yazamaz mı?"</p>

  <p>"Neden polisler kısaca 'araba' demek yerine 'polis otosu' derler?"</p>

  <p>"Bir sıfır," diyerek Moore onu onayladı.</p>

  <p>"Karın düz ve yumuşak, organ büyümesi görülmemiş. Diğer bir deyimle..."</p>

  <p>"Normal."</p>

  <p>"Öğreniyorsunuz. Ondan sonraki bölüm... Pelvis muayenesiyle ilgili. Burada görünenler normal değil." Durakladı. Yeniden başladığında sesi daha yumuşak ve daha ciddiydi. Sanki devam etmek için cesaret toplamaya ihtiyacı varmışçasına, derin bir soluk aldı. "Vajina girişinde kan görülmüş. Her iki kalçada da çizikler ve çürükler. Vajinada, saat dört yönünde görülen yırtık, bunun rızalı bir birleşme olmadığını kanıtlıyor. Bu noktada, Dr. Kimball muayeneye son verdiğini yazmış."</p>

  <p>Moore dikkatini son paragrafta yoğunlaştırdı. Burasını okuyabiliyordu. Bu bölüm tıp stenosuyla yazılmamıştı.</p>

  <p>Hasta ajite olmaya başladı. Tecavüz bulgusu alınmasını reddetti. Başka herhangi bir müdahaleyi reddetti. Temel HIV araması ve VDRL alınmasından sonra giyindi ve yetkililere haber vermeye fırsat bırakmadan gitti.</p>

  <p>"Böylece tecavüz ihbarı yapılamamış," dedi Moore. "Vajinadan örnek alınamamış. DNA toplanamamış."</p>

  <p>Catherine suskundu. Kafasını önüne eğmiş, elleriyle klasörü sımsıkı tutuyordu.</p>

  <p>"Dr. Cordell?" dedi Moore, genç kadının omzuna dokunarak. Catherine sanki omzuna değen parmaktan yanmış gibi irkilince, hemen elini çekti. Catherine başını kaldırdığında, gözlerindeki saf nefreti gördü. Gözlerinden o anda onu her bakımdan Moore'a eşit kılan bir acımasızlık yayılıyordu.</p>

  <p>"Mayıs'ta tecavüze uğramış, temmuzda katledilmiş," dedi Catherine. "Bir kadın için ne güzel bir dünya, değil mi?"</p>

  <p>"Ailesinin bütün bireyleriyle konuştuk. Hiçbiri tecavüzden söz etmedi."</p>

  <p>"Demek onlara da anlatmamış."</p>

  <p>Böyle sessiz kalmayı seçen kim bilir kaç kadın vardır, diye düşündü Moore. Kim bilir kaçının sevdikleriyle bile paylaşamayacakları kadar acı verici sırları vardır? Catherine'e bakınca, onun da teselliyi yabancıların varlığında aradığını hatırladı.</p>

  <p>Catherine bir fotokopisini çekip Moore'a vermek üzere formu klasörden çıkardı. Moore fotokopiyi alırken gözü doktorun adına takıldı ve aklına başka bir fikir geldi.</p>

  <p>"Bana Dr. Kimball hakkında neler söyleyebilirsiniz?" diye sordu. "Elena Ortiz'i muayene eden doktor hakkında?"</p>

  <p>"Mükemmel bir hekimdir."</p>

  <p>"Genellikle gece vardiyasında mı çalışır?"</p>

  <p>"Evet."</p>

  <p>"Geçen perşembe gecesi nöbetçi olup olmadığını biliyor musunuz?"</p>

  <p>Catherine'in sorunun ne manaya geldiğini anlaması birkaç saniye sürdü. Anlayınca da sorunun sonuçlarını düşünüp sarsıldığını gördü Moore. "Yoksa sakın..."</p>

  <p>"Her zaman sorduğumuz bir soru. Kurbanın önceki temaslarının tümünü inceleriz."</p>

  <p>Oysa bu her zamanki sorulardan değildi ve Catherine de bunun farkındaydı.</p>

  <p>"Andrew Capra hekimdi," dedi alçak sesle. "Başka bir doktorun da..."</p>

  <p>"Aklımıza bu olasılık da geldi."</p>

  <p>Catherine başını çevirdi. Rahatsızca bir soluk aldı. "Savannah'da, öteki kadınların öldürüldüğünü duyduğumda, katili tanımadığımı varsaymıştım. Eğer bir gün onunla karşılaşırsam, mutlaka anlayacağımı sanmıştım. Andrew Capra bana ne kadar yanıldığımı öğretti."</p>

  <p>"Kötülüğün sıradanlığı."</p>

  <p>"Benim öğrendiğim de bu işte. Kötülüğün çok sıradan olabileceği. Her gün gördüğüm, merhaba dediğim bir adamın bana bakıp, yüzüme gülümseyebileceğini." Fısıldar gibi tamamladı: "Bütün bu süre boyunca beni öldürmenin çeşitli yollarını düşünebildiğini."</p>

  <p>Moore arabasına yürüdüğünde akşam karanlığı çökmüştü, ama otomobilin tavanından hâlâ sıcaklık yayılıyordu. Yine rahatsız bir gece olacak, kentin hemen her yerinde, kadınlar küçücük bir esintiyi bile kaçırmamak için pencerelerini açık bırakacaklardı. Küçücük bir esintiyle birlikte, gecenin kötülüklerinin de gireceği pencerelerini.</p>

  <p>Durdu, hastaneye bakmak için arkasını döndü. Bir deniz feneri gibi parıldayan, parlak kırmızı Acil ışığını görebiliyordu. Umut ve iyileşme sembolünü.</p>

  <p>Senin avlanma sahan burası mı? Kadınların iyileşmek için gittikleri yer mi?</p>

  <p>Bir ambulans ışıklarını döndürerek gecenin içinden kopup geldi. Bütün gün, yolları Acil Servis'e düşen bütün o insanları düşündü. Hekimleri, görevlileri, temizlikçileri.</p>

  <p>Bir de polisler. Hiçbir zaman düşünmek istemediği, buna rağmen boş veremeyeceği bir olasılık. Kanun koruyuculuk mesleğinin öteki insanları avlamaya çalışanlar için tuhaf bir çekiciliği vardır. Tabanca, polis yıldızı etkili hâkimiyet sembolleri olarak görülür. Bir insana eziyet etme, öldürme gücünden daha büyük hâkimiyet olabilir mi? Böylesi bir avcı için dünya, avın cirit attığı geniş bir avlak gibidir.</p>

  <p>Tek yapması gerekenin, seçmek olduğu bir avlak.</p>

  <p>Her tarafta bebek vardı. Rizzoli ekşi süt ve talk pudrası gibi kokan mutfağın ortasında dikilmiş, Anna Garcia'nın yerdeki elma suyunu silmesini bekliyordu. Yumurcaklardan biri Anna'nın bacağına yapışmıştı, ikincisi mutfak dolabından tencere kapaklarını çıkarıyor, sonra da simbal gibi birbirine vuruyordu. Mama iskemlesine oturmuş üçüncüsü, ıspanak püresi bulaşmış dudaklarıyla gülümsüyordu. Yerde de, kundaktan bacakları çarpılmış bir bebek, ağzına tıkabileceği tehlikeli bir şey peşinde, hazine avına çıkmış gibi emekliyordu. Rizzoli bebeklerden fazla hoşlanmazdı, bebeklerin arasında kalmak sinirlerini bozardı. Böylesi durumlarda, kendini yılan dolu bir çukura düşmüş Indiana Jones gibi hissediyordu.</p>

  <p>"Hepsi benim değil," dedi Anna aceleyle; ayağında ucuna gülle bağlanmış zincir gibi asılı yumurcağı sürükleyerek eviyenin başına vardığında. Kirli süngeri sıkıp ellerini yıkadı. "Sadece bu benim," dedi, ayak bileğine asılı olanı göstererek. "Tencere kapaklarıyla oynayan ile mama iskemlesinde oturan kız kardeşim Lupe'nin çocukları. Yerde sürünene gelince, kuzenimin ama ben dadılık ediyorum. Benimkiyle evde oturduğum sürece, başkalarına da bakabilirim, diye düşündüm."</p>

  <p>Doğru ya, kafaya fazladan bir yumruk yemişsin, ne çıkar, diye düşündü Rizzoli. Ama asıl tuhaf olanı, Anna'nın hiç de mutsuz görünmemesiydi. Aslında, ne bileğindeki insan biçimli gülle ve zincirini, ne de yere çarpılan tencerelerin şakırtısını duyuyor gibiydi. Rizzoli'nin sinir krizi geçireceği bir ortamda, Anna'nın gözlerinde tam da olmak istediği yerde bulunan bir kadının dingin bakışı vardı. Rizzoli eğer yaşasaydı, Elena Ortiz'in de bir gün böyle olup olmayacağını düşündü. Mutfağına demir atmış, ağzı sulanarak yerdeki meyve suyunu silen bir anne. Anna Elena'dan biraz daha tombul olmasının dışında, kız kardeşinin fotoğraflarına çok benziyordu. Rizzoli'ye dönüp, mutfağın ışığı alnında parladığında genç kadın, otopsi masasından kendine bakan yüzle karşı karşıya olduğu gibi tüyler ürpertici bir hisse kapıldı.</p>

  <p>"Bunlar ortadayken, en ufak bir şey yapmak bile saatler sürüyor," dedi Anna. Ayağına asılan veledi kaldırıp ustaca bir hareketle kalçasının üzerine yerleştirdi. "Evet, bir düşüneyim. Kolye için gelmiştiniz, değil mi? Gidip mücevher kutumu getireyim." Mutfaktan çıktı, Rizzoli birden üç bebekle baş başa kaldığını görünce, kısa bir panik yaşadı. Ayak bileğine yapış yapış bir elin dokunduğunu hissedip yere doğru baktı ve yumurcaklardan birinin pantolonunun paçalarını kemirdiğini gördü. Silkelenerek çocuğu uzaklaştırdı ve sakız gibi ağızla arasına güvenli bir mesafe koymaya çalıştı.</p>

  <p>"İşte burada," dedi Anna, içeriden getirdiği kutuyu mutfak masasının üzerine koyarken. "Bunları onun dairesinde bırakmak istemedik; hele oraya girip çıkan kalabalığı, temizleyicileri falan gördükten sonra. O yüzden, abilerim mücevherleri ne yapacağımıza ailece karar verene kadar, kutunun bende kalacağını söyledi." Kutunun kapağını kaldırınca, bir melodi duyuldu. "Somewhere My Love." Anna bir an müzikten sarsılmış göründü. Gözleri dolu, hareketsiz kalakaldı.</p>

  <p>"Bayan Garcia?"</p>

  <p>"Özür dilerim," dedi Anna yutkunarak. "Kocam kurmuş olmalı. Müziği duymayı hiç bek..." Melodi yavaşladı, son birkaç nota daha çalıp sustu. Anna başını yas tutar gibi eğip, sessizce mücevherlere baktı. İçi kadife kaplı bölmelerden birini hüzünlü bir isteksizlikle açtı, kolyeyi çıkardı.</p>

  <p>Rizzoli kolyeyi Anna'dan alırken kalp atışlarının hızlandığını hissetti. Kolye tıpkı morgda, Elena'nın boynunda görüp de hatırladığı gibiydi, zarif bir zincirin ucunda minicik bir kilit ve küçücük bir anahtar. Kilidin arkasını çevirince, üzerinde on sekiz karat damgasını gördü. "Kardeşiniz bu kolyeyi nereden almış?"</p>

  <p>"Bilmiyorum."</p>

  <p>"Ne kadar zamandır var, biliyor musunuz?"</p>

  <p>"Oldukça yeni olmalı. O günden önce hiç görmemiştim."</p>

  <p>"Hangi günden?"</p>

  <p>Anna yutkundu. Ardından alçak sesle ekledi: "Gelip bunları morgdan aldığım günden önce. Öteki mücevherlerle birlikte."</p>

  <p>"Üzerinde bir çift küpe ile bir de yüzük vardı. Onları daha önce görmüş müydünüz?"</p>

  <p>"Evet, o dedikleriniz uzun zamandır vardı."</p>

  <p>"Ama kolye yoktu."</p>

  <p>"Neden durmadan kolyeyi soruyorsunuz? Bunun... Şeyle... Ne ilgisi var?" Anna durakladı, gözlerini dehşetle açtı. "Aman Tanrım. Yoksa bunu boynuna o mu taktı?"</p>

  <p>Mama iskemlesinde oturan bebek bir şeylerin yolunda gitmediğini hissederek bir çığlık attı.</p>

  <p>Anna kendi oğlunu yere bırakıp ağlayan çocuğu kucağına almak için koştu. Bebeğe sıkı sıkı sarıldı, sanki yumurcağı kötü bir tılsımdan korumak istiyormuş, görmesini engelliyormuş gibi, kolyeye arkasını döndü. "Lütfen götürün bunu," diye fısıldadı. "Evimde kalmasını istemiyorum."</p>

  <p>Rizzoli kolyeyi bir Ziploc torbasına attı. "Size bir makbuz yazayım."</p>

  <p>"Hayır, alın götürün! Sizde kalması umurumda değil."</p>

  <p>Rizzoli yine de makbuzu yazdı, masanın üzerine, bebeğin ıspanak püresinin yanına bıraktı. "Bir soru daha sormak istiyorum," dedi yumuşak bir ses tonuyla.</p>

  <p>Anna mutfağı arşınlamayı, heyecandan kucağındaki bebeği sarsmayı sürdürdü.</p>

  <p>"Lütfen kardeşinizin mücevher kutusuna bir bakın," dedi Rizzoli. "Eksik olan bir şey varsa, söyleyin."</p>

  <p>"Geçen hafta da sormuştunuz. Yok."</p>

  <p>"Bir şeyin yokluğunu fark etmek kolay değildir. Tersine ait olmayanı yakalamaya çalışırız. Kutuya bir kez daha bakmanızı istiyorum. Lütfen."</p>

  <p>Anna güçlükle yutkundu. Kucağında bebekle istemeye istemeye oturup, mücevher kutusunun içine baktı, içindekileri teker teker çıkarıp masanın üzerine dizdi. Kutudan çıkardıkları büyük mağazalarda satılan incik boncukların kötü bir taklidiydi. Yalancı elmaslar, kristal boncuklar ve sahte inciler. Elena'nın zevki parlak ve gösterişli olana yönelmişti.</p>

  <p>Anna son parçayı, turkuvaz dostluk yüzüğünü de masanın üzerine koydu. Sonra bir süre sessizce bakarken, yüzü buruşmaya başladı.</p>

  <p>"Bilezik," dedi.</p>

  <p>"Hangi bilezik?"</p>

  <p>"Üzerinde küçük şekiller sallanan bir bileziği olmalı. Atlar sallanan. Lisedeyken, her gün takardı. Elena atlara deli olurdu..." Anna yüzünde şaşkın bir ifadeyle başını kaldırdı. "Beş para etmezdi! Tenekeden yapılmış bir şey. Neden alsın ki?"</p>

  <p>Rizzoli içine kolyeyi koyduğu Ziploc torbaya baktı, bir zamanlar Diana Sterling'e ait olduğundan hiç kuşku duymadığı kolyeye. 'Elena'nın bileziğini nerede bulacağımı çok iyi biliyorum, bir sonraki kurbanın bileğinde,' dedi kendi kendine.</p>

  <p>Rizzoli Moore'un ön verandasında durmuş, içinde kolyenin bulunduğu Ziploc torbayı zafer kazanmış gibi sallıyordu.</p>

  <p>"Diana Sterling'e aitti. Biraz önce ailesiyle konuştum. Ben telefon edene kadar, kaybolduğunu fark etmemişler."</p>

  <p>Moore torbayı aldı, ama açmadı. Havaya tutup, plastiğin içinde kıvrılmış duran altın zincire baktı.</p>

  <p>"İki cinayet arasındaki fiziksel bağlantı," dedi Rizzoli. "Her kurbanından bir hatıra alıyor. Ardından da bir sonraki kurbanının yanında bırakıyor."</p>

  <p>"Bu ayrıntıyı kaçırdığımıza inanamıyorum."</p>

  <p>"Hey, biz kaçırmadık."</p>

  <p>"Sen kaçırmadın." Rizzoli'ye boyunun üç metre uzadığını hissettirecek bir bakışla baktı. Moore sırtınızı sıvazlayacak ya da size methiyeler düzeceklerden değildi. Aslında, öfkelendiğinde ya da heyecanlandığında Moore'un sesini yükselttiğini hiç duymamıştı. Ama işte böyle, kaşları beğeniyle kalkmış, dudağında tebessümle baktığında, Rizzoli'nin bundan daha fazla övgüye ihtiyacı olamazdı.</p>

  <p>Yüzü keyiften kızararak, elini çantasının derinliklerine sokup, getirdiği hazır yemekleri çıkardı:</p>

  <p>"Yemek ister misin? Sokağın sonundaki şu Çin restoranına uğradım."</p>

  <p>"Böyle bir şey yapman gerekmezdi."</p>

  <p>"Tam tersine, gerekirdi. Sana bir özür borçlu olduğumu düşündüm."</p>

  <p>"Ne özrü?"</p>

  <p>"Bu öğleden sonra söylediklerim için. O tampon salaklığıyla ilgili. Oysa sen beni korumaya, iyi biri gibi davranmaya çalışıyordun. Ben yanlış anladım."</p>

  <p>Rahatsız edici bir sessizlik oldu. Birbirlerini pek iyi tanımayan ve pürüzlü başlayan ilişkilerini düzeltmeye çalışan iki insan gibi, ne söylemeleri gerektiğinden emin olamadan, öylece dikildiler.</p>

  <p>Sonra Moore, genellikle ciddi olan yüz ifadesini çok daha genç bir adamın suratına benzeterek gülümsedi. "Açlıktan ölüyorum," dedi. "Şu yemekleri içeri getir."</p>

  <p>Rizzoli gülerek eve girdi. Buraya ilk kez geliyordu, bütün kadınsı izleri görebilmek için şöyle bir durakladı. Kreton perdeler, duvarlardaki suluboya çiçek resimleri gözüne çarptı. Hiç de beklediği gibi değildi. Kahrolasıca, kendi evinden daha kadınsıydı. "Mutfağa geçelim," dedi Moore. "Kâğıtlarım orada." Moore'un peşine takılıp salondan geçerken, küçük piyanoyu gördü. "Hey! Yoksa çalıyor musun?"</p>

  <p>"Hayır, Mary'nin piyanosu. Benim kulağım tenekeden sanki."</p>

  <p>Mary'nin. Şimdiki zaman. Etrafın ona böylesine kadın eli değmiş görünmesinin nedeninin hâlâ şimdiki zaman Mary'ye ait olmasından kaynaklandığını, evin hiçbir değişikliğe uğramadan sahibesinin dönmesini beklediğini birden anladı. Piyanonun üzerinde Moore'un eşinin bir fotoğrafı duruyordu, gülen gözleri ve rüzgârdan darmadağınık olmuş saçlarıyla güneş yanığı bir kadın. Bir daha dönemeyeceği evine astığı kreton perdeler hâlâ yerinde duran Mary.</p>

  <p>Mutfakta, Rizzoli yemek torbasını üst üste dizilmiş dosyaların yanına, mutfak masasının üzerine bıraktı. Moore dosyaların içini karıştırdı, aradığı kâğıdı buldu.</p>

  <p>"Elena Ortiz'in Acil Servis raporu," dedi belgeyi Rizzoli'ye uzatırken.</p>

  <p>"Cordell mi bulmuş?"</p>

  <p>Moore birine takılır gibi gülümsedi. "Anlaşılan etrafım benden çok daha becerikli kadınlarla çevrili."</p>

  <p>Rizzoli dosyayı açınca, bir doktorun kargacık burgacık yazısının fotokopisiyle karşılaştı. "Bu kargaşanın çevirisi de var mı?"</p>

  <p>"Sana telefonda söylediklerimden çok farklı değil. Bildirilmemiş tecavüz. Ne örnek ne de DNA alınmış. Elena'nın ailesi bile kızın tecavüze uğradığından habersiz."</p>

  <p>Rizzoli dosyayı kapatıp Moore'un öteki belgelerinin üzerine bıraktı. "Şuraya bak Moore. Burası benim yemek masama dönmüş. Tabak koyacak yer yok."</p>

  <p>"Senin hayatını da esir aldı, değil mi?" dedi Moore masanın üzerinde yemek yiyebilecekleri kadar bir yer açarken.</p>

  <p>"Ne hayatı? Bu soruşturma sahip olduğum tek şey. Uyumak. Yemek yemek. Çalışmak. Bir de biraz şansım varsa, eski arkadaşım Dave Letterman'la<a href="../Text/Section0033.xhtml#Footnote0009" id="Feedback0009"><sup>[9]</sup></a> bir saat yatak keyfi."</p>

  <p>"Erkek arkadaşın yok mu?"</p>

  <p>"Erkek arkadaş mı?" Yemek kutularını çıkarıp çubukları ve kâğıt peçeteleri masanın üzerine yerleştirirken burnundan soludu. "Tabii ya, o kadar çok ki." Daha kelimeler ağzından çıkarken, söylediklerinin ne denli acındırıcı olduğunu fark etti, hiç de böyle olmasını istememişti oysa. Hemen ekledi, "Şikâyet falan etmiyorum. Hafta sonunu çalışarak geçirmem gerektiğinde, kapımın önünde mızıldanan kimse olmuyor. Mızıldananlarla geçindiğimi söyleyemem."</p>

  <p>"Sen de bugün bana sertçe hatırlattığın gibi, onlardan olmadığına göre, buna hiç şaşırmadım."</p>

  <p>"Tamam, tamam. Bugün için özür dilediğimi sanıyordum."</p>

  <p>Moore buzdolabından iki bira çıkarıp, Rizzoli'nin karşısına oturdu. Gömleğinin kollarını sıvamış, bütünüyle gevşemiş Moore'u daha önce hiç böyle görmemişti. Onu bu haliyle çok daha fazla beğeniyordu. Ürkütücü Aziz Thomas halini değil, karşılıklı birer bira tokuşturabileceği, onunla oturup gülecek erkek halini. Eğer canı ister de çekici olmaya karar verirse, bir kızın ayaklarındaki çorapları bile eritecek halini.</p>

  <p>"Biliyor musun, her zaman diğerlerinden daha sert olman gerekmiyor," dedi Moore.</p>

  <p>"Tam tersine, gerekiyor."</p>

  <p>"Neden?"</p>

  <p>"Sert olmadığımı düşünenler var da, ondan."</p>

  <p>"Mesela kim?"</p>

  <p>"Crowe gibiler. Teğmen Marquette gibiler."</p>

  <p>"Böyleleri hep olacak," dedi Moore omuz silkerek.</p>

  <p>"Peki öyleyse, nasıl oluyor da kendimi hep onlarla çalışır buluyorum?" Birasının kapağını açıp bir yudum içti. "Onun için kolye konusunu ilk defa sana açtım ya. Bundan yararlanmaya kalkmazsın diye."</p>

  <p>"Bulunandan kimin yararlanacağının tartışıldığı gün, konuşacak bir şey kalmadı demektir." Rizzoli çubukları eline alıp, kung pao tavuk kutusuna daldı. Tavuk tam sevdiği gibi, insanın ağzını kavuracak denli acıydı. Rizzoli konu acı bibere gelince de mızıldanacaklardan değildi.</p>

  <p>"Ahlak ve Uyuşturucu Masası'ndayken üzerinde çalıştığım gerçekten önemli ilk soruşturmada, beş erkeğin arasındaki tek kadındım," dedi. "Olayı çözdüğümüzde, bir basın toplantısı düzenledik, televizyon kameraları, gazeteler, aklına ne gelirse. Ne oldu, biliyor musun? Benden başka ekipteki herkesin adını söylediler. Öteki bütün isimleri." Birasından bir yudum daha aldı. "Bunun bir daha tekrarlanmaması için ne gerekiyorsa yapıyorum artık. Siz erkekler, bütün vaktinizi soruşturmaya ve ipuçlarına verebiliyorsunuz. Ben ise zamanımın çoğunu sesimi duyurmaya çalışmakla harcıyorum."</p>

  <p>"Ben seni duyuyorum Rizzoli."</p>

  <p>"Güzel bir değişiklik."</p>

  <p>"Ya Frost? Onunla da sorunun var mı?"</p>

  <p>"Frost iyidir." İstemeden espri yaptığını sanıp, yüzünü buruşturdu. "Karısı onu iyi yetiştirmiş."</p>

  <p>İkisi de güldü. Frost'un karısıyla telefonda yaptığı evet sevgilim, hayır sevgilim konuşmalarını dinleyen herhangi biri, Frostların evinde kimin patron olduğunu hemen anlardı.</p>

  <p>"O yüzden de hızlı terfi edemeyecek," dedi Rizzoli. "Karnında ateş yanmıyor. Aile babası."</p>

  <p>"Aile babası olmanın hiçbir kötü tarafı yok. Keşke ben de daha iyi bir aile babası olabilseydim."</p>

  <p>Rizzoli başını önündeki Moğol usulü sığır etinden kaldırınca, Moore'un ona değil, kolyeye baktığını gördü. Sesinde acılı bir tını vardı, ne cevap vereceğini bilemedi. Susmanın daha iyi olacağını düşündü.</p>

  <p>Moore konuyu yeniden soruşturmaya getirince rahatladı. Onların dünyasında, cinayet her zaman tehlikesiz bir konu olmuştu.</p>

  <p>"Burada tuhaf bir şey var," dedi Moore. "Bu mücevher hikâyesi bana hiç mantıklı gelmiyor."</p>

  <p>"Hatıra alıyor. Sıkça rastlanan bir durum."</p>

  <p>"İyi de, eğer başkasına vereceksen, hatıra toplamanın anlamı ne?"</p>

  <p>"Bazı katiller kurbanlarının mücevherlerini alıp karılarına ya da sevgililerine hediye ederler. Kolyeyi sevgilerinin boynunda görüp, nereden geldiğini bilen tek kişi olmaktan keyif alırlar."</p>

  <p>"Tamam, ama bizimki biraz farklı. Aldığı hatırayı bir sonraki cinayet mahallinde bırakıyor. Yani, aldığını görme fırsatı olmuyor. Cinayetini hatırlatacak sürekli bir heyecan yaşamıyor. Burada benim görebileceğim duygusal bir kazanım yok."</p>

  <p>"Sahiplik sembolü gibi bir şey mi demek istiyorsun? Alanını işaretleyen bir köpek gibi. Bizimki mücevheri bir sonraki kurbanını işaretlemek için kullanıyor."</p>

  <p>"Hayır. Böyle bir şey yok." Moore Ziploc torbayı eline alıp, sanki niyetini tahmin etmeye çalışırmış gibi avucunda tarttı.</p>

  <p>"Önemli olanı, davranışının kalıbını çıkardık," dedi Rizzoli. "Bir dahaki cinayet mahallinde bizi neyin bekleyeceğini kesin olarak biliyoruz."</p>

  <p>Moore başını kaldırıp konuğuna baktı.</p>

  <p>"İşte şimdi sorunun cevabını verdin."</p>

  <p>"Ne?"</p>

  <p>"Kurbanına işaret koymuyor. Cinayet mahallini işaretliyor."</p>

  <p>Rizzoli durakladı. Sonra birden, aradaki farkı anladı. "Tanrım. Cinayet mahalline..."</p>

  <p>"Bu bir hatıra değil. Sahiplik belirtisi falan da değil." Kolyeyi, ölmüş iki kadının cildine değmiş incecik altın zinciri masanın üzerine bıraktı.</p>

  <p>Rizzoli vücudunun ürperdiğini hissetti. "Bu onun kartviziti," dedi alçak sesle.</p>

  <p>Moore başını sallayarak onayladı. "Cerrah bizimle konuşuyor."</p>
</body>
</html>
