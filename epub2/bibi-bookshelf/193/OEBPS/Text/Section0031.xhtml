<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>27</h1>

  <p>Rizzoli hastane yatağında oturmuş, öfkeyle televizyona bakıyordu. Elleri öylesine sıkı bandajlanmıştı ki, sargılar daha çok boks eldivenlerini andırıyordu. Kafasının yan tarafında, doktorların kafa derisini diktikleri yerde saçsız bir bölge görünüyordu. Televizyonun uzaktan kumandasıyla uğraşırken, kapının eşiğinde duran Moore'u fark edemedi. Adam bir süre sonra kapıyı vurdu. Rizzoli dönüp baktığında, Moore bir an için de olsa bir savunmasızlık belirtisi görüverdi. Sonra Rizzoli'nin her zamanki savunma sistemleri yeniden işe koyulup eski Rizzoli'yi oluşturdu, odaya girip iskemleyi yatağın yanına çeken Moore'u bezgin gözlerle izledi.</p>

  <p>Televizyonda bir pembe dizinin iç bayıltıcı melodisi duyuluyordu.</p>

  <p>Sarıp sarmalanmış patisiyle uzaktan kumandayı göstererek, "Şu saçmalığı kapatabilir misin?" dedi öfkeyle. "Düğmelerine basamıyorum bir türlü. Ne sanıyorlar? Burnumu kullanacağımı falan mı?"</p>

  <p>Moore uzaktan kumandayı alıp kapatma düğmesine bastı.</p>

  <p>"Teşekkürler," diye homurdanıp, kırık üç kaburgasının ağrısıyla yüzünü buruşturdu.</p>

  <p>Televizyon da kapanınca, aralarındaki sessizlik uzadıkça uzadı. Açık kapının ötesinden anons edilen bir doktorun adını ve çekilen madeni bir arabanın tangırtısını duydular.</p>

  <p>"Burada sana iyi bakıyorlar mı?" diye sordu Moore.</p>

  <p>"Bir taşra hastanesine göre, fena sayılmaz. Kentteki hastanelerden birinde olmaktan daha iyidir."</p>

  <p>Hem Catherine, hem de Hoyt yaraları daha ciddi olduğu için helikopterle Boston'daki Pilgrim Tıp Merkezi'ne getirilmiş, Rizzoli'yse ambulansla bu küçük hastaneye kaldırılmıştı. Kentten oldukça uzak olmasına rağmen, Boston Cinayet Masası'nda çalışan hemen her dedektif Rizzoli'yi yoklamak için hastaneye ziyarete geliyordu.</p>

  <p>Üstelik, çiçekler getirerek. Tekerlekli tepsilerin, başucu masasının üstünü ve hatta zeminin bir bölümünü kaplayan bir sürü aranjmanın arasında, Moore'un gül buketi neredeyse kaybolmuş gibiydi.</p>

  <p>"Üff!" dedi Moore. "Amma da hayran edinmişsin."</p>

  <p>"Evet. İnanabiliyor musun? Crowe bile çiçek gönderdi. Şuradaki zambakları. Bana kalırsa, bir şeyler anlatmaya çalışıyor. Bir cenaze çelengini andırmıyor mu sence? Oradaki güzel orkideleri gördün mü? Onları Frost getirdi. Aslında kıçımı kurtardığı için, benim ona çiçek göndermem gerekirdi ya."</p>

  <p>Yardım için eyalet polisini arayan Frost'tu. Rizzoli'nin çağrı cihazı cevap vermeyince FoodMart'tan Dean Hobbs'la temasa geçip Rizzoli'nin nerede olabileceğini sormuş ve siyah saçlı kadınla konuşmak için Sturdee Çiftliği'ne gittiğini öğrenmişti.</p>

  <p>Rizzoli çiçek aranjmanlarının envanterini sayıp dökmeyi sürdürüyordu:</p>

  <p>"İçinde tropikal zamazingoların olduğu o kocaman vazo Elena Ortiz'in ailesinden. Karanfiller Marquette'ten, gönderirken içi yanmıştır. Sleeper'ın karısı da şu Hibiscus'u getirdi."</p>

  <p>"Bütün bunları hatırlıyorsun, ha?" dedi Moore başını şaşkınlıkla sallayarak.</p>

  <p>"Hem de nasıl. Bana daha önce kimse çiçek göndermedi. Onun için bu anı tarihe kazıyorum."</p>

  <p>Moore o cesur maskenin ardında yine bir savunmasızlık parıltısı görüverdi. Bir de daha önce hiç görmediği bir şeyi, Rizzoli'nin koyu renk gözlerinin içindeki ışıltıyı. Yaralıydı, sargılar içindeydi ve kafasında çirkin bir kellik vardı. Ancak yüzündeki bu kusurları, köşeli çenesini, çıkık alnını görmezden geldiğinizde, Rizzoli'nin harika gözleri olduğunu fark ediyordunuz.</p>

  <p>"Biraz önce Frost'la konuştum. Pilgrim'de," dedi Moore. "Warren Hoyt'un iyileşeceğini söyledi." Rizzoli ses çıkarmadı.</p>

  <p>"Hoyt'un solukborusundaki tüpü bu sabah çıkarmışlar. Sönük ciğerleri yüzünden hâlâ göğsünde başka bir tüp var tabii. Ama artık kendi nefes alabiliyor."</p>

  <p>"Bilinci yerinde mi?"</p>

  <p>"Evet."</p>

  <p>"Konuşuyor mu?"</p>

  <p>"Bizimle değil. Avukatıyla."</p>

  <p>"Tanrım, elimde olsa o orospu çocuğunun işini bitirirdim..."</p>

  <p>"Bitirmezdin."</p>

  <p>"Öyle mi sanıyorsun?"</p>

  <p>"Aynı hatayı tekrarlamayacak kadar iyi bir polis olduğunu sanıyorum."</p>

  <p>"Hiç belli olmaz," dedi Moore'un gözlerinin içine bakarak.</p>

  <p>Evet senin için de. Fırsat canavarı gözlerinin içine bakmadıkça, hiçbir zaman bilemeyeceksin.</p>

  <p>"Bilmek istersin diye düşündüm" deyip, gitmek üzere ayaklandı adam.</p>

  <p>"Hey, Moore."</p>

  <p>"Evet?"</p>

  <p>"Cordell hakkında hiçbir şey söylemedin."</p>

  <p>Gerçekten de Catherine konusuna girmekten bilerek kaçınmıştı. Catherine onunla Rizzoli arasındaki ana çekişme nedeni, aralarındaki işbirliğine zarar veren kapanmamış yaraydı. "Durumu iyiye gidiyormuş diye duydum," dedi Rizzoli.</p>

  <p>"Ameliyattan iyi çıktı."</p>

  <p>"Hoyt... Onu..."</p>

  <p>"Hayır. İşini tamamlayamamış. Rahmini çıkaramadan zamanında yetişmişsin."</p>

  <p>Rizzoli rahatlamış görünerek arkasına yaslandı.</p>

  <p>"Şimdi onu görmek için Pilgrim'e gidiyorum."</p>

  <p>"Ya sonra?"</p>

  <p>"Sonra, kahrolası telefonuna kendin cevap vermen için işe dönüyorsun."</p>

  <p>"Hayır, onu demek istemedim. Cordell ile senin aranda?"</p>

  <p>Moore durakladı, bakışlarını güneş ışığının zambakları aleve kestiği pencereye çevirdi. "Bilmiyorum."</p>

  <p>"Marquette bu konuda sana hâlâ bozuk mu?"</p>

  <p>"İlişkiye girmemem için uyardı. Bana kalırsa, haklı da. Girmemem gerekirdi. Ama kendimi engelleyemedim. Bazen düşünüyorum da, acaba..."</p>

  <p>"Aziz Thomas değil misin?"</p>

  <p>Moore üzüntüyle gülümseyip başını salladı.</p>

  <p>"Kusursuzluk kadar sıkıcı başka bir şey olamaz Moore."</p>

  <p>"Yapılması gereken seçimler var," dedi adam içini çekerek. "Zor seçimler."</p>

  <p>"Önemli kararlar hep zordur."</p>

  <p>Bir süre Rizzoli'nin sözlerini düşündü. "Belki de benim kararım değildir. Onun kararıdır." Kapıya doğru yürürken, Rizzoli arkasından seslendi: "Cordell'i gördüğünde, benim için bir şey söyle. Söyler misin?"</p>

  <p>"Ne söyleyeyim?"</p>

  <p>"Gelecek sefer daha yukarı nişan almasını."</p>

  <p>Daha sonra ne olacak, bilmiyorum.</p>

  <p>Arabasının camları açık, Boston'a gitmek için doğuya doğru giderken, otomobile dolan hava haftalardan beri ilk kez biraz daha serindi. Bir gece önce, Kanada'dan soğuk bir hava dalgası gelmiş, sabah olunca da bütün kent neredeyse saf denecek kadar temiz kokmuştu. Mary'yi düşündü, kendi tatlı Mary'sini ve onları sonsuza dek birbirine bağlayacak bütün bağları. Sayısız anılarla dolu, yirmi yıllık bir evlilik. Gecenin geç saatlerindeki fısıldaşmalar, sadece ikisinin anlayacağı şakalar, ortak tarih. Evet, tarih. Evlilik dibi tutmuş yemeklerden ve geceyarısı girilen denizlerden oluşur, ama iki hayatı bir hayata dönüştüren o küçücük şeylerdir. Birlikte genç olmuşlar, birlikte olgunlaşmışlardı. Geçmişi Mary'ye aitti, başka hiç kimseye ait olamayacaktı.</p>

  <p>Orada, birinin uzanıp almasını bekleyerek yatan, Moore'un geleceğiydi.</p>

  <p>Bundan sonra ne olacağını bilmiyorum. Ama beni neyin mutlu edeceğini biliyorum. Üstelik, onu mutlu edebileceğime de inanıyorum. Hayatımızın bu döneminde, daha büyük bir lütuf isteyebilir miyiz?</p>

  <p>Geçtiği her kilometreyle, bir bilinmezlik zarını daha soyup atıyordu. Sonunda, Pilgrim Hastanesi'ne varıp da arabasından indiğinde, doğru kararı aldığını bilen adamın güvenli adımlarıyla yürüyebiliyordu.</p>

  <p>Asansöre binip beşinci kata çıktı, kat hemşirelerine görünüp uzun koridora girdi ve 523 numaraya doğru yürüdü. Kapıyı yavaşça vurup içeri girdi.</p>

  <p>Peter Falco, Catherine'in başucunda oturuyordu.</p>

  <p>Rizzoli'ninki gibi, bu oda da çiçek kokuyordu. Sabah güneşi Catherine'in penceresini yıkıyor, yatağı ve hastayı altın rengi ışığıyla aydınlatıyordu. Catherine uykudaydı. Yatağın başucu tarafında, askının ucunda bir serum sallanıyor, tüpe damlayan tuzlu karışım sıvı elmas gibi parıldıyordu.</p>

  <p>Moore yatağın öbür yanında, Falco'yla karşı karşıya durdu, uzun bir süre konuşmadılar.</p>

  <p>Falco eğilip Catherine'in alnını öptü. Sonra doğrulunca, gözleri Moore'unkilerle buluştu, "Ona iyi bak."</p>

  <p>"Bakacağım."</p>

  <p>"Seni söz vermiş kabul ediyorum," dedi Falco ve odadan çıktı.</p>

  <p>Moore Catherine'in yanındaki iskemleye oturup, genç kadının eline uzandı. Saygıyla dudaklarına götürdü. Sonra fısıltıyla tekrarladı: "Bakacağım."</p>

  <p>Thomas Moore sözünü tutan biriydi, bu sözünü de tutacaktı.</p>
</body>
</html>
