<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>15</h1>

  <p>Şimdi onunla birliktedir.</p>

  <p>Rizzoli'nin elindeki bıçak, kesme tahtasının üzerinde beceriksizce kayınca, doğranmış soğan küpleri tezgâhın üzerinden yere yayıldı. Öteki odada, babası ile iki abisi bangır bangır televizyon izliyorlardı. Bu evde televizyon hep bağırırdı zaten, bu yüzden insanlar seslerini duyurmak için haykırmak zorunda kalırlardı. Eğer Frank Rizzoli'nin evinde bağırmazsanız, sesinizi duyuramazdınız. Basit bir aile sohbeti bile, ateşli bir tartışma kadar gürültü çıkarırdı. Doğranmış soğanları bir kâseye aldı, gözleri hâlâ yaşararak sarımsaklara giriştiğinde aklı Moore ve Catherine Cordell'in rahatsız edici görüntüsündeydi.</p>

  <p>Dr. Polochek'in hipnotizma seansından sonra, Moore Cordell'i evine götürmek için ısrar etmiş, Rizzoli ikisinin birlikte asansöre doğru yürüyüşünü, Moore'un kolunu genç kadının omzuna dolayışını izlemişti. Bu kol hareketinde korumacılığın ötesinde bir yakınlık varmış gibi gelmişti ona. Moore'un Catherine'e nasıl baktığını, bakarken yüzündeki ifadeyi, gözlerindeki ışıltıyı görüyordu. Artık bir vatandaşı korumaya çalışan polisten çok, âşık olmak üzere bir erkekti.</p>

  <p>Rizzoli sarımsak dişlerini ayırdı, bıçağının ucuyla kabuklarını ayıkladı. Elindeki bıçağı kesme tahtasına hızla vurunca, fırının başında duran annesi kızına baktı, bir şey söylemedi.</p>

  <p>'Şimdi onunla birliktedir. Kadının evinde. Belki de yatağında.'</p>

  <p>Sarımsak dişlerini sert bıçak darbeleriyle doğrayarak içindeki öfkeyi biraz olsun hafifletti. Moore ve Cordell'in onu neden böylesine rahatsız ettiğini bilemiyordu. Belki de bu dünyadaki azizlerin, oyunu hâlâ kurallarına göre oynayanların bir elin parmaklarıyla sayılacak kadar az olmalarından, Moore'u da bu insanlardan biri olarak görmesinden. Ona bakarak, bütün insanlığın kusurlu olmadığını düşünmeye başlamış, ne var ki Moore Rizzoli'yi bir kez daha hayal kırıklığına uğratmıştı.</p>

  <p>Belki de bu ilişkiyi soruşturma için bir tehdit olarak görüyordu. Yoğun kişisel duygular söz konusu olduğunda, bir erkek mantıklı düşünemez, mantıklı karar veremez.</p>

  <p>Sakın kadını kıskandığından olmasın? Bir bakışta bir erkeğin başını döndürebilen kadını kıskandığından? İş başı sıkışmış bir kadına gelip dayandığında, bütün erkekler aynıydı.</p>

  <p>Yandaki odada, babası ile abileri televizyonda bir şeye gürültülü bir tezahürat yaptılar. Kendi sakin evinde olmayı özlerken, bu yandan da erken kaçmak için bahaneler yaratmaya girişti. En azından akşam yemeği boyunca kalmak zorundaydı. Annesinin durmadan tekrarladığı gibi, Frank Jr. baba evine pek ender geliyordu, onun için Janie nasıl olur da abisiyle birlikte olmak istemezdi? Frankie'nin acemi eğitimiyle ilgili anılarıyla dolu bir akşama katlanmak zorunda kalacaktı. Bu yıl gelenlerin ne denli acınacak durumda olduklarını, Amerikan gençliğinin giderek nasıl yumuşadıklarını ve o hanım evladı kız kılıklıları engelli alandan geçirmek için kaç kıç tekmelemek zorunda kaldığını. Anne ve babası Frankie'nin dudaklarına asılıydı sanki. Rizzoli'nin tepesini attıran, işi hakkında ailesinin hemen hiçbir şey sormamalarıydı. Maço Frankie meslek hayatı boyunca sadece sanal savaşta çarpışmıştı. Oysa kendisi her gün savaşıyordu, hem de gerçek insanlara, gerçek katillere karşı.</p>

  <p>Frankie kasılarak mutfağa girdi ve buzdolabından bir bira çıkardı. Şişenin kapağını açarken, "Ee, yemek ne zaman?" diye sordu, ona hizmetçiymiş gibi davranarak.</p>

  <p>"Bir saat daha," dedi anneleri.</p>

  <p>"Kahretsin Anne. Saat yedi buçuk oldu. Açlıktan ölüyorum."</p>

  <p>"Bela okuma Frankie."</p>

  <p>"Baksana," dedi Rizzoli, "Erkekler de yardım etse, yemeği çok daha erken yerdik."</p>

  <p>"Beklerim," dedi Frankie, televizyon odasına dönmeye hazırlanırken. "Ha, az kalsın unutuyordum. Sana bir mesaj var."</p>

  <p>"Ne?"</p>

  <p>"Cep telefonun çaldı. Frosty diye biri."</p>

  <p>"Barry Frost mu demek istiyorsun?"</p>

  <p>"Evet, adı öyleydi. Aramanı istedi."</p>

  <p>"Ne zaman oldu bu?"</p>

  <p>"Sen dışarıda arabaları park ediyordun."</p>

  <p>"Kahretsin Frankie! Bir saat önceydi!"</p>

  <p>"Janie!" dedi anneleri.</p>

  <p>Rizzoli önlüğünü çıkarıp tezgâhın üzerine fırlattı. "Bu benim işim Anne! Neden kimse buna saygı göstermez ki?" Mutfaktaki telefona uzanıp, Barry Frost'un cep telefonunun numarasını tuşladı.</p>

  <p>Adam daha ilk çalışta cevap verdi.</p>

  <p>"Benim," dedi Rizzoli. "Mesajını ancak şimdi aldım."</p>

  <p>"Tutuklamayı kaçıracaksın."</p>

  <p>"Ne dedin?.."</p>

  <p>"Nina Peyton'daki DNA'da on ikiden vurduk."</p>

  <p>"Spermden mi demek istiyorsun? Yoksa DNA CODIS'te kayıtlı mıymış?"</p>

  <p>"Kari Pacheco adlı bir sabıkalınınkine uyuyor. 1997'de tutuklanıp cinsel saldırıyla suçlanmış, ama beraat etmiş. Kadının rıza gösterdiğini iddia etmiş. Jüri de adama inanmış."</p>

  <p>"Nina Peyton'ın tecavüzcüsü o mu?"</p>

  <p>"Evet, üstelik kanıtlamak için elimizde DNA da var."</p>

  <p>Rizzoli keyifle havayı yumrukladı. "Adres ne?"</p>

  <p>"Columbus Caddesi dört-beş-yedi-sekiz. Ekip şu sırada oraya varmak üzeredir."</p>

  <p>"Geliyorum."</p>

  <p>Kapıya doğru koşarken, annesi arkasından seslendi:</p>

  <p>"Janie! Yemek ne olacak?"</p>

  <p>"Gitmem gerekiyor Anne."</p>

  <p>"Ama Frankie'nin son gecesi!"</p>

  <p>"Birini tutuklayacağız."</p>

  <p>"Sen olmadan tutuklayamazlar mı?"</p>

  <p>Rizzoli eli kapının tokmağında durdu, öfkesi patlama noktasına doğru tehlikeli bir biçimde yükseliyordu. Ve oracıkta, ne başarırsa başarsın, meslek hayatı ne kadar parlak olursa olsun, asıl şu içinde bulunan anın gerçeği temsil edeceğini ve değersiz kardeş Janie olarak, bizim kız olarak kalacağını anladı.</p>

  <p>Tek bir kelime söylemeden kapıyı vurup çıktı.</p>

  <p>Columbus Caddesi Roxbury'nin kuzey kıyısında, Cerrah'ın av sahasının tam ortasındaydı. Güneyde, Jamaica Plain ve Nina Peyton'ın evi vardı. Güneydoğuda da Elena Ortiz'inki. Kuzeydoğuda ise Back Bay ve Diana Sterling ile Catherine Cordell'in evleri. Rizzoli iki tarafı ağaçlıklı sokaklara bakınca kırmızı tuğla duvarlı sıra sıra evler, hemen yakındaki Northeastern Üniversitesi'nin öğrencilerinin ve çalışanlarının oturduğu mahalleler gördü. Bir sürü öğrenci vardı.</p>

  <p>Bir sürü güzel av.</p>

  <p>Önündeki trafik ışığı sarıya döndü. Kanında artan adrenalinin de dürtüsüyle gazı kökledi ve kavşaktan şimşek gibi geçti. Bu tutuklamanın onuru onun olmalıydı. Rizzoli haftalardır Cerrah'ı yaşamış, onu solumuş, hatta düşünde bile onu görmüştü. Uykuda ya da uyanıkken, adam hayatının her anına sızmıştı. Onu enselemek için kimse Rizzoli kadar çabalamamıştı, onun için de şimdi, ödülünü almak için zamana karşı yarışıyordu.</p>

  <p>Kari Pacheco'nun adresine bir blok kala, frenlerini ciyaklatarak bir devriye arabasının arkasına park etti. Sokak boyunca gelişi güzel park edilmiş dört polis arabası daha vardı.</p>

  <p>Geç kaldım, diye düşündü binaya doğru koşarken. Çoktan içeri girmişlerdir bile.</p>

  <p>Binaya girince gümbürtülü ayak sesleri ve merdiven boşluğunda birbirlerine seslenen erkekler duydu. Sesin peşine düşüp ikinci kata çıktı, Kari Pacheco'nun dairesine girdi.</p>

  <p>İçeride bir karmaşa sahnesiyle karşılaştı. Kırılmış kapıdan kopan tahta parçaları eşiğe yayılmıştı. Sanki vahşi bir boğa sürüsü eve dalmış gibi, sandalyeler devrilmiş, bir lamba kırılmıştı. Hava bile testosteron, ava çıkmış, daha birkaç gün önce kendilerinden birini öldüren katili arayan polis kokuyordu.</p>

  <p>Yerde, yüzükoyun bir adam yatıyordu. Siyahtı, Cerrah olamazdı. Crowe topuğunu kabaca siyah adamın ensesine basıyordu.</p>

  <p>"Sana bir soru sordum, bok herif!" diye bağırdı Crowe. "Pacheco nerede?"</p>

  <p>Adam inledi ve bir hata işleyip kafasını kaldırmaya yeltendi. Crowe topuğunu iyice bastırarak, adamın çenesini yere vurdu. Adam boğulur gibi bir ses çıkarıp kusmaya başladı. "Bırak, ayağa kalksın!" diye bağırdı Rizzoli.</p>

  <p>"Doğru durmuyor ki!"</p>

  <p>"Sırtından inersen, belki sana bir şeyler anlatır!" Rizzoli Crowe'u kenara itti. Yerdeki karaya vurmuş balık gibi soluklanarak sırtüstü döndü.</p>

  <p>Crowe bağırdı, "Pacheco nerede?"</p>

  <p>"Bil... Bilmiyorum..."</p>

  <p>"Onun evindesin ama!"</p>

  <p>"Gitti! Gitti!"</p>

  <p>"Ne zaman?"</p>

  <p>Adam sanki ciğerleri parçalanıyormuş gibi derin, şiddetli bir gürültüyle öksürmeye başladı. Öteki polisler de toplanmış, gizlemeye çalışmadıkları ve iğrenme karışık bir nefretle yerdeki tutsağa bakıyordu. Bir polis katilinin arkadaşına.</p>

  <p>Rizzoli hiddetle odadan çıktı, yatak odası koridoruna girdi. Dolabın kapısı açılmış, içindeki elbiseler sağa sola saçılmıştı. Evin aranması eksiksiz, ama kabaca yapılmıştı, her kapı menteşelerinden koparırcasına açılıp, saklanabilecek her deliğe bakılmıştı. Ellerine eldivenlerini geçirip gardırobun çekmecelerine girişti, ceketlerin ceplerini yoklayarak bir adres defteri ya da Pacheco'nun nereye kaçmış olabileceğini gösterecek herhangi bir şey aradı. Moore'un odaya girdiğini görünce kafasını kaldırıp sordu:</p>

  <p>"Bu kargaşadan sen mi sorumlusun?"</p>

  <p>"Talimatı Marquette verdi," dedi Moore kafasını hayır anlamında sallayarak. "Pacheco'nun bu binada olduğu yolunda bilgi almıştık."</p>

  <p>"Peki, nerede öyleyse?" Gardırobun kapağını hırsla çarpıp yatak odasının penceresine yürüdü. Pencere kapalıydı, ama sürgülü değildi. Yangın merdiveni pencerenin hemen dışındaydı. Pencereyi açıp kafasını dışarı çıkardı. Aşağıda telsizi açık bir devriye arabası duruyordu, arabadan inen bir polisin el feneriyle çöp konteynerinin içine baktığını gördü.</p>

  <p>Kafasını içeri çekmek üzereyken, ensesine bir şeyin dokunduğunu hissetti, aynı anda da yangın merdiveninde sıçrayan küçük bir parçacığın belli belirsiz tıkırtısını duydu. Şaşırarak, yukarıya baktı. Gökyüzü kentin ışıklarıyla aydınlanmış, yıldızlar bile neredeyse görünmez olmuştu. Soluk gökyüzü üzerinde çatının çizgilerini tarayarak bir süre bekledi, ama hiçbir hareket göremedi.</p>

  <p>Pencereden yangın merdivenine çıktı ve üçüncü kata tırmandı. Sahanlığa varınca, Pacheco'nun üzerindeki dairenin penceresine bakmak için durakladı, sinek teli yerinde, pencere karanlıktı.</p>

  <p>Yeniden yukarıya, çatıya doğru baktı. Yukarıda hiçbir şey görmemesine, hiçbir ses duymamasına rağmen, ensesindeki tüyler diken diken olmaya başlamıştı bile.</p>

  <p>"Rizzoli?" Moore pencereden seslendi. Rizzoli cevap vermedi, ama parmağıyla çatıyı göstererek niyetini belli etti.</p>

  <p>Ellerinin terini pantolonuna sildi ve çatıya çıkan merdiveni sessizce tırmanmaya koyuldu. Son basamakta durdu, derin bir soluk aldı ve kenardan bakmak için kafasını yavaşça, çok yavaşça uzattı.</p>

  <p>Çatı mehtapsız gecenin altında, gölgelerden orman gibiydi. Bir masanın, birkaç iskemlenin siluetini, bel vermiş dalların gölgesini gördü. Bir çatı bahçesiydi. Ziftle kaplı çatıya yuvarlanıp silahını çekti. İki adım atınca ayağı bir şeye takıldı, gürültüyle bir tarafa gönderdi. Güçlü bir sardunya kokusu duydu. Saksılar dolusu çiçeğin ortasında olduğunu anladı. Ayaklarının altında, çiçeklerden yapılmış bir engelli koşu pisti uzanıyordu.</p>

  <p>Solunda bir yerde, bir şey kıpırdadı.</p>

  <p>Gölge karmaşasının arasında bir insan şekli seçebilmek için gözlerini zorladı. İşte kara bir cüce gibi çökmüş adamı o zaman gördü.</p>

  <p>Silahını doğrultup bağırdı. "Kıpırdama!"</p>

  <p>Adamın elinde ne tuttuğunu göremedi. Ona atmak için ne hazırladığını fark etmedi.</p>

  <p>Bahçe çapasının yüzünde patlamasından bir saniye önce, karanlıktan esen uğursuz bir yel gibi yaklaşan bir soluk hissetti. Darbe sol yanağına öylesine şiddetli indi ki, gözlerinde şimşekler çaktı.</p>

  <p>Sinirlerine yayılan, soluk almasını engelleyecek kadar güçlü bir acıyla dizlerinin üzerine çöktü.</p>

  <p>"Rizzoli?" Moore'du. Çatıya çıktığını duymamıştı bile.</p>

  <p>"İyiyim, iyiyim..." Gölgenin biraz önce çömeldiği yeri işaret etti. Gitmişti. "Orada," diye fısıldadı. "Orospu çocuğunu istiyorum."</p>

  <p>Moore karanlığa daldı. Baş dönmesinin geçmesini bekleyerek, kendi dikkatsizliğine lanetler savurarak kafasını tuttu. Kafasının içini berraklaştırmaya çalışarak, ayağa kalktı. Öfke güçlü bir yakıttı, bacaklarını sağlamlaştırıyor, silahı tutan parmaklarını geriyordu.</p>

  <p>Moore birkaç metre önünde, sağındaydı. Masa ve iskemlelerin yanından geçen gölgesini belli belirsiz seçebiliyordu.</p>

  <p>Sola kaydı, ters yönden giderek çatıyı çembere almayı düşündü. Yanağının her zonklaması, delici her ağrı, işi yüzüne gözüne bulaştırdığını hatırlatıyordu. Bu sefer de olmayacak. Gözleriyle saksılara dikilmiş ağaçların ve çalıların gölgesini taradı.</p>

  <p>Ani bir şangırtıyla sağına döndü. Koşan birinin ayak seslerini duydu, çatıyı koşarak geçen, ona doğru koşan bir gölge gördü.</p>

  <p>Moore bağırdı, "Kıpırdama! Polis!"</p>

  <p>Adam yaklaşıyordu.</p>

  <p>Rizzoli dizini yere koyarak tabancasını doğrulttu. Yüzündeki zonklama gözlerini yaşartacak bir sancıya dönüşmüştü. Katlanmak zorunda kaldığı bütün aşağılanmalar, gündelik hakaretler, alaylar, dünyanın Darren Crowe'larının bütün işkenceleri tek bir öfke noktasına yoğunlaşmışa benziyordu.</p>

  <p>Bu sefer benimsin pezevenk. Adam karşısında birden duraklayınca, kollarını havaya kaldırınca bile, kararını geri dönmemek üzere vermişti.</p>

  <p>Tetiğe çöktü.</p>

  <p>Adam sarsıldı. Geriye doğru sendeledi.</p>

  <p>Bir daha ateş etti, sonra bir kez daha. Silahın her tepmesi, avucunun içinde zevkli bir dalga gibiydi.</p>

  <p>"Rizzoli! Ateşi kes!"</p>

  <p>Moore'un sesi sonunda kulaklarındaki kükremeyi bastırdı. Silahı hâlâ ateşe hazır, kolları gergin ve ağrılı, dönüverdi.</p>

  <p>Adam devrilmişti ve hareket etmiyordu. Doğruldu ve yerde yatan gölgeye doğru yavaşça yaklaştı. Her adımda, biraz önce yaptığının dehşetini artarak fark etti.</p>

  <p>Moore çoktan adamın yanına diz çökmüş, nabzını tutuyordu. Başını kaldırıp Rizzoli'ye baktı ve genç kadın çatının karanlığında Moore'un yüzündeki ifadeyi okuyamamakla birlikte, gözlerinin suçlar gibi baktığını tahmin edebiliyordu.</p>

  <p>"Adam ölmüş Rizzoli."</p>

  <p>"Elinde bir şey vardı... Bir şey tutuyordu..."</p>

  <p>"Hiçbir şey yoktu."</p>

  <p>"Gördüm. Gördüğümden eminim."</p>

  <p>"Ellerini kaldırmıştı."</p>

  <p>"Kahretsin Moore. Basbayağı çatışmaydı işte! Bu konuda beni arkalaman gerek!"</p>

  <p>Birden başka sesler de duyuldu ve polisler çatıya tırmanıp, yanlarına gelmeye başladı. Moore ve Rizzoli birbirlerine başka bir şey söyleyemediler.</p>

  <p>Crowe elindeki feneri adamın cesedine tuttu. Rizzoli adamın açık gözlerini, kandan kararmış gömleğini kâbustaymış gibi gördü.</p>

  <p>"Hey, Pacheco bu," diye bağırdı Crowe. "Kim devirdi bunu?"</p>

  <p>Rizzoli dümdüz bir sesle, "Ben," dedi.</p>

  <p>Biri sırtını tokatladı. "Kadın polis iyi iş beceriyor!"</p>

  <p>"Kes sesini," dedi Rizzoli. "Kes sesini!" Cesedin başından ayrıldı, yangın merdiveninden indi ve asık yüzle arabasına çekildi. Orada, direksiyonun arkasında oturarak, mide bulantısına dönen ağrısına direnmeye çalıştı. Çatıdaki sahneyi kafasında tekrar tekrar yeniden canlandırdı. Pacheco'nun ne yaptığını, kendi yaptıklarını. Adamın belli belirsiz bir gölge gibi kendine doğru koşmasını yeniden getirdi gözlerinin önüne. Durup kalmasını gördü. Evet, durduğunu. Pacheco'nun ona bakışını gördü.</p>

  <p>Bir silah, Tanrım yalvarırım, bir silah bulsunlar.</p>

  <p>Oysa silah falan görmemişti. Ateş etmesinden saniyenin binde biri kadar bir süre önce gördükleri beynine kazınmıştı. Durmuş, donup kalmış bir adam. Teslimiyetle ellerini kaldırmış biri.</p>

  <p>Biri arabanın camına vurdu. Barry Frost'tu. Rizzoli camı indirdi.</p>

  <p>"Marquette seni arıyor," dedi.</p>

  <p>"Peki."</p>

  <p>"Bir şey mi oldu? Rizzoli, iyi misin?"</p>

  <p>"Sanki suratımın üzerinden kamyon geçmiş gibiyim."</p>

  <p>Frost arabanın içine uzanıp, şişmiş yanağına baktı. "Üff. Herif bunu gerçekten hak etmiş." Rizzoli'nin de inanmak istediği buydu: Pacheco'nun ölümü hak ettiği. Evet, hak etmişti ve Rizzoli kendine gereksiz yere eziyet ediyordu. Yüzündeki bere, kanıt olarak açık değil miydi? Adam ona saldırmıştı. O herif canavarın tekiydi ve Rizzoli onu vurarak ucuz ve çabuk bir adalet sağlamıştı. Elena Ortiz'in, Diana Sterling'in ve Nina Peyton'ın alkış tutacağı kesindi. Kimse bir pisliğin yasını tutmazdı.</p>

  <p>Frost'un anlayışlı davranışı sayesinde kendini daha iyi hissederek arabadan indi. Daha güçlü hissediyordu kendini. Binaya doğru yürürken, ön basamakların yanında duran Marquette'i gördü. Moore'la konuşuyordu.</p>

  <p>Yaklaştığını duyunca, her ikisi de dönüp ona baktı. Moore'un gözlerinin içine bakmadığını, bakışlarını kaçırarak başka tarafa baktığını fark etti. Rahatsız görünüyordu.</p>

  <p>"Silahını almak zorundayım Rizzoli," dedi Marquette.</p>

  <p>"Kendimi korumak için ateş ettim. Adam bana saldırdı."</p>

  <p>"Bunu anlıyorum. Ama kuralları biliyorsun."</p>

  <p>Moore'a baktı. 'Senden hoşlanmıştım. Sana güvenmiştim.' Tokasını açıp kılıfından çıkardığı silahını Marquette'e fırlattı. "Burada asıl düşman kim?" dedi. "Bazen merak ediyorum da." Ardından dönüp arabasına doğru yürüdü.</p>

  <p>Moore, Karl Pacheco'nun dolabına bakıp düşündü, burada bir yanlışlık var. Dolabın altında altı çift ayakkabı vardı, hepsi de kırk beş numara, hepsi de çok geniş. Rafta da tozlu kazaklar, bir ayakkabı kutusu dolusu kullanılmış pil, bozuk para ve kocaman bir yığın Penthouse dergisi.</p>

  <p>Bir çekmecenin kayarak açıldığını duyunca döndü, eldivenli elleriyle Pacheco'nun çorap çekmecesini karıştıran Frost'u gördü.</p>

  <p>"Bir şey bulabildin mi?" diye sordu Moore.</p>

  <p>"Ne bir neşter ne de kloroform. Tek bir rulo koli bandı bile yok."</p>

  <p>"Pa pa pa paam!" diye bağırdı banyodan Crowe, elinde içinde kahverengi bir sıvıyla dolu şişelerin göründüğü bir Ziploc torba, sıçrayarak geldi. "İlaç cenneti güneşli Meksika'dan sevgilerle."</p>

  <p>"Roofies mi?" diye sordu Frost.</p>

  <p>"Gamma hidroksibütirat," dedi Moore, üstü İspanyolca yazılı etikete bakarak. "Aynı işe yarıyor."</p>

  <p>"Burada en az yüz erkeğin tecavüzüne yetecek kadar ilaç var," dedi Crowe torbayı sallayarak. "Pacheco'nun aleti oldukça meşgulmüş anlaşılan." Güldü.</p>

  <p>Duyduğu gülme sesi Moore'un sinirine dokundu. O meşgul aleti düşününce, verdiği bütün zararı hatırladı. Sadece vücutlara verdiği zararı değil, ruhlardaki yıkımını da. İkiye böldüğü ruhları. Catherine'in anlattıklarını, her tecavüz kurbanının hayatının önce ve sonra diye ikiye ayrıldığını hatırladı. Bir cinsel saldırı bir kadının hayatını her tebessümün, her parlak anın umutsuzluğa bulandığı soluk ve yabancı bir manzaraya döndürür. Bundan haftalar önce olsa, Crowe'un kahkahasının farkına bile varmayacaktı. Oysa bu akşam bu kahkahayı fazlasıyla duyuyor, duymakla da kalmayıp çirkinliğini fark ediyordu.</p>

  <p>Dedektif Sleeper'ın evde yakaladıkları zenciyi sorguya çektiği oturma odasına gitti.</p>

  <p>"Söyledim size, burada sadece takılıyorduk," dedi adam.</p>

  <p>"Sen cebinde altı yüz dolarla mı takılırsın?"</p>

  <p>"Yanımda nakit olmasından hoşlanırım adamım."</p>

  <p>"Ne almaya geldin buraya?"</p>

  <p>"Hiç."</p>

  <p>"Pacheco'yu nereden tanıyorsun?"</p>

  <p>"Tanıyorum işte."</p>

  <p>"Oh, desene, gerçekten yakın arkadaşsınız. Sattığı neydi?" GHB, diye düşündü Moore. Erkekler için kolay tecavüz ilacı. Almaya geldiği buydu. Bir başka meşgul alet daha.</p>

  <p>Dışarıya, gecenin sessizliğine çıkınca, birden devriye arabalarının dönen ışıkları yüzünden yönünü kaybettiğini anladı. Rizzoli'nin arabası gitmişti. Arabadan geriye kalan boşluğa bakarken, yaptıklarını, yapmak zorunda kaldığını hatırladı, omuzlarındaki yük öylesine ağır geldi ki, kıpırdayamadı. Meslek hayatında daha önce hiç böylesine korkunç bir karar vermek zorunda kalmamıştı, ama doğruyu yaptığından emin olmakla birlikte, hâlâ içinin ezildiğini hissediyordu. Rizzoli'ye duyduğu saygıyla, onun çatıda yaptıklarını bağdaştırmaya çalıştı. Biraz önce Marquette'e söylediklerini geri almak için hâlâ zamanı vardı. Çatıda her şey çok karanlık ve çok karışıktı ve belki de Rizzoli gerçekten Pacheco'nun elinde silah olduğunu sanmıştı. Belki de Moore'un kaçırdığı bir hareket görmüştü. Ama ne kadar uğraşırsa uğraşsın, belleğinden kadının yaptığını haklı gösterecek bir görüntü çıkaramıyordu. Yukarıda tanık oldukları soğukkanlı bir infazdı, farklı yorumlaması imkânsızdı.</p>

  <p>Rizzoli'yi bir daha gördüğünde, masasının üzerine eğilmiş, yanağına bir buz torbası bastırıyordu. Saat geceyarısını geçmiş, Moore'un içinde de sohbet etme isteği kalmamıştı. Oysa Rizzoli kafasını kaldırıp baktı ve gözleriyle Moore'u olduğu yere mıhladı. "Marquette'e ne anlattın?" diye sordu.</p>

  <p>"Ne öğrenmek istediyse, onu. Pacheco'nun nasıl öldüğünü. Yalan söylemedim."</p>

  <p>"Seni orospu çocuğu!"</p>

  <p>"Yoksa ona gerçeği söylemeye can attığımı mı sanıyorsun?"</p>

  <p>"Başka seçeneğin vardı."</p>

  <p>"Senin de vardı. Orada, çatıda. Ama sen yanlış olanı seçtin."</p>

  <p>"Ve sen hiç yanlış karar vermezsin, değil mi? Asla hata yapmazsın?"</p>

  <p>"Yaparsam, bedelini öderim."</p>

  <p>"Ah, tabii. Seni Aziz Thomas bozuntusu."</p>

  <p>Rizzoli'nin masasına yaklaşıp gözlerini kadına dikti. "Birlikte çalıştığım en iyi polislerden birisin. Ama bu akşam, soğukkanlılıkla birine ateş ettin, ben de ettiğini gördüm."</p>

  <p>"Görmen gerekmiyordu."</p>

  <p>"Ama gördüm."</p>

  <p>"Orada ne gördük Moore? Bir sürü gölge, bir sürü hareket. Doğru karar ile yanlış karar arasındaki fark bu kadarcıktı." Kaldırdığı parmakları neredeyse birbirine değecekti. "Bu kadarını da hoş görürüz. Kuşkuya düştüğümüzde, birbirimize bu kadarcık hoşgörü tanırız."</p>

  <p>"Denedim."</p>

  <p>"Yeterince denememişsin."</p>

  <p>"Başka bir polis için yalan söyleyemem. Dostum bile olsa."</p>

  <p>"Burada asıl kötülerin kim olduğunu hiç aklımızdan çıkarmayalım. Kötüler biz değiliz."</p>

  <p>"Eğer yalan söylemeye başlarsak, onlarla aramızdaki çizgiyi nasıl çekeceğiz? Bu işin sonu nereye varacak?"</p>

  <p>Rizzoli yüzündeki buz torbasını indirip yanağını gösterdi. Gözlerinden biri şişip kapanmış, yüzünün sol tarafı da alacalı bir balon gibi şişmişti. Kadıncağızın yarasının vahşi görüntüsü Moore'u sarstı.</p>

  <p>"Pacheco bana bunu yaptı. Öyle dostça bir şaplak değil, yanılıyor muyum? Onlardan ve bizden söz ettin. O hangi taraftandı sence? Beynini dağıtarak dünyaya iyilik ettim. Kimse Cerrah'ı özlemeyecek."</p>

  <p>"Kari Pacheco Cerrah değil. Yanlış adamı temizledin."</p>

  <p>Çürümüş yüzünün yarısı korkunç, yarısı normal, iç ürpertici bir Picasso tablosu gibi, Moore'a baktı.</p>

  <p>"DNA'sı uyuyordu! Nina Peyton'ı..."</p>

  <p>"Nina Peyton'a tecavüz eden oydu, evet. Ama başka hiçbir özelliği Cerrah'a uymuyor." Masasının üzerine bir Saç ve Elyaf raporu bıraktı.</p>

  <p>"Ne bu?"</p>

  <p>"Pacheco'nun saçlarının mikroskop incelemesi. Elena Ortiz'in yarasının kenarında bulunan saçtan farklı renk, farklı kıvrım, farklı deri yoğunluğu. Bambu saçla ilgisi yok."</p>

  <p>Rizzoli laboratuar raporuna bakarak, kımıldamadan oturuyordu. "Hiçbir şey anlamıyorum."</p>

  <p>"Pacheco, Nina Peyton'a tecavüz etti. Onun hakkında kesinlikle söyleyebileceğimiz tek şey, bu."</p>

  <p>"Ama hem Sterling, hem de Ortiz'e tecavüz edilmişti..."</p>

  <p>"Pacheco'nun yaptığını kanıtlayamayız. Artık öldüğüne göre de, asla öğrenemeyeceğiz." Rizzoli başını kaldırıp Moore'a baktı, yüzünün hasarsız yarısı öfkeden kasılmıştı.</p>

  <p>"O olması gerekiyor. Bu kentte rasgele üç kadın seç, her birinin tecavüze uğramış olması ihtimali nedir? işte Cerrahın yapmayı başardığı bu. Üç vuruşta üç isabet. Eğer kadınlara tecavüz eden o değilse, kimi seçeceğini, kimi öldüreceğini nasıl biliyor? Eğer Pacheco değilse, o zaman Cerrah onun bir arkadaşı, bir ortağı olmalı. Pacheco'nun geride bıraktığı artıklarla geçinen siktirici bir akbaba." Laboratuar raporunu Moore'a itti. "Belki de haklısın, öldürdüğüm Cerrah değildi. Ama vurduğum herif de pisliğin tekiydi. Herkes bu gerçeği unutmuşa benziyor. Pacheco pisliğin tekiydi. Bana madalya mı verecekler?" Ayağa kalktı, sandalyesini hızla masasına çarptı, "İdari iş. Marquette beni siktirici bir masa faresine çevirdi. Teşekkürler."</p>

  <p>Moore söyleyecek hiçbir şey bulamadan, aralarındaki uçurumu onaracak hiçbir söz hatırlayamadan, Rizzoli'nin yürüyüp uzaklaşmasını izledi.</p>

  <p>Kendi masasının başına gidip koltuğuna çöktü. 'Doğruyu söyleyenlere kötü gözle bakıldığı bir dünyada dolaşmaya çalışan bir dinozorum ben,' diye düşündü. Şimdi artık Rizzoli'yi düşünemiyordu. Pacheco'ya karşı ellerinde hiçbir şey kalmamış, dönüp dolaşıp başa gelerek, isimsiz bir katili kovalar duruma düşmüşlerdi.</p>

  <p>Tecavüze uğramış üç kadın. Her şey gelip bu gerçeğe düğümleniyordu. Cerrah kadınları nasıl buluyordu? Kadınlardan sadece Nina Peyton tecavüzü polise ihbar etmişti. Elena Ortiz ile Diana Sterling işe polisi karıştırmaktan kaçınmıştı. Onlarınki sadece tecavüzcülerin, kurbanlarının ve onları tedavi eden hekimlerin bildiği, özel travmalardı. Oysa her üç kadın da tıbbi müdahaleyi üç farklı yerde aramıştı. Sterling bir Back Bay psikologunun muayenehanesinde. Ortiz Pilgrim Hastanesi'nin Acil Servisi'nde. Nina Peyton da Forest Hills Kadın Kliniği'nde. Ne personel örtüşmesi olmuştu ne de kadınların birden fazlasıyla karşılaşmış bir hekim, bir hemşire ya da bir görevli vardı.</p>

  <p>Cerrah bir biçimde bu kadınların acı çektiğini öğrenmiş, o acılar da ona çekici gelmişti. Cinsel cinayet işleyenler kurbanlarını toplumun en savunmasız üyeleri arasından seçer. Denetim altına alabilecekleri, aşağılayabilecekleri kadınlar, onları tehdit edemeyecek kurbanlar seçerler. Tecavüze uğramış bir kadın kadar kırılgan başka biri olabilir mi?</p>

  <p>Moore odadan çıkarken Sterling, Ortiz ve Peyton'ın fotoğraflarının raptiyelendiği duvara bakmak için durakladı. Üç kadın, üç tecavüz.</p>

  <p>Bir de dördüncüsü var. Catherine Savannah'da tecavüze uğradı.</p>

  <p>Genç kadının görüntüsü birden aklına gelince gözlerini kırpıştırdı, o görüntüyü duvardaki kurban sergisine eklemek zorundaydı.</p>

  <p>Bir bakıma, her şey gidip, o gece Savvanah'da olanlara dayanıyor. Her şey gidip Andrew Capra'ya dayanıyor.</p>
</body>
</html>
