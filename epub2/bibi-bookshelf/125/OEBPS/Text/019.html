<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p9"><span class="t1"><b>on beş</b></span></p></h4>

  <p class="p7">Judith’e iyi davranmaya çalıştım. Nazik ve sevecen olmaya çalıştım, ama birbirimize duyduğumuz nefret aramıza girip durdu. O benim küçük kardeşim, diyordum kendime, tek kardeşim, onu daha çok sevmeliyim. Ama istemek yetmiyor. İnsan sevgiyi sadece iyi niyetin üstüne kuramıyor. Üstelik niyetim çoğunlukla o kadar da iyi değildi. En başından beri onu kendime rakip gördüm. Ben ilk çocuktum, huysuz ve sorunlu olandım. Her şeyin merkezinde ben olmalıydım. Tanrı’yla yaptığım anlaşmanın şartları böyleydi: Ben farklı olduğum için acı çekmeliydim ve acıma karşılık bütün evren benim etrafımda dönmeliydi. Ev halkına katılan bu bebek benim insan ırkıyla daha iyi bir ilişki kurmama yardım etmek için tasarlanmış bir tedavi malzemesinden başka bir şey değildi. Anlaşma böyleydi sonuçta: Birey olarak bağımsız bir gerçekliği olmaması gerekiyordu, kendine dair ihtiyaçları olmamalı, anne ve babamın sevgisini boşa akıtmamalıydı. O öylesine bir şey, bir mobilya parçasıydı. Ama buna kanmayacak kadar akıllıydım. Dedim ya, Judith’i evlat edindiklerinde on yaşındaydım. Sizin on yaşındaki ufaklıklarınız da aptal değil, on yaş büyük bir yaştır. Artık kendilerini bütün dikkatlerini sadece esrarengiz bir şekilde ciddi ve sorunlu oğullarına yöneltmek zorunda hissetmeyen ebeveynim ilgi ve sevgilerini –evet, özellikle sevgilerini– büyük bir hız ve rahatlamayla o karmaşıklıktan uzak, sevimli bebeğe transfer ettiler. Bebek her şeyin merkezindeki yerimi alacak, ben de modası geçmiş tuhaf bir eşyaya dönüşecektim. Kızmamak elimde değildi. Onu beşiğinde öldürmeye çalıştığım için suçlayabilir misiniz beni? Öte yandan, Judith’i hayatı boyunca bana bunca soğuk davranmaya iten şeyi de anlamışsınızdır. Şu saatten sonra savunma yapmamın anlamı yok. Nefret döngüsünü ben başlattım. Ben başlattım, Jude, ben, ben, ben. Ama bu döngüyü sevginle kırabilirdin isteseydin. İstemedin.</p>

  <p>1961 Mayıs’ında bir cumartesi günü öğleden sonra ailemi ziyarete gittim. O yıllarda metroyla yirmi dakika mesafede yaşamama rağmen eve pek uğramıyordum. Aile çemberinin dışında, bağımsız ve uzaktım; onlarla yeniden herhangi bir bağ kurmamak için elimden geleni yapıyordum. Bir kere ebeveynime karşı temelsiz bir düşmanlığım vardı: Neticede dünyaya bu şekilde gelmeme sebep olan şey onların sağı solu belli olmayan genleriydi. Tabii bir de küçümseyen bakışlarıyla beni büzüştüren Judith vardı. Aman ne güzel. Dolayısıyla melankolik anne telefonlarına katlanamaz hale gelinceye, içimdeki suçluluk duygusu beni yelkenleri indirmeye itinceye dek haftalarca, bazen aylarca eve uğramadığım oluyordu.</p>

  <p>Eve gittiğimde Judith’in hâlâ odasında ve uyuyor olduğunu öğrenince sevindim. İyi de saat üç? Evet, dedi annem, dün gece biriyle randevusu vardı, çok geç döndü. Judith on altı yaşındaydı; sivilceli sıska bir çocukla lisenin basketbol maçını izlemeye, sonra da milk-shake içmeye gittiklerini hayal ettim. İyi uykular sevgili kardeşim, iyice uyu, hiç uyanma. Ne var ki Judith’in yokluğu beni üzgün, tükenmiş ebeveynimle dolaysız ve korumasız bir yüzleşmeye zorladı. Uysal ve donuk annem; bitkin, bıkkın babam. Hayatım boyunca sabit bir şekilde küçülmüşlerdi. Şimdi minicik görünüyorlardı. Neredeyse yok olacak gibi.</p>

  <p>O evde hiç yaşamadım. Judith bebeklikten çıkar çıkmaz onunla aynı odayı paylaşmamız imkânsız hale geldiğinden, Paul’le Martha durumları el vermediği halde üç odalı bir evin masraflarını karşılamak için yıllarca didinmişlerdi. Ben üniversiteye girip de kampüs yakınlarında bir ev tutar tutmaz daha küçük ve ucuz bir daire buldular. Ebeveyn yatak odası girişin hemen sağında, Judith’in odasıysa uzun bir koridorun sonunda, mutfağı geçtikten sonra soldaydı; tam karşıda, babamın rüyada gibi dalgın dalgın oturup <i>Times</i>’a göz attığı oturma odası vardı. Bugünlerde gazeteden başka bir şey okumuyordu. Önceleri zihni çok daha aktifti, şimdiyse donuk, bulanık bir yorgunluk sızdırıyordu yalnızca. Hayatında ilk kez doğru dürüst para kazanmaya başlamıştı; hatta işin sonunda cebi epey dolacaktı ama kendini fakirlik psikolojisine şartlamıştı bir kez: Zavallı Paul, sen acıklı bir hayal kırıklığısın, çok daha fazlasını hak ediyordun. Sayfaları çevirirken onun zihninden gazeteye baktım. Alan Shepard dün çığır açan yörünge altı uçuşunu yapıp ABD’nin insan taşıyan ilk uzay macerasının kahramanı oldu. ABD UZAYDA 115 MİL UZAĞA İNSAN FIRLATIYOR, diye bağırıyordu gazetenin manşeti. KAPSÜLÜN KONTROLLERİ SHEPARD’DA, 15 DAKİKALIK UÇUŞU RADYODAN NAKLEN. Babamla iletişim kurmanın bir yolunu arıyordum. “Uzay yolculuğuna ne diyorsun?” diye sordum. “Radyodan dinledin mi?” Omuz silkti. “Kimin umurunda. Saçmalık hepsi. Milletin vaktini de parasını da boşa harcıyorlar. ELIZABETH VATİKAN’DA PAPAYI ZİYARET EDİYOR. Şişko Papa John, besili bir rabbiye benziyor. JOHNSON ASYA’DA ABD’NİN ASKER KULLANIMINI GÖRÜŞMEK ÜZERE LİDERLERLE BULUŞACAK Sayfaları atlaya atlaya göz atmaya devam etti babam. ROKETLER İÇİN GOLDBERG’DEN YARDIM İSTEĞİ. KENNEDY ASGARİ ÜCRET TASARISINI İMZALADI. Hiçbir şey ilgisini çekmiyordu, KENNEDY’DEN GELİR VERGİSİ İNDİRİMİ SÖZÜ bile. Spor sayfalarında oyalandı biraz. Belli belirsiz bir ilgi titreşimi. CARRY BACK ÇAMUR YÜZÜNDEN 87. KENTUCKY DERBİSİNİN EN GÜÇLÜ FAVORİSİ. YANKEES SAHİLDEKİ AÇILIŞ MAÇINDA 21.000 İZLEYCİ ÖNÜNDE ANGELS’A KARŞI. “Derbide kimi tutuyorsun?” diye sordum. Başını salladı. “Ne anlarım ben atlardan?” dedi. Kalbi bir on sene daha atacak olsa da babamın aslında uzun süredir ölü olduğunu o gün anladım. Tepki vermeyi bırakmıştı. Dünya onu yenmişti.</p>

  <p>Onu dalgın düşünceleriyle baş başa bırakıp annemle suya sabuna dokunmayan zorlama bir sohbete başladım. Perşembe günü Hadassah’ın<a id="k18" href="../Text/DiPNOTLAR.xhtml#a18"><sup>[18]</sup></a> okuma grubunda <i>Bülbülü Öldürmek</i>’i tartışacaklarmış. Ben o kitabı okumuş muyum? Okumadım. Neler yapıyormuşum son zamanlarda? Güzel bir film izlemiş miyim? <i>L’Avventura,</i> dedim. Fransız filmi mi, diye sordu. İtalyan, dedim. Konuyu anlatmamı istedi. Bir şey anlamadan sabırla dinledi. “Kiminle gittin sinemaya?” diye sordu. “Var mı görüştüğün güzel kızlar?” Bekar oğlum benim. Yirmi altı yaşına geldi, daha nişanlı bile değil. Bu gıcık soruyu uzun yılların deneyiminin getirdiği hünerle savuşturdum. Üzgünüm Martha. İstediğin torunları sana ben veremeyeceğim. Judith’i beklemek zorundasın; çok uzun sürmez, merak etme.</p>

  <p>Annem, “Tavuğu haşlamam gerek,” diyip ortalıktan kayboldu. Patlayacak kadar sıkılana dek babamla oturduktan sonra koridoru geçip tuvalete gittim. Judith’in odası tuvaletin yanında, kapısı aralıktı. İçeri baktım. Işıklar kapalı, panjurlar çekili; ama zihnine dokunduğumda uyanık olduğunu ve kalkmayı düşündüğünü öğrendim. Pekala, bir jest yap, arkadaşça davran Duvid. İncilerin dökülmez ya. Hafifçe kapıya vurdum. “Selam, ben geldim,” dedim. “Girebilir miyim?”</p>

  <p>Doğruldu, koyu mavi pijamalarının üstüne süslü püslü, beyaz bir sabahlık geçirdi. Esnemeler, gerinmeler. Normalde de gergin olan yüzü fazla uyumaktan şişmişti. Her zamanki alışkanlığımla zihnine girdiğimde orada yeni ve şaşırtıcı bir şey gördüm. Kız kardeşimin erotizm dünyasına açılışı. Önceki gece. Hepsi oradaydı: Park halindeki arabanın içinde hızlı bir yiyişme, artan heyecan, bu gece okşama fasıllarından ileri gidileceğinin ani idrakı, aşağı inen külotlar, acemi pozisyon arayışları, prezervatif yoklama, son tereddüdün de yerini tümüyle arzuya bıraktığı an, bakire yarığı kayganlaştırmaya uğraşan aceleci, deneyimsiz parmaklar, temkinli, sarsak kurcalamalar, penisin atağı, şaşkınlık içinde penetrasyonun acısız bir şekilde gerçekleştiğini anlama, bedenin bedene geçişi, çocuğun erken gelen patlaması, akabindeki kargaşa, Judith’in içindeki suçluluk duygusu, kafasındaki karışıklık, tatmin olmamışlığın getirdiği hayal kırıklığı. Arabayla eve dönüş, sessiz, utançla. Eve giriş, parmak uçlarında, henüz yatmamış ihtiyatlı ebeveyne boğuk bir merhaba. Geç bir duş. Bekareti bozulan ve hafifçe şişmiş vulvayı inceleyip temizleme. Sık sık bölünen rahatsız bir uyku. Yataktan çıkmadan geçirilen uzun bir uyanıklık evresi, gece olanları düşünme: Kadınlığa giriş yapmaktan memnun, rahatlamış, ama korku da var. Yataktan kalkıp dünyayla yüzleşmeye duyduğu isteksizlik, özellikle de Paul’le Martha’yla yüzleşmeye. Judith, sırrın benim için sır değil.</p>

  <p>“Nasılsın?” diye sordum.</p>

  <p>Teatral bir kaygısızlıkla kelimeleri yaya yaya cevap verdi. “Uykulu. Dün gece çok geç döndüm eve. Sen neden buradasın?”</p>

  <p>“Ailemi görmek için ara sıra uğruyorum.”</p>

  <p>“Peki. Seni gördüğüme sevindim. Bay bay”</p>

  <p>“Bu hiç arkadaşça bir tavır değil Jude. Bu kadar mı tiksiniyorsun benden?”</p>

  <p>“Neden beni rahat bırakmıyorsun Duv?”</p>

  <p>“Dedim ya, nazik olmaya çalışıyorum. Tek kardeşim sensin. Kafamı uzatıp bir merhaba demek istedim.”</p>

  <p>“Dedin işte. Daha ne?”</p>

  <p>“Son görüştüğümüzden beri neler yaptığını anlat bana mesela.”</p>

  <p>“Niye, umurunda mı sanki?”</p>

  <p>“Umurumda olmasa neden sorayım?”</p>

  <p>“Eminim öyledir,” dedi. “Nasıl olduğum, ne yaptığım hiç umurunda değil. Sen David Selig’den başka kimseyi umursamazsın, rol yapmanın alemi yok. Bana kibar sorular sormak zorunda değilsin. Sen sorunca bir tuhaf oluyorlar zaten.”</p>

  <p>“Dur bir dakika.” Düelloya bu kadar da çabuk girmeyelim kardeşim. “Seni böyle düşündüren...”</p>

  <p>“Haftada bir bile aklına geldiğimi sanmıyorum. Ben senin için mobilya gibi bir şeyim. Salak kız kardeş. Şımarık velet. Bir rahatsızlık. Benimle hiç oturup konuştun mu? Herhangi bir şey hakkında hiç konuştuk mu? Hangi okula gittiğimi bile bilmiyorsundur kesin. Senin için bir yabancıdan farkım yok.”</p>

  <p>“Hayır, var.”</p>

  <p>“Benim hakkımda ne biliyorsun ki?”</p>

  <p>“Çok şey.”</p>

  <p>“Örnek ver.”</p>

  <p>“Yeter artık Jude.”</p>

  <p>Tek bir örnek ver. Sadece bir tane. Benimle ilgili bir şey. Mesela...”</p>

  <p>“İyi. Örnek mi istiyorsun? Mesela dün gece biriyle yattığını biliyorum.”</p>

  <p>İkimiz de afallamıştık. O kelimelerin ağzımdan çıkmasına izin verdiğime inanamaz bir halde, kanımı donduran bir sessizlik içinde ayakta dikiliyordum; Judith elektrik şoku yemiş gibi sarsılmıştı, vücudu kaskatı kesilip doğrulurken gözleri şaşkınlıktan alev alev parlıyordu.</p>

  <p>“Ne?” dedi en sonunda. “Sen ne dedin Duv?”</p>

  <p>“Duydun.”</p>

  <p>“Bir şey duydum ama yanlış duymuş olmalıyım. Bir daha söyle.”</p>

  <p>“Hayır.”</p>

  <p>“Neden?”</p>

  <p>“Beni rahat bırak Jude.”</p>

  <p>“<i>Kim söyledi bunu sana?</i>”</p>

  <p>“Lütfen, Jude...”</p>

  <p>“Bunu sana kim söyledi?”</p>

  <p>“Hiç kimse,” diye mırıldandım.</p>

  <p>Gülüşünde dehşet verici bir zafer vardı. “Biliyor musun? Sana inanıyorum. Sana gerçekten inanıyorum. Kimseden duymadın. Zihnimde bulup çıkardın, öyle değil mi Duv?”</p>

  <p>“Keşke hiç gelmeseydim buraya.”</p>

  <p>“Hadi, kabul et. Niye kabul etmiyorsun? İnsanların zihnini okuyorsun Duvid, doğru değil mi? Sirklerde çalışan ucubeler gibi bir şeysin sen. Uzun zamandır şüpheleniyordum zaten. Hep içine bir şeyler doğuyor ve bunlar hep doğru çıkıyor. Haklı çıktığın zaman nasıl da şarlatanca saklamaya çalışıyorsun ucubeliğini. Tahminlerin doğru çıkınca nasıl da şansa sarılıveriyorsun. Tabii ya, şans! Bu orospu çocuğu aklımı okuyor galiba, dedim kendi kendime kaç kez. Ama sonra delilik bu dedim, zihin okuyabilen insan yoktur, bu imkansız. Ama doğru, değil mi? Tahmin etmiyorsun. Bakıyorsun. Sana karşı apaçığız ve bizi kitap gibi okuyorsun. Röntgenliyorsun. Doğru, değil mi?”</p>

  <p>Arkamda bir ses duyunca, korkudan sıçradım. Martha kafasını içeri uzatmış bakınıyordu. Belli belirsiz, dalgın bir gülücük. “Günaydın Judith. Yoksa tünaydın mı desem? Bakıyorum muhabbeti koyulaştırmışsınız. Çok sevindim. Kahvaltı etmeyi unutma Judith.” Ve yoluna devam etti.</p>

  <p>Judith sertçe, “Neden söylemedin anneme? Her şeyi anlatsana. Dün gece neredeydim, onunla ne yaptım, ne hissettim...” dedi.</p>

  <p>“Yeter Jude.”</p>

  <p>“Soruma cevap vermedin. Var böyle acayip bir gücün, değil mi? Var, değil mi? <i>Söylesene!</i>”</p>

  <p>“Evet, var.”</p>

  <p>“Ve hayatın boyunca gizlice insanları gözetleyip durdun.”</p>

  <p>“Evet. Evet.”</p>

  <p>“Biliyordum. Bilmiyordum ama biliyordum en baştan beri. Bu her şeyi açıklıyor. Neden çocukken senin yanında kendimi hep kirli hissettiğimi, neden yaptığım her şey ertesi günün gazetelerine çıkabilecekmiş gibi hissettiğimi; hepsini açıklıyor. Hiçbir zaman mahremiyetim olmadı. Kendimi banyoya kilitlediğimde bile yalnız değildim. Hiç mahrem hissetmedim.” Ürperdi. “Umarım seni hayatım boyunca bir daha görmem Duv. Ne olduğunu biliyorum artık. Keşke seni hiç tanımasaydım. Eğer seni bir daha beynimin içini kurcalarken yakalarsam taşaklarını keserim. Anladın mı? Şimdi toz ol, giyineceğim.”</p>

  <p>Sendeleye sendeleye çıktım odadan. Banyoda lavabonun soğuk kenarına tutunup kızarmış, bocalayan yüzümü incelemek için aynaya yaklaştım. Afallamış, şok olmuş gibi görünüyordum; felç geçirmiş gibi kaskatıydı yüzüm. Dün <i>gece biriyle yattığını biliyorum.</i> Ne diye söylemiştim bunu ona? Kazara mı? Beni basiretimi bağlayacak kadar kışkırttığı için mi çıkmıştı bu sözler ağzımdan? Ama daha önce kimsenin beni böyle köşeye kıstırmasına izin vermemiştim. Hiçbir şey kazara olmaz, diyordu Freud. Dil sürçmesi diye bir şey yoktur. Her şey, o ya da bu düzeyde, kasıtlıdır. Judith’e söylediğim şeyi, hakkımdaki gerçeği artık bilmesini istediğim için söylemiş olmalıydım. Ama neden? Neden başkası değil de Judith? Evet, Nyquist’e de söylemiştim, ama onda bir tehlike yoktu; üstelik başka kimseye itiraf etmemiştim. Saklamak için onca zahmet girdikten sonra; değil mi Bayan Mueller? Ve şimdi Judith gerçeği biliyordu. Canıma okuyabileceği, beni mahvedebileceği bir silah vermiştim ona.</p>

  <p class="p11">Ona bir silah vermiştim. Ne tuhaf ki kullanmaya kalkmadı hiç.</p>
</body>
</html>