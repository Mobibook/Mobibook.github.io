<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p6"><span class="t1"><b>on iki</b></span></p></h4>

  <p class="p7">Daha göz alıcı, daha Dostoyevskivari anlarında David Selig gücünü bir lanet, akla hayale sığmaz bir günaha karşılık verilen vahşi bir ceza gibi düşünmekten hoşlanıyordu. Kabil’den kalan bir iz belki de. Bu özel yeteneğinin başına çok dert açtığı ortadaydı ama, daha makul düşünebildiği anlarda, yeteneğini bir lanet gibi görmenin rahatına fazla düşkün şımarık bir insanın melodramatik saçmalıkları olduğunu biliyordu Selig. Güç kendisine verilmiş ilahi bir hediyeydi. Güç insanı kendinden geçiren bir coşkunluk veriyordu ona. Güç olmadan hiçbir şeydi, aptal Yahudi’nin tekiydi, ama güç varken tanrıydı. Lanet mi şimdi bu? Çok mu korkunç bir şey? Gametle gamet birleştiğinde tuhaf bir şey olur ve şöyle der kader: Gel Selig Bebek, gel tanrı ol! Ve sen buna burun mu kıvırıyorsun? Sophokles seksen sekiz yaşında mı ne bedensel tutkularının yaptığı baskılardan daha uzun yaşadığı için ne kadar rahatladığını dile getirmişti. Nihayet zorba efendilerimden kurtuldum, demişti bilge ve mutlu Sophokles. Şu halde Sophokles’in, eğer ki Zeus ona geriye dönüp de hayatının bütün seyrini değiştirme şansı verseydi, hayat boyu iktidarsızlığa razı olacağını varsayabilir miyiz? Kendini kandırma Duvid: Bu telepati işi ne kadar ağzına sıçarsa sıçsın, ki epey feci sıçtı, onsuz bir dakika bile duramazsın. Çünkü güç aşırı bir zevk veriyor sana, kendinden geçiren bir coşkunluk.</p>

  <p>Güç zevk ve coşkunluk veriyordu. Bütün Talmud’un tek ve net bir ifadeyle özetlenmiş hali. Faniler bir gözyaşı vadisinin içine doğar ve mümkün olan her anda hayatlarından olabildiğince keyif almaya çalışırlar. Bazıları haz peşinde koşarken başka başka şeylerden medet ummaya zorlanır; seks, uyuşturucu, içki, televizyon, sinema, kumar, borsa, at yarışı, rulet masası, kırbaçlar, zincirler, kitapların ilk baskılarını toplamalar, Karayiplere seyahatler, Çin enfiye şişeleri, Anglo-Sakson şiirleri, lastik kıyafetler, profesyonel futbol maçları ve daha neler gibi. Ama o değildi, lanetli David Selig öyle değildi. David Selig’in tek yapması gereken, levazımı sonuna kadar açıp telepatik esintiyle sürüklenen düşünce dalgalarını büyük bir zevkle dinlemekti. Kılını bile kıpırdatmadan yüzlerce dolaylı yaşam sürdü Selig. Hazine dairesine binlerce ruhun avantasını yığdı. O coşkun zevk. Ama tabii bu coşkun ve zevkli kısım epey bir zaman önceydi.</p>

  <p>En iyi yılları on dörtle yirmi beş yaş arasıydı. On dördünden önce, içine aldığı verilerden keyif alamayacak kadar naif, şekilsizdi. Yirmi beşinden sonraysa içinde büyüyen çoraklık, o ekşi yalnızlık hissi zevk alma kapasitesini köreltti. Ama on dörtle yirmi beş arası. O altın yıllar. Ah!</p>

  <p>O zamanlar çok ama çok daha canlı ve berraktı. Bir gündüz düşü gibiydi hayat. Dünyasında duvarlar yoktu; her yere girebilir, her şeyi görebilirdi. Varlığın keskin aroması. Algının zengin özsularında demlenmiş. Selig kırkını geçinceye dek yıllar içinde görüntü netliği ve alan derinliği açısından neler kaybettiğini fark etmedi. Otuzlarının ortasına gelinceye kadar gücü hissedilir şekilde sönmeye başlamamışsa da kemale erdiği ilk yıllardan itibaren yavaş yavaş zayıfladığı muhakkaktı, öyle azar azar azalmıştı ki Selig biriken kaybı fark edemedi. Ama değişim kesin, nicelikten ziyade nitelikseldi. Artık en iyi gününde aldığı girdiler bile ergenliğinden hatırladığı girdilerin keskinliğine yaklaşamıyordu. O uzak yıllarda güç ona şimdiki gibi sadece kafataslarının altında geçen konuşmalardan kesitlerle seyrek ruh kırıntıları değil, renklerden, dokulardan, kokulardan ve yoğunluklardan oluşan gösterişli bir evren sunuyordu: başka duyusal alımların sonsuzluğundan geçen bir dünya; zihnindeki küre şekilli, camsı ve parlak ekranda sırf onun keyfi için yakalanıp oynatılan bir dünya.</p>

  <p>Örnek: Sıcak ve Brueghelvari bir kır manzarasında vakit öğleni az geçe insanı kaşındıran ağustos otlarına dayanmış yatıyor. Yıl 1950 ve Selig on beşinciyle on altıncı doğum gününün ortasında bir yerlerde sakin sakin takılıyor. Ses efektleri Maestro: Beethoven’ın Altıncısı yükseliyor usul usul, tatlı flütlerle oyunbaz pikololar. Güneş bulutsuz gökyüzünde salınıyor. Hafif bir rüzgar mısır tarlasını çevreleyen söğütleri uyandırıyor. Bebek mısır titriyor. Dere akıyor şırıl şırıl. Cırcırböceklerini duyuyor Selig. Bir sivrisineğin vızıltısını dinleyip hayvanın kendi çıplak, tüysüz, terden parlayan göğsüne sıfırlamasını izliyor sakince. Ayakları da çıplak; üstünde sadece soluk mavi dar kotu var. Taşra sefası süren şehir çocuğu.</p>

  <p>Çiftlik Ellenville’den on iki mil uzaktaki Catskills’te. Sahipleri esmer tenli Teutonların bir kabilesi olan Schieleler. Yumurta üretip çeşit çeşit sebze ekip biçiyorlar ve yaz aylarında konuk evlerini taşra avuntusu arayan kentli Yahudi ailelere kiralayarak geçimlerine katkıda bulunuyorlar. Bu yılın kiracıları Brooklyn, New York’tan Sam ve Anette Stein ile kızları Barbara. Stein ailesi yakın aile dostları Paul ve Martha Selig’i oğulları David ve kızları Judith’le birlikte çiftlikte bir hafta geçirmeye davet etti. (Sam Stein’la Paul Selig, nihayetinde banka hesaplarını boşaltacak ve iki aile arasındaki dostluğu bitirecek bir ortaklığa girip televizyon seti yedek parçası toptancısı olmayı planlıyorlar. Zaten Paul Selig aptalca ticari girişimlere balıklama atlamaktan hayatı boyunca geri durmayacak.) Bugün ziyaretin üçüncü günü ve David öğleden sonra esrarengiz bir şekilde yapayalnız buluverdi kendini. Babası, Sam Stein’la birlikte günübirlik bir yürüyüşe çıktı. Yakındaki tepelerin dinginliğinde ticari hamlelerinin ayrıntılarını netleştirecekler. Hanımlar beş yaşındaki Judith’i de alıp arabayla Ellenville’in antika dükkanlarını keşfetmeye gittiler. Sonu gelmeyen günlük işlerle uğraşan ağzı sıkı Schieleler ile ilkokul üçüncü sınıftan lise yıllarına kadar David’le aynı sınıfta okuyan on altı yaşındaki Barbara Stein’dan başka kimse yok çiftlikte. David’le Barbara günü mecburen birlikte geçirecekler. Belli ki Stein ve Selig ailelerinin, zürriyetleri arasında romantizm yeşereceğine dair dile getirilmemiş bir umutları var. Çok naif bir beklenti. Buram buram cinsellik kokan, kararınca güzel, koyu saçlı, ipek tenli, uzun bacaklı, sofistike ve sakin tavırlı Barbara David’den kronolojik açıdan altı ay, sosyal gelişim açısındansa üç dört yıl büyük. David’e özel bir antipati duyduğu söylenemez, ama onun tuhaf, rahatsız edici, uyumsuz ve itici olduğunu düşünüyor. Özel yeteneğinden haberi yok –kimsenin yok; David buna dikkat ediyor– ama yedi yıl boyunca yakından gözlem yapma fırsatı oldu ve çocukta bir bityeniği olduğunun farkında. Erkenden evleneceği (belki bir doktor, avukat ya da sigortacıyla) ve bir sürü bebek doğuracağı alnında yazan geleneksel bir kız ve David gibi karanlık ruhlu ve acayip biriyle arasında aşk doğma ihtimali zayıf. David bunu çok iyi biliyor ve Barbara öğlene doğru gelip de, “Beni soran olursa ormana yürüyüşe gittiğimi söyle,” diyerek ortalıktan kaybolduğunda bırakın şaşırmayı rahatsız bile olmuyor. Kızın elinde ciltsiz bir şiir antolojisi var. Ama David buna kanacak değil. Kızın her fırsat bulduğunda on dokuz yaşındaki Hans Schiele’yle pompaya gittiğini biliyor.</p>

  <p>Demek David kendi haline bırakıldı. Dert değil. Eğlenmek için kendine özgü yolları var. Bir süre çiftlikte gezinip tavuk kafesine ve biçerdövere baktıktan sonra sakin bir kır köşesine çörekleniyor. Zihin-filmleri zamanı geldi. Miskin miskin sallıyor oltasını. Güç yükselip aranmaya başlıyor. Ne okumalı, ne okumalı şimdi? Ah, bir temas hissi. Arayış içindeki zihni başka bir zihin düşürdü işte ağına, vızıldayan, küçük, loş ve yoğun bir zihin. Doğrusunu isterseniz bir an bu: David’in zihin teması insanlarla sınırlı kalmıyor. Tabii arıdan gelen çıktılar sözel yahut kavramsal değil. Eğer arı bir şey düşünebiliyorsa bile David bu düşünceleri tespit etmekten aciz. Bununla birlikte arının kafasına girebiliyor. Minik, tıkız, kanatlı ve tüylü olmanın nasıl bir şey olduğunu yoğun bir şekilde hissediyor. Arıların evreni ne kadar kuru: ne kadar kansız, susuz, kurak. Havada süzülüyor David. Aniden alçalıyor. Yakından geçen bir kuştan paçayı kurtarıyor, kanatlı bir fil gibi azman görünüyor kuş. Polen yüklü şehvetli çiçeklerin kuytularına dalıyor David. Sonra tekrar havalanıyor. Dünyayı arının façetalı gözlerinden görüyor. Her şey binlerce parçaya bölünüyor; çatlak bir aynadan yansır gibi; ana renk gri ama köşelerde tuhaf tonlar dolaşıyor; bildiği renklere denk düşmeyen ara mavilerle sönük kırmızılar. Yirmi yıl sonrasının kelime dağarcığına sahip olsa bu etkinin feci şekilde uyuşturucu kafasına benzediğini söyleyecek. Ne var ki arının zihni sınırlı. David çabucak sıkılıyor. Böceği bir anda terk edip algılarını ağıla yönelterek bir tavuğun ruhuna kenetliyor. Yumurtluyor bu tavuk! İçinde ritmik kasılmalar, hem zevk hem acı verici, büyük ve zorlu bir boku vücuttan atmak gibi. Çılgınca gıdaklamalar. Kafesin pis kokusu, keskin, ağır. Her yerde fazla fazla saman hissi. Dünya bu kuşa çok karanlık ve donuk görünüyor. <i>Ikın. Ikın.</i> Oooh! Orgazmik bir heyecan! Yumurta kuluçkadan kayıp sağ salim yere iniyor. Tavuk sakinleşiyor, doğasının gereğini yerine getirmiş, tükenmiş. David bu esrime anında tavuğu terk ediyor. Bitişikteki ormanın derinliklerine dalıp bir insan zihni buluyor. İçine giriyor. Kendi türüyle kaynaşmak çok daha zengin, çok daha yoğun bir deneyim. Benliği hattın öbür ucundaki kişinin benliğine karışıyor; Hans Schiele’yle sevişen Barbara Stein bu. Kız çıplak; geçen yıl dökülen yapraklardan mürekkep bir halının üstünde yatıyor. Bacakları iki yana ayrılmış, gözleri kapalı. Teni terden nemli. Hans’ın parmakları kızın omuzlarının yumuşak etine gömülüyor ve sarı kirli sakalıyla sert yanakları kızın yanaklarına sürtünüyor. Ağırlığı kızın bağrını eziyor, göğüslerini düzleştirip ciğerlerini boşaltıyor. Kararlı hücumlar ve değişmeyen bir tempoyla kızın içine giriyor ve uzun, sert aleti yavaş yavaş, sabırla, tekrar tekrar kızı sarsarken kızın kasıklarından, aradaki mesafeden ötürü David’e ulaşana dek yoğunluğu azalan, girdap gibi bir heyecan dalgası yayılıyor. David kızın zihninden sert penisin hassas, yumuşak ve kaygan iç zarlara vuruşunu gözlemliyor. Kızın gürültüyle çarpan kalbini duyuyor. Hans’ın bacaklarını döven topuklarını fark ediyor. Kalçasında ve uyluklarında kendi sıvılarının kayganlığını hissediyor. Ve orgazmın baş döndürücü kasılmalarını duyumsamaya başlıyor şimdi. David kızın zihninde kalmaya uğraşıyor ama başaramayacağını biliyor: Boşalmak üzere olan bir insanın bilincine tutunmak vahşi bir ata binmeye çalışmak gibi. Kızın pelvisi kavislenip yükseliyor, tırnakları aşığının sırtına batıyor can havliyle, başı bir yana dönüyor, nefessiz kalıyor ve tam zevkten patlayacakken David’i dizginleri boşalan zihninden atıveriyor. David kısacık bir yolculuktan sonra Hans Schiele’nin heyecansız ruhuna giriyor; Hans bu bakir röntgenciye kısa bir süreliğine de olsa Barbara Stein’ın fırınındaki ateşi körüklemenin nasıl bir şey olduğunu deneyimleme fırsatı veriyor farkında olmadan, sok, bir daha sok, bir daha sok, bir daha sok, kızın içindeki kaslar son haddinde irileşen sopayı sımsıkı sarıyor ve sonra neredeyse anında Hans’ın coşarak yaklaşan orgazmının ilk gıcıklanmaları geliyor. Bilgiye aç David bütün gücüyle dayanıp orgazmın kargaşası boyunca hatta kalmayı umuyor, ama olmuyor, yine tekmeyi yiyor, kontrolsüz bir şekilde düşüyor ve dünya baş döndürücü renk girdaplarıyla döne döne onu ardında bırakıyor, derken çıt! Yeni bir barınak buluyor. Burada her şey sakin. Karanlık ve soğuk bir ortamda süzülüyor şimdi. Ağırlığı yok; bedeni uzun, zayıf ve kıvrak; zihni neredeyse bir boşluk, ama içinde düşük seviyeli, belli belirsiz, titrek, serin algılar seğiriyor. Bir balığın zihnine girmiş olmalı, belki bir alabalığın. Hızla akan dereyle aşağılara süzülürken hareketlerinin akıcılığından, yumuşaklığından ve yüzgeçlerini yalayan buz gibi soğuk saf suyun lezzetli dokusundan zevk alıyor. Çok az görebiliyor, koku dersen daha da az; bilgi ona pullarında hissettiği küçük darbeler, minik yön değişimleri ve müdahaleler şeklinde geliyor. Gelen her bilgi parçasına kolaylıkla tepki verip kah bir kayanın sivri ucundan kaçmak için sağ sol yapıyor, kah hızlı bir alt akıntı yakalamak için yüzgeçlerini çırpıyor. Süreç gerçekten büyüleyici, ne var ki balığın kendisi biraz donuk bir yol arkadaşı. David alabalıklık deneyimini iki üç dakika tattıktan sonra fırsatını bulur bulmaz büyük bir memnuniyetle daha kompleks bir zihne atlıyor. Huysuz ihtiyar George Schiele bu, Hans’ın babası. Mısır tarlasının uzak bir köşesinde çalışıyor. David, Schieleler’in en yaşlısı olan bu adamın zihnine daha önce girmedi. Nemrut ve ürkütücü bir karakter, altmışını devirmiş, az konuşuyor ve çiftliğin bütün günü alan işlerini görürken geniş çeneli yüzü çatık kaşlı, soğuk ve sert bir ifadede donup kalmış gibi somurtuyor. David ara ara adamın toplama kampına atılanlardan biri olup olmadığını merak ediyor, Schieleler’in Amerika’ya 1935’te geldiğini biliyor oysa. Çiftçinin yaydığı aura öyle nahoş ki David şimdiye kadar ona hiç bulaşmadı, ama alabalık yüzünden sıkıntıdan patlamak üzere olduğundan Schiele’ye kayıyor, anlaşılmaz Almanca düşüncelerin yüzdüğü kalın katmanları geçip çiftçinin ruhunun bodrum katına, özünün yaşadığı yere iniyor. Şaşkınlık: ihtiyar Schiele bir mistikmiş meğer, bir esrik! Haşinlik yok burada. Karanlık ve Luthervari bir kindarlık yok. Safi Budizm bu: Schiele tarlalarının bereketli topraklarında durmuş, ayağı yerde sağlam, çapasına dayanarak evrenle bütünleşiyor. Ruhu Tanrı’yla dolup taşıyor. Şeylerin, her şeyin birliğine dokunuyor. Gökyüzü, ağaçlar, toprak, bitkiler, dere, böcekler, kuşlar –her şey bir aslında; her şey kesintisiz bir bütünün parçası ve Schiele bu bütünle mükemmel bir uyum içinde. Nasıl olabilir bu? Bu kadar sevimsiz, bu kadar kapalı bir adam kendi derinliklerinde nasıl böyle büyük sevinçlerle oynaşabilir? Neşesini bir hissedin! Duyuları her yanını sarıyor! Kuş cıvıltıları, güneş ışığı, çiçek ve çapalanmış toprak kokusu, sivri uçlu yeşil mısır saplarının hışırtısı, terin kızarmış, derin oluklu boyundan aşağı damlaması, gezegenin eğimi, dolunayın kendini vaktinden önce belli eden pofuduk hatları –binlerce haz sarmalıyor bu adamı. David aldığı zevki paylaşıyor onunla. Zihninde hürmet ve huşu içinde diz çöküyor. Ulu bir ilahi bu dünya. Schiele eylemsizliğini bozarak çapasını indirip kaldırmaya başlıyor; iri kaslar gerilirken metal çapa toprağı kazıyor, her şey olması gerektiği gibi, hepsi ilahi bir plana hizmet ediyor. Böyle mi geçiyor Schiele’nin günleri? Böyle bir mutluluk mümkün mü? David gözlerinin dolduğunu hissedip şaşırıyor. Bu alelade, dar kafalı adam bu zarif maneviyatla yaşıyor. Aniden yüzü düşen ve adamı içten içe kıskanan David zihnini ondan koparıyor, hızla döndürüp ormana yöneltiyor ve yeniden Barbara Stein’a iniyor. Barbara sırtüstü yere uzanmış, terden yapış yapış, tükenmiş. Kızın burun deliklerinden ekşimeye başlamış meni kokusu alıyor David. Kız elini tenine sürtüp üstüne yapışan yaprak ve çimen parçalarını silkeliyor. Yumuşayan meme uçlarına dokunuyor tembelce. Zihni yavaş, donuk, neredeyse alabalığınki kadar boş şu anda: Seks bütün kişiliğini emip kurutmuş sanki. David Hans’ın zihnine kayıp onun da daha iyi durumda olmadığını görüyor. Barbara’nın yanında uzanan ve harcadığı onca efordan sonra hâlâ kesik kesik soluyan delikanlı uyuşuk ve depresif. İşini bitirmiş, şimdi arzudan eser yok içinde; uyku bastırmış bir halde biraz önce sahip olduğu kızı süzerken farkında olduğu tek şey vücut kokularıyla kızın saçının dağınıklığı. Zihninin daha üst katmanlarında ara ara sarsak bir Almancayla kesilen İngilizce bir düşünce var; bitişikteki çiftlikte yaşayan ve Hans’a ağzıyla Barbara’nın yapmayı reddettiği şeyi yapmaya söz veren o kızı düşünüyor istekle. Cumartesi günü onunla görüşecek. Zavallı Barbara, diye düşünüyor David, şu anda Hans’ın aklından geçenleri bilse ne derdi acaba. Aylak aylak iki zihin arasında köprü kurmaya çalışıyor, düşüncelerin birbirine akabileceği şeklinde muzip bir umutla iki zihne birden giriyor, ama arayı yanlış hesaplayıp kendini, Hans’la teması koparmadan, esrik bir mutluluğa dalmış ihtiyar Schiele’nin zihninde buluyor yine. Babayla oğul, yaşlıyla genç, rahiple kafir. David ikili teması sürdürüyor kısa bir an daha. Ürperiyor. Muazzam bir hisle, hayatın bütünlüğüyle doluyor içi.</p>

  <p class="p11">O yıllarda hep böyleydi işte: sonsuz bir <i>trip</i>, rengarenk bir yolculuk. Ama her türlü güç çürür. En güzel hayallerin rengi atar zamanla. Grileşir dünya. Entropi bizi alt eder. Solar her şey Gider. Her şey ölür.</p>
</body>
</html>