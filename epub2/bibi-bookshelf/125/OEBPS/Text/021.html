<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p9"><span class="t1"><b>on yedi</b></span></p></h4>

  <p class="p7">Her şeyin ortasında, ölü noktadayım. Hareketsiz, statik; demir atmış gibi. Hayır, yalan bu, yalan değilse bile en azından kötü niyetten uzak ama yanlış bir ifade, hatalı bir metaforlar öbeği. Deniz seviyem alçalıyor. Hep cezirdeyim. Med-cezirin cezirinde, gel-gitin gitindeyim hep. Çıplak, kayalık bir kıyı oldum, demir gibi sert; geride kalan kirli kahve yosun şeritlerinin hızla çekilen köpüklü dalgalara salınmaya çalıştığı. Oraya buraya kaçışan yeşil yengeçler. Evet, çekiliyor sularım, azalıyorum, seyreliyorum. Biliyor musunuz, artık bunu o kadar da dert etmiyorum. Çalkantılar yaşıyor, bir iyi bir kötü oluyorum ama</p>

  <p class="p12">Artık</p>

  <p>Bunu o kadar da</p>

  <p>Dert etmiyorum.</p>

  <p>Kendimden geri çekilmeye başlayalı üç yıl oldu. Sanıyorum 1974 baharıydı. O zamana kadar saat gibi hatasız işliyordu, gücüm yani, ne zaman çağırsam oradaydı, hiç şaşmaz, alışıldık marifetlerinde hiç takılmaz, bütün pis ihtiyaçlarımda üstüne düşeni yapardı; sonra birdenbire, hiç sebepsiz şekilde, ölmeye başladı. Küçük girdi hataları. Kısa psişik iktidarsızlık vakaları. Evet, baharın ilk demleriydi, geç yağmış ve kararmış kar yığınları hâlâ bırakmamıştı sokakları. Yıl 75 ya da 73 değildi, ondan eminim, bu yüzden sonun başlangıcını ikisinin arasındaki yıla oturtabilirim. Rahatım yerinde, kendimden emin bir halde birinin kafasına girip güvenli bir şekilde gizlendiği sanılan skandallara göz atarken bir anda her şey bulanıklaşıp belirsizleşiveriyordu. <i>Times</i> okurken metnin birden, bir satırdan ötekine geçerken Joycevari rüya gevelemelerine dönüşmesi gibiydi bu; başkanlık bilgi toplama komisyonunun son topladığı işe yaramaz bilgilerle ilgili can sıkıcı düzlükteki bir haber, ihtiyar Earwicker’ın<a id="k21" href="../Text/DiPNOTLAR.xhtml#a21"><sup>[21]</sup></a> mide gurultularıyla ilgili içine girilmesi imkansız, anlaşılmaz bir hikayeye dönüyordu işte. Böyle zamanlarda sersemleyip korkuyla geri çekiliyordum. Hayatınızın aşkıyla yatakta olduğunuzu sandığınız bir anda kendinizi bir denizanası düzerken bulsanız siz ne yapardınız? Ama bu belirsizliklerle bozulmalar işin en berbat kısmı değildi. En berbatı gelen sinyalleri tam tersi şekilde algılamaktı. Aşk kıvılcımı sinyalleri alırken aslında bunun buz gibi bir nefret olması. Ya da tam tersi. Böyle olduğunda etrafımdaki gerçeklikten emin olmak için duvarlara yumruk atasım geliyor. Bir gün Judith’ten çok güçlü cinsel istek dalgaları aldım, dayanılmaz yoğunlukta ensest bir arzu; bana güzel bir akşam yemeğine mal oldu, zira müthiş bir mide bulantısıyla lavaboya öğürdüm. Hataydı, yanılmıştım; o bana zehirli hançerler fırlatırken ben onları Eros’un aşk okları sanmıştım. Aptal kafam. Neyse, bundan sonra zihin temaslarının ortasına giriveren boşluklar, minik algı ölümleri dönemi başladı ve onu da birbirine karışan girdiler, karışan hatlar, iki zihni aynı anda duymamla hangisinin hangisi olduğunu ayırt edemediğim dönemler izledi. Bir müddet renk algım da istifa etti, gerçi sonra geri geldi, aldatıcı, geçici dönüşlerden biri daha. Ve kendi başına zor fark edilen ama etkisi birikerek çoğalan başka kayıplar. Eskiden yapabilip de artık yapamadığım şeylerin listesini tutuyorum bugünlerde. Büzüşme envanterleri. Akrabalarının mallarını aşırmasını izleyen, yavaş yavaş ölen, felçli ama dikkatli, yatalak bir adam gibi. Bugün televizyonu götürdüler, bugün Thackeray’ın ilk baskıları gitti, bugün kaşıklar, şimdi de Pirenasi’lerle sıvışıyorlar, yarın da kap kacağa, panjurlara, kravatlarıma, pantolonlarıma, ertesi hafta da ayak parmaklarıma, bağırsaklarıma, kornealarıma, testislerime, ciğerlerime, burun deliklerime gelir sıra. Ne yapacaklar ki benim burun deliklerimi? Uzun yürüyüşler, soğuk duşlar, tenis, devasa dozlarda A vitamini ve diğer ümit verici ve mantıksız önlemlerle karşı koymaya çalışırdım eskiden, yakın zamanda da oruçla ve saf düşüncelerle deneyler yaptım, ama artık bu tip mücadeleler bana uygunsuz ve hatta kafirce geliyor; bugünlerde kaybımı neşeyle kabul etmeye çalışıyorum, bu konuda ne kadar başarılı olduğumu zaten anlamışsınızdır, içim dışım başarı oldu. Aiskhylos otoriteye karşı çıkmamam, çivileri tekmelememem<a id="k22" href="../Text/DiPNOTLAR.xhtml#a22"><sup>[22]</sup></a> için uyarıyor beni, Euripides de öyle ve Pindarus’a inanıyorum ve eğer İncil’e bakarsam aynı öğüdü orada da bulacağıma şüphem yok, bu yüzden itaat ediyorum, çiviler en sivri olduğunda bile tekmelemiyorum. Kabulleniyorum. Kabulleniyorum. İçimde büyüyen kabullenişi görüyor musunuz? Hiç şüpheniz olmasın, çok samimi söylüyorum. En azından bu sabah altın sonbahar güneşi odama dolar ve hırpani ruhuma yayılırken, kabullenişe doğru epey bir yol aldım. Gücün benden tamamıyla kaçtığı bilgisine karşı dayanıklılaşmamı sağlayacak teknikler deneyerek yatağımda yatıyorum. Düşüşün farkındalığına gömülü olduğunu bildiğim sevincin peşindeyim. Benimle yaşlan sen de! En güzel kısmı gelmek üzere, hayatın sonu, öyle ki onun hatırına vardır başı.<a id="k23" href="../Text/DiPNOTLAR.xhtml#a23"><sup>[23]</sup></a> Buna inanıyor musunuz? Ben inanıyorum. Her türlü şeye inanmakta giderek ustalaşıyorum zaten. Bazı sabahlar kahvaltı bile etmeden altı imkansız şeye inandığım oluyor<a id="k24" href="../Text/DiPNOTLAR.xhtml#a24"><sup>[24]</sup></a>. Ah şu canım Browning! Nasıl da rahatlatıyor insanın içini:</p>

  <p>Öyleyse hoş karşıla her bir saldırıyı,</p>

  <p>Sertleştiren dünyanın yumuşaklığını,</p>

  <p>Her azabı ne oturtan ne doğrultan, ille de emreden: Git!</p>

  <p>Bütün sevinçlerimizde biraz acı olsun!</p>

  <p>Çabala, ve önem verme yorgunluğuna.</p>

  <p>Evet. Elbette. Bütün acılarımızda da biraz sevinç olsun, diye ekleyebilirdi ama. Sabah sabah böyle bir sevinç işte. Ve gücüm, hepsi benden kaçıyor, hepsi cezirde. Her bir gözeneğimden dışarı akıyor.</p>

  <p class="p11">Sessizlik kaplıyor içimi. Giden gittikten sonra kimseyle konuşmayacağım. Ve kimse konuşmayacak benimle.</p>

  <p class="p11">Burada, çanağın başında durmuş gücümü işeye işeye heba ediyorum sabırla. Doğal olarak olup bitenler yüzünden biraz keder var içimde, pişmanlık var –niye geveliyorum ki?– öfke ve hüsran var, ve çaresizlik, ama tuhaf bir şekilde utanç da var. Utanıyorum. Yanaklarım yanıyor, kimselerle göz göze gelemiyorum, bu utanç yüzünden diğer fanilerin yüzüne bakamaz oldum neredeyse, sanki çok değerli bir şeyi bana emanet etmişler de ben bana duyulan güveni boşa çıkarmışım gibi. Dünyaya söylemeliyim, bana verilenleri, servetimi boşa harcadığımı, aldığım mirası çarçur ettiğimi, elimden kaymasına izin verdiğimi, gittiğini, gittiğini, artık iflas ettiğimi, battığımı söylemeliyim. Belki genetiktir bu felaket karşısında utanç duyma hali. Biz Seligler dünyaya kendi ruhlarımıza hakim, düzgün, düzenli insanlar olduğumuzu söylemeyi sever, kontrolümüzde olmayan bir şey bizi alt ettiğinde de yerin dibine geçeriz. Hatırlıyorum; annemle babamın kısa süreliğine epey güzel bir arabası olmuştu, 48 model koyu yeşil bir Chevrolet. 1950’de gülünç derecede düşük bir fiyata almışlardı. Queens’in kuytularında bir yere gidiyorduk, belki yıllık hac görevimizi ifa etmek üzere büyükannemin mezarına. Çıkmaz sokaktan bir araba çıkıp bize çarpmıştı. Direksiyonun başında bir yamyam; hem sarhoş hem zevzek. Kimseye bir şey olmadı ama bizim tampon feci şekilde çökmüş, ızgara kırılmıştı ve 1948 modeli simgeleyen üst çubuk sallanıyordu. Kazada hiçbir suçu olmamasına rağmen babam kızardıkça kızardı, hummalı bir utanç yaymaya başladı. Arabasına çarpılmasını engelleyememek gibi düşüncesizce bir harekette bulunduğu için evrenden özür diler gibiydi. Hele diğer aracın sürücüsünden özür dilemesi! Bir şey yok, bir şey yok, kaza bu, olur böyle şeyler, kendinizi üzmemelisiniz, bakın hepimiz iyiyiz! Diğer adam, arabama bak dostum ya, arabama baksana, diyip duruyordu; karşısındakinin kolay lokma olduğunu anladığı belliydi ve ben babamın adama arabasının tamiri için para vereceğinden korkmaya başlamıştım. Annem de aynı şeyden korkmuş olacak ki önlemini alıp konuşmayı yarıda kesti. Babam olaydan bir hafta sonra hâlâ utanıyordu; bir arkadaşıyla konuşurken zihnine baktım ve ona kaza sırasında arabayı annemin kullandığını söylediğini duydum –saçma bir yalandı bu, annemin ehliyeti bile yoktu. O anda babam adına utandım. Judith de evliliğini bitirip zaten yürümeyen o ilişkiyi sonlandırdığında, Judith Hannah Selig gibi hayatını maksimum verimle yaşayan ve ne istediğini bilen birinin boşanma davası gibi kaba saba bir şekilde biten rezil, berbat bir evliliğe karışmış olduğu şeklindeki utanç verici gerçek yüzünden büyük acılar çekmişti. Ego, ego, ego. Ve ben, mucizevi zihin okuyucu, gizemli bir düşüşe geçip dikkatsizliğim için özürler diliyorum. Yeteneğimi bir yerde unuttum herhalde. Beni affeder misiniz?</p>

  <p>Affetmek iyidir,</p>

  <p>Ama unutmak en iyisi!</p>

  <p>Yaşarken, çürüyor;</p>

  <p>Ölürken, yaşıyoruz?<a id="k25" href="../Text/DiPNOTLAR.xhtml#a25"><sup>[25]</sup></a></p>

  <p class="p11">Hayali bir mektup yazalım Bay Selig. Öhöm öhöm. Bayan Kitty Holstein, Bir Şey West, Altmış Bilmem Kaçıncı Sokak, New York. Adresi sonra kontrol edersiniz. Posta kodunu da dert etmeyin.</p>

  <p><i>Sevgili Kitty,</i></p>

  <p><i>Biliyorum, yıllardır haberleşmedik ama yeniden temasa geçmek için doğru zamanın geldiğini sanıyorum. On üç yıl geçti aradan; bence artık ikimize de belli bir olgunluk gelmiştir; yaralarımızı sarmış, iletişime hazırızdır Geçmişte aramıza girmiş dargınlıklara rağmen sana olan sevgim hiç azalmadı; kalbimde, zihnimde, hala pırıl pırılsın.</i></p>

  <p><i>Zihin demişken, sana söylemem gereken bir şey var. Zihnimle ilgili o şeyleri eskisi kadar beceremiyorum. Zihinsel şeyler vardı ya, zihin okuma hikayesi. Senin üzerinde uygulayamadığım, ama dünyadaki diğer herkesle ilişkimi tanımlayıp şekillendiren şey. Bu güç artık elimden kayıp gidiyor galiba. Bize ne çok acı verdi zamanında, hatırlıyor musun? Sana yazdığım son mektupta, hani şu senin hiç cevap yazmadığın, açıklamaya çalıştığım gibi sonunda bizi ayıran da o oldu. Bir yıla kalmadan, kim bilir, belki altı ay, bir ay, belki bir hafta içinde tamamıyla gitmiş olacak ve ben de senin gibi sıradan bir insan olacağım. Ucube değil. Belki o zaman 1963’te yarım kalan ilişkimize yeniden başlama ve bu ilişkiyi daha gerçekçi bir temele oturtma fırsatımız olur.</i></p>

  <p><i>Aptalca davrandım, biliyorum. Acımasızca zorladım seni. Seni olduğun gibi kabul etmeyi reddedip başka bir şeye, işin aslı kendim gibi bir ucubeye dönüştürmeye çalıştım. Bu işe kalkışmak için haklı sebeplerim olduğunu düşünüyordum, ama tabii ki hepsi en baştan büyük bir hataydı, hata olmak zorundaydı ama iş işten geçene kadar anlayamadım. Sen baskıcı, bunaltıcı bir diktatör gibi görüyordun beni –beni, kendi halindeki, nazik, yumuşak başlı beni! Çünkü seni başka bir şeye dönüştürmeye çalışıyordum. Ve sonunda seni sıktım. Tabii ki çok gençtin o zamanlar, söylesem mi, sığdın biraz, kişiliğin şekillenmemişti ve bana karşı koydun. Ama şimdi ikimiz de yetişkiniz ve belki bu ilişkiyi yürütebiliriz.</i></p>

  <p><i>Zihin okumayı beceremeyen sıradan bir insan olarak hayatım neye benzeyecek bilemiyorum. Çırpınıyorum şu sıralar, kendim için tanımlar, yapılar arıyorum. Roman Katolik Kilisesi’ne girmeyi düşünüyorum ciddi ciddi. (Tanrım! Düşünüyor muyum gerçekten? Bunu ilk kez duyuyorum! Leş gibi buhur kokusu, rahip mırıltıları. Bunu mu istiyorum?) Belki de Episkopaller’e katılırım. Bilmiyorum. Önemli olan insan ırkının arasına katılmak. Bir de yeniden aşık olmak istiyorum. Başka birinin bir parçası olmak istiyorum. Bir ömür boyu süren savaştan sonra Judith’le temasa geçerek ürkek bir adım attım bile: İlk kez gerçek bir ilişki kurmaya başlıyoruz, bu durum beni cesaretlendiriyor Ama daha fazlasına ihtiyacım var: Aşık olacağım bir kadın istiyorum, sadece seksi değil, her şeyi paylaşacağım bir kadın. Bütün hayatım boyunca bu duyguyu sadece iki kez yaşadım, biri seninle, biri de senden yaklaşık beş yıl sonra sana pek benzemeyen Toni adlı bir kızla ve ikisinde de zihnimdeki güç her şeyi mahvetti, birinde ona çok yaklaştığım, birinde yeterince yaklaşamadığım için. Güç benden uzaklaştığına, öldüğüne göre aramızda sıradan insanların hep yaşadığı türden sıradan bir ilişki olabilir artık belki de. Çünkü ben sıradan olacağım. Çünkü çok sıradan olacağım.</i></p>

  <p><i>Seni merak ediyorum. Şimdi otuz beş yaşındasın sanırım. Çok yaşlı geliyor bana, ben kırk bir olmama rağmen. (Niyeyse kırk bir yaşlı gelmiyor!) Seni hâlâ yirmi iki yaşındaymışsın gibi düşünüyorum. Ondan bile genç görünüyordun tanıştığımızda: neşeli, içten, naif. Tabii bu benim seninle ilgili kurduğum fantezi imgemdi; her zamanki numaralarımı senin ruhunda yapamadığımdan muhtemelen gerçek Kitty’yle alakası olmayan bir Kitty uydurdum kendi kendime. Her neyse, demek otuz beş yaşındasın. Daha genç görünüyorsundur gibi geliyor bana. Evlendin mi? Evlendin tabii. Mutlu bir evlilik mi? Bir dolu çocuk? Hâlâ evli misin? Yeni soyadın ne, peki nerede yaşıyorsun, nerede bulabilirim seni? Evliysen bile benimle görüşür müsün? Niyeyse senin tastamam sadık bir eş olacağını düşünmüyorum –hakaret mi sence bu, alındın mı?– yani hayatında bir arkadaş, bir sevgili olarak bana yer olmalı. Tom Nyquist’le görüşüyor musun hiç? Biz ayrıldıktan sonra uzun zaman görüştünüz mü? O mektupta Nyquist’le ilgili anlattığım şeyler yüzünden kızdın mı bana? Eğer evliliğin bozulduysa ya da bir şekilde hiç evlenmediysen bundan sonra benimle birlikte yaşar mısın? Karım olarak değil, hayat arkadaşım olarak. Başıma gelen şeyin son evrelerini atlatmama yardım etmek için. Yardıma çok ihtiyacım var. Sevgiye ihtiyacım var Biliyorum, bu bana yardım et, beni avut, yanımda kal’lar bırak evlilik teklifini herhangi bir teklifte bulunurken bile kullanılmayacak kadar rezil laflar. Sana zayıf değil, güçlüyken ulaşmayı yeğlerdim, ama şu anda zayıfım, yapabileceğim bir şey yok. Kafamda bir sessizlik yuvarı büyüyor, genişledikçe genişleyip bütün kafatasımı kaplayarak kocaman, bomboş bir alan yaratıyor. Yavaş ilerleyen bir gerçeklik sızıntısından muzdaribim. Şeylerin sadece sınırlarını görüyorum, özlerini değil, üstelik sınırlar bile belirsizleşiyor artık. Of Tanrım. Kitty, sana ihtiyacım var Kitty, nasıl bulacağım seni? Kitty, seni tanımıyorum bile. Kitty. Kitty. Kitty.</i></p>

  <p class="p11">Tanng. Titrek bir akort. Tinng. Kopan bir tel. Tonng. Akortsuz bir lir. Tanng. Tinng. Tonng.</p>

  <p>Tanrı’nın sevgili çocukları, bu sabahki vaazım çok kısa sürecek. Tek dileğim, sıkıntılı zamanların ince düşünceli rehberi aziz Tom Eliot’tan aşırmayı planladığım bir iki satırın derin anlam ve esrarı üzerine düşünmeniz.<a id="k26" href="../Text/DiPNOTLAR.xhtml#a26"><sup>[26]</sup></a> Sevgili kardeşlerim, sizi Eliot’ın <i>Dört Kuartet</i>’inde geçen paradoksal ifadeye yönlendiriyorum: ‘Sonum, başlangıcımdadır.’ Eliot eserinin daha sonraki sayfalarında şu yorumla pekiştirir sözlerini: ‘Başlangıç dediğimiz çoğunlukla bitiştir/Ve bir şeyi bitirmektir bir başlangıç yapmak.’ Bazılarımız şu anda bitiyorlar, sevgili kullar; yani önceden kendileri için hayati olan, onları onlar yapan şeyler bir sona yaklaşıyor. Bu bir son mu, yoksa başlangıç mı? Bir şeyin sonu, başka bir şeyin başlangıcı olmak zorunda mı? Bence olabilir sevgili kardeşlerim. Bence bir kapının kapanması başka bir kapının açılmasını engellemez. Tabii ki ardında ne olduğunu bilmediğimizde yeni bir kapıdan geçmek cesaret ister, ama bizim için ölen İsa’ya inanan, insanlığı kurtarmaya gelen Mesih’e bütün kalbiyle güvenen bir insanın hiçbir şeyden korkmasına gerek yoktur. Bizim hayatımız, O’na doğru giden haclardır. Her gün küçük ölümler ölebiliriz, ama ölümden ölüme yeniden doğarız biz, ta ki O’nun bizi beklediği karanlığa, yıldızlararası boş uzaya varana kadar. Ve mademki O orada bizi bekliyor, neden korkalım? O zaman gelene kadar da şeytana uymayıp kendimiz için üzülmeden yaşayalım. Dünyanın hâlâ mucizelerle dolu olduğunu, her zaman yeni konukların geldiğini, son gibi görünen şeylerin aslında son değil yol üzerindeki duraklar, geçişler olduğunu asla unutmayalım. Yas tutmaya ne gerek var? Sürdüğümüz hayatlar gündelik eksilmelerse de kendimizi kedere boğmaya ne gerek var? Ya bunu kaybedersem, ya şunu kaybedersem? Görme yeteneğimizi kaybetsek, mesela, sevgi de mi gidecek? Ya da hisler de azaldı diyelim, eskiden hissettiğimiz şeyleri hatırlayıp onlarla avunamaz mıyız? Acımızın büyük kısmı sadece kafa karışıklığı aslında.</p>

  <p>O halde, İsa’nın bugününde neşenizi koruyun sevgili kardeşlerim, kendinizi kıstırmak için tuzaklar kurmayın, yalnız kendine düşkünlerin günahı olan ızdıraba kanmayın ve bitişlerle başlangıçlar arasında yanlış ayrımlar yapmayın, hayır, bunun yerine, arayışı hiç bırakmadan yeni sevinçlere, yeni paylaşımlara, yeni dünyalara yol alın, ruhunuzda korkuya yer açmayın, kendinizi İsa’nın huzuruna bırakıp olması gerekenin olmasını bekleyin. Baba, Oğul ve Kutsal Ruh Adına. Amin.</p>

  <p class="p11">Karanlık gündönümü geliyor tam da doğru anda. Ağarmış ay, sefil, yaşlı bir kafatası gibi parıldıyor. Yapraklar buruşup dökülüyor. Yangınlar sönüyor. Güvercin, bitkin, toprağa süzülürken kanatlarını çırpamıyor, çırpınıyor. Mora çalan kan daralan damarlarda duracak gibi şimdi; ayaz, kasılan kalbi eziyor; ruh büzüşüyor; ayağa bile güvenilmez şimdi. Kelimeler çuvallıyor. Kılavuzlar kaybolduklarını itiraf ediyorlar. Katı olan her şey saydamlaşıyor. Şeyler sona eriyor. Renkler soluyor. Gri zamanlar bunlar, korkum o ki bugünlerde daha da grileşecek Evin kiracıları; kuru bir beynin düşünceleri kurak bir mevsimde.<a id="k27" href="../Text/DiPNOTLAR.xhtml#a27"><sup>[27]</sup></a></p>
</body>
</html>