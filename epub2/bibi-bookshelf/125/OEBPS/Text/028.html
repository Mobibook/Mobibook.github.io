<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p6"><span class="t1"><b>yirmi dört</b></span></p></h4>

  <p class="p7">Çılgınca bir fikirdi, Kitty, aptalca bir fanteziydi işte. İşe yaramasının hiçbir yolu yoktu. Senden imkânsızı istiyordum. Bunun tek bir sonucu olabilirdi, gerçekten: Seni rahatsız etmeme, sıkmama, kendimden uzaklaştırmama yarardı ancak. Ama bütün suç Tom Nyquist’in. Bu onun fikriydi. Hayır, bütün suç benim. Onun çılgınca fikirlerini dinlemek zorunda değildim. Suç benim. Bütün suç benim.</p>

  <p class="p11">Aksiyom: Sevdiğiniz birinin ruhunu değiştirmeye çalışmak, başka bir şeye dönüştükten sonra onu daha çok seveceğinizi düşünseniz bile, aşka karşı işlenmiş bir günahtır.</p>

  <p class="p11">“Belki o da zihin okuyabiliyordur, yaşadığın tıkanmanın sebebi de karşılıklı müdahaledir; senin aktarımın onunkiyle çakışıp dalgaları tek ya da çift yönlü olarak sıfırlıyordur. Böylece ondan sana bir aktarım olamıyordur, muhtemelen senden de ona.”</p>

  <p>“Pek sanmıyorum,” dedim. 1963 Ağustos’undaydık, seninle tanışmamızdan iki ya da üç hafta sonra. Birlikte yaşamıyorduk ama üç beş kez yatağa girmiştik. “Telepatik yeteneğin zerresi yok onda,” diye üsteledim. “Tamamen normal bir kız. Hattâ kızın en belirgin özelliği bu, Tom: tamamen normal olması.”</p>

  <p>“O kadar emin olma,” dedi Nyquist.</p>

  <p>Seninle tanışmamıştı daha. Tanışmak istiyordu aslında ama ben erteliyordum. Sen onun adını hiç duymamıştın.</p>

  <p>“Eğer onunla ilgili bildiğim tek bir şey varsa o da aklı başında, sağlıklı, dengeli ve her yönden normal bir kız olduğu. Yani zihin falan okumuyor.”</p>

  <p>“Tabii. Çünkü zihin okuyabilen insanlar deli, sağlıksız ve dengesiz tipler. Tıpkı seninle benim gibi. Her şeyi ispatladın şimdi, ha? Kendi adına konuş dostum.”</p>

  <p>“Bu yetenek insanın içini çarpıtıyor,” dedim. “Ruhunu karartıyor.”</p>

  <p>“Belki seninkini karartıyordur. Benimki gayet aydınlık.”</p>

  <p>Bu konuda haklıydı. Telepati ona zarar vermemişti. Belki ben aynı problemleri bu yetenekle doğmasam da yaşayacaktım. Bütün uyumsuzluklarımı sıradışı bir yeteneğin varlığına mal edemezdim, değil mi? Üstelik hayatı boyunca tek bir zihin bile okumamış kaç nevrotik vardır kimbilir.</p>

  <p class="p11">Dolaylı çıkarım:</p>

  <p class="p14">Bazı telepatlar nevrotik değildir.</p>

  <p class="p14">Bazı nevrotikler telepat değildir.</p>

  <p class="p15">Dolayısıyla telepati ve nevroz arasında mutlak bir ilişki yoktur.</p>

  <p>Netice:</p>

  <p class="p14">Vişneli turta kadar normal görünmeniz zihin okuyabiliyor olmanıza engel değil.</p>

  <p class="p11">Hep şüpheyle yaklaştım bu fikre. Nyquist de biraz zora gelince, eğer yeteneğin olsaydı bunu o vakte kadar her telepatın kolaylıkla farkına varacağı bilinçsizce yapılan bazı hareketlerle belli edeceğini kabullendi. Bununla birlikte, senin potansiyel bir telepat olabileceğin fikrini attı ortaya –belki de yetenek orada, gelişmemiş, işlevsiz bir halde zihninin orta yerinde pusuya yatmış, bir şekilde zihnini benim sondajımdan koruyordu. Sadece bir hipotez, dedi Nyquist. Ama aklıma girmişti bir kez. “Eğer böyle potansiyel bir gücü varsa,” dedim, “onu canlandırmak mümkün mü sence?”</p>

  <p>“Neden olmasın?” dedi Nyquist.</p>

  <p>İnanmaya çok hazırdım. Algı kapasitenin tamamıyla açıldığını, aktarımları benimle Nyquist kadar kolay ve keskin bir şekilde alabildiğini hayal etmeye başladım. Ne kadar yoğun olurdu aşkımız öyle! Birbirimize tamamen açık olurduk, en yakın âşıkları tam bir ruh birliğine ulaşmaktan alıkoyan bütün o küçük numaralardan ve savunmalardan kurtulurduk Bu tür yakınlığın sınırlı bir halini Tom Nyquist’le tatmıştım, ama ona karşı büyük sevgim yoktu tabii, hattâ ondan hoşlanıyor bile sayılmazdım, dolayısıyla zihinlerimiz arasında böyle mahrem bir temas olması büyük bir ziyan, haince bir ironiydi. Ama bu teması seninle kurmak! Bir canlandırabilsem seni Kitty! Niye olmasın? Nyquist’e bunun mümkün olup olamayacağını sordum. Dene ve gör, dedi. Deneyler yap. El ele tutuşup karanlıkta oturun, ona ulaşmak için çabala biraz. Denemeye değmez mi? Evet, dedim, tabii ki değer.</p>

  <p>Diğer pek çok yönden de böyle gibiydin Kitty: gerçek bir insandan ziyade potansiyel bir insan gibi. Üstünde bir ergenlik havası vardı. Olduğundan çok daha genç görünüyordun; üniversite mezunu olduğunu bilmesem on sekiz on dokuz yaşında sanırdım seni. İlgi alanların dışında pek bir şey okumuyordun, varsa yoksa matematik, bilgisayar, teknoloji kitapları. Onlar da benim ilgi alanıma girmediğinden seni hiç kitap okumamış sayıyordum. Seyahat de etmemiştin; dünyan Atlantic ve Mississippi’yle sınırlıydı, hayatında yaptığın en büyük gezi İllionis’da geçirdiğin şu yaz tatiliydi. Cinsel açıdan bile pek deneyimin yoktu: Yaşadığın yirmi iki yıl boyunca sadece üç erkek, üstelik bu ilişkilerden sadece biri ciddiydi. Seni heykeltıraşın ellerini bekleyen kil gibi görüyordum. Pygmalion’un<a id="k42" href="../Text/DiPNOTLAR.xhtml#a42"><sup>[42]</sup></a> olacaktım.</p>

  <p>Eylül 1963’te yanıma taşındın. Evimde o kadar fazla vakit geçiriyordun ki, gidip gelmenin mantıksız olduğunu söylediğimde sen de hak vermiştin. Gayet evli hissediyordum kendimi: duş perdesinin borusuna asılı ıslak naylon çoraplar, rafta fazladan bir diş fırçası, lavaboda uzun kahverengi saçlar. Her gece yatakta yanı başımdaki sıcaklığın. Pürüzsüz, serin kalçalarına dayalı karnım, Yin ile Yang. Kitaplar verdim sana oku diye: şiirler, romanlar, denemeler. Nasıl da gayretle bir solukta okudun hepsini! İşe giderken otobüste Trilling, akşam yemeği sonrası sakin saatlerinde Conrad, pazar sabahları ise Yeats okudun ben dışarıda <i>Times</i> avlarken. Ama hiçbirini sonuna kadar götüremiyordun sanki; doğalında zerre meylin yoktu edebiyata; Lord Jim’i Lucky Jim’den, Malcolm Lowry’yi Malcolm Cowley’den, James Joyce’u Joyse Kilmer’dan ayırmakta bile sıkıntı çekiyordun galiba. COBOL’la FORTRAN’ın<a id="k43" href="../Text/DiPNOTLAR.xhtml#a43"><sup>[43]</sup></a> üstesinden gelen keskin zekân şiir dilini deşifre edemiyordu ve sen, başını <i>Çorak Ülke</i>’den şaşkınlık içinde kaldırıp naif bir lise öğrencisine yakışan, beni saatlerce kıvrandıracak sorular soruyordun. Umutsuz vaka, diye düşünüyordum bazen. Bir de madalyonun öteki yüzü vardı. Borsanın kapalı olduğu bir gün beni çalıştığın bilgisayar merkezine götürmüştün; donanımla ve işinle ilgili yaptığın açıklamaları benimle Sanskritçe konuşuyormuşsun gibi dinlemiştim. Farklı dünyalar, farklı türden zihinler. Yine de bir köprü kurma umudum hep vardı.</p>

  <p>Fırsatını bulduğumda duyu ötesi olgulara olan ilgime dokunduruyordum lafı belli belirsiz.</p>

  <p>Bu da hobilerimden biriymiş gibi davrandım, serinkanlılıkla yürüttüğüm hoş bir uğraş. İnsanlar arasında zihinden zihne iletişimin gerçek olma ihtimali beni büyülüyor, dedim. Fanatiklik etmemeye, bu fikri yere göğe sığdıramıyormuş gibi görünmemeye özen gösterdim; gözü dönmüşlüğümü kendime sakladım. Seni hakikaten de okuyamadığım için, seninleyken akademik bir nesnellik taslamak başkalarıyla olduğundan daha kolaydı. Ve taslamak, numara yapmak zorundaydım. Uyguladığım strateji samimi itiraflara izin vermiyordu. Seni korkutmak istemiyordum Kitty, benim bir ucube ya da, daha muhtemeli, delinin teki olduğumu düşünmen için sebep verip seni kaçırmak istemiyordum. O halde sadece hobi diyelim. Sadece bir hobi.</p>

  <p>Kendini duyu ötesi algıya inanmaya ikna edemedin bir türlü. Eğer bir voltmetreyle ölçülemiyor veya bir elektroensefalografta kaydedilemiyorsa, dedin, gerçek değildir. Biraz sabırlı ol, diye yalvardım. Telepatik güçler vardır. Var olduklarını biliyorum. (Dikkatli ol Duv!) EEG değerlerinden örnek veremezdim –daha önce bir EEG’nin yanından bile geçmemiştim ve gücümün etki edip etmeyeceğine dair hiçbir fikrim yoktu. Senin şüpheciliğini üçüncü bir kişi çağırıp gösteri yapar gibi zihnini okuyarak yenme fikrini yasaklamıştım kendime. Ama başka argümanlar sunabilirdim. Rhine’ın araştırmalarının sonuçlarına bak, Zener kartlarını art arda doğru tahmin edenlere. Nasıl açıklarsın bunları duyu ötesi algıya inanmazsan? Ayrıca telekinezinin, ışınlanma ve altıncı hissin kanıtları...</p>

  <p>Şüpheciliğin hiç geçmedi, verdiğim örneklerin çoğuna bütün soğukkanlılığınla bir kulp taktın. Uslamlaman keskin ve sağlamdı; kendi alanındayken, bilimsel yöntem üstündeyken gayet netti zihnin. Rhine sonuçları çarpıtıyor, dedin, testi önce heterojen gruplar üzerinde yapıyor, sonra da sadece şansı art arda yaver giden denekleri alıp diğerlerini araştırmadan çıkarıyor. Ve sadece tezini doğrulayan sonuçları yayınlıyor. Zener kartlarının doğru tahmin edildiği örnekler duyu ötesiyle ilgili değil, istatistiksel bir anomali, diye ısrar ettin. Üstelik deneyi yürüten kişi duyu ötesi algının var olduğu yönünde bir önyargıya baştan sahip ve bu da tabii ki prosedürde farkında olmadan yapılabilecek her türlü hatanın önünü açıyor, kasıtsız önyargıların küçük müdahaleleri sonucu kaçınılmaz bir şekilde çarpıtıyor. Tedbiri elden bırakmadan, benimle bazı deneyler yürütmeni istedim senden; prosedürleri keyfine göre ayarlayacaktın. Kabul ettin, sanırım bunun sebebi büyük ölçüde birlikte herhangi bir şey yapacak olmamızdı; ekim başlarındaydık ve bir yakınlık kurabileceğimiz alanlar arıyorduk yana yakıla, sana verdiğim edebiyat eğitimi ikimizi de germeye başlamıştı.</p>

  <p>Sonunda anlaştık –nasıl da alttan alta bunun senin fikrinmiş gibi görünmesini sağlamıştım ama! Konsantre olup birbirimize imge ya da fikir yollamaya çalışacaktık Başlar başlamaz bizi insafsızca yanıltan bir başarı yakaladık. Resimli kartlar toplayıp onları zihinden zihne aktarmaya uğraşıyorduk. Deneyleri yaparken aldığımız notlar hâlâ burada, arşivlerde:</p>

  <p class="p11"></p>

  <br/>

  <table border="0">
    <tbody>
      <tr>
        <td>
          <i>Benim Gördüğüm Resim</i>
        </td>

        <td>
          <i>Senin Tahminin</i>
        </td>
      </tr>

      <tr>
        <td>
          1. Kayık
        </td>

        <td>
          1. Meşe Ağaçları
        </td>
      </tr>

      <tr>
        <td>
          2. Tarlada kadife çiçekleri
        </td>

        <td>
          2. Gül buketi
        </td>
      </tr>

      <tr>
        <td>
          3. Kanguru
        </td>

        <td>
          3. Başkan Kennedy
        </td>
      </tr>

      <tr>
        <td>
          4. İkiz kız bebekler
        </td>

        <td>
          4. Bir heykel
        </td>
      </tr>

      <tr>
        <td>
          5. Empire State Binası
        </td>

        <td>
          5. Pentagon
        </td>
      </tr>

      <tr>
        <td>
          6. Karlı bir dağ
        </td>

        <td>
          6. ? bulanık bir imge
        </td>
      </tr>

      <tr>
        <td>
          7. Yaşlı bir adam yüzü profili
        </td>

        <td>
          7. Makas
        </td>
      </tr>

      <tr>
        <td>
          8. Bir beyzbol oyuncusu topa vururken
        </td>

        <td>
          8. Et bıçağı
        </td>
      </tr>

      <tr>
        <td>
          9. Fil
        </td>

        <td>
          9. Traktör
        </td>
      </tr>

      <tr>
        <td>
          10. Lokomotif
        </td>

        <td>
          10. Uçak
        </td>
      </tr>
    </tbody>
  </table>

  <br/>

  <p class="p11">Hiçbiri tam isabet değildi. Ama on tahmininden dördü epey yakın sayılabilirdi: kadife çiçekleriyle güller, Empire State binasıyla Pentagon, fille traktör, lokomotifle uçak. (Çiçekler, binalar, ağır iş araçları, ulaşım araçları.) Gerçek bir aktarım yapabileceğimize dair bizi boş yere umutlandırmaya yeterdi. Sonra:</p>

  <p class="p11"></p>

  <br/>

  <table border="0">
    <tbody>
      <tr>
        <td>
          <i>Senin Gördüğün Resim</i>
        </td>

        <td>
          <i>Benim Tahminim</i>
        </td>
      </tr>

      <tr>
        <td>
          1. Kelebek
        </td>

        <td>1. Tren
        </td>
      </tr>

      <tr>
        <td>
          2. Ahtapot
        </td>

        <td>2. Dağlar
        </td>
      </tr>

      <tr>
        <td>
          3. Tropik kumsal manzarası
        </td>

        <td>3. Kır manzarası, parlak gün ışığı
        </td>
      </tr>

      <tr>
        <td>
          4. Küçük bir zenci çocuk
        </td>

        <td>
          4. Otomobil
        </td>
      </tr>

      <tr>
        <td>
          5. Güney Amerika haritası
        </td>

        <td>
          5. Asma üzüm
        </td>
      </tr>

      <tr>
        <td>
          6. George Washington Köprüsü
        </td>

        <td>
          6. Washington Anıtı
        </td>
      </tr>

      <tr>
        <td>
          7. Elma ve muz dolu bir çanak
        </td>

        <td>
          7. Borsa kurları
        </td>
      </tr>

      <tr>
        <td>
          8. El Greco’nun <i>Toledo</i>’su
        </td>

        <td>
          8. Bir raf kitap
        </td>
      </tr>

      <tr>
        <td>
          9. İş çıkışı trafiğinde bir anayol
        </td>

        <td>
          9. Arı kovanı
        </td>
      </tr>

      <tr>
        <td>
          10. Kıtalararası balistik füze
        </td>

        <td>
          10. Cary Grant
        </td>
      </tr>
    </tbody>
  </table>

  <br/>

  <p class="p11">Bende de hiç nokta atışı yok. On tahminden üçü yakın: tropik kumsalla güneşli manzara, George Washington Köprüsü’yle Washington Anıtı, iş çıkışı trafiğinde bir anayolla arı kovanı; ortak paydalar gün ışığı, George Washington ve yoğun, sıkışık bir aktivite. En azından biz bunların tesadüf değil de yakın tahminler olduğuna kendimizi inandırdık Cevapları hep kafadan attığımı, senden sinyal alamayıp hepsini uydurduğumu ve daha en başından tahminlerimizin kalitesine pek inanmadığımı itiraf etme zamanı geldi sanırım. Ama imgelerin muhtemelen rastgele çakışmaları seni meraklandırmıştı: Belki bir numara var burada gerçekten de, demeye başladın. Devam ettik.</p>

  <p>Düşünce aktarımı için koşulları çeşitlendirdik Mutlak karanlıkta, ayrı odalarda denedik. Işıklar yanarken el ele tutuşup denedik Seks yaparken denedik: Ben içine girip sardım seni ve bütün gücümle seni düşündüm, sen de bütün gücünle beni. Sarhoşken denedik Oruç tutup denedik Yorgunluktan sersemleyen zihinlerin, zihinsel itkilerin bizi ayıran bariyerleri geçmesine izin verebileceği gibi yine rastgele bir umutla kendimizi günü yirmi dört saat yaşamaya zorlayıp uykusuzluktan ölürken denedik Ot ya da asit etkisi altındayken de deneyebilirdik ama 1963’te ot ve asit gibi şeyler insanların çok aklına gelmiyordu. Telepati hattını açmak için daha düzinelerce şey denedik Belki sen hâlâ hatırlıyorsundur ayrıntıları; benim beynim utançtan siliyor hepsini. Biliyorum, beyhude projemizle bir aydan fazla bir zaman her gece cebelleştik; bu süre boyunca senin ilgin önce kabarıp tavan yaptı, sonra tekrar azalıp söndü; şüphecilikten serinkanlı, nötr bir ilgiye, sonra bariz bir merakla hevesten, fiyaskonun kaçınılmaz olduğunun, hedefimizin imkânsızlığının idrakine kadar bir dizi aşamadan geçtin ve sonunda bıktın, sıkıldın, kızmaya başladın. Ben fark etmedim, bu işe sen de benim kadar kendini adadın sanıyordum. Artık ne deney, ne de oyundu oysa senin için; saplantılı bir arayış gibi görüyordun bütün projeyi ve kasım ayında defalarca bırakmak istedin. Bu zihin okuma deneyleri başımı korkunç ağrıtıyor, dedin. Ama ben vazgeçemedim Kitty. Senin itirazlarını bastırıp devam etmemiz için üsteledim. Fena takmıştım kafayı, elim kolum bağlıydı. Acımasızca yıldırıp işbirliğine ikna ettim seni, eninde sonunda yaratacağım telepatik Kitty’nin peşinde, aşk adına eziyet ettim sana. Belki on günde bir gördüğümü sandığım yanıltıcı temas kıpırtıları gerzek iyimserliğimi ayaklandırıyordu. Engeli aşacak, birbirimizin zihnine dokunacaktık Bu kadar yaklaşmışken nasıl dururdum artık? Oysa fersah fersah uzaktık</p>

  <p>Kasım başlarında Nyquist her zamanki yemekli partilerinden birini verdi, yemekler en sevdiği Chinatown restoranından geliyordu. Tom’un partileri hep müthiş geçtiğinden daveti geri çevirmek saçma olurdu. Yani sonunda seni ona teşhir etmek zorunda kalacaktım. Üç aydan fazla bir zamandır, tam olarak çözemediğim bir korkaklıkla az çok kasıtlı bir şekilde seni ondan saklamış, karşılaşma anından kaçınmıştım. Geç gittik partiye: Hep yavaş hazırlanırdın. Şenlik başlayalı epey olmuştu, on yedi on sekiz kişi vardı, çoğu ünlü, sana değil tabii, ne anlardın sen şairlerden, bestecilerden, roman yazarlarından? Seni Nyquist’le tanıştırdım. Gülümseyerek şık bir iltifat mırıldanıp nazik, boş bir tavırla öptü seni. Utanmış görünüyordun, neredeyse korkmuş gibiydin ondan, kendine güvenen, pürüzsüz tavırlarından. Ayaküstü bir iki lafladıktan sonra çalan kapıyı açmak üzere dönüp gitti. Kısa bir süre sonra ilk içkilerimizi alırken sorumu hazırladım zihnimde:</p>

  <p>– Eee? Nasıl buldun kızı?</p>

  <p>Ama diğer konuklarıyla beni didikleyemeyecek kadar çok meşguldü, sorumu almadı. Cevabı kafatasında kendim aramak zorundaydım. İçeri girdim –ne yaptığımı anlayıp odanın öbür ucundan bana baktı– ve aradığım bilgiyi bulmak için zihnini eşelemeye başladım. Ev sahipliğiyle ilgili ıvır zıvırlar bütün yüzeyi kaplıyordu; aynı anda içki servisi yapıp sohbeti idare ediyor, Çin böreklerinin mutfaktan getirilmesi için işaret verirken aklından henüz gelmeyen konukların listesini çıkarıyordu. O kısımları hemen geçip Kitty-düşüncelerinin göbeğini buldum. Hem aradığım, hem de korktuğum bilgi oradaydı. Seni okuyabiliyordu. Evet. Onun için sen de diğer herkes gibi saydamdın. Hiçbirimizin bilmediği nedenlerle sadece bana opaktın. Nyquist anında nüfuz etmişti sana, değerlendirmiş, notunu vermişti: Hantal, toy, naif ama aynı zamanda çekici ve alımlı olduğunu düşünmüştü. (Gerçekten böyle görmüştü seni. Gizli kapaklı sebeplerle onu sana karşı olduğundan daha eleştirel göstermeye çalışmıyorum. Sonuçta çok gençtin, basittin, o da bunu görmüştü.) Bu keşif karşısında donakaldım. Kıskançlıktan ölüyordum. Ben haftalarca sana ulaşmak için canımı dişime takıyım, hiçbir yere varamayayım, o ise bir çırpıda dalsın senin derinliklerine Kitty! Hemen şüphelendim. Nyquist ve şeytani oyunları: Bu da onlardan biri miydi? Seni gerçekten okuyabiliyor muydu? Beni kandırmak için kendi zihnine uydurma fikirler salmadığını nereden bilecektim? Hemen aldı düşündüklerimi:</p>

  <p>– Bana güvenmiyor musun? Bal gibi okuyorum kızı.</p>

  <p class="p17">– Belki evet, belki hayır.</p>

  <p class="p17">– Kanıtlamamı ister misin?</p>

  <p class="p17">– Nasıl?</p>

  <p class="p17">– İzle.</p>

  <p>Ev sahibi rolüne hiç ara vermeden zihnine girdi, benim zihnim de onunkine kenetlenmişti. Ve böylece, onun üzerinden, Tom Nyquist’in yansıttığı haliyle, ilk ve son kez senin içlerine baktım Kitty. Ah! Hiç istediğim şeyler değildi gördüklerim. Onun zihninden senin gözündeki kendimi gördüm. Fiziksel açıdan hayal edebileceğimden çok daha iyi görünüyordum, omuzlarım aslından daha geniş, yüzüm daha ince, hatlarım daha düzgündü. Bedenimden hoşlandığın belliydi. Ama duygusal çağrışımlar! Beni sert baba figürü gibi görüyordun, asık suratlı okul müdürü, homurdanan bir zorba gibi. Şunu oku, bunu oku, kendini geliştir kızım! Bana layık olmak için çok çalış! Ah! Ah! Ve duyu ötesi algı deneylerimize duyduğun alev alev, ölesiye nefret: İşe yaramazdan da ötelerdi senin için, muazzam bir angarya, deliliğe giden bir yolculuk, insanı hayattan bıktıran bir eziyet. Her Allah’ın gecesi monomanyak David Selig tarafından taciz edilmek. Sevişmelerimiz bile bu aptal zihin teması muhabbeti yüzünden rezil oluyordu. Nasıl da bıkmıştın benden Kitty! Nasıl da canavarca donuk, soluktu bana dair hislerin!</p>

  <p>Bu bir anlık ifşa bana yetmiş de artmıştı. Cin çarpmış gibi geri çekilip çıktım Nyquist’in zihninden. Hatırlıyorum, şaşkın şaşkın baktın bana o anda; odada zihinsel enerjilerin dört döndüğünü, senin ruhunun kuytularını ele verdiğini biliyordun sanki bilinçaltında. Gözlerini kırptın, yanakların kızardı, içkinden büyük, acele bir yudum aldın. Nyquist alaycı bir gülüş attı yüzüme. Gözlerine bakamadım. Ama hâlâ direniyordum zihninin bana gösterdiklerine. Bu tip aktarımların tuhaf kırılma etkileri olduğunu daha önce de görmemiş miydim? Senin kafandaki David Selig imgesinin Nyquist’teki yansımasına güvenmemekte haksız mıydım? Bu resmi o gölgelendirip renklendirmiş, sinsi çarpıtmalarla büyütmeler katmış olamaz mıydı? Seni gerçekten bu denli gıcık ediyor muydum Kitty, yoksa Nyquist sırf şeytanlık olsun diye küçük çaplı bir rahatsızlığı abartılı bir tiksintiye mi dönüştürmüştü? Seni ölümüne sıktığıma inanmamayı tercih ettim. Olayları onları görmek istediğimiz şekilde yorumlama eğilimindeyizdir hep. Ama bundan sonra sana daha nazik ve hoşgörülü davranacağıma yeminler ettim kendime.</p>

  <p>Yemek faslı bittikten sonra odanın diğer ucunda Nyquist’le şen şakrak sohbet ederken gördüm seni. İşveli ve heyecanlı görünüyordun, ofiste tanıştığımız gün benimle olduğun gibi. Benim hakkımda konuştuğunuzu ve övgüler düzmediğinizi düşündüm. Nyquist’in zihnine girip konuştuklarınızı almayı denedim ama ilk hamlemde Nyquist dik dik baktı yüzüme.</p>

  <p>– Lütfen çıkar mısın kafamın içinden?</p>

  <p>İtaat ettim. Kahkahanı duydum sonra, uğultuyu bastıran yüksek sesli bir kahkaha. Ufak tefek, kıvrak bir Japon heykeltıraşla sohbete başladım ben de; derin dekolteli siyah dar elbisesinden düz, sarımtırak göğüsleri görünüyordu insanı pek cezbetmeden. İçinden, keşke beni evine götürmeyi teklif etse, diye düşünüyordu Fransızca. Ama eve seninle gittim Kitty boş metro vagonunda bütün nemrutluğum ve kabalığımla yanında oturdum. Nyquist’le ne konuştuğunuzu sorduğumda, “Hiç,” dedin, “biraz şakalaşıp eğlendik işte.”</p>

  <p>İki hafta kadar sonra, serin, berrak bir sonbahar ikindisi Başkan Kennedy Dallas’ta vuruldu. Borsa felaket bir düşüşü takiben erken kapandı, Martinson kepenkleri indirip beni sersemlemiş bir halde sokağa attı. Olayların gerçekliğini kabul edemiyordum. <i>Biri Başkan’a ateş etti... Biri Başkan’ı vurdu... Biri Başkan’ı kafasından vurdu... Başkan ağır şekilde yaralandı... Başkan hemen Parkland Hastanesi’ne kaldırıldı... Başkan’a son dini tören yapıldı... Başkan öldü...</i> Hiçbir zaman politik yanı güçlü biri olmamıştım, ama ülkede yaşanan bu kırılma beni altüst etmişti. Şimdiye kadar benim de oyumla seçilen tek başkan Kennedy’ydi ve onu öldürmüşlerdi: tek bir meselde, sıkıştırılmış, kanlı bir meselde hayatımın özeti. Şimdi bir de Başkan Johnson çıkacaktı başımıza. Adapte olabilir miydim? İstikrar bölgelerine dört elle sarılırım ben. On yaşımdayken Roosevelt ölmüştü, on yıllık hayatım boyunca başkanlık yapan Roosevelt. Başkan Truman’ın aşina olmadığım hecelerini dilimde döndürmüş ve anında reddetmiştim onları, bundan sonra ona da Başkan Roosevelt diyeceğim, demiştim kendime, çünkü alıştığım Başkan adı buydu.</p>

  <p>O Kasım günü ürpertiler içinde eve giderken dört bir yandan korku sızıntıları aldım. Paranoya her yerdeydi. İnsanlar tabanları yağlamaya hazır, yan yan yürüyorlardı, arka arkaya sıralanmış omuzlar. Sessiz sokakların üzerinde yükselen apartmanların pencerelerinde, aralanmış perdelerden dışarı bakan solgun kadın yüzleri. Sürücüler fırtına birlikleri tanklarının gürleye gürleye Broadway’e dalmasını bekler gibi kavşaklarda dört bir yanı kolaçan ediyordu. (İnsanlar suikastın sağ kesimden gelecek bir darbenin ilk adımı olduğuna inanıyordu o sırada.) Kimse açıkta oyalanmıyor, herkes kendi sığınağına ulaşmaya çalışıyordu. Her an her şey olabilirdi. Riverside Yolu’ndan bir kurt sürüsü çıkabilirdi. Kudurmuş yurtseverler bir katliam başlatabilirdi. Kapıları sürgülü, pencereleri kilitli evimden, bilgisayar merkezindeki sana ulaşmaya çalıştım telefonla, bir ihtimal haberleri duymamış olabileceğini düşünmüş, belki de böyle travmatik bir anda sesini duymak istemiştim sadece. Hatlar kitlenmişti. Yirmi dakika uğraştıktan sonra vazgeçtim. Sonra, odadan odaya amaçsızca dolaşır, transistorlu radyomu kucaklayıp frekanslarla oynayarak haber spikerinin bana Kennedy’nin aslında ölmediğini söyleyeceği bir radyo istasyonu ararken mutfağa sapıp, beni terk ettiğini, artık benimle kalamayacağını yazdığın notu buldum masanın üstünde. Sabah 10.30’da yazmıştın bunları, suikastten önce, başka bir devirde. Yatak odasındaki dolaba koşup biraz önce görmediğim şeyi, eşyalarının gittiğini gördüm. Kadınlar beni terk ettiğinde Kitty, aniden ve gizlice terk ederler, hiç haber vermeden.</p>

  <p class="p11">Akşama doğru Nyquist’i aradım. Hatlar açıktı bu kez. “Kitty orada mı?” diye sordum. “Evet,” dedi. “Bir saniye.” Telefonu sana verdi. Kafanı toplayana kadar bir süre orada kalacağını söyledin. Nyquist sana çok yardımcı olmuştu. Hayır, bana kızgın değildin, hayır, hiçbir kırgınlık yoktu aramızda. Sadece ben biraz, nasıl desem, duyarsız gibi görünüyordum, oysa o –‘senin duygusal ihtiyaçlarını içgüdüsel, sezgisel bir şekilde anlayıveriyordu’– senin kafana giriyordu, Kitty, benim yapamadığımı yapıyordu. Sen de teselliyi ve aşkı onda aradın. Elveda, dedin, ve her şey için teşekkürler, ben de zar zor bir elveda denkleştirip kapadım telefonu. Gece boyunca iklim değişti, kara bulutlarla soğuk yağmur eşlik etti Kennedy’ye mezarına giderken. Ben hepsini kaçırdım –rotundadaki tabutu, cesur dulla yiğit çocukları, Oswald cinayetini, cenaze törenini, bütün bu yakının da yakını tarihi kaçırdım. Cumartesi ve pazar geç saatlere kadar uyudum, sarhoş oldum, tek kelimesini anlamadan altı kitap okudum. Pazartesi, ulusal yas günü, o ipe sapa gelmez, anlaşılmaz mektubu yazdım sana Kitty, her şeyi açıkladım, seni neye ve neden dönüştürmeye çalıştığımı anlattım, gücümü itiraf edip hayatım üzerindeki etkilerini anlattım, sonra Nyquist’ten bahsettim, uyardım seni, onun aslında ne olduğunu, onun da gücü olduğunu, seni okuduğunu, ondan hiçbir şeyi saklayamayacağını, hiçbir sırrın olamayacağını anlattım, onu gerçek bir insan sanma, o bir makine, kendini maksimumda gerçekleştirmek üzere kendi kendini programlayan bir makine dedim, sahip olduğumuz gücün onu duygusuzluk derecesinde soğuk, zalimlik derecesinde güçlü kılarken beni gergin ve zayıf düşürdüğünü, ama temelde onun da benim kadar hasta ruhlu olduğunu, sevmesini beceremeyen, sadece kullanmayı bilen, insanları parmağında oynatan bir adam olduğunu yazdım. Eğer onun karşısında savunmasız durursan seni inciteceğini anlattım. Cevap yazmadın. Senden bir daha hiç haber almadım, seni bir daha hiç görmedim. Onu da. On üç yıl boyunca. İkinize ne olduğuna, ne yaptığınıza dair hiçbir fikrim yok. Muhtemelen de olmayacak. Ama bir dinle. Bir dinle Kitty. Seni sevdim güzelim, kendi sarsak, beceriksiz çapımda sevdim seni. Hâlâ seviyorum. Ve sonsuza kadar kayıpsın benim için.</p>
</body>
</html>