<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p6"><span class="t1"><b>yirmi</b></span></p></h4>

  <p class="p7">Yakalanma tehlikesi hep vardı. Her zaman tetikte olması gerektiğini biliyordu. Cadı avcılarının çağıydı bu; toplumun normlarından sapanlar ortaya çıkarılıyor, kazığa bağlanıp yakılıyordu. Casuslar her yerdeydi, genç Selig’in sırrını arıyor, onunla ilgili korkunç gerçeğin peşinden koşuyorlardı. Biyoloji öğretmeni Bayan Mueller bile. Bayan Mueller kırk yaşlarında, kısa boylu, tombul, küçük fino köpeklerine benzeyen bir kadındı; gözlerinin altında koyu halkalar vardı ve suratı hep asıktı. Sınıfa her gün gri bir laboratuvar önlüğüyle gelir, saçını hep gizli ablacılar gibi hunharca kısa kestirir, ensesi her daim son tıraştan kalan kirli sakalları gösterirdi. Kafayı duyu ötesi ve doğaüstü olgular diyarının derinlikleriyle sıyırmıştı. Tabii David’in onun sınıfında okuduğu 1949 yılında büyük ihtimalle kafayı sıyırmak gibi ifadeler kullanmıyorlardı ama bırakalım anakronizm bu şekilde kalsın. Kısacası Bayan Mueller zamanının ilerisinde biri, vaktinden önce doğmuş bir hippiydi. İrrasyonel olana, bilinmeyene gerçekten deli oluyordu. Lise biyoloji müfredatına o denli hakimdi ki dersi uykuda bile anlatabilirdi; aslında bir bakıma öyle yapıyor, uyukluya uyukluya, sıkıntıdan patlayarak anlatıyordu. Onu heyecanlandıran şey telepati, altıncı his, telekinesis ve astroloji gibi bütün parapsikoloji takım taklavatıydı. En küçük kışkırtma bile kadını metabolizma, dolaşım sistemi ya da günün konusu her neyse ondan uzaklaştırıp kendi takıntılarına döndürmeye yeterdi. O dönem için <i>I Ching</i>’in ilk kaşiflerindendi. Orgon akümülatörlerinde çilesini doldurmuştu. Giza piramitlerinin insanlık için ilahi ifşaatlar sakladığına inanıyordu. Zen, Genel Semantik, Bates’in göz egzersizleri ve Edgar Cayce okumalarıyla derin hakikatlerin peşini sürmüştü. (Ona maruz kaldığım yılı takip eden maceralarını rahatlıkla tahmin edebiliyorum! Dianetik, Velikovsky, Bridey Murphy, ve Timothy Leary’yle devam etmiş, yaşlanınca da Los Angeles’taki kartal yuvalarından birinde boğazına kadar peyote kaktüsü ve psilosibine batmış bir guru olup çıkmıştır. Zavallı enayi aptal sefil yaşlı orospu.)</p>

  <p>Gayet tabii, J. B. Rhine’ın Duke Üniversitesi’nde yürüttüğü duyu ötesi araştırmaları da yakından takip ediyordu. Bundan her bahsedişinde David dehşete düşüyor, öğretmeni sınıfta Rhine deneyleri yapma fikrine karşı koyamayacak ve sonunda foyasını ortaya çıkaracak diye ödü kopuyordu. David, Rhine’ın <i>Zihnin Alanı ve Yeni Sınırları</i> adlı eserini tabii ki okumuş, kendini kendine açıklayabilecek bir şeyler bulma umuduyla <i>Parapsikoloji Bülteni</i>’nin anlaşılmaz metinlerine bile göz gezdirmiş ama istatistiklerden ve bulanık varsayımlardan başka bir şey bulamamıştı. Güzel; Rhine denen adam Kuzey Carolina’da mal mal dolanıp durduğu sürece David için tehdit değildi. Ama kafası karışık Bayan Mueller çocuğu çırılçıplak soyup kazığa bağlatıp yaktırabilirdi.</p>

  <p>Felakete doğru kaçınılmaz adımlar. Haftanın konusu insan beyni, fonksiyonları ve kapasitesiydi. Bakın bu beyin, bu beyincik, bu da omurilik soğanı. Bir çocuğun sinaps bahçesi.<a id="k34" href="../Text/DiPNOTLAR.xhtml#a34"><sup>[34]</sup></a> Hangi düğmeye basacağını çok iyi bilen şişko yanaklı Norman Heimlich parmak kaldırdı: “Bayan Mueller, sizce bir gün insanların zihin okuması mümkün olacak mı? Yani böyle hileyle falan değil de, gerçek zihin telepatisiyle.” Ah, Bayan Mueller’in o sevinci! Yumru suratına gelen o ışıltı! Duyu ötesi algı, parapsikoloji, açıklanamayan olgular, normalüstü iletişim ve algı biçimleri, Rhine araştırmaları ve daha bir dolu metafiziksel gereksizlikle ilgili ateşli bir tartışmaya başlaması için yeşil ışık yanmıştı işte. David sırasının altına saklanmak istiyordu. ‘Telepati’ kelimesi tüylerini ürpertiyordu. Zaten sınıfın yarısının onun ne menem bir şey olduğunu anladığından şüpheleniyordu. Şimdi gelsin çılgın paranoya dalgası. Bana mı bakıyorlar, gözlerini dikip beni işaret ederek başlarını mı sallıyorlar? Elbette mantıksız korkulardı bunlar. Can sıkıntısına bulanmış çorak saatler boyunca can havliyle kendini eğlendirmeye çalışırken sınıftaki herkesin zihnini tekrar tekrar taramıştı ve sırrının güvende olduğunu biliyordu. Brooklynli hantal ve küçük sınıf arkadaşları aralarında gizli kapaklı bir Süpermen olduğunu asla anlayamayacaktı. Evet, onun tuhaf olduğunu düşünüyorlardı ama ne kadar tuhaf olduğuna dair hiçbir fikirleri yoktu. Ama belki de Bayan Mueller yüzünden şimdi pazara çıkacaktı ipliği? İnsan beyninin potansiyel menzilini göstermek için sınıfta parapsikoloji deneyleri yapmaktan bahsediyordu kadın. Of, nereye saklansam, nasıl kurtulsam?</p>

  <p>Kaçış yoktu. Bayan Mueller ertesi gün kartlarla geldi. “Bunlara Zener kartları deniyor,” dedi ciddiyetle; kartları yukarı kaldırıp sıralı floş açmak üzere olan Çılgın Bill Hickok gibi yelpaze yaptı. David kartları daha önce hiç görmemişti ama ailesinin bitmek bilmeyen kanasta oyunlarında kullandığı desteler kadar iyi tanıyordu onları. “Yaklaşık yirmi beş yıl önce Dr. Karl E. Zener’le Dr. J. B. Rhine tarafından Duke Üniversitesi’nde tasarlandılar. ‘ESP kartları’ da deniyor. ‘ESP’nin ne demek olduğunu bana kim söyleyecek?”</p>

  <p>Norman Heimlich’in güdük eli havada sallanıyordu. “‘Duyu ötesi algı’ demek Bayan Muller!”</p>

  <p>“Aferin Norman.” Kafası bir dünya, kartları karıştırmaya başladı. Normalde ifadesiz bakan gözleri şimdi Las Vegas gibi ışıl ışıldı. “Deste yirmi beş karttan oluşuyor, bunlar da beş farklı ‘takım’a ya da ‘simge’ye ayrılıyor. Kartlardan beşinin üzerinde yıldız, beşinin üzerinde daire, beşinin üzerinde kare, beşinin üzerinde dalgalı çizgiler, beşinin üzerinde de haç veya artı işareti var. Bunun haricinde bildiğimiz iskambil kâğıtlarına benziyorlar.” Desteyi Norman’dan sonraki gözdesi Barbara Stein’a verip kartlardaki beş simgeyi tahtaya çizmesini söyledi. “Deney, incelenen deneğin kapalı duran kartlara tek tek bakıp kartın diğer yüzündeki simgeyi tahmin etmeye çalışmasından ibaret. Test çeşitli şekillerde yürütülebilir. Bazen karttaki simgeye önce testi yürüten kişi bakar; böylece denek, eğer böyle bir yeteneği varsa, doğru cevabı karşısındakinin zihninden alma şansı bulur. Bazen tahminden önce karta iki taraf da bakmaz. Bazen deneğin tahmin yapmadan önce karta dokunmasına izin verilir. Bazen gözleri bağlanır, bazen de her kartın arka yüzüne uzun uzun baktırılır. Nasıl yapılırsa yapılsın, altta yatan amaç hep aynıdır: deneğin duyu ötesi güçleri kullanarak kartın göremediği ön yüzündeki şekli tahmin etmesi. Estelle, diyelim ki deneğin hiçbir duyu ötesi gücü yok, sadece tahmin yürütüyor. Yirmi beş kartta tahminlerinin kaçının doğru çıkmasını bekleyebiliriz?”</p>

  <p>Gafil avlanan Estelle kızarıp bozarırken ilk aklına geleni söyledi: “Ee, on iki buçuk mu?”</p>

  <p>Bayan Mueller yüzünde ekşimiş bir ifadeyle ikizlerden daha zeki ve daha mutlu olanına döndü.</p>

  <p>“Beverly?”</p>

  <p>“Beş mi, Bayan Muller?”</p>

  <p>“Evet. Doğru simgeyi tahmin etme ihtimaliniz beşte bir. Yani sadece şansla yirmi beş tahmininizden beşi doğru çıkacaktır. Tabii sonuçlar hiçbir zaman bu kadar muntazam olmaz. Bazen bir partide dört doğrunuz çıkar, sonrakinde altı, sonrakinde beş, sonra belki yedi, belki sadece üç, ama testi çok kez yapınca doğru tahminlerin ortalamasının beş olması gerekir. Yani eğer tek faktör şans ise böyle. Ama Rhine deneylerinden geçen bazı gruplar çok sayıda testin sonucunda yirmi beşte altı buçuk ya da yedi doğru tutturdular. Rhine, ortalamanın üstündeki performansların tek açıklamasının ESP, yani duyu ötesi algılar olabileceğine inanıyor. Çok daha iyisini yapanlar da oldu. Bir seferinde bir adam iki gün art arda dokuz kartı doğru bildi, birkaç gün sonra yirmi beş tahmininin yirmi biri doğruydu ve doğru tahminlerin on beşi yine art arda gelmişti. Akıl almaz bir olasılık. Kaçınız bunun sadece şans eseri olabileceğini düşünüyor?”</p>

  <p>Sınıfın aşağı yukarı üçte birinin elleri havaya kalktı. Bir kısmı öğretmeni en çok coşturan konuya sempati göstermenin ne kadar akıllıca bir politika olduğunu anlama basiretinden yoksun mankafalardı. Diğer kısmı bu gülünç manipülasyonları hor gören iflah olmaz şüphecilerdi. Havadaki ellerin bir tanesi de David Selig’e aitti. Kamufle olmaya çalışıyordu.</p>

  <p>Bayan Muller, “Bugün birkaç test yapmaya ne dersiniz çocuklar? Victor, ilk kobayımız sen olur musun? Tahtaya çık lütfen.”</p>

  <p>Victor Schlitz yüzünde gergin bir sırıtma ve sarsak adımlarla tahtaya kalktı. Bayan Mueller kartları tekrar tekrar keserken Victor öğretmen masasının yanında kaskatı dikiliyordu. Çok geçmeden Bayan Mueller destenin en üstündeki kartı alıp kısa bir bakış attıktan sonra çocuğa doğru kaydırdı. “Hangi simge?” diye sordu.</p>

  <p>“Daire mi?”</p>

  <p>“Göreceğiz. Çocuklar, siz de bir şey söylemeyin.” Kartı Barbara Stein’a uzatıp tahtaya doğru simgenin altına tik atmasını söyledi. Barbara karenin altını işaretledi. Bayan Mueller bir sonraki karta baktı. <i>Yıldız,</i> dedi David içinden.</p>

  <p>“Dalgalar,” dedi Victor. Barbara yıldızı işaretledi.</p>

  <p>“Artı.” Hayır, <i>kare,</i> geri zekalı! Kare.</p>

  <p>“Daire.” <i>Daire.</i> Daire. Victor’un doğru tahmini üzerine sınıfa ani bir heyecan dalgası yayıldı. Bayan Mueller ters ters bakarak sınıfı susturdu.</p>

  <p>“Yıldız.” <i>Dalgalar.</i> Barbara dalgaları işaretledi.</p>

  <p>“Kare.” <i>Kare,</i> diye kabul etti David. Kare. Biraz daha heyecan dalgası, biraz daha susturma.</p>

  <p>Victor desteyi bitirdi. Bayan Mueller skoru hesapladı: dört doğru tahmin. Şans bile daha iyisini yapardı. Bayan Mueller Victor’la ikinci tura başladı. Beş doğru. Tamam Victor: Seksi olabilirsin ama telepat olmadığın kesin. Bayan Mueller’in gözleri sınıfı dolaştı. Diğer denek kim olacaktı? Ben olmayayım, diye dua etti David. Tanrım, lütfen ben olmayayım. O olmadı. Öğretmen Sheldon Feinberg’ü kaldırdı. Sheldon Feinberg ilkinde beş, İkincisinde altı kez hedefi vurdu. Saygın ama sıradan. Sonra Alice Cohen. Dört, dört; bereketsiz toprak buralar Bayan Mueller. Her turu takip eden David her seferinde yirmi beşte yirmi beş yaptı, ama bunu bilen tek kişi kendisiydi.</p>

  <p>“Sırada kim var?” diye sordu Bayan Mueller. David sırasında büzüldü. Kurtuluş zilinin çalmasına daha ne kadar vardı? “Norman Heimlich.” Norman öğretmen masasına doğru paytak paytak yürüdü. Bayan Mueller kartlardan birine baktı. Kadının beynini tarayan David yıldız imgesini seçti. Sonra Norman’ın zihnine geçti; çocuğun zihnindeki titreşen imgeyi, daire olmak için yıldızlığının köşelerini huysuzca yuvarlayarak titreşen, sonra yıldızlığa geri dönen imgeyi görünce çok şaşırdı. Bu da neydi? İğrenç Heimlich’in içinde güç kırıntıları mı vardı? “Daire,” diye mırıldandı Norman. Ama sonrakini –dalgalar– ve ondan sonrakini –kare– bildi. Bayan Mueller’in zihninden sızıntılar alıyor gibi görünüyordu gerçekten de; algısı belli belirsiz ve bulanıktı ama alıyordu. Şişko Heimlich yeteneğin izlerini taşıyordu. Ama hepsi izden ibaretti; Norman’la öğretmenin zihinlerini birlikte tarayan David imgelerin giderek daha da bulanıklaşmasını ve onuncu karta geçildiğinde çocuğun cılız gücünün yorgunluk karşısında pes etmesiyle hepten kaybolmalarını izledi. Yine de onda yediyle şimdiye kadarki en iyi skor Norman’ındı. <i>Zil çalsın artık,</i> diye dua etti David. <i>Zil, çal artık!</i> Hâlâ yirmi dakika vardı.</p>

  <p>Az da olsa merhameti vardı Tanrı’nın. Bayan Mueller hızlı hareketlerle sınıfa test kâğıtları dağıttı. Bütün sınıfı aynı anda sınayacaktı. “Birden yirmi beşe kadar sayacağım,” dedi. “Her sayıdan sonra gördüğünüzü düşündüğünüz simgeyi yazın. Hazır mısınız? <i>Bir.</i>”</p>

  <p>David daire gördü. <i>Dalgalar,</i> yazdı.</p>

  <p>Yıldız. <i>Kare.</i></p>

  <p>Dalgalar. <i>Daire.</i></p>

  <p>Yıldız. <i>Dalgalar.</i></p>

  <p>Testin bitmesine yakın, David her seferinde yanlış simgeyi yazarak taktik hatası yapıyor olabileceğinin farkına vardı. Kamuflaj için iki üç tanesini doğru cevaplaması gerektiğini düşündü ama artık çok geçti. Sadece dört sayı kalmıştı ve diğer hepsini ıskaladıktan sonra kalanların çoğunu doğru yaparsa dikkat çekebilirdi. Iskalamaya devam etti.</p>

  <p>“Şimdi yanınızda oturan arkadaşınızla kâğıtlarınızı değiştirip cevapları kontrol edin. Hazır mısınız? Doğru cevapları okuyorum. Bir: daire. İki: yıldız. Üç: dalgalar. Dört: ...”</p>

  <p>Gerginlik içinde sonuçları sordu. On ya da daha fazla doğru yapan var mıydı? Hayır, öğretmenim. Dokuz? Sekiz? Yedi? Norman Heimlich yine yedi yapmıştı. Çocuk kendi kendine kabarıyordu içinden: Telepat Heimlich’im ben. Heimlich’te zerre kadar da olsa güç olması David’i tiksindirmişti. Altı var mı? Dört öğrenci altı doğru çıkarmıştı. Beş? Dört? Bayan Mueller büyük bir özenle sonuçları not ediyordu. Farklı bir skor yapan var mı? Sidney Goldblatt kıs kıs gülmeye başladı. “Bayan Mueller, sıfır nasıl bir skor peki?”</p>

  <p>Kadın irkilmiş görünüyordu. “<i>Sıfır</i> mı? Yirmi beş kartın yirmi beşini de yanlış bilen biri mi var?”</p>

  <p>“Evet. David Selig hiçbirini bilememiş!”</p>

  <p>Yer yarılsaydı da içine girseydi David Selig. Bütün gözler üzerindeydi şimdi. Acımasız kahkahalar üstüne üstüne geliyordu. <i>David Selig hiçbirini bilememiş.</i> David Selig altını ıslattı, demek gibi bir şeydi bu, David Selig sınavda kopya çekti, David Selig kızlar tuvaletine girdi. Kendini gizlemeye çalışırken feci şekilde dikkat çekmişti. Bayan Mueller yüzünde sert ve anlaşılmaz bir ifadeyle, “Sıfır da çok kayda değer bir skor olabilir çocuklar,” dedi. “Bu gibi durumlar, sandığınızın aksine, aşırı gelişmiş ESP yeteneklerine işaret ediyor olabilir.” Aman Tanrım. Aşırı gelişmiş ESP yetenekleri. Kadın devam etti: “Rhine ‘öne kaydırma’ ve ‘arkaya kaydırma’ diye iki olgudan söz eder. Buna göre, olağanüstü güçlü bir ESP yeteneği kazara doğru kartın önündeki ya da arkasındaki karta, hatta iki ya da üç kart ötesine odaklanabilir. Dolayısıyla denek mükemmel atışlar yaptığı halde hedefleri tutturamayıp ortalamanın altında bir sonuç alır. David, cevaplarını ver bakayım.”</p>

  <p>“Hiçbir şey görmüyordum Bayan Mueller. Sadece tahminlerimi yazdım ve işte hepsi yanlış çıkmış.”</p>

  <p>“Bir de ben bakayım.”</p>

  <p>David darağacına gider gibi bir havayla verdi kağıdı. Bayan Mueller kağıdı kendi listesinin yanına koyup bir bağıntı, kaymış bir sıra arayarak iki listeyi hizalandırmaya çalıştı. Ama kasten yanlış verdiği cevapların rastgeldiği David’i korudu. Bir kartın öne kaymasıyla iki doğru, birinin arkaya kaymasıyla da üç doğru çıkardı. Kayda değer bir şey yok gibiydi. Ama Bayan Mueller işin peşini bırakmamaya kararlıydı. “Seni yeniden testten geçirmek istiyorum,” dedi. “Farklı şeyler deneyeceğiz. Sıfır doğru çıkarman çok enteresan.” Kartları karıştırmaya başladı. Tanrım, Tanrım, Tanrım, neredesin? Off. Zil mi? Zil çaldı! Kurtuldum! “Dersten sonraya kalabilir misin?” diye sordu kadın. David kalamayacağı için can çekişiyormuş gibi bir ifadeyle başını salladı. “Geometri dersine girmek zorundayım Bayan Mueller.” Kadın yumuşadı. Peki o halde, yarın. Testleri yarın yapabiliriz. Tanrım! Bütün gece ayaktaydı, korku dolu bir telaş, terlemeler, titremeler. Sabah dört gibi kustu. Annesinin onu okula göndermeyeceğini umuyordu ama şansı yine yaver gitmedi. Saat yedi buçukta okul servisindeydi. Bayan Mueller test işini unutmuş olabilir miydi? Olamazdı. Uğursuz kartlar masasının üstündeydi. Kaçış yoktu. Bütün dikkatler David’e yönelmişti. Pekala Duv, bu kez daha akıllı davranacağız. “Başlamaya hazır mısın?” diye sordu, ilk kartı ucundan kaldırarak. David kadının zihninde artı işareti gördü.</p>

  <p>“Kare,” dedi.</p>

  <p>Daire gördü. “Dalgalar,” dedi.</p>

  <p>Yine daire gördü. “Artı,” dedi.</p>

  <p>Yıldız gördü. “Daire,” dedi.</p>

  <p>Kare gördü. “Kare,” dedi. <i>Bu</i> bir.</p>

  <p>Dikkatlice hesap tuttu bu kez. Dört yanlış cevap, sonra bir tane doğru. Üç yanlış, sonra bir doğru daha. İlk testte sahte bir rastgelelik kattığı beş doğru hakkı tanıdı kendine. İkinci testte dört doğru. Üçüncüsünde altı. Fazla mı ortalama oldu bu da, diye düşündü. Tek doğrulu bir test mi geçsem şimdi? Ama Bayan Mueller ilgisini kaybetmeye başlamıştı. “Sıfır doğru çıkarmayı nasıl başardığını hâlâ anlamıyorum David,” dedi. “Ama her halükarda ESP yeteneğin hiç yok gibi görünüyor bana.” David hayal kırıklığına uğramış gibi görünmeye çalıştı. Hattâ özür diler gibi. Üzgünüm öğretmenim, bende hiç ESP yok. Yeteneksiz çocuk başı önünde sırasına yürüdü.</p>

  <p class="p11">Bir anlık bir ifşayla, kısa bir konuşmayla Bayan Mueller, olasılıksızın, açıklanamazın, bilinemeyenin, irrasyonelin peşinde ömrünüzü harcadığınız arayışınızı, mucize arayışınızı haklı çıkarabilirdim. Ama yemedi. Kendi postumu kurtarma derdindeydim Bayan Mueller. Dikkat çekmemeliydim. Beni affedebilecek misiniz? Hakikati vermek yerine kandırdım sizi Bayan Mueller ve sizi tarotun, burçların, uçan dairelerin, binlerce gerçeküstü titreşimin, milyonlarca apokaliptik astral anti-dünyanın etrafında körü körüne dönmeye gönderdim, oysa zihnimin sizinkine değmesi deliliğinizi iyileştirmeye yeterdi. Tek bir dokunuşla. Bir anda. Göz açıp kapayana kadar.</p>
</body>
</html>