<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p6"><span class="t1"><b>dokuz</b></span></p></h4>

  <p class="p7">1945 baharının başında, Selig on yaşındayken, sevgili anne ve babası ona küçük bir kız kardeş getirdiler. Bunu aynen böyle ifade etmişlerdi: Annesi yüzünde en sıcak sahte gülümsemesiyle onu kucaklamış, biz-akıllı-çocuklarla-bu-tonda-konuşuruz sesiyle, “Babanla benim sana harika bir sürprizimiz var Duvid. Sana küçük bir kız kardeş getireceğiz,” demişti.</p>

  <p>Sürpriz falan olmamıştı tabii ki. Bunu kendi aralarında aylardır, belki yıllardır tartışıyorlardı ve ne kadar akıllı olsa da oğullarının neden bahsettiklerini anlamayacağı şeklinde yanlış bir fikre kapılmışlardı. David’in konuşmanın bir kısmıyla başka bir kısmı arasındaki bağlantıyı kuramayacağını, kasıtlı bir şekilde muğlak bıraktıkları zamirlere gerekli öncülleri koymaktan aciz olduğunu sanmışlardı. Ama değildi. Üstelik, gayet tabii, ebeveynlerinin zihnini okumaktan da geri kalmıyordu. O günlerde gücü keskin ve netti; tekrar tekrar okunmaktan yıpranmış kitapları ve pul defterleriyle çevrili halde odasında uzanırken frekansını elli metre içindeki kapalı kapıların ardında olup biten her şeye ayarlayabiliyordu. Reklam vermeyen sonsuz bir radyo yayını gibiydi bu. WJZ, WHN, WEAF ve WOR’u, kadrandaki bütün radyo istasyonlarını dinleyebilirdi, ama en çok dinlediği kanal WPMS, yani Paul ve Martha Selig kanalıydı.<a id="k10" href="../Text/DiPNOTLAR.xhtml#a10"><sup>[10]</sup></a> David’in bilmediği hiçbir sırları yoktu. Röntgencilik yapmaktan utanmıyordu. Tabiata aykırı ölçüde olgun, bütün mahremlere ortak bir çocuk olarak evlilik hayatının ham ihtiraslarına kafa patlatıyordu her gün: finansal kaygılar; birbirinden farkı olmayan tatlı sevgi anları; müebbet eşe duyulan ve vicdan azabıyla bastırılan nefret anları; sevişme hazları ve ızdırapları; bir araya gelmeler ve ayrı düşmeler; başarısız orgazmlarla pörsüyen ereksiyonların esrarları; Çocuk’un doğru şekilde büyümesi ve yetişmesi konusundaki hararetli ve feci şekilde hedefe yönelik konsantrasyonları. Zihinleri yoğun, devingen köpüklerden oluşan sabit bir nehir gibi David’e akıyor, David de hiç şikayet etmeden hepsini alıyordu. Onların düşüncelerini okumak David’in oyunu, oyuncağı, dini, intikamıydı. Bunu yaptığından kuşkulanmıyorlardı. David’in içini sürekli rahatlatmaya çalıştığı tek nokta, endişeyle kontrol ettiği tek şey buydu ve içi her defasında rahatlıyordu. Böyle bir yeteneği olduğunu hayal bile etmiyorlardı. Sadece çocuğun anormal derecede zeki olduğunu düşünüyor, bunca olmadık şey hakkında bu kadar çok şeyi nereden öğreniyor olabileceğini sorgulamıyorlardı. Belki gerçeği öğrenseler, onu oracıkta kendi elleriyle boğarlardı. Ama hiçbir fikirleri yoktu. Dolayısıyla David dikizciliğine yıllar boyu rahat rahat devam etti ve büyüyüp de ebeveynlerinin farkında olmadan sundukları verileri daha çok anlar oldukça algıları derinleşti.</p>

  <p>Seligler’in bu tuhaf çocuğu karşısında eli kolu bağlı, hayretler içinde kalan Dr. Hittner’in, David’in bir kardeşi olmasının herkes için daha iyi olacağına inandığını biliyordu. At suratlı, kalleş piç! Küçük David, Hittner’den ailesine sadece tek bir şey önermemesini rica etmiş, herif de doğal olarak hemen onu önermişti. Ama başka ne olacaktı ki? Kardeşlerin arzu edilirliği en baştan beri vardı Hittner’in aklında, el bombası gibi piminin çekilmesini bekliyordu. David bir gece annesinin zihnini karıştırırken orada Hittner’in yazdığı mektubun metnini bulmuştu. <i>Tek çocuklar duygusal açıdan yoksun çocuklardır. Kardeşlerle alt alta üst üste itişip kakışarak etkileşime girmedikleri sürece akranlarıyla ilişki kurmak için gerekli teknikleri öğrenemezler; ayrıca aileleriyle tehlikeli ölçüde zahmetli bir ilişki geliştirip kendini onlara bağlı değil, onlara denk gibi hissetmeye başlarlar.</i> Hitnner’in her derde deva evrensel ilacı buydu: sürüsüyle kardeş. Geniş ailelerden hiç nevrotik tip çıkmazmış gibi.</p>

  <p>David ebeveyninin Hittner’in reçetesine uyma adına gösterdikleri zıvanadan çıkmış çabanın farkındaydı. Kaybedecek zaman yoktu anlaşılan; çocuk boyuna kardeşsiz büyüyor, akranlarıyla ilişki kurmak için gerekli tekniklerden günbegün mahrum kalıyordu. Paul ve Martha Selig’in ihtiyarlayan zavallı bedenleri her Allah’ın gecesi bu sorunla cebelleşiyordu. Kendilerini kan ter içinde şehvetin kendini mağlup eden mucizelerine bırakıyor ve her ay kötü haber bir kan akıntısıyla geliyordu: Bu ayı da kardeşsiz geçireceğiz. Ama en sonunda tohum kök saldı. David’e hiçbir şey söylemediler, belki sekiz yaşında bir çocuğa hayatlarında cinsel ilişki gibi bir şeyin yaşandığını açmaya utanmışlardı. Ama o biliyordu. Annesinin karnının neden şişmeye başladığını ve bunu ona söylemeye neden çekindiklerini biliyordu. Annesinin 1944 Temmuz’undaki esrarengiz apandisit nöbetinin apandisitle bir ilgisi olmadığını, annesinin düşük yaptığını ona söyleyemeyecekleri için böyle dediklerini biliyordu. Bunu izleyen aylarda ikisinin de neden trajik suratlarla dolandıklarını biliyordu. Martha’nın doktorunun ona sonbaharda otuz beş yaşında çocuk yapmanın çok akıllıca olmadığını, illa ikinci bir çocuk istiyorlarsa en iyisinin evlat edinmek olduğunu söylediğini biliyordu. Babasının bu öneriye verdiği travmatik cevabı da biliyordu: <i>Ne yani, shiksa’nın</i><a id="k11" href="../Text/DiPNOTLAR.xhtml#a11"><sup>[11]</sup></a> <i>tekinin sokağa attığı bir piçi evimize mi sokacağız?</i> Haftalarca her gece yatağında gözünü kırpmadan bir o yana bir bu yana dönen zavallı, yaşlı Paul. Neden bu kadar üzgün olduğunu karısına bile itiraf edemezken meraklı oğluna farkında olmadan her şeyi anlatan Paul. Güvensizlikler, irrasyonel düşmanlıklar. <i>Sırf o psikiyatr David’e iyi gelebileceğini söyledi diye el âlemin veledini mi büyüteceğim? Nasıl bir çöp sokacağım bu eve? Benim olmayan bir çocuğu nasıl seveceğim? İrlandalı bir patates suratlının mı, İtalyan bir boyacının, marangozun mu dölü olduğunu bilmezken Yahudi olup olmadığını nereden bileceğim?</i> Her şeyi duyan David, hepsini duyuyordu. Nihayetinde büyük Selig kaygılarını özenle yontulup biçilmiş haliyle karısına açtı. Belki de Hittner yanılıyordur, belki de David zor bir dönemden geçiyordur ve ikinci bir çocuk doğru yanıt değildir. İkinci çocuğun nelere mal olacağını, hayatlarında yapmak zorunda kalacakları değişiklikleri düşünmesini söyledi ona; artık genç değillerdi, hayatlarını bir düzene sokmuşlardı, şimdi yeni bir çocuk demek yeniden sabahın dördünde uyanmalar, ağlamalar, bebek bezleri demekti. David sessiz sessiz alkışlıyordu babasını, gerçekten de ne gerek vardı bu işgalciye, kardeş denen bu huzur düşmanına? Ama Martha gözyaşları içinde direniyor, Hittner’in mektubundan alıntılar yapıyor, çocuk psikolojisi hakkındaki kapsamlı kütüphanesinden kilit pasajlar okuyor, tek çocuklar arasındaki nevroz, uyumsuzluk, uykuda yatağa işeme ve eşcinsellik oranları üzerine ezici istatistikler sunuyordu. Yaşlı adam yılbaşına doğru yelkenleri suya indirdi. <i>Tamam, iyi, evlat edinelim. Ama karşımıza ilk çıkan çocuğu evimize sokmayacağız, anladın mı? Yahudi olmak zorunda.</i> İç karartıcı haftalar boyunca çocuk esirgeme kurumlarını dolaşmalar, bütün bu Manhattan gezilerini David’e masum alışveriş gezileri diye yutturmaya çalışmalar. Yutmuyordu. Her şeyi bilen bu çocuğa kim ne yutturabilirdi? Kardeş alışverişine çıktıklarını anlaması için alınlarının arkasına bakması yeterliydi. Artık tek avuntusu kardeş bulamayacakları umuduydu. Sonuçta savaş hâlâ devam ediyordu: Mademki savaş zamanı yeni bir araba alınamıyordu, belki kardeş de alınamazdı. Haftalar boyunca durum aynen öyle göründü. Hazırda çok bebek yoktu ve olanların da ciddi bir kusuru var gibiydi: Ya Yahudilikleri yetersizdi, ya tipleri fazla kırılgan ya da asabiydi ya da cinsiyetleri ailesinin istediğinden değildi. Erkek çocuk az değildi aslında, ama Paul’le Martha David’e küçük bir kız kardeş getirmeye karar vermişlerdi. Bu da seçenekleri epey bir kısıtlıyordu, çünkü insanlar kızlarını oğullarını verdikleri rahatlıkla evlatlık vermiyordu. Ama David karlı bir mart gecesi yine bir alışveriş gezisinden dönen annesinin zihninde keyfini kaçıran bir hoşnutluk tınısı fark etti ve durumu yakından inceleyince arayışın sona erdiğini anladı. Dört aylık, minik, tatlı bir kız bulmuşlardı. On dokuz yaşındaki anne kanıtlanabilir bir şekilde Yahudi olmanın yanı sıra üniversite öğrencisiydi ve kurum tarafından ‘aşırı zeki’ olarak nitelendirilmişti. Ne var ki 1944 Şubat’ında ev iznine gelen ve kendisi de Yahudi olan genç, yakışıklı hava kuvvetleri yüzbaşısı tarafından döllenmekten sakınacak kadar zeki değildi anlaşılan. Yüzbaşı dikkatsizliği yüzünden pişman olsa da şehvetinin kurbanı olan genç kızla evlenme niyetinde değildi ve artık Pasifik’te aktif görevde olduğundan, kızın ailesine göre, şimdiye dek on kez ölmüş olmalıydı. Kızı bebeğini evlatlık vermeye ailesi zorlamıştı. David Martha’nın bebeği neden hemen o akşamüstü yanında getirmediğini merak etti, ama çok geçmeden önlerinde haftalar sürecek işlemler olduğunu anladı. Martha nihayetinde David’e, “Babanla benim sana harika bir sürprizimiz var Duvid,” dediğinde nisan bitmek üzereydi.</p>

  <p>Bebeğe yeni babasının yakın zamanda vefat eden annesinin anısına Judith Hannah Selig adı verildi. David kardeşinden daha ilk anda nefret etti. Onu kendi odasına yerleştireceklerinden korkuyordu, neyse ki annesiyle babası bebeğin yatağını kendi yatak odalarına kurdular; yine de ağlamaları, sonu gelmeyen bet çığlıkları her gece bütün evi inletiyordu. Küçücük bir bebeğin o kadar ses çıkarabilmesi inanılmazdı. Paul’le Martha neredeyse bütün vakitlerini onu beslemekle, onunla oynamakla ya da bezini değiştirmekle geçiriyordu. İşin bu kısmı David’in pek umurunda değildi, çünkü bu işler onları meşgul ettiği gibi David’in üzerindeki baskıyı da azaltıyordu. Ama Judith’in etrafta olması; işte ona katlanamıyordu. O kısa tombul bacaklarda, kıvırcık saçlarda, gamzeli yanaklarda hiçbir sevimlilik görmüyordu. Gerçi altı değiştirilirken kendi deneyimlerine çok yabancı bir şey görmüş, bebeğin küçük pembe yarığını izlerken akademik bir ilgi duymuştu ama bir kez gördükten sonra merakı geçmişti. <i>Demek şeyleri yerine yarıkları var. Ne olmuş yani?</i> Bebek genel olarak insanın dikkatini dağıtan, rahatsız edici bir şeydi. Çıkardığı gürültü yüzünden doğru dürüst kitap okuyamıyordu ve David’in tek zevki okumaktı. Ev sürekli âdet yerini bulsun diye yeni bebeği ziyarete gelen akrabalar, aile dostlarıyla doluydu ve aptal geleneksel zihinleri evi David’in savunmasız bilincine çekiç gibi vuran körelmiş düşüncelerle dolduruyordu. Arada bir bebeğin zihnini okumaya çalışıyor ama içeride belli belirsiz, biçimsiz, bulanık duyu öbeklerinden başka bir şey bulamıyor, köpeklerle kedilerin zihnini okuduğunda bile daha tatminkar sonuçlar alıyordu. Görünüşe göre bebeğin düşünceleri yoktu. David’in alabildiği yegane şeyler açlık, mahmurluk hissi ve bezini ıslattığı zaman da orgazm cinsinden sönük bir rahatlamaydı. Gelişinin üstünden bir on gün geçtikten sonra David bebeği telepatiyle öldürmeye karar verdi. Anne babası evin başka bir yerinde başka bir şeyle meşgulken yatak odalarına girip gözlerini kardeşinin beşiğine dikti ve olanca gücüyle bebeğin gelişmemiş zihnini kafatasından dışarı boşaltma fikrine yoğunlaştı. Eğer içerideki zekâ belirtisini bir şekilde emmeyi, bilinci kendine çekmeyi, onu boş, zihinsiz bir kabuğa dönüştürmeyi başarırsa kız kesin ölürdü. Kancalarını onun ruhuna batırmaya çalıştı. Gözlerini gözlerine dikip gücünü sonuna kadar açarak kızın bütün çelimsiz çıktılarını alıp daha fazlasını çekmeye uğraştı. <i>Gel... gel... zihnin bana doğru kayıyor... alıyorum... hepsini alıyorum... tak... şimdi bütün zihnin bende!</i> David’in psişik çağrılarından etkilenmeyen bebek anlamsız sesler çıkarıp kollarını sallamaya devam ediyordu. David konsantrasyonunu artırarak daha yoğun bir şekilde bakmaya başladı. Bebeğin gülümsemesi önce bocalayıp sonra hepten kayboldu. Kaşları büzülüp çatıldı. Ona saldırdığını biliyor muydu, yoksa sadece yüzündeki ifadeden mi rahatsız olmuştu? <i>Gel... gel... zihnin bana doğru kayıyor.</i></p>

  <p>Bir an için gerçekten de başardığını sandı. Ama sonra bebek, bir bebekten geldiği düşünüldüğünde insanı dehşete düşüren, kanını donduran kötücüllükte, akıl almaz hiddette bir bakış atınca karşı saldırıdan korkarak geri çekildi. Bir saniye sonra yine kollarını sallamaya başlamıştı küçük yaratık. David’i yenmişti. David ondan nefret etmeye devam etse de bir daha zarar vermeye kalkışmadı. Kız nefret kavramının karşılığını anlayacak yaşa geldiğinden itibaren ağabeyinin kendisine karşı ne hissettiğinin farkındaydı. O da nefretle karşılık verdi. Ve zaman gösterdi ki, kız nefret etme konusunda ağabeyinden çok daha becerikliydi. Doğrusu kız tam bir nefret ustası çıkmıştı.</p>
</body>
</html>