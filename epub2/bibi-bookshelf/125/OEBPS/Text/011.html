<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p6"><span class="t1"><b>yedi</b></span></p></h4>

  <p class="p7">Telefonun berrak, çıngırtılı sesini dinliyorum. Saat geç. Kim arıyor? Aldoux Huxley mi acaba, beni yüreklendirmek için mezarın ötesinden arıyor olsa gerek. Belki Dr. Hittner’dir, çiş yapmakla ilgili önemli soruları vardır. Hayır, kesin Toni; yanında binlerce mikrogram dinamit asitle birlikte civarda olduğunu söyleyecek ve uğrayayım mı diye soracak Tabii. Ne zaman istersen uğrayabilirsin. Hiçbir fikrim olmadan gözlerimi telefona dikiyorum. Gücüm zirvede olduğu zamanlarda bile Amerika Telefon ve Telgraf Şirketi’nin bilincine nüfuz etmeyi başaramadım. Beşinci çalışında iç geçirerek ahizeyi kaldırıp kız kardeşim Judith’in tatlı kontralto sesini duyuyorum.</p>

  <p>“Bir şeyi bölüyor muyum?” Tipik Judith açılışı.</p>

  <p>“Evde geçen sakin bir geceyi, belki. <i>Odyssey</i> üzerine bir dönem ödevi için hayalet yazarlık yapıyorum. Bana verecek parlak bir fikrin var mı Jude?”</p>

  <p>“İki haftadır aramadın.”</p>

  <p>“Meteliksizdim. Son yaşadığımız sahneden sonra para konusunu açmak istemedim ve son zamanlarda aklıma paradan başka bir konu gelmediği için aramadım.”</p>

  <p>“Saçmalama,” diyor. “Sana kızgın değildim”</p>

  <p>“Sesin öfkeden kudurmuşsun gibi geliyordu.”</p>

  <p>“Onları söylerken ciddi değildim. Niye ciddi olduğumu düşündün ki? Sırf bağırıyorum diye mi? Seni gerçekten şey olarak gördüğüme inandın mı, ee, ne demiştim ben sana?”</p>

  <p>“Beleşçi sünepe demiştin galiba.”</p>

  <p>“Beleşçi sünepe, ha? Tüh. O gece gergindim biraz Duv; özel sorunlarım vardı ve bir de üstüne regl olmak üzereydim. Kendimi kaybettim. Aklıma gelen her saçma sapan şeyi söylüyordum işte, ama yani niye ciddi olduğuma inandın ki? Başkası olsa tamam da, senin böyle düşünmen çok anlamsız. Ne zamandan beri insanların ağızlarıyla söyledikleri şeyleri gerçek düşünceleri saymaya başladın?”</p>

  <p>“Zihninle de aynı şeyi söylüyordun Jude.”</p>

  <p>“Öyle mi?” Sesi kısık ve pişman şimdi. “Emin misin?”</p>

  <p>“Gayet yüksek sesli ve netti.”</p>

  <p>“Of, Tanrım, Duv, biraz insaflı ol! Bir anlık öfkeyle her şeyi düşünmüş olabilirim. Ama o kızgınlığın altında, Duv, o sözlerin hiçbirini kastetmediğimi görmüş olmalısın. Seni sevdiğimi, seni kendimden uzaklaştırmak istemediğimi görmüş olmalısın. Sen benim her şeyimsin Duv, sen ve bebek.”</p>

  <p>Sevgisi benim için yenilir yutulur olmadığı gibi duygusallığı daha da tatsız. “Alttaki şeyleri pek okuyamıyorum artık Jude. Bugünlerde pek bir şey gelmiyor. Neyse, kavga etmenin manası yok. Beleşçi ve sünepe olduğum ve senden verebileceğinden fazla borç aldığım doğru. Ailenin yüz karası ağabeyin olarak kendimi yeterince suçlu hissediyorum zaten. Bir daha senden ölsem borç istemem.”</p>

  <p>“Suçlu mu? Sen mi suçlusun, asıl ben...”</p>

  <p>“Dur,” diye ikaz ediyorum, “vicdan muhasebelerine girmeyelim hiç Jude. Şimdi değil.” Eski soğukluğu için duyduğu pişmanlığın çeşnisi, yeni filizlenen sevgisininkinden bile berbat. “Bu gece hiç vicdan azabı yarıştırma havamda değilim.”</p>

  <p>“Tamam, tamam. Ama şimdi para durumun iyi, değil mi?”</p>

  <p>“Dedim ya, dönem ödevleri yazıyorum. İdare ederim.”</p>

  <p>“Yarın akşam bana yemeğe gelmek ister misin?”</p>

  <p>“Çalışsam daha iyi olur. Yazmam gereken çok ödev var. En hareketli sezon bu.”</p>

  <p>“Sadece ikimiz oluruz. Tabii bir de çocuk, ama onu erkenden yatırırım. Sadece senle ben. Konuşuruz biraz Duv; Konuşacak çok şeyimiz var. Neden gelmiyorsun? Gece gündüz çalışacak halin yok ya. Sevdiğin bir şey pişiririm. Acı soslu spagetti. Ne istersen. Sen söyle.” Yirmi beş senedir bana karşı nefretten başka bir şey hissetmeyen o buz gibi kız şimdi onu göreyim diye beni sıkboğaz ediyor. Gel de sana annelik taslayayım Duv. Gel de sevecen olayım kardeşim.</p>

  <p>“Belki ertesi akşam. Ararım seni.”</p>

  <p>“Yarın gelme ihtimalin hiç yok mu?”</p>

  <p>“Pek sanmıyorum,” diyorum. Sessizlik. Bana yalvarmak istemiyor. Bu cırtlak sessizliğin arasında, “Sen neler yapıyorsun Judith? Görüştüğün ilginç birileri var mı?” diye soruyorum.</p>

  <p>“Kimseyle görüşmüyorum.” Sesinde katı bir keskinlik var. Judith boşanalı iki buçuk yıl oldu; önüne gelenle yatıyor; sıvılar ruhunu ekşitiyor artık. Otuz bir yaşında. “Erkeklere ara verdim. Belki hepten vazgeçerim karşı cinsten. Bir daha kimseyle yatmasam umurumda olmaz.”</p>

  <p>İçimde yükselen sıkıntılı kahkahayı bastırıyorum. “Görüştüğün şu adama ne oldu? Seyahat acentesinde çalışan. Mickey miydi adı?”</p>

  <p>“Marty. Ucuz biletlerin eşantiyonuydu adam benim için sadece. Sayesinde bütün Avrupa’yı yol parasının yüzde onuna dolaştım. O olmasa hayatta param yetmezdi. Kullanıyordum herifi.”</p>

  <p>“Ve?”</p>

  <p>“Kendimi bok gibi hissettim sonra. Geçen ay ayrıldım. Aşık değildim; hoşlandığımdan bile emin değilim.”</p>

  <p>“Ama önce Avrupa gezisine yetecek kadar oynadın adamla.”</p>

  <p>“Ona hiçbir şeye mal olmadı Duv. Ben adamla yattım, o ise sadece bir form doldurdu. Ne söylemeye çalışıyorsun sen? Orospu olduğumu mu?”</p>

  <p>“Jude...”</p>

  <p>“İyi, tamam, orospuyum. En azından şimdi doğru yolda gitmeye çalışıyorum. Bol bol taze portakal suyu içip cilt cilt ciddi kitaplar okuyorum. Şu an Proust okuyorum, inanabiliyor musun? <i>Swannlar’ın Tarafı</i>’nı yeni bitirdim, yarın da...”</p>

  <p>“Bu gece yapmam gereken işler var Jude.”</p>

  <p>“Özür dilerim. Bölmek istememiştim. Bu hafta yemeğe geliyorsun, değil mi?”</p>

  <p>“Bakarız. Ararım seni.”</p>

  <p>“Neden benden bu kadar nefret ediyorsun Duv?”</p>

  <p>“Senden nefret etmiyorum. Artık kapasak mı telefonu?”</p>

  <p>“Aramayı unutma,” diyor. Akıntıya çekilen kürekler.</p>
</body>
</html>