<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p6"><span class="t1"><b>yirmi beş</b></span></p></h4>

  <p class="p7">Kasvetli ve soğuk bir hastane koğuşunda uyanıyor, her yanı tutulmuş, her yeri ağrıyor, beyni uyuşmuş sanki. St. Luke’s Hastanesi olmalı burası, belki acil servis. Altdudağı şişmiş, sol gözü zar zor açılıyor ve burnu her nefes aldığında tuhaf bir ıslık sesi çıkarıyor. Basketçilerin işi bittikten sonra sedyeyle mi getirdiler onu buraya? Alt tarafına bakmayı becerdiğinde –acayip bir şekilde kaskatı kesilmiş boynu ona itaat etmek istemiyor– gördüğü tek şey hastane önlüğünün soluk beyazı. Her nefes aldığında birbirine sürtünen kırık kaburgalarının tırtıklı uçlarını hisseder gibi oluyor; bir elini önlüğün altına kaydırarak çıplak göğsüne dokunuyor ve bandajlanmadığını anlıyor. Bu bilgi karşısında rahatlasa mı, evhamlansa mı bilemiyor.</p>

  <p>Dikkatlice doğruluyor. Art arda izlenimler yağıyor üstüne. Oda kalabalık ve gürültülü, yataklar birbirine yanaştırılmış. Aralarında perdeler var ama hiçbiri çekilmemiş. Diğer hastaların çoğu siyah ve çoğunun durumu ciddi; etraflarından ekipmanlar sarkıyor. Bıçakla organları mı kesilmiş şu taraftakinin? Arabanın camı mı parçalamış vücudunu? Her yatağın çevresine kümelenmiş eş dostlar, el kol hareketleriyle konuşanlar, tartışıp birbirini fırçalayanlar; normal ses tonları viyak viyak bir bağırtı. Ruhsuz hemşireler odada dolanıp, müze bekçileri vitrindeki mumyalarla ne kadar ilgileniyorlarsa o kadar ilgileniyorlar hastalarla. Selig’le Selig’ten başka ilgilenen yok, o da kendi muayenesine geri dönüyor. Parmak uçlarını gezdirerek yanaklarını kontrol ediyor. Ayna olmadan yüzünün ne ölçüde hırpalandığını çözmesi zor, ama en azından hassas yerlerin sayısının az olmadığını anlıyor. Sol köprücük kemiği hafif bir karate darbesi almış gibi ağrımakta. Sağ dizinde zonklama ve sancı var, düşerken burkulmuş sanki. Yine de beklediğinden az acı hissediyor; belki iğne falan yaptılar.</p>

  <p>Zihni bulanık. Koğuşta etrafındakilerden biraz girdi alıyor, ama hepsi karmakarışık, ayırt edemiyor; anlaşılabilir ifadeler değil, auraları alıyor sadece. Kendine gelme, dünyaya dönme çabasıyla, geçen hemşirelere saati soruyor üç kez, çünkü kol saati gitmiş; hemşireler geçip gidiyor, yok sayıyorlar onu. Nihayet fırfırlı pembe elbisesi içinde cüsseli, güler yüzlü siyahi bir kadın ondan tarafa bakıp, “Saat dörde çeyrek var tatlım,” diyor. Sabah mı, akşamüstü mü? Muhtemelen akşamüstü, diye karar veriyor. Çaprazında iki hemşire intravenöz beslenme sistemi olabilecek bir şeyi doğrultuyor, plastik bir tüp kıvrıla kıvrıla iriyarı, bilinci kapalı, bandajlara sarılı bir siyahın burun deliklerine giriyor. Selig’in midesi de açlık sinyalleri gönderiyor. Hastane havasının kimyasal kokusu içini bulandırıyor; tükürük salgılamakta bile güçlük çekiyor. Bu akşam besleyecekler mi onu da? Burada ne kadar kalacak? Parayı kim ödüyor? Judith’e haber vermelerini istese mi? Ne kadar kötü durumu?</p>

  <p>Bir stajyer doktor giriyor koğuşa. Kısa boylu, esmer bir adam, az ve öz, zarif kemikli bir vücut, tipine bakılırsa Pakistanlı, canlı bir kesinlik var hareketlerinde. Bununla birlikte, göğüs cebinden fırlayan buruşuk ve lekeli bir mendil dar, bembeyaz üniformasının şıklığını, filintalığını bozuyor. İlginçtir ki dosdoğru Selig’in yanına geliyor. “Röntgenlerde kırık çıkmadı,” diyor herhangi bir girizgaha gerek duymadan, kararlı, tok bir sesle. “Dolayısıyla minör sıyrıklar, bereler, çizikler ve önemsiz bir beyin sarsıntısı haricinde bir şeyiniz yok. Sizi taburcu etmeye hazırız. Kalkın lütfen.”</p>

  <p>“Bir dakika,” diyor Selig bitap bir sesle. “Daha kendime yeni geldim. Hiçbir şeyden haberim yok. Kim getirdi beni buraya? Ne zamandır baygınım? Neden...”</p>

  <p>“Bunların hiçbirini bilmiyorum. Çıkışınız onaylandı ve hastanenin bu yatağa ihtiyacı var. Lütfen, kalkın şimdi. Çok işim var.”</p>

  <p>“Ama beyin sarsıntısı dediniz? Beyin sarsıntısı geçirdiysem en azından bu gece burada kalmam gerekmez mi? Yoksa bir gece burada kaldım mı zaten? Bugün günlerden ne?”</p>

  <p>“Bugün öğle saatlerinde getirildiniz,” diyor stajyer daha da aksileşerek “Low Kütüphanesinin merdivenlerinde dayak yedikten sonra acile kaldırılıp tam bir muayeneden geçtiniz.” Bir kez daha kalk emri geliyor, bu kez kelimelerle değil, buyurgan bakışlar ve sivrilen bir işaretparmağıyla. Selig stajyerin zihnine bakıp kapılarının açık olduğunu görüyor ama içeride sabırsızlık ve sinirden başka bir şey yok. Ağır ağır iniyor yataktan. Organları birbirine tellerle tutturulmuş sanki. Kemikleri birbirine sürtünüp gıcırdıyor. Göğsünde kırık kaburga uçlarının etine battığını hissediyor hâlâ; röntgen filmleri yanılmış olabilir mi? Soracak gibi oluyor, ama çok geç. Viziteye çıkan stajyer başka bir yatağı vizit etti bile.</p>

  <p>Kıyafetlerini getiriyorlar. Yatağının etrafındaki perdeyi çekip giyiniyor. Evet, korktuğu gibi, gömleğinde kan lekeleri var; pantolonunda da. Pislik içinde. Eşyalarını kontrol ediyor: Her şeyi burada, cüzdanı, kol saati, cep tarağı. Şimdi ne olacak? Çıkıp gidecek mi böyle? İmza falan atması gerekmiyor mu bir yere? Kararsızca kapıya doğru yürüyor. Fark edilmeden koridora kadar geliyor. Stajyer ektoplazmadan çıkar gibi yeniden beliriyor önünde. Koridorun sonundaki odayı işaret edip, “Güvenlik gelene kadar orada bekleyeceksiniz,” diyor. Güvenlik de nereden çıktı?</p>

  <p>Tam korktuğu gibi; hastanenin kıskacından çıkmadan önce imzalaması gereken kâğıtlar var. Kırtasiye işlerini bitirdiği anda kampüsün güvenlik üniforması içinde tombul, gri suratlı bir adam oflaya puflaya odaya girip, “Selig sen misin?” diyor.</p>

  <p>Selig söz konusu bilgiyi doğruluyor.</p>

  <p>“Dekan seni görmek istiyor. Kendin yürüyebilecek misin yoksa tekerlekli sandalye getireyim mi?”</p>

  <p>“Yürürüm,” diyor Selig.</p>

  <p>Hastaneden çıkıp Amsterdam Bulvarı 115. Sokak’taki kampüs girişine, oradan da Van Am Quad’a gidiyorlar. Güvenlik görevlisi hiç konuşmadan Selig’in dibinde yürüyor. Çok geçmeden kendini Columbia Üniversitesi Dekanının ofisinin kapısında beklerken buluyor Selig. Güvenlik de onunla bekliyor, kolları sakin bir tavırla göğsünde kavuşmuş, vücudu can sıkıntısından örülü bir kozaya sarınmış. Selig kendini nezaret altında gibi hissediyor neredeyse. Niye ki? Ne acayip bir düşünce. Dekan’dan korkması için bir sebep mi var? Güvenlik görevlisinin bön zihnini sondajlıyor, ama oradan oraya sürüklenen sis bulutlarından başka bir şey bulamıyor. Yeni dekanın kim olduğunu merak ediyor. Üniversitede öğrenci olduğu yılların dekanlarını çok iyi hatırlıyor: Sürekli papyon takan ve sıcak bir gülümsemesi olan Lawrence Chamberlain üniversite dekanı, on dokuzuncu yüzyıldan kalma resmi tavırları ve kardeşlik kulüplerine (Sigma Chi?) duyduğu tutkuyla Nicholas McD. McKnight da öğrenci dekanıydı. Ama bu yirmi yıl önceydi tabii. Chamberlain ve McKnight’ın üstünden kimbilir kimler gelip geçmişti, ama Selig hiçbirini bilmiyordu; mezun bültenlerini okumak ona göre değildi.</p>

  <p>İçeriden biri, “Dekan Cushing bekliyor,” diye sesleniyor.</p>

  <p>“Gir,” diyor güvenlik.</p>

  <p>Cushing mi? Tam dekan ismi. Kim acaba? Selig yaraları yüzünden süklüm püklüm, sancıyan dizi yüzünden topallaya topallaya içeri giriyor. Pırıl pırıl parlayan düzenli masanın ardında gösterişsiz, koyu renk bir takım giymiş geniş omuzlu, pürüzsüz yanaklı, genç görünümlü, şirket yöneticisi tipli bir adam Selig’e bakıyor. Selig’in aklına gelen ilk şey zamanla nelerin değiştiği: Dekanları hep yüce otorite sembolleri gibi görmüştü, yaşlı, en az ellisini devirmiş olmalıydı bu yüceler, ama işte karşısında oturan adam üniversite dekanı ve Selig’le aynı yaşlarda gibi duruyor. Sonra bu dekanın sadece herhangi bir çağdaşı değil, 56 döneminden sınıf arkadaşı Ted Cushing olduğunu anlıyor, kendi çapında bir namı olan, sınıfın başkanı, futbol takımının yıldızı, yakın arkadaş olmasalar da Selig’in de tanıdığı parlak ve burslu öğrenci Ted Cushing. Artık genç olmadığının, kendi kuşağının iktidar mekanizmalarının başına geçtiği bir yaşa geldiğinin hatırlatılması hep şaşırtıyor Selig’i. “Ted?” diye giriyor lafa pat diye. “Dekan mı oldun Ted? Vay canına, hayatta aklıma gelmezdi. Peki sen ne zaman...”</p>

  <p>“Otur Dave,” diyor Cushing, kibar ama samimiyetten eser olmayan bir sesle. “Durumun ciddi mi?”</p>

  <p>“Hastane kırık çıkık yok dedi. Ama kendimi berbat hissediyorum.” Sandalyeye yerleşirken kıyafetlerindeki kan lekelerini, yüzündeki morlukları gösteriyor. Konuşmak bile zor geliyor; çenesinin eklemleri gıcırdıyor. “Amma uzun zaman oldu! Yirmi yıl geçmiş olmalı görüşmeyeli. Adımı sen mi hatırladın yoksa cüzdanımdakilerden mi öğrendiler?”</p>

  <p>“Hastane masraflarını biz karşılıyoruz,” diyor Cushing, Selig’in söylediklerini duymazdan gelerek. “Başka tıbbi masraflar çıkarsa onların da icabına bakarız. İstersen bir kağıt imzalatabilirsin.”</p>

  <p>“Sözün yeterli. Suç duyurusunda bulunacağımdan ya da okula dava açacağımdan endişeleniyorsanız merak etmeyin, öyle bir şey yapmayacağım. Genç hepsi sonuçta, kanları kaynıyor, ara sıra hislerine kapılmaları normal ama...”</p>

  <p>“Senin suç duyurusunda bulunma ihtimalin bizi pek endişelendirmiyor Dave,” diyor Cushing sakince. “Asıl soru bizim seni dava edip etmeyeceğimiz.”</p>

  <p>“Beni mi? Neden? Basket takımınız tarafından hırpalandım, pahalı elleri benim yüzüme vururken hasar gördü diye mi?” Yüzüne acılı bir tebessüm oturtmaya çalışıyor. Cushing’in yüzü hâlâ ciddi. Kısa bir sessizlik anı. Selig Cushing’in şakasını yorumlamaya çalışıyor. Mantıklı bir açıklama bulamayınca, zihin sondajına girişmeye karar veriyor. Ama duvara çarpıyor. Birden çekiniyor zorlamaya, duvarı geçemeyeceğinden korkuyor. “Ne demek istediğini anlamadım,” diyor sonunda. “Neden bana dava açasınız ki?”</p>

  <p>“Bunlar için, Dave.” Selig dekanın masasındaki daktiloyla yazılmış kâğıt yığınını o anda fark ediyor. Cushing kâğıtları ona doğru itiyor. “Tanıdın mı? Buyur, bir bak bakalım.”</p>

  <p>Selig bütün mutsuzluğuyla karıştırıyor sayfaları. Bir <i>Toplum Simgesi olarak Odysseus. Kafka’nın Romanları Aiskhylos ve Aristotelesçi Trajedi. Montaigne’in Felsefesinde Teslimiyet ve Rıza. Dante’nin Mentoru Sıfatıyla Virgil.</i> Bazılarının üstünde notlar var: A-, B+, A--, A ve sayfa kenarlarında yorumlar, çoğunlukla olumlu. Bazılarına üstüne bulaşmış lekeler, pislikler haricinde dokunulmamış; Lumumba tarafından saldırıya uğradığında teslim etmek üzere olduğu ödevler bunlar. Kâğıt yığınını takdire şayan bir özenle düzeltip her sayfanın kenarlarını aynı hizaya getirdikten sonra Cushing’e geri yolluyor. “Tamam,” diyor. “Beni yakaladın.”</p>

  <p>“Bunları sen mi yazdın?”</p>

  <p>“Evet.”</p>

  <p>“Para karşılığında mı?”</p>

  <p>“Evet.”</p>

  <p>“Bu çok acıklı Dave. Feci acıklı.”</p>

  <p>“Bir şekilde geçinmem lazım. Mezunlara burs vermiyorlar sonuçta.”</p>

  <p>“Bu şeyler için ne kadar para alıyordun?”</p>

  <p>“Sayfa başı üç dört papel.”</p>

  <p>Cushing başını iki yana sallıyor. “İyiydin, hakkını yemeyeceğim. Etrafta seninle aynı işi yapan sekiz on adam daha var, ama sen açık ara en iyisisin.”</p>

  <p>“Teşekkür ederim.”</p>

  <p>“Ama nihayet müşterilerinden biri yaptığın işten memnun kalmadı. Lumumba’ya seni niye dövdüğünü sorduk. Seni dönem ödevini yazman için tuttuğunu ama rezil bir iş çıkardığını, onu kazıkladığını ve parasını geri vermediğini söyledi. Lumumba konusunda gerekeni yapacağız. Ama aynı şey senin için de geçerli. Ne zamandır seni bulmaya çalışıyorduk Dave.”</p>

  <p>“Öyle mi?”</p>

  <p>“Son birkaç dönemdir bir düzine bölümde senin yazdığın ödevlerin fotokopilerini dolaştırıyoruz, insanları daktilonu ve yazım tarzını tanımaları için uyarıyoruz. Ama işbirliğine yanaşan çok olmadı. Öğretim üyelerinin çoğu öğrencilerin verdiği dönem ödevlerinin düzmece olup olmadığını umursamadı. Ama biz umursadık Dave. Biz çok umursadık.” Cushing öne eğiliyor. Alabildiğine ciddi gözleri Selig’in gözleriyle karşılaşma peşinde. Selig başka yöne bakıyor. O gözlerdeki sorgulayıcı sıcaklığa tahammül edemiyor. “Birkaç hafta önce epey yaklaştık,” diye devam etti Cushing. “Bir iki müşterini yakalayıp okuldan kovmakla tehdit ettik. Adını verdiler ama nerede yaşadığını bilmiyorlardı, dolayısıyla seni bulmamızın bir yolu yoktu. Biz de bekledik Ödev teslim etmeye ve iş almaya geleceğini biliyorduk. Sonra kütüphane merdivenlerinde bir kargaşa olduğu haberini aldık, basketçiler birini tartaklıyordu ve kolunun altına sımsıkı sıkıştırdığın bir deste kâğıda seni bulduk, işte bu kadar. Kepenkleri indirme vakti geldi Dave.”</p>

  <p>“Avukat istemem gerek,” diyor Selig. “Daha fazla bir şey itiraf etmemeliyim sana. O kâğıtları gösterdiğinde her şeyi inkar etmeliydim.”</p>

  <p>“Hakların hakkında bu kadar teknik davranmana gerek yok.”</p>

  <p>“Beni mahkemeye verdiğinizde gerek olacak ama Ted.”</p>

  <p>“Hayır,” diyor Cushing. “Dönem ödevi sahtekarlığına devam etmediğin müddetçe dava açmayacağız. Seni hapse attırmak gibi bir niyetimiz yok, zaten yaptığın şeyin ceza gerektiren bir suç olup olmadığından bile emin değilim. Bizim derdimiz sana yardım etmek. Hastasın sen Dave. Senin zekanda, senin potansiyelinde bir adamın bu kadar dibe düşmesi, üniversite çocuklarına sahte dönem ödevleri yazacak kadar alçalması, bu acıklı, Dave, feci acıklı. Durumunu konuştuk, Dekan Bellini ve Dekan Tompkins’le birlikte senin için bir rehabilitasyon planı yaptık. Sana kampüste bir iş bulabiliriz, araştırma görevlisi olabilirsin mesela. Asistana ihtiyacı olan doktora adayları oluyor hep, bir maaş ayarlayabileceğimiz küçük bir fonumuz da var, çok yüksek bir miktar olmaz muhtemelen ama en azından şu ödevlerden kazandığın kadarını kazanırsın yine. Üstelik psikolojik danışmanlık hizmetlerimizden de faydalanabilirsin. Normalde mezunlara açık değil ama biraz esneklik yapılmaması için sebep göremiyorum. Kendi adıma 56 mezunlarından bir adamın seninki gibi bir sıkıntıya düşmesi beni utandırıyor ve sınıfımıza sadakatimden dolayı bile kendini toplamana yardım etmek için elimden geleni yapmak istiyorum; buna karşılık senin de verdiğin sözü...”</p>

  <p>Cushing saçma sapan konuşmaya, ana fikirlerinin üzerinden tekrar tekrar geçip yeni ayrıntılarla donatmaya, hiç yontmadan merhamet bağışlamaya ve çilekeş sınıf arkadaşına yardım vaatlerinde bulunmaya devam ediyor. Söylenenleri ilgisizce dinleyen Selig, Cushing’in zihninin kendisine açılmaya başladığını keşfediyor. Daha önce bilinçlerini birbirinden ayıran, belki de Selig’in korku ve yorgunluğunun ürünü olan duvar çözülmeye başlıyor. Selig Cushing’in zihninin genel bir resmini çıkarabiliyor şimdi, enerjik, güçlü, işinin ehli bir zihin bu, ama aynı zamanda tutucu ve sınırlı; hissiz, heyecansız bir Cumhuriyetçi zihni, hayal gücünden yoksun Sarmaşık Birliği<a id="k44" href="../Text/DiPNOTLAR.xhtml#a44"><sup>[44]</sup></a> zihni. İçindeki en baskın his Selig için duyduğu kaygı değil, kendi halinden duyduğu hoşnutluk: Geldiği noktadan, çift girişli bir banliyö evi, sarışın, dalyan gibi bir eş, üç güzel çocuk, kabarık tüylü bir köpek, yaldır yaldır yanan Lincoln Continental model bir arabayla süslenmiş hayatından duyduğu mutluluk. Selig biraz daha derine inip Cushing’in kendisine gösterdiği ilginin düzmece olduğunu görüyor. O kaygılı bakışların, candan, samimi, sempatik gülümsemenin altında şiddetli bir aşağılama yatıyor. Cushing onu hor görüyor. Cushing onun yozlaşmış, işe yaramaz, beş para etmez, genel olarak insanlığın, özel olarak da Columbia Üniversitesi 56 mezunlarının yüz karası olduğu fikrinde. Onu hem fiziksel hem de ahlaki açıdan tiksindirici buluyor, yıkanmayan, pis biri, muhtemelen de frengili olduğunu düşünüyor. Eşcinsel olduğundan şüpheleniyor. Rotaryenlerin keşleri aşağıladığı gibi aşağılıyor onu. Cushing’in, Columbia gibi bir yerde eğitim almış bir insanın Selig’in kabullendiği türden rezilliklere düşmeyi kendine nasıl yedirebildiğini anlaması imkânsız. Selig Cushing’in tiksintisi karşısında büzülüyor. Bu kadar adi biri miyim ben, diye merak ediyor, bu kadar mı aşağılık?</p>

  <p>Cushing’in zihni üzerindeki tutuşu güçlenip derinleşiyor. Onu bu denli hor görmesini dert etmiyor şimdi. Kendini Cushing’in karşısında gördüğü sefil yaratıkla özdeşleştirmediği bir soyutlanma haline kayıyor. Cushing ne biliyor ki? O başka birinin zihnine nüfuz edebilir mi? Başka bir insanla gerçek bir temas kurmanın coşkun zevkini tadabilir mi? Evet, dünyanın en zevkli şeyi bu. Tanrı gibi gönlünce dolaşıyor Cushing’in zihninde; dış katmanlardaki savunmaları geçip, çapsız gururlarla züppelikleri, kendine övgüler yağdıran kendini beğenmişliği aşıp mutlak değerler diyarına, otantik benliğin krallığına varıyor. Temas! Esrime! Bu hissiz, heyecansız Cushing sadece dıştaki kabuk. İçerideyse Cushing’in bile bilmediği, ama Selig’in bildiği bir Cushing var.</p>

  <p>Selig yıllardır böyle mutlu olmamıştı. Altın rengi, dingin bir ışık doluyor içine. Karşı koyulmaz bir neşe ele geçiriyor ruhunu. Şafak vakti puslu koruların arasında koşuyor, eğrelti otlarının yeşil, nemli yapraklarının kaval kemiklerine nazikçe çarpışını hissediyor. Gün ışığı dal ve yapraklardan örülü yüksek kubbeyi deliyor, çiğ damlacıkları içlerindeki serin ateşlerle ışıldıyor. Kuşlar uyanıyor uykularından. Şarkıları taze ve tatlı; uzaklardan bir cıvıltı, mahmur ve yumuşak. Orman boyunca koşuyor ve yalnız değil, bir el kavrıyor elini; daha önce de yalnız olmadığını ve hiç yalnız kalmayacağını biliyor şimdi. Orman zemininin nemini ve süngersiliğini hissediyor çıplak ayaklarının altında. Koşuyor. Koşuyor. Görünmez bir koro ahenkli bir notaya basıp tutuyor onu, tutuyor, kusursuz bir kreşendoyla büyütüyor, öyle ki o koruluktan çıkıp da güneşin altında parlayan bir çayıra doğru koştururken nota sihirli bir doymuşlukla yankılanarak bütün evreni dolduruyor. Yüzüstü yere atıyor kendini şimdi, toprağı kucaklıyor, mis kokulu çimden halıya sürtünüyor, gezegenin kavisine yayıyor ellerini, dünyanın içinde atan nabzı hissediyor. Coşku bu! Temas bu! Kendi zihnini saran başka zihinler. Ne yana gitse onları hissediyor, kendisini buyur eden, destekleyen, ona uzanan zihinleri. Gel, diyorlar, bize katıl, bizimle bir ol, o bölük pörçük benlik parçalarını bırak, seni bizden ayrı tutan her şeyi bırak. Evet, diye cevap veriyor Selig. Evet. Yaşamın coşkunluğunu olumluyorum. Temasın sevincini olumluyorum. Kendimi size veriyorum. Ona dokunuyorlar. O da onlara dokunuyor. Her şeyi anlıyor şimdi, bunun için vardı bu yeteneğim, nimetim, gücüm. Bu onama ve tamamlanma anı için. Bize katıl. Bize katıl. Evet! Kuşlar! Görünmez koro! Çiğ! Çayır! Güneş! Gülüyor şimdi; ayağa kalkıp coşkulu bir raksa koyuluyor; başını arkaya atıyor şarkı söylemek için, o ki hayatı boyunca hiç cüret edememiş şarkı söylemeye, oysa şimdi dudaklarından dökülen tonlar gür ve tok, saf, perdenin tam ortasına basıyor. Evet! Ah, bu birleşme, dokunuş, bu birliktelik, bu birlik! Artık David Selig değil o. Onların bir parçası artık, onlar da onun, ve bu şenlikli kaynaşmada benliğin kaybını deneyimliyor, içinde yorgun, bitkin, buruk olan ne varsa bırakıyor, korkularını, kuşkularını bırakıyor, bunca yıldır kendini kendinden ayıran her şeyi bırakıyor. Duvarı aşıyor. Tamamıyla açık şimdi ve evrenin muazzam çağrısı özgürce ona akıyor. O da alıyor. Yayıyor. Emiyor. Işıyor. Evet. Evet. Evet. Evet.</p>

  <p>Bu coşkunluğun, bu zevkin sonsuza kadar süreceğini biliyor.</p>

  <p>Ama bu idrak anında, içinden kayıp gittiğini hissediyor. Koronun sevinçli notası zayıflıyor. Güneş ufka doğru alçalıyor. Uzaktaki deniz, giderek geri çekilen, kıyıda kuruyor. O ise sevinci tutmaya, bırakmamaya çalışıyor ama ne kadar çabalarsa o kadar kaybediyor. Gelgiti zapt etmeye çalışmalı. Ama nasıl? Gecenin çöküşünü ertelemeli. Nasıl? Nasıl? Kuşların cıvıltısı hayal meyal şimdi. Hava soğuyor. Her şey ondan uzaklaşıyor hızla. Büyüyen karanlıkta yalnız başına duruyor, önceki coşkuyu hatırlıyor, bir an yeniden yakalıyor onu, yeniden yaşıyor, ama o çoktan gitti ve bir irade eylemiyle geri çağrılması gerek. Gitti, evet. Her şey çok sessiz, birdenbire. Son bir ses duyuyor ama, uzaktan gelen bir telli çalgı, çello belki, telleri çekiliyor, pizzicato, güzel bir melankoli sesi. Tanng. Titrek bir akort. Tinng. Kopan bir tel. Tonng. Akortsuz bir lir. Tanng tinng tonng. Ve hepsi bu. Sessizlik sarıyor dört yanını. Sonun sessizliği bu, kafatasının boşluğunda uğuldayan, çellonun tellerinin paramparça olmasını izleyen sessizlik, müziğin ölümüyle gelen. Hiçbir şey duyamıyor şimdi. Hiçbir şey hissedemiyor. Yalnız başına artık. Yapayalnız başına.</p>

  <p>Yalnız.</p>

  <p>“Çok sessiz,” diye mırıldanıyor. “Çok boş. Burası bomboş.”</p>

  <p>“Selig?” diyor derinden gelen bir ses. “Neyin var Selig?”</p>

  <p>“Bir şeyim yok,” diyor Selig. Ayağa kalkmaya çalışıyor, ama hiçbir şey sağlam ve katı değil gibi. Cushing’in masasından devriliyor, ofisin döşemesinden, gezegenin içinden düşüyor, sabit bir zemin arıyor, bulamıyor. “Çok sessiz. Bu sessizlik, Ted, bu sessizlik!” Güçlü kollar kavrıyor vücudunu. Etrafında koşuşturan bir sürü insanın farkında. Biri doktor çağırıyor. Selig başını sallıyor, bir şeyi olmadığını söyleyip karşı çıkacak, hiçbir şeyi yok, kafasındaki şu sessizlikten başka, sessizlikten başka, sessizlikten başka.</p>

  <p>Sessizlikten başka.</p>
</body>
</html>