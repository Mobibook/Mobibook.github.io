<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p6"><span class="t1"><b>sekiz</b></span></p></h4>

  <p class="p7">Toni. Size Toni’yi anlatma vakti geldi.</p>

  <p>Bundan sekiz yıl önce bir yaz Toni’yle yedi hafta birlikte yaşadık. Biriyle birlikte yaşadığım en uzun süreydi bu, tabii makul, bir şekilde ayrılacak duruma gelir gelmez yanından kaçtığım ailemle ve hiçbir şekilde kaçamadığım kendimle yaşadığım süreyi saymazsak. Toni hayatımın iki büyük aşkından biriydi. Diğeri de Kitty; onu başka zaman anlatırım.</p>

  <p>Toni’yi yeniden kurabilecek miyim bakalım kafamda. Bir iki hızlı fırça darbesiyle deneyelim. O yıl yirmi dört yaşındaydı. Uzun boylu, dal gibi bir kızdı; aşağı yukarı bir yetmiş. İncecik. Aynı zamanda hem çevik hem hantal. Uzun bacaklar, uzun kollar, ince bilekler. Parlak siyah saçlar, dümdüz, omuzlarına dökülüyor. Sıcak, zeki bakan, dikkatli ve meraklı gözler. Hazırcevap, zeki bir kız, matah bir eğitim almamışsa da inanılmaz akıllı ve olgun. Yüzü geleneksel anlamda güzel değil kesinlikle –çok fazla ağız, çok fazla burun, şakak kemikleri çok çıkık– ama hep birlikte, bir odaya girdiğinde bütün bakışları kendisine döndürmeye yetecek kadar seksi ve çekici bir etki yaratıyor. Dolgun, iri göğüsler. Memeli kadınları severim ben. Yorgun başımı yaslayacak yumuşak bir yer lazım oluyor sık sık. Çok sık; çok yorgun başımı. Anneminkiler 70-A’ydı, rahat bir yastık sayılmazdı anlayacağınız. İsteseydi de beni emziremezdi; ama zaten istemedi. (Rahminden kaçmama izin verdiği için onu hiç affedecek miyim? Ah, Selig, Tanrı aşkına ailene biraz saygı duy!)</p>

  <p>Toni’nin zihnine sadece iki kez baktım; bir tanıştığımız gün, bir de bundan birkaç hafta sonra; ha, bir de ayrıldığımız gün. Üçüncüsü kazara oldu ve tam bir felaketti. İkincisinin de az çok kazara olduğu söylenebilir. Sadece ilki kasıtlı bir sondajdı. Onu sevdiğimi anladıktan sonra bir daha asla düşüncelerini gizlice dinlememe kararı aldım. <i>Kapı deliğinden bakan kişi, görmek istemediklerini de görür.</i> Çok küçükken öğrendiğim bir ders. Üstelik Toni’nin gücümle ilgili bir şeyden şüphelenmesini istemiyordum. Lanetimle ilgili. Onu korkutup kaçırmasından endişeleniyordum.</p>

  <p>O yaz, İsrail devleti kurulurken dönen siyasi entrikalar üzerine devasa bir kitap yazan ünlü bir yazar için haftalığı seksen beş dolardan araştırmalar yapıyordum; girip çıktığım sayısız antika işten biriydi. Günde sekiz saat Columbia Kütüphanesi’nin kuytularında eski gazeteleri tarıyordum. Toni yazarın kitabını basacak yayınevinde yardımcı editördü. Onunla bahar sonlarına doğru yazarın East End Bulvarı’ndaki havalı evinde karşılaştım ilk. Harry Truman’ın 1948 seçimlerindeki kampanya konuşmaları hakkında topladığım tomar tomar notla gitmiştim; Toni de oradaydı, ilk bölümler üzerinde yapılacak kısaltmaları tartışıyorlardı. Güzelliği karşısında çarpıldım. Aylardır bir kadınla birlikte olmamıştım. Yazarın metresi olduğunu düşündüm önce –söylentilere göre editör düzmek yazarlık mesleğinin yüksek kademelerinde standart bir uygulamaydı– ama her zamanki röntgenci içgüdülerim gerçeği diğer medya organlarından önce ele verdi. Adamın zihnine hızlı bir sonda atıp içinin kıza karşı hüsrana uğramış arzularla dolu koca bir çöplük olduğunu gördüm. Kız için yanıp tutuşuyordu, ama kız hiç oralı değildi. Sonra <i>onun</i> zihnini yoklamaya başladım. İçine gömüldüm, sıcak, renkli, köpüksü derinliklerine. Hemen uyum sağladım ortama. Rastgele otobiyografi kesitleri yağdı önce zihnime, düzensiz, bölük pörçük: Bir boşanma, biraz iyi seks, biraz kötü seks, üniversite yılları, Karayipler’e gezi, hepsi olağan kaotikliğiyle yüzüyordu kızın zihninde. Oraları hemen geçip hedefime yöneldim. Hayır, yazarla yatmıyordu. Adama fiziksel ilgisi sıfırdı. (Tuhaf; benim gibi ümitsiz bir şekilde heteroseksüel bir ruhun bu tip şeylerde hükmü ne kadar kayda değerdir bilmiyorum ama bana gayet çekici, romantik ve hoş bir adam gibi görünmüştü.) Toni adamın sadece tipini değil, yazılarını da beğenmiyordu. Sonra, içeriyi biraz daha kolaçan ederken çok daha şaşırtıcı başka bir şey öğrendim: Görünüşe göre kızı <i>ben</i> heyecanlandırıyordum. Açık bir şekilde şu cümle geçiyordu içinden: <i>Bu akşam boş mudur acaba?</i> Bu ihtiyarlayan araştırmacıya, kafasının tepesi gittikçe açılan bu antika otuz üçlüğe bakmış ve onu itici bulmamıştı. Öyle allak bullak olmuştum ki –koyu gözlerinin çekiciliği, uzun bacaklı seksiliğiyle o, <i>bana</i> niyetlenmişti– hemen defolup çıktım beyninden. “Truman’ları getirdim,” dedim işverenime. “Missouri’deki kütüphaneden de gelecekler var.” Bana vereceği bir sonraki iş üzerine bir iki dakika konuştuk, sonra gidecekmiş gibi yaptım. Kıza yandan, hızlı bir bakış attım.</p>

  <p>“Beklesene,” dedi. “Birlikte çıkabiliriz. Benim de işim bitti sayılır.”</p>

  <p>Büyük edebiyat adamı bana zehirli, kıskanç bir bakış fırlattı. Aman Tanrım, yine ıska. Bununla birlikte ikimize de medeni bir şekilde veda etti. Aşağı inen asansörde birbirimize uzak durduk, Toni bir köşede, ben bir köşede, aramızda bizi hem ayırmaya hem birleştirmeye can atan, titrek bir gerilim duvarı. Kızı okumamak için kendimi zor tuttum; beni korkutan, dehşete düşüren şey, yanlıştan ziyade doğru cevabı almaktı. Sokakta da uzak durduk, anlık bir kararsızlık. Sonunda taksiyle Upper West Side’a gideceğimi –ben, taksi, haftada 85 dolarla!– söyledim, yakın bir yere gidecekse onu da bırakabilirdim. West End 105. Sokak’ta oturduğunu söyledi. Yeterince yakın. Taksi evinin önünde durduğunda beni bir içki içmek üzere içeri davet etti. Üç odalı evi özensizce döşenmişti; kitap, plak, kilim ve posterlerden başka eşya yok gibiydi. Şarap koymaya gittiğinde onu yakaladım ve kendime çevirip öptüm. Kollarımda titriyordu, yoksa ben miydim titreyen?</p>

  <p>O akşamın ilerleyen saatlerinde, Great Shangai’de birer kase sıcak ekşi çorbanın üzerine, birkaç gün sonra taşınacağını söyledi. Oturduğu ev üç gün önce ayrıldığı erkek arkadaşınınmış. Kalacak yeri yokmuş. “Benim ev tek bir berbat odadan ibaret,” dedim, “ama yatak çift kişilik.” Utangaç gülümsemeler, bende, onda. Böylece yanıma taşındı. Bana âşık olduğunu sanmıyordum, katiyen, ama sormak gibi bir niyetim de yoktu. Hissettiği şey aşk değilse bile yeterince güzeldi; umabileceğimin en iyisiydi ve kendi zihnimin mahremiyetinde benim ona olan aşkımı hissedebiliyordum. Fırtınada sığınacak bir limana ihtiyacı vardı. Ben de bunu sunuyordum. Şimdilik onun için bundan başka bir anlamım yoktuysa da, mühim değildi. Öyle olsundu. Her şey için zaman vardı.</p>

  <p>İlk iki haftamız boyunca çok az uyuduk. Sürekli düzüşmekten değil, gerçi epeyce düzüşüyorduk, ama daha çok <i>konuşmaktan.</i> Birbirimiz için yeniydik henüz; ilişkilerin en iyi zamanıdır bu, paylaşacak koca bir geçmiş; her şey ortaya dökülür ve konuşacak konu aramaya gerek kalmaz. (Aslında her şey ortaya döküldü sayılmaz. Ondan sakladığım tek şey, hayatımın merkezindeki gerçek, beni ben yapan şeydi sonuçta.) O evliliğini –gençken, yirmi yaşında, kısa ve boş bir ilişki– ve boşanmadan o yana geçen üç yıldır neler yaşadığını –birbiri ardına adamlar, okültizme kısa bir dalış, Reich terapisi, kendini yeni başlayan editörlük kariyerine adayışı– anlattı. Baş döndürücü, kıpır kıpır haftalar.</p>

  <p class="p11">Ve üçüncü haftamız. Beynini ikinci röntgenleyişim. Aşırı sıcak, bayıltıcı bir haziran akşamı, dolunayın panjurların arasından odaya dökülen serin aydınlığı. Bacaklarını iki yanıma atıp üzerime oturmuştu –en sevdiği pozisyondu bu– ve bembeyaz vücudu ürpertici karanlıkta parlıyordu. Uzun ince silueti üstümde yükselip alçalmaya başladı. Yüzü asi, savrulan saçlarının ardında yarı gizli. Gözleri kapalı. Dudakları aralık. Göğüsleri aşağıdan bakıldığında gerçekte olduklarından da büyük. Ay ışığında Kleopatra. O mahrem coşkunluğa giden yolda aşağı yukarı salınırken güzelliği ve yabansılığı beni öyle kendimden geçirdi ki, doruğa ulaşırken onu izleme, her düzeyde izleme fikrine karşı koyamayıp binbir özenle ördüğüm duvarları yıktım ve tam orgazm olacağı sırada zihnim meraklı bir dokunuşla ruhuna değdi. Aldığı hazzın volkanik yoğunluğu dalga dalga doluyordu beynime. Ne var ki kızın zihninde bana dair hiçbir şey yoktu. Yalnızca her bir sinir ucunda patlayan, salt hayvansı bir coşkunluk Bunu Toni’den hem önce hem sonra başka kadınlarda da gördüm: boşalırken hepsi birer ada gibi, uzayın boşluğunda yalnız; sadece kendi bedenlerinin farkında, belki bir de içlerindeki sert sopanın. Haz onları ele geçirdiğinde, etkisi ne kadar muazzam olursa olsun yaşadıkları enteresan bir şekilde gayrişahsî bir şey. Demek Toni de böyleydi. İtiraz etmedim; ne bulacağımı baştan biliyordum, aldatılmış ya da reddedilmiş hissetmedim kendimi. Hattâ o müthiş anda ruhumu onunkiyle birleştirmem kendi orgazmımı tetikleyip yoğunluğunu üç katına çıkardı. Ama Toni’yle temasım koptu. Orgazmın çalkantıları kırılgan telepatik bağlantıyı tuzla buz ediyor. Sonradan, röntgencilik yaptığım için kendimi biraz adi hissetsem de aşırı bir suçluluk duymadım. O anda onunla olmak sihrin de ötesinde bir şeydi. Aldığı hazzı kasıklarındaki kasılmalar şeklinde değil, ruhunun karanlık diyarlarında parıldayan ışıklar gibi hissetmek Bir güzellik ve mucize anı, asla unutulmayacak bir aydınlanma. Ve asla tekrarlanmayacak O gece ilişkimizi temiz ve dürüst tutmaya bir kez daha karar verdim. Ondan haksız bir şekilde faydalanmamaya. Kafasının içinden sonsuza dek uzak durmaya.</p>

  <p class="p11">Oysa haftalar sonra Toni’nin bilincini üçüncü kez ağırlarken buldum kendimi. Kazara. Lanet olası, korkunç bir kazayla. Ah, o üçüncü kez!</p>

  <p>O <i>bad trip</i><a id="k9" href="../Text/DiPNOTLAR.xhtml#a9"><sup>[9]</sup></a>, o felaket...</p>

  <p>O facia...</p>
</body>
</html>