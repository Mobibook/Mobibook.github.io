<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p6"><span class="t1"><b>yirmi altı</b></span></p></h4>

  <p class="p7">Kış geldi. Gökyüzüyle kaldırım kesintisiz, amansız bir grilik oluşturuyor birlikte. Yakında kar yağacak. Nedense bu civarın çöpleri üç dört gündür toplanmadı, pörtlemiş çöp poşetleri yığılı her binanın önünde, ama havada çöp kokusu yok. Bu havada kokular bile serpilemiyor: Soğuk pis kokuyu, her bir organik gerçeklik belirtisini kovuyor. Sadece beton kazanıyor burada. Sessizlik hüküm sürüyor. Bir deri bir kemik siyah ve gri kediler, kımıltısız, kendi kendilerinin heykelleri, dar yollardan etrafı gözlüyor. Seyrek geçiyor arabalar. Metro istasyonundan Judith’in evine hızlı hızlı yürürken, gördüğüm üç beş insan yüzünden kaçırıyorum gözlerimi. Ürkek, çekingen hissediyorum kendimi, fazla farkındayım varlığımın; rehabilitasyon merkezinden yeni çıkmışım da sakatlıklarım yüzünden utanıyormuşum gibi. İnsanların ne düşündüğünü bilemiyorum haliyle; zihinleri kapalı artık bana, nüfuz edilmez buzdan kalkanlarıyla geçiyorlar yanımdan, ama, ne tuhaf ki hepsi bana erişebiliyormuş gibi bir kuruntu var içimde. Sanki içime bakıp görebiliyorlar dönüştüğüm şeyi. Şu da David Selig, diye düşünüyor olmalılar. Nasıl da savruk davrandı! Nasıl bir beceriksizlikle koruyamadı yeteneğini! Her şeyi berbat etti ve gücün kayıp gitmesine izin verdi aptal herif. Onları böyle hayal kırıklığına uğrattığım için suçluluk duyuyorum. Yine de beklediğim kadar büyük değil bu suçluluk. Son kertede hiç umurumda değil. Ben buyum, diyorum kendime. Artık bu olacağım. Hoşunuza gitmiyorsa bana ne? Beni böyle kabul etmeye çalışın. Kabul edemiyorsanız da görmezden gelin, ne yapayım?</p>

  <p>‘Hakiki toplumların her daim yalnızlığa yaklaşmaları gibi, en mükemmel konuşmalar da sonunda hep sessizliğe döner. Sessizlik her zaman, her yerde, herkes tarafından duyulabilir.’ Böyle demişti Thoreau 1849’da <i>Concord ve Merrimack Nehirleri’nde Bir Hafta</i>’da. Tabii Thoreau çok ciddi nevrotik sorunları olan, uyumsuz, toplum dışı biriydi. Üniversiteden mezun olmuş genç bir adamken Ellen Sewall adında bir kıza âşık olmuş, kız onu reddedince de hiç evlenmemişti. Biriyle yattı mı acaba hayatı boyunca? Muhtemelen hayır. Thoreau’yu iş üstünde düşünemiyorum pek, siz düşünebiliyor musunuz? Tamam, belki bakir ölmemiştir ama yine de seks hayatının berbat olduğuna bahse girerim. Belki mastürbasyon bile yapmamıştır. Onu Walden gölünün kıyısına oturmuş otuz bir çekerken hayal edebiliyor musunuz? Ben edemiyorum. Zavallı Thoreau. Evet, Henry, sessizlik duyulabilir.</p>

  <p class="p11">Judith’in oturduğu binaya yaklaşırken yolda Toni’yle karşılaştığımı hayal ediyorum. Riverside Yolu’ndan bana doğru yürüyen uzun boylu bir kadın görür gibi oluyorum, şapkası yok, turuncu, kabarık bir monta sarınmış. Aramızda birkaç apartman kalınca tanıyorum onu. Tuhaftır ki bu beklenmedik karşılaşma karşısında ne heyecan ne de korku duyuyorum; gayet sakinim, neredeyse hiç etkilenmiyorum Başka bir zaman olsa büyük ihtimalle iki tarafa da rahatsızlık verecek karşılaşmayı engellemek için yolun karşısına falan geçerdim; ama şimdi öyle değil: Serinkanlı bir şekilde gülümseyerek yolunu kesiyor, elimi kaldırıp selam veriyorum. “Toni?” diyorum, “beni tanıdın mı?”</p>

  <p>Bir an için şaşırmış, çatık kaşlarla beni inceliyor. Ama sadece bir an için.</p>

  <p>“David. Merhaba.”</p>

  <p>Yüzü daha zayıf görünüyor, elmacık kemikleri daha çıkık. Saçında gri teller var. Onu tanıdığım günlerde de şakaklarında enteresan bir gri tutamı vardı, çok alışılmadık; şimdi grilik siyahların arasına gelişigüzel yayılmış. Tabii artık otuzlarının ortasında. Kız denilecek yaşı geçmiş. Aslına bakarsanız, tanıştığımızda ben kaç yaşındaysam o yaşlarda. Ama hemen hemen hiç değişmediğini, sadece biraz olgunlaştığını biliyorum. Her zamanki gibi çok güzel görünüyor. Ama içimde arzu yok. Bütün tutku gitti Selig. Bütün tutku gitti. Esrarengiz bir şekilde Toni de çalkantılarından arınmış görünüyor. Son görüşmemizi hatırlıyorum, yüzündeki acılı bakışı, tepeleme izmarit dolu kül tablasındaki saplantıyı. Şimdi yüzünde cana yakın ve rahat bir ifade var. İkimiz de fırtınalar diyarını ardımızda bırakmışız.</p>

  <p>“İyi görünüyorsun,” diyorum. “Kaç yıl oldu, sekiz, dokuz?”</p>

  <p>Cevabı biliyorum aslında. Sadece onu test ediyorum. Ve testi geçiyor: “68 yazıydı.” Unutmadığını görmek içimi rahatlatıyor. Şu halde hâlâ otobiyografisinin bir parçasıyım. “Nasıl gidiyor David?”</p>

  <p>“Fena değil.” Havadan sudan boş laflar. “Sen neler yapıyorsun?”</p>

  <p>“Random House’ta çalışıyorum. Ya sen?”</p>

  <p>“Serbest çalışıyorum hâlâ,” diyorum. “Bir orada bir burada.” Evli mi? Eldivenli elleri hiçbir veri sunmuyor. Sormaya cesaret edemiyorum. Zihnini görmeyi beceremiyorum. Zoraki bir gülümseme eşliğinde ağırlığımı bir ayağımdan ötekine veriyorum. Aramıza giren sessizlik aşılmaz görünüyor birden. Bütün makul konuları bu kadar mı çabuk tükettik? Bir daha açamayacağımız kadar acıyla dolu olanlar hariç hiçbir temas alanımız kalmadı mı?</p>

  <p>“Değişmişsin,” diyor.</p>

  <p>“Daha yaşlıyım. Daha yorgun. Daha kel.”</p>

  <p>“Ondan bahsetmiyorum. İçinde bir şeyler değişmiş sanki.”</p>

  <p>“Evet, değişti sanırım.”</p>

  <p>“Eskiden rahatsız hissettirirdin bana kendimi. Bulantı gibi bir his olurdu içimde. Şimdi olmuyor.”</p>

  <p>“Tripten sonra mı öyle hissetmeye başladın?”</p>

  <p>“Hem önce, hem sonra.”</p>

  <p>“Yani benim yanımda hep rahatsız mı hissediyordun kendini?”</p>

  <p>“Hep. Nedenini hiçbir zaman çözemedim. En yakın olduğumuz günlerde bile, nasıl desem, senin yanında tetikte, tedirgin, huzursuz hissediyordum kendimi. Ama artık geçti. Tamamen geçmiş. Neden acaba?”</p>

  <p>“Zaman bütün yaraları iyileştirir,” diyorum. Kahinlere özgü bir bilgelik.</p>

  <p>“Haklısın galiba. Hava da amma soğuk. Kar yağar mı dersin?”</p>

  <p>“Çok geçmeden yağar kesin.”</p>

  <p>“Soğuktan nefret ediyorum.” Mantosuna daha bir sıkı sarınıyor. Onu daha önce soğuk havada görmemiştim hiç. Bahar, yaz, sonra elveda, defol git, elveda. Ne tuhaf, neredeyse hiçbir şey hissetmiyorum ona karşı şimdi. Evine davet etse, muhtemelen, Teşekkür ederim, gelemem, kardeşimi ziyarete gidiyorum, derim. Tabii bu duruşumda hayali bir Toni’yle konuşmamın da payı olabilir. Üstelik ondan aura da almıyorum. Ya o yaymıyor aurasını, ya ben alamıyorum. Kendi kendinin heykeli sanki, dar sokaklardaki kediler gibi. Düşünceleri almayı beceremediğim için hissetmeyi de mi beceremeyeceğim bundan böyle? “Seni gördüğüme sevindim David. Bir ara görüşelim, olur mu?” diyor Toni.</p>

  <p>“Görüşelim tabii. Bir şeyler içip eski günleri konuşuruz.”</p>

  <p>“Evet. Harika olur.”</p>

  <p>“Bence de. Çok harika olur.”</p>

  <p>“Kendine iyi bak David.”</p>

  <p>“Sen de Toni.”</p>

  <p>Karşılıklı gülümsüyoruz. Elimi alnıma götürüp abartılı bir veda jesti yapıyorum. Ayrılıyoruz. Ben batıya yürümeye devam ediyorum, Toni’yse Broadway’e giden rüzgarlı sokağa dalıyor alelacele. Onunla karşılaştığım için küçük bir sıcaklık hissediyorum içimde. Aramızdaki her şey sakin, arkadaşça, duygusuz. Her şey ölü aslında. Bütün tutku harcanıp gitti. Seni gördüğüme sevindim David. Bir ara görüşelim, olur mu? Köşeyi dönünce ona telefon numarasını sormayı unuttuğumu fark ediyorum. Toni? Toni? Ama gözden kaybolmuş. Sanki hiç orada olmamış gibi.</p>

  <p class="p11">Lavtada minik bir çatlak,</p>

  <p>Müziği günden güne susturacak,</p>

  <p>Sessizlik, hep daha çok, her yeri kaplayacak</p>

  <p class="p11">Tennyson bu: <i>Merlin ve Vivien.</i> Lavtadaki çatlakla ilgili bu dizeleri daha önce de duydunuz, değil mi? Sadece Tennyson’dan olduğunu bilmiyordunuz. Ben de bilmiyordum. Benim lavtam, bırakın çatlamayı, boydan boya yarılmış. Tanng. Tinng. Tonng.</p>

  <p>Alın size edebi bir cevher daha:</p>

  <p class="p11">Her ses sessizlikte sona erer, ama sessizlik ölmez asla.</p>

  <p class="p11">Samuel Miller Hageman yazdı bunu 1876’da, <i>Sessizlik</i> adlı bir şiirinde. Samuel Miller Hageman’ı duymuş muydunuz daha önce? Ben duymamıştım. Epey bilge bir morukmuşsun Sam, her kimsen.</p>

  <p class="p11">Bir yaz tatilinde, ya sekiz ya dokuzumdayken, en azından Judith henüz evlatlık alınmamışken, anne babamla birlikte Catskills’te bir tatil beldesine gitmiştik birkaç haftalığına. Ufaklıklar için bir gündüz kampı vardı; yüzme, tenis, softball, el sanatları ve diğer üç beş konuda eğitiliyor, böylece daha yaşlı başlı tatilcileri remi oynamaları ve yaratıcı kafayı bulma seansları için serbest bırakmış oluyorduk. Bir öğleden sonra kampta boks turnuvası düzenlendi. Daha önce hiç boks eldiveni giymemiştim ve çocukluğum boyunca karıştığım it dalaşlarında beceriksiz bir dövüşçü olduğumu gördüğümden bu turnuva işine pek hevesli değildim. İlk beş maçı büyük bir korku ve sıkıntı içinde izledim. Bütün o itiş kakış! Bütün o burunlardan akan kan!</p>

  <p>Sonra sıra bana geldi. Rakibim Jimmy adlı bir çocuktu, benden birkaç ay küçük olmakla birlikte daha uzun, daha kilolu ve çok daha atletikti. Bana sorarsanız rehberler Jimmy’nin beni öldüreceği umuduyla bilerek eşleştirmişlerdi bizi: Kampın en gözde çocuğu değildim. Rehberlerden birinin, “Birinci Raunt!” diye bağırmasıyla birbirimize yaklaştık. Jimmy’nin çeneme vurmayı düşündüğünü net bir şekilde algılayınca, eldiveni yüzüme yaklaşırken eğilip karnına vurdum. Jimmy öfkeden deliye döndü. Başımın arkasına vurup beni iyice haklamayı düşündü, ama bunu da önceden görüp bir adım yana kaydım ve boynuna, ademelmasının yakınına vurdum. Gözleri yaşlarla dolarken öğürüp arkasını döndü. Hemen karşı saldırıya geçti, ama hamlelerini öngörmeye devam ettiğimden bana hiç dokunamadı. Hayatımda ilk kez kendimi sert, becerikli ve saldırgan hissediyordum. Jimmy’yi yumruklamaya devam ederken uyduruk ringimizin gerisine baktım ve gururdan yüzü kızarmış babamı gördüm. Jimmy’nin babası da hemen yanındaydı, sinirli ve şaşkın görünüyordu. Birinci raundun sonu. Terlemiştim, hayat doluydum, sırıtıyordum.</p>

  <p>İkinci raunt: Jimmy beni paramparça etmeye kararlı bir tavırla öne çıktı. Yumruklarını çılgınca, kudurmuşçasına sallıyor, hâlâ başıma vurmaya çalışıyordu. Başımı ulaşamayacağı mesafede tutup dans eder gibi diğer yanına geçerek bir kez daha karnına, bu kez çok sert vurdum ve iki büklüm olduğunu görünce bir tane de burnuna geçirdim. Ağlayarak yere düştü. Görevli rehber hızlı hızlı ona kadar sayıp elimi havaya kaldırdı. “Hey, Joe Louis!” diye bağırdı babam. “Willie Pep, harikaydın!”<a id="k45" href="../Text/DiPNOTLAR.xhtml#a45"><sup>[45]</sup></a> Rehber Jimmy’nin yanına gidip yerden kalkmasına yardım etmemi ve tokalaşmamı söyledi. Jimmy’nin ayağa kalkarken dişlerime kafa atmaya karar verişini çok net bir şekilde duydum ve hiç dikkat etmiyormuş gibi görünmeme rağmen, harekete geçtiğinde istifimi bozmadan bir adım yana kayıp yumruklarımı eğilmiş sırtına geçiriverdim. Bu onu mahvetti. “David hile yapıyor,” diye inledi. “David hile yapıyor!”</p>

  <p>Hepsi nasıl da nefret ediyordu benden zeki olduğum için! En azından onların zekâ sandıkları şey için. Bir an sonra ne olacağını her zaman tahmin etmemi sağlayan kurnaz yeteneğim için. Şimdi olsa hiç sorun çıkmazdı oysa. Hepsi severdi beni. Beni seve seve, posamı çıkarana kadar döverlerdi.</p>

  <p class="p11">Judith kapıyı açıyor. Üstünde eski, gri bir kazakla mavi, bir dizi delik bir pantolon var. Beni görünce kollarını açıyor ve onu sıcak bir şekilde kucaklayıp belki yarım dakika vücudunu vücuduma sımsıkı bastırıyorum. İçeriden gelen müziği duyuyorum: <i>Siegfried Idyll</i> sanırım. Tatlı, sevecen, insanı buyur eden bir müzik.</p>

  <p>“Kar yağmaya başladı mı?” diye soruyor.</p>

  <p>“Henüz değil. Gri bir gökyüzü ve ayaz, şimdilik hepsi bu.”</p>

  <p>“Sana bir içki koyayım. Oturma odasına geçsene.”</p>

  <p>Pencerenin kenarında ayakta duruyorum. Bir iki kar tanesi uçuşuyor. Yeğenim gelip otuz adım kadar uzaktan beni incelemeye koyuluyor. Sonra beni hayretler içinde bırakan bir şey yapıp gülümsüyor. Sıcak bir sesle, “Merhaba David Dayı,” diyor.</p>

  <p>Judith tembihlemiş olmalı. David Dayı’ya iyi davran, demiştir kesin. Kendini pek iyi hissetmiyor, son zamanlarda canı çok sıkkın. Çocuk da orada durmuş David Dayı’ya iyi davranıyor işte. Kundaktayken bile şirinlik yapmaz, yüz vermezdi bana. Merhaba, David Dayı. Pekala, evlat, şimdi de böyle olsun, hoşuma gidebilir bu.</p>

  <p>“Merhaba Pauly. Nasılsın bakalım?”</p>

  <p>“İyi,” diyor. Sosyal meziyetleri bununla tükenmiş durumda; karşılık olarak benim sağlığımı soruşturmuyor, onun yerine oyuncaklarından birini alıp onun inceliklerine gömülüyor. Ama büyük, koyu, parlak gözleri arada bir beni yoklamaya devam ediyor ve bakışlarında eski düşmanlık yok gibi.</p>

  <p>Wagner sona eriyor. Albüm raflarını eşeleyerek aradan birini seçip plakçalara koyuyorum. Schoenberg, <i>Verklaerte Nacht.</i> Fırtınalı bir ızdırabın peşinden gelen sakinliğin ve teslimiyetin müziği. Yine bir kabulleniş izleği. Güzel. Güzel. Piyanonun çalkalanan telleri sarıyor her yanımı. Zengin, gür tonlar. Judith geliyor, bana bir bardak rom, kendine de daha yumuşak bir içki getirmiş, şeri ya da vermut. Biraz bitkin görünüyor kardeşim, ama çok cana yakın, çok içten.</p>

  <p>“Şerefe,” diyor.</p>

  <p>“Şerefe.”</p>

  <p>“Güzel müzik koymuşsun. Çoğu kişi Schoenberg’in böyle duygusal ve hassas olabileceğine inanmaz. Tabii Schoenberg’in gençken yazdığı eserleri bunlar.”</p>

  <p>“Evet,” diyorum. “Romantik sıvılar insan yaşlandıkça kuruyuveriyor, ha? Sen neler yapıyorsun Jude, nasıl gidiyor?”</p>

  <p>“Pek bir şey yok. Hep aynı şeyler işte.”</p>

  <p>“Karl nasıl?”</p>

  <p>“Görüşmüyoruz artık.”</p>

  <p>“Ya?”</p>

  <p>“Söylemedim mi sana?”</p>

  <p>“Hayır,” diyorum. “ilk kez duyuyorum.”</p>

  <p>“Olup bitenleri bilmen için sana anlatmam gerektiği fikrine alışık değilim Duv.”</p>

  <p>“Alışsan iyi olur. Senle Karl...”</p>

  <p>“Evlilik konusunda fazla ısrarcı davranmaya başlamıştı. Daha çok erken olduğunu, onu yeterince tanımadığımı, kendim için yanlış bir yapı seçme ihtimali varken hayatımı yeniden yapılandırmaktan korktuğumu söyledim. Kırıldı. Ciddi bir ilişkiye girmekten ve birine bağlanmaktan kaçınma, insanın kendine verdiği zararlar ve buna benzer bir sürü şey hakkında vaazlara girişti. Olayın tam ortasında yüzüne baktım ve o anda onu bir baba figürü gibi gördüm; olur ya, iriyarı, azametli ve katı; sevgili değil de, bir akıl hocası, tam bir profesör gibi. Bunu istemiyordum. On, on iki yıl sonra ne olacağını düşünmeye başladım. O altmışlarını sürerken ben hâlâ genç olacaktım. Bir geleceğimizin olmadığını anlayınca bunu ona elimden geldiğince nazik bir şekilde anlatmaya çalıştım. On gündür aramıyor. Herhalde aramaz artık.”</p>

  <p>“Çok üzüldüm.”</p>

  <p>“Üzülmene gerek yok Duv. Doğru olanı yaptım. Eminim. Karl bana iyi geliyordu ama kalıcı bir ilişki yaşamamız imkânsızdı. Karl dönemi... Çok sağlıklı bir dönem oldu ama bütün mesele bir dönemin gerçekten bittiğini bile bile devam etmesine izin vermemek.”</p>

  <p>“Evet,” diyorum, “aynen öyle.”</p>

  <p>“Biraz daha rom ister misin?”</p>

  <p>“Biraz sonra.”</p>

  <p>“Sende ne var ne yok?” diye soruyor. “Anlatsana. Nasıl gidiyor şeyden beri, ee...”</p>

  <p>“Süpermenlik dönemim bittiğinden beri mi?”</p>

  <p>“Evet,” diyor. “Gerçekten gitti, değil mi?”</p>

  <p>“Gerçekten gitti. Hepsi. Tamamen.”</p>

  <p>“Eee, Duv? Nasıl geçiyor zaman güç gittiğinden beri?”</p>

  <p class="p11">Adalet. Adalet hakkında, Tanrı’nın adaleti hakkında habire bir şeyler duyuyoruz. Tanrı erdemlileri koruyup kollar. Tanrı dinsizlere kazık atar. Adalet mi? Adalet nerede? Hattâ öncelikle Tanrı nerede? Gerçekten öldü mü, sadece tatile mi çıktı, yoksa kafası mı iyi? Adalet anlayışına bakın Tanrı’nın. Pakistan’a sel göndermiş. Zap, bir milyon kişi ölü, zinacıyla bakirenin cesetleri yan yana. Adalet mi bu? Belki. Belki masum sandığımız kurbanlar o kadar da masum değildi. Zap, cüzam hastanesinde çalışan ve kendini hastalarına adayan rahibe cüzama yakalanınca bir gecede dudakları düştü. Zap, cemaatin son iki yüz yıldır inşasına devam ettiği katedral Paskalya arifesinde yaşanan deprem sonucunda yerle bir oldu. Zap. Zap. Tanrı bizimle alay ediyor. Adalet bu mu? Nerede? Nasıl? Benim durumuma bakın mesela. Yo, sizden merhamet koparmaya çalışmıyorum; tamamen objektifim şu an. Bakın, Süpermen olmayı ben istemedim. Ana rahmine düştüğüm anda verildi bana bu yetenek. Tanrı’nın akıl almaz bir kaprisi. Beni belirleyen, şekillendiren, şekilsizleştiren, altüst eden bir kapris; ne kazandığım, ne talep ettiğim bir şey, tamamıyla istenmeyen. Tabii benim bu genetik mirasımı başka birinin kötü karması gibi görmezseniz. Yemişim karmayı. Sadece rastgele bir seğirtiydi bu. Tanrı, bu çocuk Süpermen olsun, dedi ve bakın şu işe! Küçük Selig kelimenin tek bir anlamıyla da olsa diğerlerinden süper oldu. En azından bir süreliğine süperdi. Olup biten her şeyi Tanrı tezgahladı: yalnızlığı, ızdırabı, yalıtılmışlığı ve hatta kendime acımayı. Adalet mi? Nerede? Yalnızca Rab verir, kim bilir hangi saçma sapan sebeple, ve yine O geri alır. Aldı işte. Güç gitti artık. Ben de sıradan bir insanım şimdi, senin, senin, hatta senin gibi. Yanlış anlama sakın: Kaderimi kabullendim, tamamıyla barışığım bu durumla, bana acımanı İSTEMİYORUM senden. Sadece anlamaya, biraz olsun anlam vermeye çalışıyorum. Mademki güç yok artık, kimim ben? Nasıl tanımlayacağım şimdi kendimi? Neyin üzerinden? Özelliğimi kaybettim, gücümü, yaramı, diğerlerinden başkalığımı. Geriye kalan sadece farklı olmanın anısı. Sıyrıkları. Şimdi ne yapmalıyım? Nasıl bir bağ kurmalıyım insanlıkla, farklılığım gitmiş, ben kalmışken? O öldü. Ben yaşamaya devam ediyorum. Ne acayip bir şey bu bana yaptığın, Tanrı. İtiraz etmiyorum, anlamışsındır. Sadece sakin, makul bir tonla soruyorum. İlahi adaletin doğasını anlamaya çalışıyorum. Bence Goethe’nin yaşlı arpçısının sana bakışı doğruydu. Bizi hayatın içine sen atıyorsun; zavallı adama önce suç işlet, sonra acılarına terk et. Çünkü bütün suçların intikamı dünyada alınır. Haklı bir şikayet bu. Tamam, nihai bir gücün var Tanrı, ama nihai sorumluluğu almayı reddediyorsun. Adil mi şimdi bu? Ben de şikayetimde gayet haklıyım. Mademki adalet var, neden hayatın bunca büyük bir kısmı adaletsiz görünüyor böyle? Eğer gerçekten bizim tarafımızdaysan Tanrı, neden bize acı dolu hayatlar veriyorsun? Gözsüz doğan bebeğin adaleti nerede? İki kafayla doğan bebeğin adaleti? Ya insanda olmaması gereken bir güçle doğan bebeğinki nerede? Sadece soruyorum Tanrı. İnan bana, hükmünü kabul ediyorum. İradenin önünde eğiliyorum, çünkü sonuçta şey de yapabilirdim, ne yapabilirdim, başka ne seçeneğim var ki, ama yine de sormak hakkım. Değil mi?</p>

  <p class="p17">Hey, Tanrı? Tanrı? Dinliyor musun Tanrıcığım?</p>

  <p>Sanmıyorum dinlediğini. Sikinde olduğunu bile sanmıyorum. Tanrı, bence ayakta sikiyorsun sen beni.</p>

  <p class="p11">La-la-la, la-la-la. Müzik sona eriyor. Semavi melodiler dolduruyor odayı. Her şey birleşip bir bütün oluyor. Kar taneleri uçuşuyor pencerenin camında. Tam isabet Schoenberg. En azından gençken anlamışsın her şeyi. Hakikati yakalayıp kağıda dökmüşsün. Ne dediğini anlıyorum adamım. Soru sorma, diyorsun. Kabul et. Sadece kabul et, sloganımız bu. Kabul et. Kabul et. Başına ne gelirse gelsin, kabul et.</p>

  <p class="p11">“Claude Guermantes beni Noel tatilinde İsviçre’de kayağa davet etti,” diyor Judith. “Çocuğu Connecticut’taki bir arkadaşıma bırakabilirim diye düşünüyorum. Ama bana ihtiyacın varsa gitmeyebilirim Duv. İyi misin? İdare edebilir misin?”</p>

  <p>“Tabii ki ederim. Felç olmadım Jude. Kör de olmadım. Gitmek istiyorsan git İsviçre’ye.”</p>

  <p>“Sadece sekiz gün olmayacağım.”</p>

  <p>“Ölmem, merak etme.”</p>

  <p>“Döndüğümde umarım o sosyal konutlardan çıkarsın. Buralarda, bana daha yakın bir yerde yaşaman gerek. Daha sık görüşmeliyiz.”</p>

  <p>“Olabilir.”</p>

  <p>“Hatta seni birkaç kız arkadaşımla tanıştırabilirim. Tabii eğer istersen.”</p>

  <p>“Harika olur Jude.”</p>

  <p>“Sesin pek hevesli gibi gelmedi bana.”</p>

  <p>“Üstüme gelme,” diyorum ona. “Milyonlarca teklifle sıkboğaz etme. Kafamı toplamak için zamana ihtiyacım var.”</p>

  <p>“Peki, tamam. Yeni bir hayata başlamak gibi bir şey bu senin için, değil mi Duv?”</p>

  <p>“Yeni bir hayat. Evet. Aynen öyle Jude.”</p>

  <p class="p11">Fırtına çok şiddetli şimdi. Arabalar beyazlığın ilk katmanları altında gözden kayboluyor. Biz akşam yemeğini yerken radyodaki hava durumu spikeri sabaha kadar yirmi, yirmi beş santim kar birikeceğini söyledi. Judith gece burada, onun evinde kalmamı teklif etti, hizmetçi odasında. Hadi bakalım, neden olmasın? Bunca zaman sonra şimdi neden reddedeyim onu? Kalacağım. Sabah Pauly’yi kızağıyla birlikte parka, taze kara götüreceğiz. Kar lapa lapa yağıyor gerçekten de. Öyle güzel ki. Her şeyi örtüyor, arındırıyor, bu yorgun ve yıpranmış şehri, şehrin yorgun ve yıpranmış sakinlerini paklıyor. Gözlerimi yağan kardan alamıyorum. Yüzüm cama yakın. Bir elimde kanyak kadehi var, ama içmek aklıma gelmiyor, kar beni büyülemiş, hipnotize etmiş gibi.</p>

  <p>“Böö!” diye bağırıyor biri arkamdan.</p>

  <p>Öyle şiddetli zıplıyorum ki yerimden, kanyak kadehten pencereye sıçrıyor. Kendimi savunmaya hazır bir şekilde çömelip dehşet içinde arkamı dönüyorum; içgüdüsel korkum yatışınca gülüyorum. Judith de gülüyor.</p>

  <p>“Hayatımda ilk kez seni şaşırttım,” diyor. “Otuz bir yılda ilk kez!”</p>

  <p>“Ödümü kopardın,” diyorum.</p>

  <p>“Üç dört dakikadır burada durmuş sana bakarak bir şeyler düşünüyorum. Beynindekini hareketlendirmeye çalıştım, ama olmadı, hiçbir tepki vermeden pencereden dışarı bakmaya devam ettin. Ben de gizli gizli yaklaşıp kulağına bağırdım. Gerçekten şaşırdın Duv. Numara yapmıyordun.”</p>

  <p>“Bana olanlar hakkında yalan söylediğimi mi sanıyordun?”</p>

  <p>“Tabii ki hayır.”</p>

  <p>“Öyleyse neden numara yaptığımı sandın?”</p>

  <p>“Bilmiyorum. Galiba biraz kuşkulanıyordum. Artık kuşkum yok. Ah, Duv, Duv, senin için çok üzülüyorum!”</p>

  <p>“Üzülme,” diyorum. “Lütfen yapma Jude.”</p>

  <p>Usul usul ağlıyor. Ne tuhaf Judith’i ağlarken görmek. Hem de beni sevdiği için. Ne eksik ne fazla, sırf beni sevdiği için.</p>

  <p class="p11">Her şey çok sessiz şimdi.</p>

  <p>Dışarıda beyaz dünya, içerideyse gri. Kabullendim bunu. Sanırım hayat daha huzurlu olacak artık. Sessizlik ana dilim olacak. Keşifler ve açılımlar olacak, ama kargaşadan uzakta. Belki yeniden biraz olsun renklenir dünya benim için. Belki; ilerleyen zamanlarda.</p>

  <p><i>Yaşarken, çürüyoruz. Ölürken, yaşıyoruz.</i> Bunu aklımdan çıkarmayacağım. Neşemi koruyacağım. Tanng. Tinng. Tonng. Ben bir kez daha ölünceye kadar, merhaba dünya, merhaba, merhaba, merhaba.</p>
</body>
</html>