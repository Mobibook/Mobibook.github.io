<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p9"><span class="t1"><b>on bir</b></span></p></h4>

  <p class="p7">Bugün havada sonbaharı gasp etmeye gelen kışın ayak sesleri var. İnsanın yanaklarını sızlatıyor soğuk. Kasım hızla can veriyor. Gökyüzü alacalı, hastalıklı görünüyor; kederli, ağır, alçak bulutlarla dolu. Dün yağmur yağdı, ağaçların sarı yapraklarını soydu; şimdi üniversitenin kaldırımlarına yapışık yatıyorlar, uçları şiddetli esintide kırpık kırpık çırpınıyor. Her yerde çamurlu su birikintileri. Alma Mater heykelinin yeşil cüssesinin yanına yerleşmeden önce soğuk ve nemli taş basamakların üstüne gazete yayıyorum titizlikle, günün <i>The Columbia Daily Spectator</i>’ından sayfalar. Yirmi küsur sene önce, gazetecilik kariyeri düşleyen – kurnazlığa bakın, zihin okuyabilen bir gazeteci!– enayilik derecesinde hırslı bir ikinci sınıf öğrencisiyken <i>Spectator</i> hayatımın temel taşlarından biriydi; oysa şimdi sadece kıçımı kuru tutmaya yarıyor.</p>

  <p>Oturuyorum. Mesai saatleri. Dizlerimin üstünde kalın bir karton dosya duruyor, kalın, taşaklı bir paket lastiğine sarılı. İçinde yoğun geçen haftamın meyveleri; her biri düzgünce daktiloya çekilmiş, bakır bir ataçla tutturulmuş beş dönem ödevi. <i>Kafka’nın Romanları. Bir Trajedi Yazarı Olarak Shaw. Sentetik Apriori Önerme Kavramı. Bir Toplum Simgesi Olarak Odysseus. Aiskhylos ve Aristotelesçi Trajedi.</i> Eski akademik saçmalıklar; ne kadar boktan ve işe yaramaz oldukları, bu parlak ve zeki genç adamların işi yaşlı bir mezuna yaptırmaya dünden hazır olmalarından belli. Bugün malların teslimi için konuştuğumuz gün, belki bir iki yeni iş de kaparım. Saat on bire beş var. Müşterilerim birazdan gelir. Gelip geçenlere bakıyorum. Öğrenciler yanlarında tepeleme kitapla birlikte alelacele yürüyorlar. Rüzgarda dalgalanan saçlar, hoplayan memeler. Hepsi gözüme korkutucu ölçüde genç görünüyor, sakallı olanlar bile. Hatta özellikle sakallılar. Dünyadaki genç insan sayısının her yıl biraz daha arttığının farkında mısınız? Moruklar dünya yuvarlağından aşağı düşer, ben tıngır mıngır mezara doğru giderken onların kabile habire çoğalıyor. Bugünlerde profesörler bile genç görünüyor bana. Benden on beş yaş küçük olup da doktorasını bitiren insanlar var. Yenilir yutulur gibi değil. Düşünsenize, 1950’de doğan çocuklar doktora derecelerini aldılar. Ben 1950’de haftada üç kez tıraş oluyor, her çarşamba ve cumartesi otuz bir çekiyordum; bir kimliği, bilgi birikimi, hırsları ve kederleri olan 1.75 boyunda dinç, ergen bir <i>bulyak</i>’tım. Bugünün taze doktoralıları ise annelerinin rahminden yeni fırlamış, buruşuk suratlı, tenleri yapış yapış amniyotik sıvılarla kaplı dişsiz bebelerdi. O süt çocukları nasıl bu kadar erken aldılar doktoralarını? O süt çocukları, ben yolda ağır aksak yürürken bana tur bindirdiler.</p>

  <p>Kendime acımaya başladığımda kendimle vakit geçirmekten çok sıkılıyorum. Kafamı dağıtmak için gelip geçenlerin zihinlerine değip öğrenebildiğim kadarını öğrenmeye çalışıyorum. Her zamanki oyunumu oynuyorum yani, bildiğim tek oyunu. Röntgenci Selig; buzdan kalbini şenlendirmek için masum yabancıların mahremiyetini yağmalayan ruh vampiri. Ama olmuyor: Başım bugün pamuk dolu sanki. Sadece boğuk mırıltılar geliyor, belli belirsiz, bağlamsız. Ne ayrık kelimeler, ne benliği ele veren kıvılcımlar, ne de ruhun özünden gelen görüler. Kötü günlerimden biri bu. Bütün çıktılar birbirine karışıp içinden çıkılmaz bir hal alıyor; her bir bilgi kırıntısı diğer hepsiyle aynı. Entropinin zaferi. Aklıma Forster’ın bir karakteri, yankı yapan Marabar mağaralarında hakikati bulmak için dikkatle etrafı dinleyen ama sadece tek bir monoton sesi, hep aynı anlamsız <i>bum</i> sesini duyan Bayan Moore geliyor. İnsanlığın canla başla verdiği mücadelelerin özü ve özeti: <i>bum</i>. Okul yolunda önümden geçen zihinlerin bana tek koklattığı da bu: <i>Bum</i>. Belki de bu kadarını hak ediyorumdur. Aşk, korku, inanç, hoyratlık, açlık, kendinden hoşnut olma hali, kısaca her türlü içsel monolog bana tastamam aynı içerikle geliyor. <i>Bum</i>. Bunu düzeltmenin bir yolunu bulmalıyım. Entropiye karşı savaş açmak için çok geç değil. Azar azar, ter döke döke, düşe kalka, algılarımı görev başına dönmeye ikna etmeye çalışarak diyaframı açıyorum. Evet. Evet. Canlanın. Kaldır kıçını, seni sefil casus! Bana bir doz daha ver. Güç içimde kıpırdanmaya başladı. İçsel karanlık biraz olsun dağılıyor; tekil ama tutarlı düşünce kırıntıları geliyor işte yine. <i>Nevrotik, ama hepten psikopat değil henüz. Bolüm başkanına gidip onu götüne sokmasını söyleyeceğim. Operaya da biletim vardı, ama o işi yapmak zorundayım. Sikişmek eğlenceli, sikişmek önemli de, başka şeyler de var. Yüksek bir tramplenden atlamak üzereymişsin gibi.</i> Bu cızırtılı kaotik gevezeliklerden tek anladığım gücümün henüz ölmediği ve bu da yeterince avutuyor beni. Gücü beynimin etrafına dolanmış bir tür kurtçuk gibi hayal ediyorum, yaşlı, yorgun bir kurtçuk, büzülmüş, pörsümüş, eskiden pırıl pırıl parlayan derisi şimdi pul pul dökülüyor, ülserli. Bu nispeten yakın zamanlı bir imge, ama daha mutlu günlerimde bile bu yeteneği kendimden ayrı, kendi kendini dayatan bir şey gibi düşündüm hep. Beynimde ikamet eden bir başkası. O ve ben, ben ve o. Nyquist’le tartışırdık bunları. (Adı geçmedi mi daha? Belki geçmemiştir. Tom Nyquist, bir aralar takıldığım bir adam, eski bir arkadaş. Onun da kafatasında benzer bir davetsiz misafir vardı.) Nyquist benim bakış açımdan hoşlanmazdı. “Bu çok şizoidce dostum, böyle bir ikilik kurman. Gücün, sensin. Sen, gücünsün. Neden kendini kendi beynine yabancılaştırmaya uğraşıyorsun?” Muhtemelen Nyquist haklıydı, ama artık çok çok geç. Bu böyle gidecek, o ve ben, ölüm bizi ayırana dek.</p>

  <p>İşte ilk müşterim geldi, cüsseli orta saha oyuncusu Paul F. Bruno. Yüzü şişmiş, mosmor ve gülümsemiyor; cumartesi günü yazdıkları destan Paul’e birkaç dişe mal olmuş anlaşılan. Lastiği sıyırıp dosyanın içinden <i>Kafka’nın Romanları</i>’nı çıkararak çocuğa uzatıyorum. “Altı sayfa,” diyorum. İş yapılmadan önce 10 dolar avans vermişti. “On bir kağıt borcun var. Önce okumak ister misin?”</p>

  <p>“İyi mi?”</p>

  <p>“Pişman olmazsın.”</p>

  <p>“Tamamdır o zaman.” Ağzını açmadan gülümsemeyi beceriyor, ama canının acıdığı belli. Kalın cüzdanını çıkarıp yeşil papelleri avucuma sayıyor. Hızla zihnine dalıyorum, mademki gücüm yerine geldi bu kez sırf zevkine girişiyorum psişik yağmaya ve hemen kapıyorum yüzeydekileri: futbol maçında kırılan diş, cumartesi gecesi kulüp odasında kaybettiği dişi telafi niyetine çekilen tatlı sakso, gelecek cumartesi oynanacak oyundan sonra biriyle yatma planları, vesaire vesaire. Şu andaki alıverişimiz hakkında bir şeyler arayınca suçluluk ve utanç duygularını buluyorum, hatta ona yardım ettiğim için benden biraz rahatsız oluyor. Oh ne âlâ; <i>goy</i>’un<a id="k15" href="../Text/DiPNOTLAR.xhtml#a15"><sup>[15]</sup></a> minnettarlığına bak. Parayı cebime atıyorum. Beni kısa bir baş hareketiyle selamlayıp <i>Kafka’nın Romanları</i>’nı devasa ön kolunun altına kıstırıyor. Basamakları utanç içinde birer ikişer aceleyle inerek Hamilton Hall’a doğru yürüyor. Uzaklaşan geniş sırtına bakıyorum. Hudson’da kuvvetlenen ani ve kötücül bir rüzgar kenti bıçak gibi yararak gelip kemiğime dayanıyor.</p>

  <p>Bruno güneş saatinin altında boyu iki ondan uzun, siyah, dal gibi bir öğrenciyle karşılaşıp duruyor. Çocuğun basketbolcu olduğu belli. Üstünde üniversite takımının mavi montuyla boru paça sarı kumaş pantolon, ayağında yeşil spor ayakkabılar var. Herifin sadece bacakları bir buçuk metre. Bruno’yla laflıyorlar. Derken eski müşterim beni işaret ediyor. Siyah başını sallıyor. Yeni bir müşteri kazanmak üzere olduğumu anlıyorum. Bruno gözden kayboluyor ve siyah çocuk uzun bacaklarıyla yaylana yaylana merdivenlere yürüyor. Teni çok koyu, neredeyse mor, ama hatlarında beyaz ırka özgü bir keskinlik var; aşırı çıkık şakak kemikleri, mağrur kanal burun, ince, soğuk dudaklar. Feci şekilde yakışıklı; yürüyen bir Yunan heykeli, bir tür idol gibi. Belki de genleri zenci kökenli değildir; Etiyopyalı belki, belki de Nil’in hasır otlarında gezinen bir kabilenin üyesi. Ama gece rengi kıvır kıvır saçlarını otuz santim çapında, geniş, agresif bir Afro halesi şeklinde titizlikle kırptırmış. Yanağında desenli kesikler, burun deliklerinden geçen kemikler görsem şaşırmayacağım. Bana yaklaşırken, ancak bir çatlak genişliğinde açık olan zihnimden içeri çocuğun kişiliğine dair genel sızıntılar giriyor. Tahmin ettiğim gibi, hatta tam bir stereotip: Alıngan, burnu havada, savunmacı ve saldırgan olmasını bekliyordum; zihnime üşüşenler de azılı ırksal gurur, fiziğine duyduğu ezici güven ve başkalarına, özellikle de beyazlara karşı patlamaya hazır bir güvensizlikten oluşan bir çorba gibi. Her şey tamam. Bildik kalıplar.</p>

  <p>Güneş kısa bir süreliğine bulutları delince çocuğun uzun gölgesi birden üstüme düşüyor. Topuklarının üzerinde enerjik bir şekilde sallanıyor. “Sen Selig’sin, ha?” diye soruyor. Başımla onaylıyorum. “Yahya Lumumba,” diyor.</p>

  <p>“Efendim?”</p>

  <p>“<i>Yahya Lumumba.</i>” Gözleri, parlak mora karşı parlayan parlak beyaz, öfkeden alev alev yanıyor. Ses tonundaki sabırsızlıktan bana adını, en azından kullanmayı yeğlediği adı söylediğini anlıyorum. Aynı ton, bu adı kampüsteki herkesin bildiği farzında gibi. İyi de okulun yıldız basketbolcularını ben nereden bileyim? İsterse bir maçta topu potadan elli kez geçirsin, yine ruhum duymaz. “Dönem ödevleri yazdığını duydum adamım.”</p>

  <p>“Doğru duymuşsunuz.”</p>

  <p>“Kankam Bruno memnun kalmış senden. Ne kadar alıyorsun?”</p>

  <p>“Sayfası üç buçuk dolar. Daktiloyla, çift satır aralıklı.”</p>

  <p>Düşünüyor. Epey bir diş gösterdikten sonra, “Siktir, ne biçim kazık bu?” diyor.</p>

  <p>“Ben bu şekilde geçiniyorum Bay Lumumba.” Dalkavukça, ödlekçe eklediğim o <i>bay</i> kelimesi yüzünden kendimden tiksiniyorum. “Ortalama uzunlukta bir ödev yaklaşık yirmi dolara gelir. Düzgün bir iş çıkarmak vakit alıyor tabii.”</p>

  <p>“İyi. Peki.” Gösterişle silkilen bir omuz. “Tamam, uzatmayacağım adamım. Yaptığın iş bana lazım. Europaydes hakkında bir şeyler biliyor musun?”</p>

  <p>“Euripides’i mi diyorsunuz?”</p>

  <p>“Ee, ben ne dedim?” Abartılı ve yapmacık siyah hareketleri, diğer her şey gibi ağzını yaya yaya telaffuz ettiği <i>Europaydes</i>’leri canımı sıkıyordu. “Piyes yazıp duran şu Yunan herif işte.”</p>

  <p>“Kimden bahsettiğinizi biliyorum. Nasıl bir ödev istiyorsunuz Bay Lumumba?”</p>

  <p>Göğüs cebinden defterden koparılmış bir sayfa çıkarıp kağıda bakarken yine büyük bir şovdaymış gibi rol kesiyor. “Profesör bizden Europaydes’te, Sophokles’te ve Eisk... ee... Aysk...”</p>

  <p>“Aiskhylos mu?”</p>

  <p>“Hah, ve ondaki ‘Elektra’ temalarını karşılaştırmamızı istiyor. Beş on sayfa arası. Kasım 10’a kadar. Halledebilir misin?”</p>

  <p>“Hallederiz,” diyorum kalemimi çıkarıp. “Hiç sorun değil,” hele ki dosyalarımın arasında beşeri bilimlerin bu antika konusu üzerine yazdığım 1952 model ödev varken. “Başlıklar için bazı bilgiler almam lazım. Adınızın nasıl yazıldığı, profesörün adı, ders kodu...” Bunları sıralamaya başlıyor. Söylediklerini not alırken bir yandan da ödevde kullanacağım üsluba dair fikir edinmek amacıyla klasik müşteri içi taramamı yapmak üzere zihnimin diyaframını açıyorum. Yahya Lumumba’nın teslim edeceği türden bir metni taklit ederken inandırıcı bir iş çıkarabilecek miyim? Eğer son moda siyah jargonuyla yazmaya <i>cool,</i> kasıntı, burnu havalarda takılıp her satırda profesörün beyaz şişko suratına gülüp dalga geçmeye mecbursam teknik zorluklarla karşı karşıyayım demektir. Becerebileceğimi sanıyorum ama bakalım Lumumba bunu istiyor mu? Eğer küstah ve abartılı bir üslupla yazarsam onun ağzından profesörle değil de doğrudan onunla alay ettiğimi düşünür mü? Bunları bilmeliyim. Bu yüzden sinsi sülüklerimi çocuğun kıvırcık kafa derisinden geçirip içerideki gizli gri pelteye salıyorum. Selam iri siyah adam. İçeri girince sürekli olarak yansıttığı genel personanın daha doğrudan ve daha canlı bir versiyonunu görüyorum: ayaklanmış zenci gururu, soluk benizli yabancılara duyduğu güvensizlik, kendi uzun bacaklı, ince, kaslı endamından aldığı zevk ve tatmin. Ama bunlar sadece artık tavırlar, zihninin standart demirbaşları. İçinde bulunduğumuz ana dair düşüncelerinin seviyesine henüz ulaşmadım. Yahya Lumumba’nın, üslubunu üzerime geçireceğim bu benzersiz bireyin temeline nüfuz etmedim henüz. Daha derine giriyorum. Aşağı indikçe psişik sıcaklığın bariz şekilde arttığını hissediyorum; belki dünyanın merkezindeki magma ateşlerine doğru yolunu kazan bir madencinin yüzeyden on kilometre sonra deneyimleyeceğiyle kıyaslanabilecek bir ısı akımı. Lumumba denen bu çocuğun için için kaynadığını anlıyorum. Çalkantılı ruhundan yükselen alev beni dikkatli olmam için uyarıyor, ama aradığım bilgiye henüz ulaşamadığımdan devam ediyorum. Eriyik ve kudurmuş bilinç akışı birdenbire müthiş bir güçle beni vurana kadar. <i>Siktiğimin Yahudisi bok kafalı piç Tanrım nasıl nefret ediyorum küçük kel orospu çocuğu beni sayfası üç buçuktan dolandırıyor onunla iyi bir Yahudi pazarlığı yapmalıyım dişlerini eline vermeliyim sömürgen herif zalim eğer Yahudi olsam bu kadar para istemezdi kesin zencilere ayrı bir tarifesi vardır Yahudi ticareti nasıl olurmuş göstersem ya dişlerini eline versem herifi alıp çöpe fırlatsam bu herifi yoksa şu siktiğimin ödevini kendim yazıp gününü göstersem mi ama olmaz hay sikiyim bu belayı anne ben yapamam Europaydes Sophokles Eiskilus bi bok bilmiyorum ki onlar hakkında aklım başka şeylerle dolu Rutgers maçı var teke tek saha topu bana ver seni koca kafalı hergele işte oldu zıpla ve tam ortaya Lumumba! bekleyin millet tam atış yaparken ona faul yapmışlar şimdi çizgiye gidiyor boylu poslu kendine güveni tam rahat bir oyuncu iki metre sekiz santim Columbia’nın bütün rekorlarını o kırdı topu bir iki kez sektiriyor ve basketi Lumumba bu akşam yine inanılmaz bir oyuna imza atıyor millet Europaydes Sophokles Eiskilus hayır ne sikime yarayacak onlar hakkında bir şey bilmem yazmam o yaşlı ölü Yunan puştlarının siyah bir adama ne faydası var siyahların yaşadıklarıyla ne ilgisi var ne ilgisi ne alaka benimle ne alaka Ancak Yahudilere onlar nereden bilecek dörtyüz sene kölelik nedir bizim aklımızda başka şeyler var onlar ne bilir ki hele buradaki bu bok kafalı piç ona yirmi kağıt saymak zorundaymışım çünkü onun yaptığı işi ben yapamam öyle mi kim demiş yapmak zorunda olduğumu ne faydası var bunların neden neden neden neden</i></p>

  <p>Uğuldayan bir kazan. Sıcak dayanılmaz hale geliyor. Daha önce de bu kadar, hatta bundan çok daha hararetli zihinlerle temas kurduğum oldu, ama o zamanlar daha genç, daha güçlü, daha dayanıklıydım. Şimdi bu volkanik patlamayla baş edemiyorum. Bana duyduğu tiksintinin gücü, benim hizmetime ihtiyaç duyduğu için kendine duyduğu tiksintinin gücüyle katlana katlana artıyor. Bu çocuk tam bir nefret küpü. Ve benim zavallı, mecalsiz gücüm bunca nefreti kaldıramıyor. Beni aşırı yüklemeden kurtarmak için bir tür otomatik emniyet mekanizması giriyor devreye: Zihinsel reseptörler kendilerini kapayıveriyor. Yeni, tuhaf bir deneyim bu yük atma olayı benim için. Sanki bütün uzuvlar uykuya dalıyor, kulaklar, taşaklar, o sırada gözden çıkarılabilir her şey, geride sadece engebesiz bir gövde kalıyor. Girdiler azalıyor, Yahya Lumumba’nın zihni geri çekiliyor, artık benim için erişilmez ve kendimi, iradem dışında, baştaki nüfuz sürecini tersine çevirirken buluyorum, derken sadece en yüzeydeki kaçakları, bunlar da gidince bir tek yanımdaki varlığı imleyen gri, belli belirsiz aurayı hissediyorum. Her şey bulanık. Hepsi boğuk. <i>Bum</i>. Başladığımız yere geri döndük. Kulaklarım çınlıyor: ani sessizliğin eseri, gök gürültüsü kadar gürültülü bir sessizlik. Yokuş aşağı giden patikamda yeni bir aşama. Daha önce hiç kontrolü kaybedip bir zihinden düştüğüm olmamıştı. Şaşkın, harap bir halde yukarı bakıyorum. Yahya Lumumba ince dudaklarını sıkıca birbirine bastırmış; neler olup bittiğine dair hiçbir fikri yok, hoşnutsuzlukla bana bakıyor. “On doları önceden alıyorum,” diyorum zayıf bir sesle. “Gerisini işi getirdiğim zaman ödüyorsunuz.” O da soğuk bir sesle bugün parası olmadığını, bursunun gelecek ayın başında yatacağını söylüyor. Verdiği sözle idare edecekmişim. İstemiyorsan yapma adamım. “Beşlik çıkar mı?” diye soruyorum. “Kaparo niyetine. Söz vermeniz yetmez. Benim de masraflarım var.” Ters ters bakıyor. Dikleşiyor. Tepemde dikilirken üç metre var gibi görünüyor gözüme. Bir şey demeden cüzdanından beş dolar çıkarıp elinde buruş buruş ettikten sonra yüzünde küçümseyen bir ifadeyle kucağıma atıyor parayı. O mağrur adımlarla uzaklaşırken, “9 Kasım sabahı burada görüşürüz,” diye bağırıyorum arkasından. Europaydes Sophokles Eiskilus. Dehşet içinde oturup, öğüren sessizliği dinliyorum ürpererek. <i>Bum. Bum. Bum.</i></p>
</body>
</html>