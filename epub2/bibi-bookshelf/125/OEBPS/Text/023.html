<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p6"><span class="t1"><b>on dokuz</b></span></p></h4>

  <p class="p7">Burası benim mağaram. Broadway 228. Sokak Marble Hill Evleri’nin on ikinci katında; önceden belediyenin orta gelirli insanlara kiraladığı sosyal konutlardan biriyken şimdi şehrin ortamından kopmuş, sınıfsızlaşmış döküntülerinin yığınağı. İki oda artı banyo, küçük bir mutfak ve koridor. Eskiden evli ve çocuklu olmayanları bu konutlara almıyorlarmış. Son yıllarda üç beş bekar yokluk çektikleri gerekçesiyle içeri sızmış durumda. Şehir çürüdükçe her şey değişiyor; kurallar bozuluyor. Bina nüfusunun çoğunluğu Porto Rikolu, arada bir tutam da İrlandalıyla İtalyan. Papa delisi bu Katolik yuvasında David Selig büyük bir anomali teşkil ediyor. Bazen komşularına her gün büyük bir şevkle <i>Şema Yisrael</i>’i okumayı borç biliyor ama maalesef sözleri bilmiyor. <i>Kal Nidre</i>’yi, belki de. Ya da <i>Kadiş</i>’i.<a id="k28" href="../Text/DiPNOTLAR.xhtml#a28"><sup>[28]</sup></a> <i>Atalarımızın Mısır topraklarında yediği mayasız ekmek bu.</i> Selig Mısır’dan çıkarılıp da Vaat Edilen Topraklar’a vardığı için çok şanslı hissediyor kendini.</p>

  <p>David Selig’in mağarasında rehber eşliğinde bir tur atmaya ne dersiniz? Çok güzel. Bu taraftan lütfen. Hiçbir şeye dokunmamanızı ve sakızlarınızı mobilyalara yapıştırmamanızı rica edeceğim. Size rehberlik edecek bu hassas, zeki, sevimli ve nevrotik adam David Selig’den başkası değil. Müessesemizde bahşiş kabul edilmez. Fakirhaneme hoşgeldiniz millet. Gezimize banyodan başlayacağız. Bakın, bu küvet, fayanstaki sarı leke Selig buraya taşındığında da vardı, bu klozet, bu da ilaç dolabı. Selig burada epey bir zaman geçiriyor; varoluşuna dair edindiği derinlikli kavrayışlar açısından önemli bir bölme bu. Mesela bazen günde iki üç kez duşa giriyor. Neyi temizlemeye, hangi kirden arınmaya çalışıyor sizce? Bırak o diş fırçasını evlat. Pekala, beni takip edin. Koridordaki posterleri görüyor musunuz? Hepsi 60’lardan kalma eserler. Bu posterde şair Allen Ginsberg Sam Amca kıyafetleri içinde. Buysa Alman baskı sanatçısı M. G. Escher’in incelikli topolojik paradoksunun popüler zevkin kaldırabileceği şekilde bayağılaştırılmış hali. Bu posterde de Pasifik dalgaları arasında sevişen genç ve çıplak bir çift var. Sekiz on yıl önce yüz binlerce genç, odasını böyle posterlerle süslüyordu. Selig de o sıralar tam olarak genç sayılmamakla birlikte aynısını yapmıştı. Zaten çağdaş varoluşun yapılarına daha içeriden dahil olabilme çabasıyla günün akım ve furyalarını çoğunlukla takip ederdi. Bu posterler artık epey değerli sanırım; Selig ucuz pansiyon odalarının birinden ötekine taşıyıp duruyor bunları.</p>

  <p>Burası yatak odası. Karanlık ve dar; bir kuşak önceki belediye yapılarında hep görüldüğü üzere alçak tavanlı. Gecenin bir yarısı bitişikteki gökyüzünden geçen yüksek trenin uğultusuna uyanmamak için pencereyi her zaman kapalı tutuyorum. Uyumak etraf sessiz olduğunda bile yeterince zor. Bu Selig’in yatağı, içinde rahatsız edici rüyalar görüyor ve ara sıra hala istemsizce komşularının zihinlerini okuyup onların düşüncelerini kendi fantezilerine katıyor. Bu evde kaldığı iki buçuk yıllık süre boyunca bu yatakta aşağı yukarı on beş kadınla yattı, her biriyle bir ya da iki, birkaçıyla da üç kez. Öyle hemen utanmayın hanımefendi! Seks sağlıklı bir insan uğraşıdır ve artık orta yaşlı olmasına rağmen Selig’in hayatında hala önemli bir yer teşkil etmektedir! Hatta muhtemelen önümüzdeki yıllarda onun için daha büyük bir önem taşıyacaktır, çünkü seks, ne de olsa, insanlarla iletişim kurmanın bir yoludur ve diğer bazı iletişim kanalları Selig’e kapanıyor gibi görünmektedir. Peki Selig’in yattığı bu kızlar kimdir? Bir kere kız kelimesi hepsi için kullanılamaz, bazıları yaşını başını almış kadınlar sonuçta. Ama Selig kendine özgü pısırık yollarla hepsini cezbedip onunla zevk dolu bir saat geçirmeye ikna ediyor. Birini ikinci kez davet ettiği nadiren oluyor ve olduğunda da genellikle geri çevriliyor ama dert değil, ihtiyaçları karşılanıyor. Efendim? İki buçuk senede on beş kız bir bekar için çok da iyi bir sayı değil mi? Sen kimsin de yargılıyorsun? Selig yeterli buluyor işte. Sizi temin ederim öyle. Lütfen yatağına oturmayın. Eski bir yataktır, Kurtuluş Ordusu’nun Harlem’de düzenlediği bir kermesten ikinci el alındı. Bir önceki evimden, St. Nicholas Bulvarı’ndaki mobilyalı odamdan çıkınca kendime ait üç beş parça mobilyaya ihtiyacım olduğunda birkaç papele kapatmıştım. Ondan da önce, 1971, 1972 civarında bir su yatağım vardı, geçici furyaları nasıl takip ettiğimin bir diğer örneği, ama o şırıltılarla gurultulara alışamadığım için sonunda yatakta en çok eğlenen asortik genç hanıma verdim. Yatak odasına başka neler var? Maalesef ilgi çekecek çok bir şey yok. Çekmeceleri alelade kıyafetlerle dolu bir şifonyer. Çatlak bir ayna: Batıl inançlarınız var mı? Bir tarafı diğer tarafından daha aşağıda duran dengesiz kitaplıktan dolup taşan, bir daha hayatta açıp bakmayacağı eski dergiler, <i>Partisan Review, Evergreen, Paris Review, New York Review of Books, Encounter</i>’lar, son moda edebiyat ıvır zıvırlarından oluşan tepecik ve Selig’in kendini daha çok tanıma umuduyla ara sıra karıştırdığı psikanaliz ve psikiyatri dergileri; eline aldıktan bir süre sonra sıkıntı ve hayal kırıklığıyla bir kenara attığı kağıt yığınları. Hadi, buradan çıkalım. Bu oda sizi bunaltmış olmalı. Şu küçük mutfaktan geçip –bakın dörtlü ocak, mini buzdolabı, laminant kaplama masa, ki bu masanın üzerinde Selig son derece mütevazı kahvaltı ve öğle yemeklerini geçiştiriyor (akşam yemeklerini genelde dışarıda yer)– dairenin esas odak noktasına, L-şekilli, mavi duvarlı, hıncahınç dolu oturma/çalışma odasına bakalım şimdi de.</p>

  <p>Burada Selig’in entelektüel gelişimini baştan sonra görebilirsiniz. Bu albüm koleksiyonu, bazıları ta 1951’de alınmış hepsi de iyice eskimiş plaklar. (Monofonik, antika albümler!) Neredeyse tamamı klasik müzik, ama arada iki alakasız çıkıntı var: 1959’dan kalma beş ya da altı caz ve 1969’dan kalma altı rock albümü; iki grup da Selig’in zevkinin ufkunu açma yönündeki kaçamak ve sonuçsuz çabaları yüzünden edinildi. Bunların haricinde burada bulacaklarınız çoğunlukla epey ciddi, çetrefil, içine girmesi zor şeylerdir: Schoenberg, Beethoven’ın geç eserleri, Mahler, Berg, Bartok kuartetleri, Bach <i>passacaglia</i>’ları gibi. Bir kez dinledikten sonra ıslıkla çalabileceğiniz türden şeyler değil yani. Selig müzik hakkında çok şey bilmez, ama hangi müziği sevdiğini iyi bilir; neyse, çok ilginizi çekmiyordur herhalde.</p>

  <p>Bunlar da on yaşından beri biriktirdiği ve yıllardır oradan oraya sevgiyle sürüklediği kitaplar. Okumalarının arkeolojik katmanları kolaylıkla ortaya çıkarılıp incelenebilir. En altta Jules Verne, H. G. Wells, Mark Twain, Dashiell Hammett. Sabatini. Kipling. Sör Walter Scott. Van Loon, <i>İnsanlığın Öyküsü</i>, Verill, <i>Güney ve Orta Amerika’nın Büyük Fatihleri.</i> Aklı başında, ciddi, kendi ortamına yabancılaşmış küçük bir çocuğun kitapları. Sonra birden, ergenlikle birlikte gelen kuantum sıçraması: Orwell, Fitzgerald, Hemingway, Hardy, Faulkner’ın daha kolay okunan birkaç kitabı. 40’lardan, 50’lerden kalma şu olağanüstü kitaplara, şu standart dışı tuhaf boyutlara, lamine plastik kapaklara bakın! O zamanlar yirmi beş sente neler neler alınabiliyormuş! Şu şehvetli resimlere, cafcaflı yazı karakterlerine bakın! Bilimkurgu kitapları da o dönemden kalma. Bradbury’nin, Heinlein’ın, Asimov’un, Sturgeon’ın, Clark’ın fantezilerinde kendi kopuk benliğime dair ipuçları bulma umuduyla her şeyi yalayıp yutmuştum. İşte Stapledon’ın <i>Tuhaf John</i>’u, Beresford’un <i>Hampdenshire Mucizesi</i>. Bakın acayip acayip güçleri olan süper-veletlerle ilgili hikâyelerle dolu koca bir kitap: <i>Dışarıdakiler: Harika Çocuklar.</i> Bu son kitapta pek çok yerin altını çizdim, genellikle yazarla kavga ettiğim yerlerin. <i>Dışarıdakiler</i> mi? Ne kadar yetenekli olsalar da asıl dışarıda olanlar hiçbir zaman sahip olmadıkları, olamayacakları güçleri hayal etmeye çalışan o yazarlardı; içeride olan ben, genç beyin gezgini Selig’dim ve onlara söyleyecek iki çift lafım vardı. Yazarlar hep normalüstü olmanın sıkıntılarını vurgulamış ama bu gücün beraberinde getirdiği müthiş zevki es geçmişlerdi. Gerçi şimdi sıkıntı-zevk oranını düşününce adamların neden bahsettiklerini bildiklerini kabul etmeliyim. Zaten artık söyleyecek pek lafım kalmadı dostlarım; belki döneklik de diyebiliriz buna. Dönekler geçidindeyiz biz, ölülerin kemiklerini yitirdiği.<a id="k29" href="../Text/DiPNOTLAR.xhtml#a29"><sup>[29]</sup></a></p>

  <p>Üniversite yıllarına gelince Selig’in okuma zevkinin nasıl inceldiğine dikkatinizi çekerim. Joyce, Proust, Mann, Eliot, Pound, eski avangart hiyerarşi. Fransız dönemi: Zola, Balzac, Montaigne, Celine, Rimbaud, Baudelaire. Şu kalın Dostoyevski’ler rafın yarısını kaplıyor. Lawrence. Woolf. Mistik dönem: Aziz Augustinus, Aquinas, <i>Tao Te Ching, Upanişadlar, Bagavat Gita.</i> Psikolojik dönem: Freud, Jung, Adler, Reich, Reik. Felsefi dönem. Marksist dönem. Bütün Koestler’lar. Edebiyata dönüş: Conrad, Forster, Beckett. Çatlaklarla dolu 60’lara doğru devam: Bellow, Pynchon, Malamud, Mailer, Burroughs, Barth. <i>Madde 22</i> ve <i>Deneyim Politikası.</i> Evet, hanımlar ve beyler çok okuyan, çok bilen bir adamın huzurunda olduğunuzu kendi gözlerinizle gördünüz!</p>

  <p>Burada da dosyaları duruyor. Henüz bilinmeyen biyografi yazarını bekleyen bir hazine. Davranış notları kırıklarla dolu karneler. (‘David çalışmalarına ilgi göstermiyor ve dersleri aksatıyor.’) Annesiyle babası için hazırladığı kaba saba boyanmış doğum günü kartları. Eski fotoğraflar: Şu şişko, çilli çocuk şimdi önünüzde duran bu bir deri bir kemik adam olabilir mi? Bu yüksek alınlı, zoraki gülümsediği her halinden belli olan adam da merhum Paul Selig, şahsımızın babası; kendisi 11 Ağustos 1971’de ülser delinmesi ameliyatını takip eden komplikasyonlar sonucu hayatını kaybetti (<i>olav hasholom!</i>)<a id="k30" href="../Text/DiPNOTLAR.xhtml#a30"><sup>[30]</sup></a>. Hipertiriodi gözlü bu gri saçlı kadın da merhum Martha Selig, Paul’un eşi, David’in annesi, (<i>oy, veh, mama!</i>)<a id="k31" href="../Text/DiPNOTLAR.xhtml#a31"><sup>[31]</sup></a> 15 Mart 1973’te iç organlarının esrarengiz bir şekilde çürümesiyle, muhtemelen kanserden vefat etti. Soğuk bıçak ağzı suratlı bu haşin genç hanım da Judith Hannah Selig, P ve M.’nin evlatlık çocuğu, D.’nin pek sevgisiz kardeşi. Fotoğrafın arkasındaki tarih: Temmuz 1963. Yani Judith 18 yaşında ve bana duyduğu nefretin baharında. Bu fotoğrafta nasıl da Toni’ye benziyor! Aradaki benzerlik daha önce hiç dikkatimi çekmemişti, ikisinde de aynı esmer Yemenli havası, aynı uzun, koyu renk saçlar var. Ama Toni’nin gözleri, hikayenin en sonu hariç, her zaman sıcak ve sevgi doluyken Jude’un gözlerinde benim için buzdan başka bir şey olmadı, sadece buz, Plüton buzu. Turumuza David Selig’in özel eşyalarını inceleyerek devam edelim. Bu, üniversite yılları boyunca yazdığı kompozisyon ve dönem ödevleri koleksiyonu. (‘Carew kibar ve ince bir şairdir; eserleri hem Jonson’ın kusursuz klasisizmini hem de Donne’un grotesk düşgücünün etkilerini yansıtır, ki bunun ilginç bir sentez olduğu su götürmezdir. Şiirlerini titizlikle ve keskin ifadelerle inşa eder; <i>Sorma Bana Artık Jüpiter Nerede</i> gibi bir şiirle Jonson’ın ahenkli sadeliğini mükemmel bir şekilde yakalarken <i>Reddedilen Aşkın Vasatlığı</i> ya da <i>Vefasız Güzellik Tehdit Altında</i> gibi diğer şiirlerinde zekasının kıvraklığı Donne’unkine yaklaşır.’) D Selig’in yazdığı bütün edebi zırvalıkları saklaması ne şans: İlerleyen yıllarda bu ödevler hayatını kazanmak için kullandığı sermaye oldu, zira gözlemlerimizin ana konusu olan bu şahsın bugünlerde geçimini nasıl sağladığı malumunuz. Arşivlerde başka neler var bakalım? Yazdığı sayısız mektubun kopyaları. Bazıları kişisel olmayan, epey resmi mektuplar. Sayın <i>Başkan Eisenhower. Sayın Papa John. Sayın Genel Sekreter Hammarskjold.</i> Son zamanlarda nadiren yapmakla birlikte eskiden dünyanın uzak köşelerine sık sık böyle mektuplar gönderirdi. Sağır bir dünyayla iletişim kurma adına harcadığı kesintili ve tek taraflı çabalar. Açık bir şekilde nihai termodinamik kıyamete doğru baş aşağı yuvarlanan bir evrende düzeni yeniden kurmaya yönelik sıkıntılı, beyhude girişimler. Bu belgelerden birkaçına göz atmaya ne dersiniz? <i>Diyorsunuz ki Vali Rockefeller, “nükleer silahlarımız günbegün çoğalırken, güvenliğimiz bu caydırıcı araçlara başvurmaya duyduğumuz hevesin inanılırlığına bağlı. İnsanlarımızın hayatlarını kurtarmak ve sağlıklarını korumak kamu görevlileri ve vatandaşlar olarak bizlerin sorumluluğudur. Nükleer savaşın bir trajedi olduğu ve barışı korumak için onurlu yollarla mücadele etmemiz gerektiği yönündeki inancımız, gecikmiş bir sivil savunmanın bahanesi olamaz.” Bu görüşe katılmamama izin verin. Bomba sığınağı programınız Sayın Vali, ahlaki açıdan yoksun bir zihnin ürünüdür. Kalıcı bir barış arayışı için harcanması gereken enerji ve kaynakları bu kafasını kuma gömen devekuşu planına akıtmak, kanımca, aptalca ve tehlikeli bir politikadır ve...</i> Vali cevap olarak teşekkürlerini ve Selig’in karşı çıktığı konuşmasının tam metnini göndermişti. Daha ne yapsın adam? <i>Bay Nixon, seçim kampanyanızın tamamı Amerika’nın Eisenhower’ın başkanlığı altında her şeyin harika gittiği, bu yüzden aynı şekilde bir dört yıl daha geçirmemizin şahane olacağı teorisine dayanmakta. Sözleriniz Faust’un sözleri gibi geliyor bana, geçen günlere ağlaşıyorsunuz, Bleibe doch, du bist so schoen! (Size göre fazla mı kültürlüyüm Sayın Başkan Yardımcısı?) Faust o sözleri söylerken Mephistopheles’in onun ruhunu almaya geldiğini unutmayın lütfen. Tarihin bu anı, saatleri sonsuza dek durdurmak isteyeceğiniz kadar tatlı mı geliyor size gerçekten? Ülkedeki ızdırabı dinleyin. Mississippi’deki zencilerin sesini, Cumhuriyetçi gerilemenin işsiz bıraktığı fabrika işçilerinin aç çocuklarının feryatlarını dinleyin... Sayın Bayan Hemingway, lütfen sözlerimi kocanızın ölümü üzerine edilen acı dolu binlerce söze eklememe izin verin. Bay Hemingway’in artık tahammül edilecek bir yanı kalmayan bu hayat karşısında gösterdiği cesaret bizler için öyle bir örnek oldu ki bundan sonra... Sayın Dr Buber... Sayın Profesör Toynbee... Sayın Başkan Nehru... Sayın Pound: Uygar dünya, zalimce ve gayri tabii bir şekilde mahkum edildiğiniz hapis hayatından kurtulmanızı sizinle birlikte sevinç içinde kutluyor ve... Sayın Lord Rusell... Sayın Başkan Kruşçev... Sayın Mösyö Malraux... sayın... sayın... sayın...</i> Kabul etmelisiniz ki dikkate şayan bir mektup koleksiyonu bu. Mektuplara verilen cevaplar da bir o kadar takdire şayan. Bakın bu cevapta şöyle yazıyor: <i>Haklı olabilirsiniz,</i> bunda, <i>İlginiz için teşekkür ederiz,</i> bunda, <i>Sizin de takdir edeceğiniz gibi gelen bütün mektuplara ayrı ayrı cevap yazmak için yeterli zamanımız yok, yine de düşüncelerinizin dikkatle değerlendirileceğinden emin olabilirsiniz,</i> bunda ise, <i>Şu orospu çocuğuna bir özür mektubunu yollayın.</i></p>

  <p>Ne yazık ki kendi kendine sürekli dikte ettiği ama hiç göndermediği hayali mektupların kayıtları yok. <i>Sayın Kierkegaard, ‘absürd’ü ‘Tanrı fikri ile her şeyin mümkün olduğu gerçeğine denk gören, ‘Absürd, makul bir anlam çerçevesinden ayıklanacak faktörlerden biri değildir; olasılıksız, beklenmedik yahut öngörülmedik bir şey değildir,’</i><a id="k32" href="../Text/DiPNOTLAR.xhtml#a32"><sup>[32]</sup></a> <i>şeklindeki meşhur sözünüze bütün kalbimle katılıyorum. Absürd’le kendi deneyimlerimde... Sayın Shakespeare, ‘Aşk demem aşka, Değişik durumlarda değişip duruyorsa, ya da meyil duyuyorsa bırakmaya ilk fırsatta’</i><a id="k33" href="../Text/DiPNOTLAR.xhtml#a33"><sup>[33]</sup></a> <i>derken konuyu ne kadar isabetli bir şekilde dile getiriyorsunuz. Ancak soneniz akla şu soruyu getiriyor: Eğer aşk, aşk değilse, küçücük bir şey yüzünden hiç beklenmedik ve absürd bir şekilde yerle bir olabilen o şey, o yakınlık hissi nedir peki? Eğer insanlarla ilişki kurabilmenin başka bir varoluşsal kipini önerebiliyorsanız...</i> Gelip geçici oldukları, ipsiz sapsız dürtüler sonucu doğdukları ve çoğunlukla anlaşılmaz bir hal aldıkları için, Selig’in kimi zaman saatte yüzlercesini üretebildiği bu tip iletilere tatmin edici bir erişim sağlayamıyoruz. Sayın <i>Yargıç Holmes: Güney Pasifik Şirketi - Jensen, 244 ABD 205, 221, [1917] davasında şöyle hüküm verdiniz: ‘Yargıçların kanun yapma hakkı ve gerekliliğini hiç tereddütsüz tanıyorum, ne var ki yargıçlar bunu sadece çatlak bulabildikleri yerlerde yapabiliyorlar; molar hareketlerden moleküler hareketlere hapsedildiler.’ İtiraf etmeliyim ki, bu müthiş metaforu tam olarak kavrayamadım, acaba...</i></p>

  <p class="p11">Sayın Selig,</p>

  <p>Dünyanın ve bir bütün olarak yaşamın mevcut halinin hastalıklı olduğunu düşünüyorum. Eğer bir doktor olsaydım ve tavsiyem istenseydi şöyle derdim: “Sessizlik yaratın.”</p>

  <p class="p13">En iyi dileklerimle,</p>

  <p class="p13">Sören Kierkegaard</p>

  <p class="p13">(1813-1855)</p>

  <p class="p11">Burada üç klasör daha var, bej renkli kalın karton dosyalar. Bunlar daha kişisel mektuplar içerdiklerinden umumi teftişe açık değiller. David Selig Vakfı ile yaptığımız anlaşmanın şartları gereğince, mektupların içeriğini kendi kelimelerimle anlatmam serbest olmakla birlikte doğrudan alıntı yapmam kesinlikle yasak. Bunlar Selig’in aşık olduğu yahut aşık olmak istediği kadınlara yazdığı, arada bir de onlardan aldığı mektuplar. En eskisi 1950 tarihli ve üzerinde kırmızı büyük harflerle GÖNDERİLMEDİ yazıyor. <i>Sevgili Beverly,</i> diye başlayan metin utanç verici açıklıkta cinsel betimlemelerle dolu. Beverly hakkında bize neler söyleyebilirsin Selig? Eee, Beverly kısa boylu, tatlı, çilli bir kızdı, memeleri iri, mizacı neşeliydi; biyoloji dersinde önümdeki sırada otururdu. Estelle adında insanın tüylerini ürperten çatık kaşlı bir ikiz kardeşi vardı ve genetiğin şakalarından biri sonucu Beverly ne kadar iri memeliyse Estelle de o kadar memesizdi. Kaşları belki de bu yüzden sürekli çatıktı. Estelle kendi nahoş çapında benden hoşlanıyordu ve sanırım benimle er geç yatardı; bu durum on beş yaş egoma epey iyi gelebilirdi ama kızı hor görüyordum. Sevdiğim kadının, Beverly’nin bulaşık suyuyla yıkanmış kötü bir kopyasına benziyordu. Öğretmen Bayan Mueller, mitozla kromozomlar hakkında homurdanıp dururken ben Beverly’nin zihninde yalınayak dolaşırdım. Bekâretini Victor Schlitz’e, yan sırasında oturan iriyarı, kemikli, yeşil gözlü, kızıl saçlı çocuğa vermişti kısa bir süre önce. Zihni her sabah önceki gece Victor’la yaşadığı macerayla dolu olduğundan, on iki saatlik bir gecikmeyle her şeyi görüp tek derste sekse dair çok şey öğrenebiliyordum. Victor’u kıskanmıyordum. Kendine güveni tam, yakışıklı bir çocuktu, Beverly’yi hak ediyordu ve ben o sıralar herhangi bir kızla yatamayacak kadar utangaç ve güvensizdim. Bu yüzden yaşadıkları aşk maceralarına gizlice dalıp Victor’un ona yaptığı ayıp şeyleri benim yaptığımı hayal eder, nihayetinde Beverly’nin içine kendim girmek için çaresizce yanıp tutuşmaya başlardım. Ama kızın aklının içindeki keşif gezilerim bana onun için gnoma benzeyen komik ve acayip bir çocuktan, maskaralıktan ibaret olduğumu göstermişti. Kızı nasıl yatağa atacaktım o halde? Çareyi mektup yazıp Victor’la birlikte yaptıkları her şeyi capcanlı ve tepterli ayrıntılarıyla anlatıp sonunda da, ‘Bunları nereden bildiğimi merak etmiyor musun, ha ha ha!’ demekte buldum. Altta yatan ima, benim kadın zihninin mahremlerine nüfuz etme gücü olan bir tür süper kahraman olduğumdu. Mektubu okuyunca huşu içinde kendinden geçip kollarıma atılacağından emindim, ama planı ikinci kez gözden geçirdiğimde kızın benim ya deli ya da röntgenci olduğumu düşüneceği ve her iki durumda da benden kaçacağı sonucuna vardım; dolayısıyla mektubu göndermeyip dosyaladım. Bir akşam annemin eline geçti, ama cinsellik konusunda ümitsiz bir şekilde kapalı bir insan olduğundan yazdıklarımla ilgili bir şey söylemeye cüret edemeyip defterimin arasına geri koydu. Mektubu okuduğunu o gece annemin düşüncelerini didiklerken öğrendim. Sarsılmış ve rahatsız olmuş muydu? Evet, ama aynı zamanda oğlu artık bir erkek olduğu, güzel kızlara açık saçık mektuplar yazdığı için gurur da duymuştu. Pornocu oğlum benim.</p>

  <p>Bu dosyadaki mektupların çoğu 1954–1968 yılları arasından kalma. En yakın tarihlisi 1974 sonbaharında yazılmış. Selig 74’ten sonra kendini insan ırkının geri kalanıyla giderek daha az temas halinde hissedip mektup yazmayı bırakıyor, kafasında yazdıkları hariç. Bu mektuplarda kaç kızın adı geçiyor bilmiyorum, ama epeyce olmalı. Genellikle yüzeysel ilişkiler bunlar, zira Selig, sizin de bildiğiniz gibi, ne evlendi ne de çok sayıda kadınla ciddi münasebetlere girdi. Beverly vakasında görüldüğü gibi, çoğunlukla en derinden sevdiği kadınlarla gerçek anlamda bir ilişkisi olmadı, buna karşılık kendisi tek gecelik rastgele ilişkilere girdiği kadınlara aşık numarası yapma kabiliyetine sahipti. Kimi zaman özel yeteneklerini özellikle yirmi beş yaş civarı kadınlardan cinsel açıdan faydalanmak için bilinçli bir şekilde kullandı. O dönemden kendisi de gurur duymuyor. Mektupları okumak ister misiniz sevgili kokuşmuş röntgenciler? İstersiniz değil mi? Ama okumayacaksınız. Çekin pis ellerinizi mektuplarımın üzerinden. Sizi neden davet ettim ki zaten buraya? Neden kitaplarıma, fotoğraflarıma, kirli bulaşıklarıma, lekeli küvetime bakmanıza izin veriyorum? Benlik hissim kayıp gittiği için olmalı. Yalnızlığım boğuyor beni; pencereler kapalı ama en azından kapıyı açtım. Hayatıma bakarak, hayatımın parçalarını kendi deneyimlerinize katarak, gerçek olduğumu, var olduğumu, acı çektiğimi, bir geleceğim yoksa da bir geçmişim olduğunu anlayarak gerçeklikten kopmamı engellemeniz için ihtiyacım var size. Buradan giderken, Evet, Ben David Selig’i tanıyorum, hatta onu çok iyi tanıyorum, diyebilesiniz diye. Ama bu size her şeyi göstermek zorunda olduğum anlamına gelmiyor. Hey, bakın, burada Amy’ye yazdığım bir mektup var. 1953 baharında beni irin toplayan bekaretimden kurtaran Amy. Bu hikayenin nasıl geliştiğini öğrenmek istemez misiniz? Herkes herkesin ilkini bilmek ister, dayanılmaz bir cazibesi vardır bu hikayelerin. Pekala, siktirip gidin: Bu konuda konuşmak istemiyorum. Zaten ortada pek bir hikaye de yok. Kızın içine girdim, ben boşaldım, o boşalmadı, böyle oldu işte, gerisini öğrenmek isterseniz, kızı nereden tanıdığımı, nasıl ayarttığımı öğrenmek isterseniz, ayrıntıları kendiniz uyduruverin. Şimdi nerede Amy? Öldü. Nasıl, beğendiniz mi? Selig yattığı ilk kızı gömdü bile. Yirmi üç yaşında trafik kazasında öldü ve beni şöyle böyle tanıyan kocası bir zamanlar arkadaş olduğumuzu bildiğinden arayıp haber verdi. Polis cesedi teşhis etmeye çağırdığı, ceset de parçalanmış, parça pinçik olmuş, organları kopmuş olduğu için adam hala travmadaydı. Başka bir gezegenden gelmiş gibi görünüyordu, dedi. Mancınıkla fırlatılmış gibi ön camdan çıkıp bir ağaca girmişti. “Amy yattığım ilk kızdı,” dememle birlikte adam beni teselli etmeye başladı. Ben sadece canını yakmaya, sadistlik yapmaya çalışıyordum ve adam beni teselli etmeye başladı.</p>

  <p>Zaman geçiyor. Amy ölü; Beverly ise tombul, orta yaşlı bir ev kadını olmuştur eminim. Burada da Jackie Newhouse’a onu düşünmekten uyuyamadığımı yazdığım mektup var. Jackie Newhouse mu? O da kim? Ha, tamam. Bir altmış boy ve Marilyn Monroe’nun belini bükebilecek türden bir çift meme. Tatlı. Aptal. Büzük dudaklar, bebek mavisi gözler. Jackie’nin memeden başka bir olayı yoktu, ama on yedi yaşındaki ve, kimbilir niye, kafayı memeyle bozmuş Selig için yeterliydi bu. Memeliliği için seviyordum kızı, hep giydiği polo yaka dar beyaz tişörtlerini gererken öyle yuvarlak, öyle çarpıcıydılar. 1952 yazı. Jackie Frank Sinatra’yla Perry Como’yu severdi ve rujuyla kotunun kalçasının sol kısmına FRANKIE, sağ kısmına PERRY yazardı. Bir de tarih hocasını severdi, adı Leon Sissinger ya da Zippinger gibi bir şeydi galiba ve kotunun arkasına bazen de LEON yazardı kıçı boyunca. Onu iki kez öptüm sadece, dilimi ağzına sokmadım bile; korkunç bir erkek eli o muazzam ampullerin saflığını bozacak diye ödü koptuğundan kız benden de çekingendi. Peşinde dolanıp dururken zihnine bakmamaya çalışıyordum, çünkü ne kadar boş olduğunu görmek beni depresyona sokuyordu. Nasıl mı bitti? Ha, evet: Jackie’nin küçük kardeşi Arnie bana ablasını evde sürekli çıplak gördüğünü anlatıp duruyordu, kızın çıplak göğüslerini dolaylı yoldan da olsa görmek için ölüp biten ben de Arnie’nin kafatasına dalıp ikinci el bir röntgen çaldım. Sutyenlerin ne kadar önemli olabileceğini o zaman anladım. Jackie’nin memeleri serbestken tombul göbeğine sarkıyordu, kabarık mavi damarlarla çizgi çizgi, iki pörsük et yığını. Saplantımdan kurtardı beni. Çok uzun zaman önceydi, gerçek gibi bile gelmiyor şimdi Jackie.</p>

  <p>Burada. Bakın. Röntgenleyin beni. İşte ateşli, çılgın aşk taşkınlıkları. Hepsini okuyun, bana ne? Donna, Elsie, Magda, Mona, Sue, Lois, Karen. Abazan olduğumu düşündünüz, değil mi? Ezik ergenliğimin beni ileride kadın bulma özürlü bir erkekliğe ittiğini düşündünüz, değil mi? Kadınların bacaklarının arasında hayatımı aradım ben. Sevgili Connie, ne vahşi geceydi ama! Sevgili Chiquita, parfümünün kokusunu hâlâ alıyorum odamda. Sevgili Elaine, bu sabah uyandığımda dudaklarımda tadın vardı. Sevgili Kitty, ben...</p>

  <p>Of, Tanrım, Kitty, <i>Sevgili Kitty, sana söylemem gereken çok şey var ama nereden başlayacağımı bilemiyorum. Sen beni hiçbir zaman anlamadın, ben de seni, bu yüzden sana olan aşkımın bizi er ya da geç bir çıkmaza sokacağı belliydi. Öyle de oldu. İletişimde yaşadığımız sıkıntı ilişkimize tepeden tırnağa yayıldı, ama şimdiye kadar tanıdığım herkesten farklı olduğun, gerçekten farklı olduğun için seni fantezilerimin merkezine oturttum ve olduğun gibi kabul edemedim seni, durmadan çalıştım üstünde, heykel gibi yontmaya çalıştım, uğraştıkça uğraştım, ta ki...</i> Tanrım, bu seferki çok acı verici. Başkalarının mektuplarını okuyarak ne bok yediğinizi sanıyorsunuz siz? Hiç terbiyeniz yok mu? Bu mektubu gösteremem size. Hadi bakalım, tur bitti. Dışarı! Dışarı! Herkes dışarı! Tanrı aşkına, çıkın dışarı!</p>
</body>
</html>