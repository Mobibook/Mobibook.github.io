<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p9"><span class="t1"><b>on</b></span></p></h4>

  <p class="p7">Bu kompozisyonun konusu Benim ilk Asit Tribim.</p>

  <p>İlk ve son asit tribim, sekiz yıl önce. Benim değil Toni’nin tribi demek daha doğru olur; işin aslı LSD, yani Liserjik Asit Dietilamid benim sindirim sistemimden hiç geçmedi. Tek yaptığım Toni’nin tribine otostop çekmekti. Bir bakıma hâlâ o <i>bad</i> tribin, o berbat tribin içindeyim. Anlatayım.</p>

  <p>68 yazıydı. Zaten o yaz başlı başına bet bir yazdı. 68’i hatırlıyor musunuz? Her şeyin darmadağın olduğu gerçeğine uyandığımız yıl. Amerikan toplumundan bahsediyorum. Bence hepimizin çok aşina olduğu o sapkın çürüme duygusu, çöküşün an meselesi olduğu duygusu hep o yıldan kalma. Etrafımızdaki dünyanın bir zamandır ruhlarımızda –en azından benim ruhumda– süregiden şiddetli entropi artışını simgeleyen bir metafor haline geldiği yıl.</p>

  <p>O yaz Beyaz Saray’da martta görevden çekilip süresinin dolmasını bekleyen Lyndon Baines MacBird<a id="k12" href="../Text/DiPNOTLAR.xhtml#a12"><sup>[12]</sup></a> vardı. Kennedy üstünde adı yazılı kurşunla sonunda müşerref olmuştu; Martin Luther King de öyle. İki cinayet de sürpriz değildi; hattâ asıl sürpriz bu kadar geç işlenmiş olmalarıydı. Siyahlar şehirleri yakıyorlardı; o sıralar kendi muhitlerini yakarlardı, hatırlıyor musunuz? Sıradan hayatlar yaşayan sıradan insanlar işe giderken geniş paçalı pantolonlar, vücudu saran gömlekler ve mini mini etekler gibi acayip kıyafetler giymeye, yirmi beş yaş üstündekiler bile saçlarını uzatmaya başlamışlardı. Buffalo Bill tarzı pala bıyık ve favori bırakmak modaydı. MacCarthy –nerenin senatörüydü? Minnesota’nın mı? Wisconsin’in mi?– Demokratlar’ın başkan adaylığını kazanma çabaları dahilinde basın konferanslarında şiir okumaya başlamıştı, ama Demokratlar’ın Chicago’da yapılacak kongrede adaylığı Hubert Horatio Humphrey’ye verecekleri kesin gibiydi. (Lafı geçmişken, o kongre tatlı bir Amerikan vatanseverliği festivali gibi değil miydi?) Diğer kampta Rockefeller, <i>Tricky Dick</i> lakaplı Nixon’ı yakalamak için çok koştursa da işin sonunun ne olacağını herkes biliyordu. Biafra diye şimdi hiçbirinizin hatırlamayacağı bir yerde bebekler yetersiz beslenmeden ölüyordu ve Rusya yine bir sosyalist kardeşlik göstergesi olarak ordusunu Çekoslovakya’ya sokuyordu. Hatırlayacağınız ama hatırlamamayı yeğleyeceğiniz Vietnam diye bir yerde de oraya barış ve demokrasi götürme amacıyla gözün gördüğü her yere napalm bombası atıyorduk ve William Calley adlı bir teğmen yakın zamanda Mylai adlı bir kasabada yüz kadar kötü niyetli, tehlikeli yaşlı erkek, kadın ve çocuğun imhasını koordine etmişti, ama o sırada bunu henüz bilmiyorduk. O yıl herkes <i>Couples, Myra Breckinridge, The Confessions of Nat Turner</i> ve <i>Money Game</i> kitaplarını okuyordu. Filmleri hiç hatırlamıyorum. <i>Easy Rider</i> henüz çekilmemişti, <i>The Graduate</i> ise önceki senenin filmiydi. <i>Rosemary’s Baby</i> o yılın filmi olabilir. Evet, kulağa doğru geliyor: 1968’in şeytanın yılı olduğuna şüphe yok.<a id="k13" href="../Text/DiPNOTLAR.xhtml#a13"><sup>[13]</sup></a> Ayrıca orta sınıftan pek çok yaşlı insanın ‘esrar’dan bilinçli bir şekilde ‘ot’ ya da ‘cigaralık’ diye bahsetmeye başladığı yıl da yine aynı yıldı. Bazıları konuşmakla kalmayıp içiyordu. (Benim gibi. Nihayet otuz üç yaşında ben de bulaşmıştım.) Başka ne vardı? Başkan Johnson yüksek mahkeme reisi Earl Warren’ın yerine Abe Fortas’ı aday gösteriyordu. Şimdi sana ihtiyacımız varken neredesin Mahkeme Reisi Fortas? İster inanın ister inanmayın, Paris’teki barış görüşmeleri de o yıl başladı. Sonraki yıllarda bu görüşmeler zamanın en başından beri varmış, Büyük Kanyon ya da Cumhuriyetçi Parti misali ezeli ve edebiymiş gibi görünse de aslında öyle değildi; dediğim gibi, 1968’de başlamıştı. Denny Mclain o sezon otuz birinci maçını alma yolunda hızla ilerliyordu. Zaten 1968’i herhangi bir şekilde anlamlı bulan tek kişi odur herhalde. Gerçi takımı Dünya Kupası’nı kaybetmişti. (Hayır, neler diyorum ben? Tigers 4 - 3 yenmişti; sadece yıldız oyuncu MacLain değil Mickey Lolich’ti.) İşte 1968 böyle bir yıldı. Siktir, önemli bir tarih parçasını unuttum. 68 baharında Columbia’da da ayaklanmalar başlamıştı; radikal öğrenciler kampüsü işgal ediyor (<i>Kirk Gitsin!</i>), dersler askıya alınıyor (<i>Okul Kapansın!</i>), finaller erteleniyor ve geceleri polisle çatışmaya giriliyordu, ki bu sonuncusu yüzünden epey bir lisanslı kafatası yarılıp oluklara epey bir seçkin kanı aktı. Bunun aklımdan çıkması ne tuhaf; ne de olsa burada sıraladığım bütün olaylar arasında ilk elden deneyimlediğim sadece bu. Broadway 116. Sokak’ta durup gözünü kan bürümüş aynasızların Butler Kütüphanesi’ne doğru dörtnala koşmasını izlemek. (O sıralar polislere ‘aynasız’ diyorduk, aynı yılın ilerleyen zamanlarındaysa ‘domuz’ der olduk.) Elimi o dönem barışı simgeleyen zafer işaretini yaparak havaya kaldırıp insanlarla birlikte aptalca sloganlar atmak. Sonra, polis ekipleri mavi kılıflı coplarıyla birlikte zıvanadan çıkınca Furnald Binası’nın lobisine çekilmek. Demokratik Toplum Öğrenciler Birliği’nin hırpani, kırpık sakallı ve Nazi subayı tavırlı başkanıyla taktik tartışması yapmak ve tartışmanın sonunda çocuğun yüzüme tükürüp bana kokuşmuş liberal ispitçi demesi. Barnard’da okuyan tatlı kızların bluzlarını yırtıp hafakanlar basmış abazan polislere çıplak memelerini göstermeleri ve polislere Barnardlı kızların hayatlarında hiç duymadığı yakası açılmadık küfürler savurmak Saçı sakalına karışmış bir grup genç Columbialının, doktorasını vermeye çalışan bahtsız bir asistanın evrak dolabından aldıkları bir tomar araştırma belgesinin üzerine törensel bir havayla işemesi. İnsanlık için umut olmadığını o zaman anladım; en iyilerimiz bile aşk adına, barış adına, eşitlik adına mücadele ederken zıvanadan çıkma kapasitesine sahipti. O karanlık gecelerde pek çok zihin okudum ve orada sadece histeriyle delilik buldum; ikisi de delilerden oluşan iki tarafın tımarhanenin kontrolü için savaştığı bir dünyada yaşadığımı umutsuzluk içinde kavradığım bir seferinde, kanın su gibi aktığı bir ayaklanmadan sonra kusmak için Riverside Park’ta gittim ve on dört yaşında siyah bir kapkaççı yüzünde koca bir gülümsemeyle beni gafil avlayıp (beni! gafil avlayıp!) yirmi iki dolarımı taşıma zahmetinden kurtardı.</p>

  <p>68’de Columbia civarında, 114. Sokak’taki köhne bir otelde kalıyordum. Orta büyüklükteki odamdan başka kattaki mutfak ve banyoyu kullanıyordum, üstelik hamamböcekleri için ekstra ücret ödemek zorunda değildim. Üniversitedeki üçüncü ve dördüncü senemde, yani 1955’le 56’da da orada kalmıştım. Bina o zamanlar da kötüye gidiyordu, ama on iki sene sonra geri döndüğümde tam bir cehenneme dönmüştü –avlu, başka binaların sigara izmaritleriyle dolu avlularının aksine kırık şırıngalarla doluydu. Ama ne denli çirkin olursa olsun geçmişime ait şeylerin peşini bırakmamak gibi tuhaf, belki mazoşistçe bir huyum vardı ve kalacak bir yere ihtiyacım olunca hiç düşünmeden orayı seçtim. Üstelik ucuzdu, haftalık on dört buçuk dolar, ve şu İsrail kitabı üzerine araştırmalar yaptığım işim yüzünden üniversiteye yakın oturmam gerekiyordu. Takip edebiliyor musunuz? Hani şu ilk asit tribimi anlatacaktım size, aslında Toni’nin tribi olan ilk asit tribimi.</p>

  <p>O pejmürde odayı yaklaşık yedi hafta paylaştık, bir parça mayıs, bütün haziran, biraz da temmuz; iyi günde, kötü günde, sıcak hava dalgalarında, yağmur fırtınalarında, anlaşmazlıklarda ve uzlaşmalarda birlikte olduk. Mutlu bir dönemdi, hattâ belki hayatımın en mutlu günleriydi. Onu seviyor, onun da beni sevdiğini düşünüyordum. Size kendimi acındırmak, merhamet dilemek için söylemiyorum bunları; tarafsız ve soğukkanlı bir şekilde gerçekleri anlatıyorum. İçine doğduğum şartlar sevme ve sevilme kapasitemi kısıtlıyor. Benim durumumdaki, herkesin en gizli düşüncelerini bangır bangır duyan bir adamın büyük aşklar yaşaması pek mümkün değil. Sevgi vermekte zayıf çünkü insanlara çok güvenmiyor: Onların küçük kirli sırlarına gereğinden fazla vakıf ve bu durum hislerini öldürüyor. Sevgi veremediğinden, alamıyor da. Yalnızlığının ve insanları affedememesinin katılaştırdığı ruhu nüfuz edilmez bir hal aldığından başkalarının da onu sevmesi kolay değil tabii. Kısır döngü dönüp duruyor ve adam içeride kısılı kalıyor. Ama Toni’yi gerçekten sevdim; onu derinlemesine görmemeye özen gösterdim ve aşkımın bir karşılığı olduğundan şüphelenmedim. Aşk dediğin nedir ki zaten? Birbirimizle olmayı başkalarıyla olmaya tercih ediyorduk işte. Birbirimizi akla gelen her şekilde heyecanlandırıyorduk. Birlikte hiç sıkılmıyorduk. Bedenlerimiz ruhlarımızın yakınlığına ayna tutuyordu: Ne benim ereksiyon sorunum ne onun ıslanmadığı oluyordu ve sevişmelerimiz ikimizi de kendimizden geçiriyordu. Bunlar aşkın parametreleri değil de ne?</p>

  <p>Yedinci haftamızın cuma günü Toni ofisten çantasında iki küçük beyaz kare kurutma kâğıdıyla geldi. Her iki karenin ortasında belli belirsiz, mavi yeşil bir leke vardı. Ne olduklarını anlamadan biri iki saniye baktım.</p>

  <p>“Asit,” dedi Toni sonunda.</p>

  <p>“Asit mi?”</p>

  <p>“Bilmiyor musun? LSD işte. Teddy verdi.”</p>

  <p>Teddy, Toni’nin patronu, yayınevinin baş editörüydü. LSD, evet, biliyordum. 1957’de Huxley’nin meskalin üzerine yazdıklarını okumuştum. Büyülenmiş ve çok gaza gelmiştim. Yıllardır saykedelik deneyim fikriyle flört ediyordum aslında; hatta bir seferinde Columbia Tıp Merkezi’nde LSD’yle ilgili bir araştırma programı için gönüllü olmaya kalkışmış ama kaydolmak için geç kalmıştım. Sonra, LSD piyasa olunca, bütün o korkunç intihar, psikoz ve bad trip hikâyeleri yayılmaya başlamıştı. Zaaflarımı bildiğimden, asidi başkalarına bırakmanın akıllıca olacağına karar vermiştim. Yine de hâlâ merak ediyordum. Ve şimdi bu küçük kare kurutma kâğıtları Toni’nin avucuna tünemiş bizi bekliyordu.</p>

  <p>“Dinamit gibi olmalı,” dedi. “Tamamen saf, laboratuvar kalitesinde. Teddy bu partiden bir dozla tribe girmiş. Çok yumuşak, çok temiz olduğunu söylüyor; speed falan yokmuş içinde. Yarın tribe girer, pazar da uyur dinleriz diye düşündüm.”</p>

  <p>“İkimiz de mi?”</p>

  <p>“Neden olmasın?”</p>

  <p>“Sence ikimizin de aynı anda aklını kaçırması güvenli mi?”</p>

  <p>Tuhaf tuhaf baktı bana. “Asit insanın aklını mı kaçırtıyormuş?”</p>

  <p>“Bilmem. Bir sürü korkunç hikâye duydum.”</p>

  <p>“Hiç tribe girmedin mi?”</p>

  <p>“Hayır,” dedim. “Sen?”</p>

  <p>“Hayır. Ama giren arkadaşlarımı izlediğim oldu.” Benimle tanışmadan önceki hayatını hatırlatan bu cevapla içim cız etti. “Akıllarını kaçırmıyorlar David. Sadece bir saat kadar çılgınca uçuyorlar, her şey birbirine karışıyor mesela, ama temelde tribe giren kişi aklı başında ve sakin bir şekilde bir köşede oturuyor öyle. Sen Aldoux Huxley’nin aklını kaçırdığını düşünebiliyor musun? Saçma sapan geveleyip ağzından salyalar akıttığını ya da mobilyaları parçaladığını düşünebiliyor musun?”</p>

  <p>“Asit alıp kaynanasını öldüren herife ne diyorsun peki? Ya da pencereden atlayan kıza?”</p>

  <p>Toni omuzlarını silkti. “Onlar dengesizmiş,” dedi çalımla. “Belki cinayet veya intihar güdüsü zaten içlerinde vardı ve asit onları harekete geçirecek düğmeye bastı. Ama bu bizim böyle bir şey yapacağımız anlamına gelmiyor. Ya da belki fazla dozda almışlardı veya içinde başka uyuşturucular da vardı. Kimbilir? Milyonda bir olan şeyler bunlar. Elli altmış kez tribe girmiş arkadaşlarım var ve hiçbiri sıkıntı yaşamadı.” Sabırsızlanmaya başladığı belliydi. Sesinde ders veren, üstünlük taslayan bir ton vardı. Pimpirikli tereddütlerim yüzünden bana duyduğu saygı azalıyordu; ilk çatlağın eşiğindeydik. “Derdin ne David? Tribe girmekten korkuyor musun?”</p>

  <p>“Birlikte girmemizin akıllıca olmadığını düşünüyorum, hepsi bu. Bu dalga bizi nereye götürecek bilmiyoruz sonuçta.”</p>

  <p>“Birlikte tribe girmek iki insanın yapabileceği en aşk dolu şey,” dedi.</p>

  <p>“Ama riskli. Neler olabileceğini bilmiyoruz. Bak, istersen daha bulabilirsin bu asitten, değil mi?”</p>

  <p>“Evet, bulurum herhalde.”</p>

  <p>“Tamam işte. Sistemli bir şekilde yapalım bu işi, adım adım. Acele etmenin anlamı yok. Sen yarın tribe gir, ben izleyeyim. Ben de pazar girerim, sen izlersin. Asit kafasını ikimiz de seversek bir dahaki sefere birlikte deneriz. Olur mu Toni? Tamam mı?”</p>

  <p>Tamam değildi. Ağzını açtığını, bir argüman geliştirip itiraz edeceğini, ama kendini tutup geri adım atarak içinde bulunduğu konumu yeniden değerlendirdikten sonra olayı büyütmemeye karar verdiğini gördüm. Zihnine girmemiştim; yüzündeki ifadeler düşünce zincirini bütünüyle ortaya seriyordu. “Tamam,” dedi yumuşak bir sesle. “Uzatmaya gerek yok.”</p>

  <p>Cumartesi sabahı kahvaltı faslını atladı –tribe boş mideyle girilmesi gerektiğini söylemişlerdi. Ben karnımı doyurduktan sonra masanın üstünde ikimizin tam ortasında masum masum yatan kurutma kağıdıyla bir süre mutfakta oturduk. Kağıt orada değilmiş gibi yapıyorduk. Toni biraz gergin görünüyordu; tribe tek başına girmesinde ısrar etmemden mi rahatsızdı, yoksa yumurta kapıya dayanınca trip fikrinden mi tırsmaya başlamıştı bilmiyordum. Pek konuşmadık Kül tablasını yarısı içilmiş sigaralardan oluşan iç karartıcı bir tepecikle doldurmuştu. Ara ara tedirgin bir şekilde gülüyor, ben de elini tutup cesaret verircesine gülümsüyordum. Bu dokunaklı sahneler boyunca kattaki mutfağı paylaştığımız diğer kiracılar içeri girip çıkıyordu. Önce Eloise, ipek tenli siyah fahişe. Sonra Bayan Theotokis, St. Lukes’ta çalışan nemrut suratlı hemşire. Bay Wang, sürekli iç çamaşırlarıyla dolaşan kısa boylu, gizemli ve Çinli yağ tulumu. Toledolu allame nonoş Aitken ve oda arkadaşı Donaldson. Bir ikisi başıyla selam verse de hiçbiri bizimle konuşmadı, hatta ‘Günaydın’ bile demedi. Bu tip yerlerde komşulara görünmezlermiş gibi davranmak adettendi. Ah şu eski ve güzel New York adetleri. Saat on buçuk gibi Toni, “Bana portakal suyu getirir misin?” dedi. Buzdolabının içindeki üzerinde adımın yazdığı kaptan bir bardak meyve suyu koydum. Bana göz kırpıp dişlerini göstere göstere kocaman gülümseyerek, ki kurusıkı cesaret gösterileriydi bunlar, kurutma kağıdını dürüp ağzına soktu. Çiğnemeden yuttuktan sonra cila olarak portakal suyunu dikti.</p>

  <p>“Ne zaman gösterecek etkisini?” diye sordum.</p>

  <p>“Aşağı yukarı bir buçuk saat sonra,” dedi.</p>

  <p>Elli dakika sonra gösterdi. Odamıza dönüp kapıyı kilitlemiştik; portatif pikaptan cızırtılı Bach sesleri geliyordu. Kitap okumaya çalışıyorduk ama sayfalar pek hızlı çevrilmiyordu. Toni birden başını kaldırıp, “Biraz garip hissetmeye başladım,” dedi.</p>

  <p>“Nasıl garip?”</p>

  <p>“Başım dönüyor. Çok az da mide bulantısı. Ensem karıncalanıyor.”</p>

  <p>“Bir şey ister misin? Su? Meyve suyu?”</p>

  <p>“Hayır, sağol. Böyle iyiyim. Çok iyiyim.” Çekingen ama içten bir tebessüm etti. Biraz endişeli, ama korkmuyor gibi görünüyordu. Yolculuğa hevesli. Kitabımı bırakıp temkinli bir şekilde onu izlemeye başladım. Korumacı hissediyor, neredeyse ona faydamın dokunacağı bir durum olmasını diliyordum. Bad tribe girmesini istemiyordum tabii, ama bana ihtiyaç duysun istiyordum.</p>

  <p>Asitin sinir sisteminde nasıl ilerlediğini anlatıyordu bana. Kalemin kağıt üzerindeki hışırtısının dikkatini dağıttığını söyleyinceye kadar not aldım. Görsel efektler başlıyordu. Duvarları biraz içbükey görüyor, alçıdaki çatlaklar olağanüstü bir doku ve karmaşa kazanıyordu. Bütün renkler aşırı parlaktı. Kirli pencerelerden süzülen güneş ışınları prizmatikti, kırılıp tayfı yere kusuyordu parça parça. Müzik –en sevdiği plakları koymuştum– yeni, ilginç bir yoğunluk almıştı; melodileri takip etmekte zorlanıyordu ve pikap platformu bir durup bir dönüyormuş gibi görünüyordu, ama sesin kendisinin, ses olarak, onu büyüleyen, tarifsiz bir yoğunluğu vardı, neredeyse somuttu, uzansa dokunabilecek gibi. Bir de ıslıksı bir ses; sanki rüzgar yanaklarını yalayıp geçiyordu. İçini bir yabancılık hissi kaplıyordu. “Başka bir gezegendeyim,” dedi iki kez. Yanakları kızarmıştı, heyecanlı, mutluydu. Asitle cehenneme düşen insanlarla ilgili korkunç hikayeleri, <i>Times</i> ve <i>Life</i>’ın adı verilmeyen çalışkan gazetecilerinin büyük bir insan sevgisiyle milyonların keyfi için aktardıkları eziyetli bad tripleri hatırladıktan sonra Toni’min yaptığı yolculuktan sağ salim dönecek gibi görünmesi içimi öyle rahatlatmıştı ki, neredeyse ağlayacaktım. Aklıma hep en kötü ihtimaller gelmişti. Ama Toni iyi gidiyordu. Gözleri kapalı, yüzü dingin ve coşkun, nefes alışı derin ve rahattı. Toni’m insan bilincini aşan gizemli diyarlarda kayıptı şimdi. Benimle hemen hemen hiç konuşmuyor, sessizliği sadece birkaç dakikada bir mırıldandığı belli belirsiz, anlaşılmaz kelimelerle bozuluyordu. Duyularının tuhaflaşmaya başladığını söylemesinin üzerinden yarım saat geçmişti. O tribinin derinliklerine sürüklendikçe benim ona olan aşkım da derinleşiyordu. Asitle başa çıkabilmesi sağlam kişiliğinin kanıtıydı ve bu durum hoşuma gidiyordu. Güçlü kadınlara hayranımdır. Bu arada ertesi gün yapacağım kendi asit tribimi planlamaya başlamıştım bile; aklımdan müzik seçiyor, gerçekliğin bende hangi enteresan şekillerde çarpılacağını hayal etmeye çalışıyor ve sonrasında Toni’yle notlarımızı karşılaştırmak için sabırsızlanıyordum. Beni o gün Toni’yle birlikte tribe girmekten alıkoyan korkaklığımdan pişmandım.</p>

  <p>İyi de bu da ne şimdi? Başıma ne oluyor? Neden kendimi boğuluyormuş gibi hissetmeye başladım birden? Neden kalbim küt küt atıyor? Boğazımdaki kuruluk? Duvarlar eğilip bükülmeye başladı; oda çok havasız geliyor, nefes alamıyorum; sağ kolum sol kolumdan otuz santim uzun. Bunlar Toni’nin kısa süre önce kendinde fark edip bana anlattığı etkiler. Ben niye hissediyorum şimdi bunları? Titriyorum. Uyluklarımdaki kaslar kendi kafalarına göre hareket ediyorlar. Yüksek temas<a id="k14" href="../Text/DiPNOTLAR.xhtml#a14"><sup>[14]</sup></a> dedikleri bu mu? Tripteyken Toni’ye bu kadar yakınım diye mi böyle oldu? Bana LSD partikülleri mi üfledi, hava yoluyla bana bulaştı da farkında olmadan etkilenmeye mi başladım?</p>

  <p>“Canım Selig’im,” dedi koltuğum kendini beğenmişçe, “nasıl bu kadar aptal olabiliyorsun? Bunları kızın zihninden aldığın aşikar değil mi?”</p>

  <p>Aşikar mı? Öyle mi? Olasılık üzerinde düşünmeye başlıyorum. Farkında olmadan Toni’yi okuyor muyum? Belli ki öyle. Bu zamana dek bir başka kafanın içindekilere odaklanabilmek için az da olsa konsantre olmam gerekti hep. Kızın çıktıları asit yüzünden yoğunlaşmış ve iradem dışında bana gelmiş olmalı. Başka nasıl açıklanabilir? Toni tribinden yayın yapıyor; bir şekilde ben de mahremiyetine saygı duyma yönünde aldığım bütün kararlara rağmen frekansımı onun dalga boyuna ayarlamışım. Ve şimdi asidin tuhaflıkları aramızdaki boşluğa yayılıyor, bana bulaşıyor.</p>

  <p>Çıksam mı zihninden?</p>

  <p>Asidin etkileri dikkatimi dağıtıyor. Toni’ye bakıyorum, şekil değiştirmiş gibi görünüyor. Yanağının alt kısmındaki, ağzının köşesinin hemen yanındaki küçük siyah benin içinden cart renkler çıkıyor, kırmızılar, maviler, morlar, yeşiller girdap gibi dönerek ışıldıyor. Dudakları fazla dolgun, ağzı fazla geniş ve bütün o dişler. Sıra sıra dişler, bir değil, iki değil, üç değil; köpekbalıklarınınki gibi. Bu yırtıcı ağzı nasıl oldu da daha önce fark etmedim? Kız beni korkutuyor. Boynu uzadıkça uzuyor; vücudu sıkışıp büzüşüyor; göğüsleri, şimdi uğursuz, tehditkar bir mora çalan her zamanki kırmızı kazağının altında huysuz kediler gibi kıpırdanıp duruyor. Kızdan kaçmak için pencere tarafına bakıyorum. Pis camlarda şimdiye kadar farkına varmadığım çatlaklar. Hiç şüphe yok, çatlak cam birazdan patlayacak ve üzerimize ateşten cam kırıkları yağacak. Sokağın karşısındaki bina bugün anormal bir şekilde güdük. Bu değişmiş şeklinde bir gözdağı var. Tavan da üstüme üstüme geliyor; yukarıdan boğuk davul sesleri; üst komşunun ayak sesleri diyorum kendime, ama hayalimde canlanan, akşam yemeklerini hazırlayan yamyamlar. Trip trip dedikleri bu muymuş? Gençlerin kendilerine eğlence diye bile bile, hatta seve seve yaptıkları şey bu muymuş?</p>

  <p>Kayışı hepten koparmadan önce kapamalıyım bunu. Bitsin istiyorum.</p>

  <p>Orası kolay Girdileri durdurmak, akışı engellemek için kendime özgü yöntemlerim var. Ne var ki bu kez işe yaramıyorlar. Asidin gücü karşısında acizim. Kendimi bu alışılmadık, sarsıcı duyulara kapamaya çalışmama rağmen üstüme akmaya devam ediyorlar. Toni’den yayılan her şeye apaçığım. Akıntıya kapılıyorum. Gittikçe derine iniyorum. Bu bir trip. Bu bad bir trip. Berbat bir trip. Ne tuhaf: Toni’ninki iyi bir tripti oysa, öyle değil miydi? Dışarıdan öyle görünüyordu. Peki kazara onun tribine otostop çeken ben neden kendimi berbat bir tripte buluyorum?</p>

  <p>Toni’nin zihnindeki her şey bana akıyor. Bir başkasının ruhunu almak benim için yeni bir deneyim değil ama transferin böylesini daha önce hiç yaşamadım; uyuşturucunun elinden geçen bilgiler bana dehşet bozulmalarla ulaşıyor. Toni’nin ruhu karşısında gönülsüz bir izleyiciyim ben ve gördüğüm şey tam bir iblisler şöleni. Bu kızın içinde gerçekten bunca karanlık yaşıyor olabilir mi? Ruhuna baktığım diğer iki seferde buna yakından uzaktan benzeyen bir şey görmemiştim; asit benim için önceden erişilmez olan bir kabus düzeyinin kapılarını mı açtı yoksa? Toni’nin geçmişi geçit töreni yapıyor. Aşırı parlak bir ışıkta yıkanan çiğ renkli imgeler. Yattığı adamlar. Cinsel birleşmeler. İğrençlikler. Taşkınca akan adet kanları; yoksa bu kızıl nehir daha da meşum bir şey mi? Şurada bir pıhtı acı: Ne o, bunca acımasızlık kendine karşı mı, başkalarına mı? Bakın, Toni şu korkunç adamlar ordusuna nasıl da veriyor kendini! Mekanik mekanik, uygun adım geliyorlar, müthiş bir lejyon. Kaskatı çükleri dehşet kırmızı bir ışıkla parlıyor. Teker teker Toni’nin içine giriyorlar ve onlar kıza girerken ben kasıklarından akan ışığı izliyorum. Adamların yüzünde maskeler. Hiçbirini tanımıyorum. Ben neden sırada değilim? Ben neredeyim? Neredeyim? Ah, işte orada: Bir köşede duruyorum, önemsiz, alakasız. O şey ben miyim? Beni gerçekten böyle mi görüyor sevgilim? Kıllı bir vampir yarasa, çömelip kendine yumaklanmış bir kan emici! Yoksa bu David Selig’in kendi kafasındaki David Selig imgesi mi, berber dükkanlarındaki paralel aynaların yansımaları misali? Tanrım bana yardım et, kendi bad tribimi kızın üstüne salıp sonra onun zihninde kendi tribimi okuyup, kurmadığı kabuslar için mi suçluyorum onu?</p>

  <p>Nasıl kıracağım bu zinciri?</p>

  <p>Zar zor ayağa kalkıyorum, tökezleyerek, yayvan ayaklarımla, midemde bulantı. Oda fırıl fırıl dönüyor. Kapı nerede? Kapı kolu benden kaçıyor. Üstüne atlayıp yakalıyorum.</p>

  <p>“David?” Sesi sonu gelmez bir şekilde yankılanıyor. “David David David David David David...”</p>

  <p>“Biraz temiz hava,” diye mırıldanıyorum. “Ben bir dakika sadece dışarı...”</p>

  <p>İşe yaramıyor. Kabus imgeler beni kapıdan takip ediyorlar. Terleyen duvara dayanıp, duvara asılı titreşen lambaya tutunuyorum. Çekik gözlü Çinadam yanımdan hayalet gibi geçip gidiyor. Uzaklarda telefon çaldığını duyuyorum. Biri buzdolabının kapısını çarpıyor, sonra tekrar çarpıyor ve Çinadam ikinci kez aynı yönden gelip yanımdan geçiyor ve kapı kolu benden kaçıyor, sanki evren kendi üstüne kapanıyor ve beni sonsuza dek süren tek bir ana kilitliyor. Entropi azalıyor. Yeşil duvar yeşil kan terliyor. Devedikenine benzeyen bir ses, “Selig?” diyor. “İyi misin?” Donaldson bu, keş olan. Yüzü bir iskeletin yüzü. Omzuma değen elleri hep kemik. “Hasta mısın?” diyor. Başımı iki yana sallıyorum. Bana yaklaşıyor, boş göz çukurlarıyla aramda birkaç santim, beni inceliyor. “Sen triptesin dostum! Triptesin, değil mi? Bak, eğer kafayı sıyıracak gibiysen aşağı gel, seni kendine getirecek bir şeyler var bizde.”</p>

  <p>“Yok. Sorun yok.”</p>

  <p>Yalpalayarak odama yürüyorum. Birdenbire elastikleşen kapı kapanmıyor; iki elimle birden itip mandaldan ses gelinceye dek bırakmıyorum. Toni hâlâ bıraktığım yerde oturuyor Şaşırmış görünüyor. Yüzü canavar yüzü, katıksız Picasso; korkup kafamı çeviriyorum.</p>

  <p>“David?”</p>

  <p>Sesi çatallı ve cırtlak, aynı anda iki oktav artıyor sanki ve en üstle an alt ton arasında yünden bir dolgu var, kaşındırıyor. Konuşmasın, sussun diye çılgınca el kol hareketleri yapıyorum ama devam ediyor, benim için endişelendiğini söyleyip ne olduğunu, neden koşarak odaya girip çıktığımı soruyor. Çıkardığı her ses benim için işkence. Üstelik imgeler onun zihninden benimkine akmaya devam ediyor. Benim yüzümü taşıyan o kıllı, dişlek yarasa kafatasının bir köşesinde hâlâ parıldıyor. Beni sevdiğini sanıyordum Toni. Seni mutlu ettiğimi sanıyordum. Dizlerimin üstüne çöküp kirden kabuk tutmuş halıyı keşfe çıkıyorum, halı bir milyon yıllıkmış meğer, Buzul Çağı’ndan kalma, rengi solmuş, eprimiş, lime lime olmuş bir parça. Toni yanıma gelip endişeli bir yüzle eğiliyor, tribe giren Toni, asit almayan, yine de esrarengiz bir şekilde tribe giren refakatçisinin esenliğiyle ilgilenmekte. “Anlamıyorum,” diye fısıldıyor. “Sen ağlıyorsun David. Yüzün mahvolmuş. Yanlış bir şey mi söyledim? Lütfen yapma David. Harika bir tribe girmiştim, ama şimdi... ne olduğunu anlamıyorum...”</p>

  <p>Yarasa. Yarasa. Lastiksi kanatlarını açıyor. Sarı azı dişlerini gösteriyor.</p>

  <p>Isırıyor. Emiyor. İçiyor.</p>

  <p>Birkaç kelime ancak çıkarabiliyorum hırıltıdan: “Ben... de... tripteyim...”</p>

  <p>Yüzüm halıya dayalı. Kuru burun deliklerimde toz kokusu. Trilobitler beynime sürünüyor yavaş yavaş. Onun beyninde bir yarasa sürünüyor. Koridorda tiz bir kahkaha. Telefon. Buzdolabı kapısı: pat pat pat! Yukarıda yamyamlar dans ediyor. Aç zihnim Toni’nin ruhunu yağmalıyor. Kapı deliğinden bakan kişi, görmek istemediklerini de görür. “Diğer asidi aldın yani? Ne zaman?”</p>

  <p>“Almadım.”</p>

  <p>“O zaman nasıl tripte olabilirsin?”</p>

  <p>Cevap vermiyorum. Çömeliyorum, kendime sarılıyorum, terliyorum, inliyorum. İşte bu cehenneme düşüş. Huxley beni uyarmıştı. Toni’nin tribine girmeyi ben istemedim. Bunların hiçbirini görmeyi istemedim. Bütün savunma mekanizmalarım yerle bir. Toni beni eziyor. Beni içine, girdabına çekiyor.</p>

  <p>“Sen benim zihnimi mi okuyorsun David?” diyor Toni.</p>

  <p>“Evet.” Nihayetinde geliyor sefil itiraf. “Zihnini okuyorum.”</p>

  <p>“Ne dedin?”</p>

  <p>“Zihnini okuyorum dedim. Bütün düşünceleri görebiliyorum. Bütün deneyimleri. Kendimi senin beni gördüğün halimle görüyorum. Ah, Tanrım, Toni, Toni, Toni, çok korkunç.”</p>

  <p>Beni kendine çekip ona bakmam için kaldırmaya çalışıyor. Sonunda doğruluyorum. Yüzü ölü gibi beyaz, gözleri kaskatı. Açıklamamı istiyor. Nedir bu zihin okuma meselesi? Gerçekten öyle mi söyledim, yoksa asit bulantılı zihni mi uydurdu bunu şimdi? Gerçekten öyle söyledim, diyorum. Sen bana zihnini okuyup okumadığımı sordun ben de, evet, okuyorum, dedim.</p>

  <p>“Ben öyle bir şey sormadım,” diyor.</p>

  <p>“Sorduğunu duydum.”</p>

  <p>“Ama sormadım...” Titriyoruz şimdi. İkimiz de. Sesi sevimsiz, soğuk. “Beni bad tribe sokmaya çalışıyorsun, değil mi David? Anlamıyorum. Neden beni incitmek istiyorsun? Neden her şeyin içine ettin şimdi? İyi bir tribe girmiştim. <i>Her şey iyiydi</i> diyorum.”</p>

  <p>“Benim için değildi.”</p>

  <p>“Sen tribe girmedin ki.”</p>

  <p>“Ama tripteydim.”</p>

  <p>Yüzünde iyice anlamaz bir ifadeyle bana bakıp geri çekiliyor, kendini yatağa atıp hıçkırmaya başlıyor. Zihninden, asit imgelerinin groteskliği arasından kendine yol açan çiğ duygular patlaması geliyor: korku, dargınlık, acı, öfke. Onu bilerek incitmeye çalıştığımı sanıyor. Şimdi söyleyebileceğim hiçbir şey durumu düzeltemez. Bu durumu hiçbir şey hiçbir zaman düzeltemez. Benden tiksiniyor. Ona göre bir vampirim ben, kan emiciyim, bir sülüğüm; yeteneğimi olduğu gibi biliyor artık. Ölümcül bir eşikten geçtik ve beni bir daha asla ızdırap yahut utanç duymadan düşünemeyecek. Ben de onu. Koşarak odadan çıkıp koridorun sonuna, Donaldson’la Aitken’in odasına dalıyorum. “Bad trip,” diye mırıldanıyorum. “Rahatsız ettiğim için üzgünüm, ama...”</p>

  <p class="p11">Günün geri kalanı boyunca onlarla takıldım. Sakinleştirici verip yavaş yavaş tripten çıkmama yardım ettiler Toni’nin zihnindeki saykedelik imgeler bir yarım saat daha gelmeye devam etti, aramızda koridor boyunca uzanan, göbek bağı gibi güçlü bir zincir vardı sanki; sonra temas hissi içimi rahatlatan bir şekilde gevşeyip zayıflamaya başladı ve birden, kopma noktasında işitilebilir bir klik sesi çıkararak hepten yok oldu. Cırtlak renkli hayaletler ruhumu sıkmayı bıraktı. Renk, doku ve boyutlar normal hallerine geri döndü. Nihayet bana acımasızca yansıtılan kendi imgemden de kurtuldum. Kafatasımın içinde yeniden tamamen yalnız kalınca kurtuluşumu kutlamak için ağlamak istediysem de gözyaşlarım dökülmediği için sessizce oturup Bromo-Seltzer’imi yudumlamaya devam ettim. Zaman damla damla akıp gidiyordu. Donaldson ve Aitken’le birlikte gayet sakin, medeni ve bitik bir şekilde Bach’tan, ortaçağ sanatından, Richard M. Nixon’dan, ottan ve bir sürü başka şeyden bahsettim. Bu iki çocuğu neredeyse hiç tanımıyordum ama onlar bir yabancının acısını dindirmek için zaman ayırmaya hazırlardı. En sonunda kendimi daha iyi hissetmeye başladım. Saat altıya yaklaşırken çocuklara ağırbaşlı bir teşekkür edip odama döndüm. Toni yoktu. Oda tuhaf bir şekilde değişik görünüyordu. Raflardaki kitaplar, duvarlardaki resimler gitmişti; dolabın kapısı açıktı ve içindekilerin yarısı kayıptı. O şaşkın, yorgun halimle ne olduğunu anlamam zaman aldı. Önce hırsızlık, adam kaçırma geldi aklıma, sonra gerçeği anladım. Toni bir daha dönmemek üzere gitmişti.</p>
</body>
</html>