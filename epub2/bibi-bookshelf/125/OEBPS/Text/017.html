<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p9"><span class="t1"><b>on üç</b></span></p></h4>

  <p class="p7">Judith’in karanlık, dağınık dairesinden kekremsi kokular taşıyor. Mutfaktan gelen sesleri duyuyorum; pür telaş baharat boşaltıyor tencereye: acı pul biber, keklikotu, tarhun, karanfil, sarımsak, toz hardal, susam yağı, köri tozu, kimbilir daha neler. Yanar ateş, kaynar kazan.<a id="k16" href="../Text/DiPNOTLAR.xhtml#a16"><sup>[16]</sup></a> Judith’in ünlü acı spagetti sosu; biraz Meksika, biraz Sichuan, biraz Madras, biraz da safi Judith mutfağından mürekkep esrarengiz bir karışım. Mutsuz kız kardeşim pek evcimen bir tip değildir ama bildiği bir iki çeşit yemeği de inanılmaz güzel yapar. Öyle ki, spagettisinin ünü üç kıtaya yayıldı bile; hatta sırf akşam yemeğine kalma hakkı kazanmak için onunla yatan erkekler olduğuna kalıbımı basarım.</p>

  <p>Beklenmedik bir şekilde erken, konuştuğumuz vakitten yarım saat önce geldiğim için Judith’i hazırlıksız yakaladım, üstünü bile değiştirmemiş; dolayısıyla o yemeği hazırlarken ben kendi başımayım. “Kendine bir içki alsana,” diye sesleniyor. Büfeye gidip bir fırtlık siyah rom koyduktan sonra buz almak için mutfağa gidiyorum. Judith üstünde sabahlığı ve kafasında saç bandıyla deli gibi oradan oraya koşturup nefes nefese baharat seçiyor. Her şeyi son sürat yapıyor. “On dakikaya geliyorum,” diyor karabiber değirmenine uzanırken. “Çocuk başını ağrıtıyor mu?”</p>

  <p>Yeğenimden bahsediyor. Cennetteki babamızın anısına adını Paul koydu, ama ona asla bu şekilde seslenmiyor, sadece ‘bebek’ veya ‘çocuk’ diyor. Yeğenim dört yaşında. Boşanmış aile çocuğu; annesi gibi gergin ve sinirli olmaya mahkum. “Hiç rahatsız etmiyor,” diyerek oturma odasına dönüyorum.</p>

  <p>Daire şu eski, devasa West End işlerinden biri; ferah ve yüksek tavanlı. Sırf civardaki buna benzer evlerde sürüsüyle eleştirmen, şair, oyun yazarı ve koreograf yaşadığı için entelektüel bir havası var. West End Bulvarı’na bakan çok sayıda penceresiyle kocaman bir oturma odası, resmi bir yemek odası, büyük bir mutfak, ebeveyn yatak odası, çocuk odası, hizmetçi odası, iki de banyo. Hepsi Judith ve yavrusunun. Kira astronomik, ama Judith idare ediyor. Eski kocasından her ay bin dolardan fazla nafaka alıyor ve kendisi de editörlük ve çevirmenlik yaparak mütevazı ama makul bir para kazanıyor; bunun haricinde Wall Street’te çalışan bir kırığının birkaç sene önce, ebeveynimizin şaşırtıcı ölçüde yüklü çıkan birikiminden miras kalan payla zekice aldığı hisse senedi portföyünden de küçük bir geliri var. (Benim payıma düşen para biriken borçlarımı temizlemeye gitti; haziranda yağan kar gibi hemen eridi hepsi.) Mekan yarı 60’ların Greenwich Village tarzıyla, yarı da 70’lerin Kent Şıklığı modasıyla döşenmiş: bir yanda siyah ayaklı lambalar, gri telli tasarım sandalyeler, kırmızı kiremitten kitaplıklar, ucuz baskılar, üstü mum kaplı Chianti şişeleri; bir yanda deri koltuklar, Hopi çömlekleri, saykedelik serigrafiler, cam sehpalar ve devasa bir kaktüs. Bin dolarlık ses sisteminden Bach’ın klavsen sonatları tıngırdıyor. Abanoz koyuluğunda ve ayna parlaklığındaki zemin, kalın ve cafcaflı kilimlerin arasından ışıldıyor. Bir duvara kırık kapaklı ciltsiz kitaplar yığılmış. Karşısında henüz açılmamış iki tahta kasa duruyor, tüccarından yeni gelen şaraplar. Güzel bir hayat sürüyor kız kardeşim burada. Güzel ve sefil.</p>

  <p>Çocuk güvensiz gözlerle beni izliyor. Beş altı metre uzağımda, pencerenin kenarında oturmuş karmaşık bir plastik oyuncağı kurcalıyor gibi görünse de her hareketimi gözlüyor. Annesi gibi esmer, ince, uzun ve gergin bir çocuk, soğuk, mesafeli. Birbirimizden hoşlanmıyoruz. Daha önce zihnine girdim ve hakkımda ne düşündüğünü biliyorum. Ona göre annesinin hayatına giren sürüsüyle erkekten biriyim, habire yatıya kalan sayısız dayı-amca vekilinden pek farkı olmayan gerçek bir dayı; galiba beni annesinin diğerlerinden daha sık ortaya çıkan sevgililerinden biri sanıyor. Anlaşılabilir bir hata. Ama diğerlerine sadece annesinin ilgisini onlarla paylaşmak zorunda kaldığı için kızarken, bana daha çok annesine acı verdiğimi düşündüğü için soğuk bakıyor; benden annesinin hatırına nefret ediyor. Judith’le aramızdaki ilişkiyi şekillendirip tanımlayan onlarca yıllık düşmanlıklar ve gerilimler ağının farkında olması çok zekice. Kısacası ben bir düşmanım. Elinde olsa, bağırsaklarımı elime verirdi.</p>

  <p>İçkimi yudumlayıp Bach dinlerken çocuğa samimiyetsiz gülücükler atıp spagetti sosunun aromasını içime çekiyorum. Güç bugün neredeyse tamamen hareketsiz; buradayken pek kullanmamaya çalışıyorum zaten, ama denesem de bir şey çıkmayacağı belli. Bir süre sonra Judith mutfaktan çıkıyor ve oturma odasından ışık hızıyla geçerken, “Ben giyinirken odama gel de konuşalım Duv,” diyor. Peşinden yatak odasına gidip yatağa oturuyorum; kıyafetlerini alıp bitişikteki banyoya giriyor. Kapı üç beş santim aralık. Onu son çıplak gördüğümde yedi yaşındaydı. “Gelmene sevindim,” diyor.</p>

  <p>“Ben de.”</p>

  <p>“Ama çok bitkin görünüyorsun.”</p>

  <p>“Sadece açım Jude.”</p>

  <p>“Yemek beş dakikaya hazır.” Akan suyun sesi. Bir şey daha söylüyor; musluğun sesi sesini bastırıyor. Miskin miskin yatak odasına bakınıyorum. Dolabın kulpundan Judith’in olamayacak kadar büyük beyaz bir erkek gömleği sarkıyor gelişigüzel Komodinin üstünde okul kitabı kılıklı iki şişko kitap var, <i>Analitik Neroendokrinoloji</i> ve <i>Termoregülasyon Fizyolojisi üzerine Çalışmalar.</i> Judith’in okuyacağı türden kitaplar değil. Belki Fransızcaya çevirecektir iş için. Biri 1964’te ötekiyse 1969’da basılmış olmasına rağmen ikisinin de yeni nüshalar olduğunu fark ediyorum. İkisi de aynı yazarın elinden çıkma: Doç. Dr. K. F. Silvestri.</p>

  <p>“Tıp okumaya mı başladın görüşmeyeli?”</p>

  <p>“Kitapları mı diyorsun? Onlar Karl’ın.”</p>

  <p>Karl mı? Yeni bir isim daha. Dr. Karl F. Silvestri. Judith’in zihnine hafifçe dokunup adamın imgesini çıkarıyorum: uzun boylu, iriyarı, ciddi suratlı bir adam, geniş omuzlar, güçlü, gamzeli çene, kırlaşan yele gibi saçlar. Ellilerinde olduğunu tahmin ediyorum. Judith yaşlı erkekleri sever. Ben zihnini yağmalarken Judith adamı anlatıyor. Yeni ‘arkadaşım’, çocuğun son ‘amcasını’. Columbia Tıp Merkezi’nde çok önemli biriymiş, insan bedeni konusunda gerçek bir uzmanmış. Sanırım buna Judy’nin bedeni de dahil. Yirmi beş yıllık evliliğini yeni bitirmiş. A-ha! Kafaları karışıkken tavlıyor adamları demek. Üç hafta önce ortak bir psikanalist arkadaşları aracılığıyla tanışmışlar. Şimdiye dek sadece dört veya beş kez görüşmüşler: Adam hep meşgul, bir o hastanede bir bu hastanede toplantılar, seminerler, konsültasyonlar. Judith bana erkeklere ara verdiğini, belki de karşı cinsten hepten vazgeçtiğini söyleyeli çok olmadı. Durum öyle görünmüyor ama. Eğer adamın kitaplarını okumaya çalışıyorsa bu iş ciddi demektir. Zira kitaplar bana gayet anlaşılmaz görünüyor, olduğu gibi grafik, istatistik tabloları ve Latince terminoloji.</p>

  <p>Banyodan üstünde mor, parlak bir pantolon ceket takımı ve kulaklarında ona yirmi dokuzuncu doğum gününde hediye ettiğim kristal küpelerle çıkıyor. Buraya her gelişimde bizi birbirimize bağlayacak küçük bir duygusal etki yaratmaya çalışır; bu akşam görevi küpeler üstlenmiş. Biz eski nefretlerimizi gömdüğümüz bahçenin üzerinde parmak uçlarımızda dolaşırken dostluğumuza bir nekahet havası hakim son günlerde. Kucaklaşıyoruz; ağabey-kardeş sarılması. Hoş bir parfüm. “Hoşgeldin,” diyor. “Geldiğinde çok paspaldım, kusura bakma.”</p>

  <p>“Benim hatam. Erken geldim. Paspal da değildin ayrıca.”</p>

  <p>Beni oturma odasına geçiriyor. Kendini güzel taşır Judith. Güzel kadındır; uzun ve incecik; koyu renk saçları, esmer teni, sert elmacık kemikleriyle egzotik bir tipi var. Zayıf ve şehvet uyandıran kadınlardan. Eğer ince dudaklarında ve zeki, parlak gözlerinde bir zalimlik olmasaydı çok seksi olduğu söylenebilirdi sanırım; ama boşanma ve memnuniyetsizlikle geçen son yıllarda daha da yoğunlaşan bu zalimlik insanları kaçırıyor. Düzine düzine adamla yattı, ama aşk eser miktarda. Senle ben, kardeşim, senle ben. Hık demiş burnundan düşmüş denir ya.</p>

  <p>O sofrayı kurarken ben içkisini hazırlıyorum, her zamankinden, üç buzlu Pernod. Neyse ki çocuk önden yemiş yemeğini. Onunla aynı sofraya oturmaktan nefret ediyorum. Şimdi plastik bir zımbırtıyla oynayıp dururken arada bir bana gıcık bakışlar atmayı ihmal etmiyor. Judith’le ben kokteyl bardaklarımızla kadeh kaldırıyoruz, çok teatral. Soğuk bir gülücük bulup buluşturuyor kardeşim. “Şerefe,” diyoruz. Şerefe.</p>

  <p>“Yeniden şehir merkezine taşınsan ne güzel olur,” diyor. “Daha sık görüşürüz.”</p>

  <p>“Oralar daha ucuz. Hem daha sık görüşmek istediğimizden emin miyiz?”</p>

  <p>“Birbirimizden başka kimimiz var ki?”</p>

  <p>“Senin Karl’ın var.”</p>

  <p>“Ne o ne de bir başkası <i>benim.</i> Çocuğumdan ve ağabeyimden başka kimsem yok benim.”</p>

  <p>Beşiğindeyken onu öldürmeye çalıştığım zaman geliyor aklıma. Bundan haberi yok. “Biz gerçekten dost muyuz Jude?”</p>

  <p>“Artık öyleyiz. En sonunda.”</p>

  <p>“Geçen yıllarda birbirimize pek düşkün değildik.”</p>

  <p>“İnsanlar değişir Duv. Büyür. Ben salağın tekiydim, tam bir gerzektim, kendime öyle gömülmüştüm ki, etrafımdakilere nefretten başka verecek bir şeyim yoktu. Ama geçti bitti. Eğer sözüme inanmıyorsan zihnime bak da gör.”</p>

  <p>“Orayı karıştırmamdan pek hoşlanmıyorsun.”</p>

  <p>“Hadi, durma,” diyor. “İyice bak ve sana karşı hislerimin değişip değişmediğini gör.”</p>

  <p>“Hayır. Bakmasam daha iyi.” Kendime bir tek daha rom alıyorum. El biraz titriyor. “Spagetti sosunu kontrol etmen gerekmiyor mu? Belki taşmıştır.”</p>

  <p>“Taşsın. İçkimi bitirmedim daha. Duv, hâlâ sıkıntı yaşıyor musun? Yani gücün konusunda.”</p>

  <p>“Evet. Eskisinden de beter durumda.”</p>

  <p>“Sence ne oluyor?”</p>

  <p>Omuzlarımı silkiyorum. Aman da ne umursamazım. “Gücü kaybediyorum, hepsi bu. Saç dökülmesi gibi galiba. Gençken gür, sonra giderek azalıyor ve sonunda hiç kalmıyor. Siktir et. Hiçbir işime yaramadı zaten.”</p>

  <p>“Ciddi olamazsın.”</p>

  <p>“Bana ne faydası oldu Jude? Tek bir şey söyle?”</p>

  <p>“Seni özel biri yaptı. Seni benzersiz kıldı. Diğer her şey ters gitse bile o hep cepteydi; insanların zihnine girebilmene, görülmeyeni görebilmene, insanların ruhlarına yaklaşabilmene güvendin hep. Tanrı’dan bir hediye.”</p>

  <p>“İşe yaramaz bir hediye. Küçük sirklerde iş bulmak için birebir.”</p>

  <p>“Seni daha dolu bir insan yaptı. Daha karmaşık, daha ilginç. Onsuz gayet sıradan biri olabilirdin.”</p>

  <p>“Asıl onunla gayet sıradan biri oldum. Bir hiçim ben, sıfırım. Güç olmasaydı depresif bir hiç yerine mutlu bir hiç olabilirdim.”</p>

  <p>“Kendine çok fazla acıyorsun Duv.”</p>

  <p>“Kendime acımak için çok fazla sebebim var. Biraz daha Pernod?”</p>

  <p>“Hayır, teşekkürler. Yemeğe bakayım. Şarapları koyar mısın?”</p>

  <p>Mutfağa gidiyor. Ben şarap işiyle ilgileniyor, sonra da salata kasesini masaya taşıyorum. Çocuk arkamda o tuhaf olgun bariton sesiyle alaycı, saçma heceler mırıldanıyor. Algımın yerlerde olduğu bu halimle bile çocuğun kafatasımın arkasına işleyen soğuk nefretinin baskısını hissedebiliyorum. Judith elinde yüklü bir tepsiyle geri dönüyor: spagetti, sarımsaklı ekmek, peynir. Masaya otururken sıcak bir gülümseme var yüzünde, samimi olduğu belli. Şarap kadehlerimizi tokuşturuyoruz. Bir iki dakika konuşmadan yemek yiyoruz. Spagettiyi övüyorum. Sonunda, “Biraz da ben senin zihnini okuyayım mı Duv?” diye soruyor.</p>

  <p>“Nasıl istersen.”</p>

  <p>“Gücünün kaybolmasından memnun olduğunu söylüyorsun. Beni mi kandırıyorsun yoksa kendini mi? Çünkü birini kandırmaya çalıştığın çok açık. Gücü kaybetme fikrinden nefret ediyorsun aslında, değil mi?”</p>

  <p>“Biraz.”</p>

  <p>“Çok, Duv”</p>

  <p>“Tamam, çok. Arada kaldım. Bir yandan tamamen yok olmasını istiyorum. Tanrım, keşke hiç olmasaydı. Ama öte yandan, onu kaybedersem ben ne olacağım? Onsuz kimim ben? Kimliğim nerede? Zihin Okuyan Selig’im ben, öyle değil mi? Müthiş Mental Adam! Eğer o olmayı bırakırsam, sonra... beni anlıyor musun Jude?”</p>

  <p>“Evet. Yüzünden acı akıyor. Çok üzgünüm Duv”</p>

  <p>“Ne için?”</p>

  <p>“Kaybettiğin için.”</p>

  <p>“Gücü senin üstünde kullandığımda benden ölesiye nefret ediyordun ama, öyle değil mi?”</p>

  <p>“O farklı. Uzun zaman önceydi bir kere. Şimdi neler yaşadığını anlıyorum. Kaybın sebebine dair hiçbir fikrin var mı?”</p>

  <p>“Hayır. Yaşlanma fonksiyonudur muhtemelen.”</p>

  <p>“Yok olmasını engellemek için yapılabilecek bir şey var mı?”</p>

  <p>“Sanmıyorum Jude. Bırak şimdi nasıl besleyeceğimi, en başta neden böyle bir yeteneğim olduğunu bile bilmiyorum. Nasıl işlediğini bilmiyorum. Kafamda olan bir şey işte, genetik bir sürpriz, doğuştan var olan, çil gibi bir şey. Çillerin solmaya başlasa ve sen de bunu istemesen kalmalarını sağlamanın bir yolunu bulabilir misin?”</p>

  <p>“Kendini hiç inceletmedin, değil mi?”</p>

  <p>“Hayır.”</p>

  <p>“Neden?”</p>

  <p>“İnsanların beynini eşelemesi fikrinden senin gibi ben de hoşlanmıyorum,” diyorum yumuşak bir sesle. “İnceleme konusu olmak istemiyorum. Dikkat çekmemeye çalıştım hep. İnsanlar gücümü öğrenirlerse beni dışlarlar. Linç ederler. Kendimle ilgili gerçeği kaç kişiye açık açık itiraf ettiğimi biliyor musun? Bütün hayatım boyunca kaç kişiye söylediğimi?”</p>

  <p>“On, on iki?”</p>

  <p>“Üç,” diyorum. “Ve elimde olsa onlara da söylemezdim.”</p>

  <p>“Üç mü?”</p>

  <p>“Önce sen. Başından beri şüpheleniyordun sanırım, ama on altı yaşına gelene kadar emin olamadın, hatırlıyor musun? Sonra, artık görüşmediğim Tom Nyquist adında biri. Ve yine artık görüşmediğim Kitty diye bir kız.”</p>

  <p>“Ya şu uzun boylu kumral?”</p>

  <p>“Toni mi? Ona hiç açıkça söylemedim. Saklamaya çalıştım. Dolaylı yoldan öğrendi. Bu şekilde bir sürü insan öğrenmiş olabilir. Ama ben sadece üç kişiye söyledim. İnsanların gözünde ucube olmak istemiyorum. O yüzden kaybolsun, ölsün daha iyi. İsabet olur.”</p>

  <p>“Ama kalsın da istiyorsun.”</p>

  <p>“Hem kalsın, hem gitsin istiyorum.”</p>

  <p>“Bu bir çelişki.”</p>

  <p>“Kendimle çelişiyor muyum? Tamam, peki, çelişiyorum. İçim büyük. Çokluklar, kalabalıklar var içimde. Ne diyebilirim Jude? Sana doğru olan ne söyleyebilirim?”</p>

  <p>“Acı çekiyor musun?”</p>

  <p>“Kim çekmiyor ki?”</p>

  <p>“Gücü kaybetmek iktidarsızlaşmak gibi neredeyse, değil mi Duv? Bir zihne uzanmak ve ona bağlanamadığını görmek. O temasta insanı kendinden geçiren bir zevk olduğunu söylemiştin bir seferinde. O bilgi seli, o dolaylı deneyim. Ve şimdi eskisi kadarını alamıyorsun, hatta bazen hiçbir şey çıkmıyor. Zihninde hareketlenme olmuyor. Bunu hiç cinsel bir metafor gibi görüyor musun?”</p>

  <p>“Bazen.” Ona biraz daha şarap koyuyorum. Bir iki dakika konuşmadan hapır hupur spagetti yiyip arada bir birbirimize belli belirsiz gülümsüyoruz. İçimde neredeyse bir sıcaklık hissediyorum ona karşı. Bana bir sirk hayvanı gibi davrandığı onca yıldan sonra onu bağışlamışım gibi. <i>Seni sinsi orospu çocuğu Duv, beynimden uzak dur yoksa seni öldürürüm! Seni röntgenci. Dikizci. Uzak dur benden, uzak dur.</i> Nişanlısıyla tanışmamı istememişti. Yattığı diğer adamlar hakkında konuşurum diye korktuğundan herhalde. <i>Keşke bir gün bir çukurda gebersen Duv, bütün sırlarım da içinde çürüse.</i> Çok uzun zaman oldu. Belki artık birbirimizi biraz seviyoruz Jude. Birazcık, ama sen benim seni sevdiğimden çok seviyorsun beni.</p>

  <p>“Orgazm olamıyorum,” diyor birdenbire. “Eskiden neredeyse her seferinde boşalırdım. Ateşli Judith’tim ben. Ama aşağı yukarı beş yıl önce, evliliğim çatırdamaya başladığı sıralarda bir şey oldu. Alt tarafta bir kısa devre. Beş seferde bir gelmeye başladım, sonra on seferde bir. Etkilenme, karşılık verme yeteneğimin elimden kayıp gittiğini hissediyordum. Öylece yatıp olmasını bekliyordum, tabii bu beklenti tadımı iyice kaçırıyordu. Sonra hiç boşalamaz oldum. Durum hâlâ aynı. Üç yıldır bir kez bile orgazm olmadım. Boşandığımdan beri üç aşağı beş yukarı belki yüz adamla yatmışımdır ve hiçbiri beni boşaltamadı. Üstelik bazıları hakikaten damızlıktı, boğa gibilerdi. Karl’ın üzerimde çalışacağı şeylerden biri de bu. Yani neler yaşadığını anlıyorum Duv. Başkalarıyla en iyi temas kurma yolunu kaybetmenin nasıl bir şey olduğunu biliyorum. Yavaş yavaş kendinle de teması kaybetmenin. Kendi zihninde bir yabancı olmanın.” Gülümsüyor. “Bunları biliyor muydun? Yatakta yaşadığım sıkıntıları?”</p>

  <p>Kısacık bir an tereddüt ediyorum. Kız kardeşimin gözlerindeki buz gibi bakış onu ele veriyor. Saldırganlık. İçindeki hınç. En sevecen olmaya çalıştığı anda bile nefret etmekten alamıyor kendini. Ne kadar hassas, ne kadar kırılgan ilişkimiz. Evlilik gibi bir şeyin içinde kilitli kalmışız sanki, Judith’le ben, koltuk değnekleriyle ayakta kalan eskimiş, tükenmiş bir evlilik. Aman neyse ne. “Evet,” diyorum. “Biliyordum.”</p>

  <p>“Ben de öyle düşünmüştüm. Beni didiklemeyi hiç bırakmadın.” Yüzündeki tebessümden nefret dolu bir neşe akıyor şimdi. Gücümü kaybettiğim için mutlu. Rahatlamış. “Sana her zaman sonuna kadar açığım Duv.”</p>

  <p>“Endişelenme, yakında kapanacaksın.” Ah, seni sadist kaltak! Nasıl da güzel eziyorsun beni. Ve senden başka kimsem yok. “Biraz daha spagettiye ne dersin Jude?” Kardeşim. Kardeşim. Kardeşim.</p>
</body>
</html>