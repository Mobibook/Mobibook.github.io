<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p9"><span class="t1"><b>yirmi iki</b></span></p></h4>

  <p class="p7">Kitty’yle tanıştığında aşık olmaya hazırdı; geçkinliğe kaçan bir olgunluktaydı ve duygusal bir dolaşıklığa açtı. Belki de bütün sorun buydu zaten; ona karşı hissettiği şey aşktan çok aşık olma fikrinin verdiği tatmindi. Belki de değildi. Kitty’ye olan hislerini hiçbir zaman doğru dürüst anlayamamıştı. 1963 yazında olup bitmişti her şey; Selig, Batı toplumunun üstüne çöken entropik kaos ve felsefi çaresizlikle dolu uzun güzden önceki, umut ve neşe dolu son yaz olarak hatırlıyor o dönemi. Dümenin başında John F. Kennedy vardı o sıralar ve politik açıdan işler özellikle onun için süper gitmese bile Kennedy hemen o anda olmasa da ikinci dönem her şeyi toparlayacağı izlenimini vermeyi beceriyordu hâlâ. Atmosferik nükleer testler yeni yasaklanmıştı. Washington-Moskova arasında kırmızı hat kuruluyordu. Devlet Bakanı Rusk, Ağustos ayında Güney Vietnam hükümetinin kırsal bölgelerdeki ek alanları hızla kontrolüne geçirdiğini açıklamıştı ve Vietnam’da savaşırken ölen Amerikalıların sayısı henüz yüze ulaşmamıştı.</p>

  <p>28 yaşındaki Selig Brooklyn Heights’taki dairesinden çıkıp West Seventies’de küçük bir yere taşınmıştı. Hiç beklenmedik bir şekilde borsacılık yapıyordu o sıralar. Tom Nyquist’in fikriydi bu aslında. Tanışmalarının üstünden altı yıl geçmişti ve Nyquist hâlâ en yakın ve muhtemelen tek arkadaşıydı. Gerçi son bir iki yılda arkadaşlıkları büyük ölçüde zayıflamıştı: Nyquist’in kibre varan özgüveni Selig’i giderek daha çok rahatsız etmeye, Selig de kendisiyle daha yaşlı arkadaşı arasına hem psikolojik hem de coğrafi bir mesafe koyma fikrini cazip bulmaya başlamıştı. Bir gün Nyquist’e eğer biraz para toparlamayı becerse, mesela şöyle bir yirmi beş bin doları olsa uzak bir adaya gidip orada bir iki sene kalıp çağdaş hayata yabancılaşma falan gibi bir konu hakkında roman yazmak istediğini söylemişti efkarlı bir dille. Aslında o zamana dek ciddi bir şey yazmamıştı hiç ve bu isteğinde samimi olup olmadığından bile emin değildi. İçten içe Nyquist’in parayı çıkarıp vereceğini –isterse bir iki saatte kazanabileceği bir meblağdı bu– ve, “Al, dostum, git döktür yaratıcılığını,” diyeceğini umuyordu. Ama Nyquist’in tarzı bu değildi. Onun yerine, sermayesi olmayan bir insanın kısa zamanda çok para yapmasının en kolay yolunun komisyoncu şirketlerden birinde menkul değerler danışmanlığı yapmak olduğunu söylemişti. Komisyonlar fena değildi, yaşamaya yetecek ve birazını kenara koyacak kadar kazandırırdı ama asıl para deneyimli borsacıların manevralarından –açığa satış, yeni tahvil alımları, arbitraj taktikleri gibi– nemalanmaktan geliyordu. Kendini işe yeterince verirsen, demişti Nyquist, istediğin kadar para kazanabilirsin. Selig Wall Street’le ilgili hiçbir şey bilmediğini iddia ederek karşı çıkmıştı. “Bilmen gereken her şeyi sana üç günde öğretebilirim,” diye cevap vermişti diğeri.</p>

  <p>Üç günden de kısa sürdü. Selig finans terminolojisi üzerine yoğunlaştırılmış hızlı bir ders almak üzere Nyquist’in zihnine girdi. Nyquist bütün tanımları güzelce düzenlemişti: adi hisse senetleriyle imtiyazlı hisse senetleri, açığa satışla vadesiz satış, satış opsiyonu ve apeller, tahviller, dönüştürülebilir tahviller, sermaye kazançları, özel durumlar, kapalı uçlu fonlarla açık uçlu fonlar, ikincil sunuşlar, borsa uzmanları ve ne yaptıkları, borsa dışı piyasa, Dow Jones ortalamaları, nokta ve grafikleri ve diğer her şey. Selig hepsini anında ezberlemişti. Nyquist’le aralarındaki zihinden zihne aktarımın canlılığı ezberi kolaylaştırıyordu. Sonraki adım stajyer olarak bir yere kapağı atmaktı. Bütün büyük komisyon firmaları çömez arayışındaydı –Merrill Lynch, Goodbody, Hayden Stone, Clark Dodge, sürüsüyle firma vardı. Selig rastgele birini seçip başvurdu. Ön eleme için borsayla ilgili bir test yaptılar; Selig cevapların çoğunu biliyordu, bilmediklerini de teste birlikte girdiği, çocukluklarından beri borsayı takip eden rakiplerinin zihinlerinden aldı. Mükemmel bir puanla işe alındı. Kısa bir eğitim sürecinden sonra lisans sınavını geçip Broadway 72. Sokak civarında yakın zamanda kurulmuş bir komisyon ofisinde çalışan kayıtlı bir temsilci oldu.</p>

  <p>Hepsi epey genç olan beş danışmandan biriydi. Müşteri tabanının büyük çoğunluğu Yahudi ve geneli geriatrikti: 72. Sokak’taki devasa apartmanlarda yaşayan yetmiş beşlik dullarla West End Bulvarı’yla Riverside Yolu’ndan gelen, habire purolarını kemiren emekli konfeksiyon imalatçıları. Bazılarının parası çoktu ve olabilecek en temkinli şekilde yatırım yapıyorlardı. Bazılarıysa ciddi ciddi çulsuzdu ama bir zenginlik yanılsaması yaratmak uğruna beş hisse Con Edison, üç hisse Telephone almakta ısrar ediyorlardı. Müşterilerin çoğu yaşlı ve işsiz olduğu için ofisteki işlerin büyük kısmı telefondan ziyade yüz yüze yapılıyordu; sayıların aktığı şeridin önünde en az on, on iki kıdemli vatandaş gevezelik eder ve ara sıra içlerinden biri gözde komisyoncusunun masasına gidip emir verirdi. Selig’in işteki dördüncü gününde yaşlı müşterilerden biri hisselerinin fiyatı dokuz puan birden artınca ölümcül bir kalp krizi geçirdi. Kimse şaşırmadı, üzülmedi bile, ne komisyoncular ne de kurbanın arkadaşları: Selig’in o gün öğrendiği üzere ofiste neredeyse her ay bir müşteri ölüyordu. <i>Kısmet.</i> Belli bir yaşa geldikten sonra arkadaşlarının bir anda düşüp ölmesini normal karşılıyordu insan demek. Selig çabucak en gözde komisyonculardan biri oldu; bu hoş Yahudi delikanlıdan özellikle yaşlı hanımlar hoşlanıyor, pek çoğu onu gelinlik çağındaki torunlarıyla tanıştırmayı teklif ediyordu. Bu teklifleri kibarlığı elden bırakmadan reddediyordu Selig; onlara karşı nazik ve sabırlı olmaya, o da onların bir torunuymuş gibi davranmaya özen gösteriyordu. Birçoğu hırslı, paragöz ve kalp hastalıklarına meyilli kocaları tarafından ömür boyu süren bir saflığa mahkum edilmiş, neredeyse okuması yazması bile olmayan cahil kadınlardı; şimdi harcayabileceklerinden fazla bir mirasa konmuşlardı ve bu parayı nasıl işleteceklerine dair hiçbir fikirleri olmadığından tamamıyla bu hoş ve genç komisyoncuya bağlıydılar. Zihinlerine girdiğinde Selig hemen hemen hepsinin yürek burkucu ölçüde gelişmemiş ve donuk olduklarını görüyordu –insan nasıl yetmiş beşine kadar yaşardı da kendine ait tek bir fikri olmazdı?– ama daha hayat dolu olan birkaç hamının kendi çapında bir çekiciliği, köylülere özgü arsız, tutkulu bir açgözlülüğü vardı. Erkekler biraz daha nahoştu; çuvalla paraları olmasına rağmen hep daha fazlasını kapmak için tetikteydiler. Hırslarındaki bayağılık ve gaddarlık Selig’i tiksindiriyordu; zihinlerine gerekmediği müddetçe bakmıyor, sadece gereken hizmeti vermek, yatırım hedefleri hakkında daha iyi fikir sahibi olmak için içeri giriyordu. Öyle geliyordu ki, bu tip insanların arasında bir ay geçirse Rockefeller bile sosyalist olurdu.</p>

  <p>İşler istikrarlı olmakla birlikte muhteşem de değildi; kendi çekirdek müşteri kadrosunu kurduktan sonra Selig’in komisyonları haftada yüz altmış dolara çıkmıştı; şimdiye kadar kazandığından fazla bir miktar olmakla birlikte borsacıların cebe indirdiğini sandığı türden bir gelirle yakından uzaktan alakası yoktu. “İşe baharda girdiğin için şanslısın,” demişti diğer danışman. “Kış aylarında bütün müşteriler Florida’ya gider; birinin gelip iş vermesine kalmadan öbür dünyayı boylayacak gibi oluruz.” Nyquist’in öngördüğü gibi, kendi hesabına yaptığı alım satımlarla bazı hoş kazançlar elde etmişti gerçi; ofiste küçük tatlı alışverişler, ardında cevherler barındıran tüyolar dolaşıyordu sürekli. Selig üç yüz elli dolarlık bir birikimle başlayıp balyayı çabucak dört rakamlı sayılara çıkardı; Chrysler, Control Data, RCA ve Sunray DX Petrol’ün sırtından para kazanıyor, şirket evlilikleri, hisse bölünmeleri veya dinamik kâr artışı söylentilerine göre takır takır alım satım yapıyordu; ama sonunda Wall Street’te işlerin çift taraflı yürüdüğünü, kazandığı paranın çoğunun Brunswick, Beckman Instruments ve Martin Marietta’daki zamansız alım satımlarla eriyip gittiğini keşfetti. Hiçbir zaman çekip gitmesine, o romanı yazmasına yetecek bir pay alamayacağını anlamaya başladı. Üstelik dünyanın bir tane daha amatör yazara ihtiyacı var mıydı? Bir sonraki adımını düşünmeye başladı. Borsacılık yaptığı üç aydan sonra bankada biraz parası vardı ama çok değildi ve Selig bu işten korkunç sıkılmıştı.</p>

  <p>Talihi yüzüne Kitty’yle güldü. Bunaltıcı bir temmuz sabahı saat dokuz buçukta. Borsa henüz açılmamış, müşterilerin çoğu yazı geçirmek üzere Catskills’e kaçmıştı ve ofiste müdür Martinson, danışman Nader ve Selig’den başka kimse yoktu. Martinson hesaplarının üstünden geçiyordu, Nadel American Photocopy’de karmaşık bir hinlik peşinde biriyle telefonda konuşuyor, Selig ise, bütün aylaklığıyla, birinin güzel torununa âşık olduğu gündüz düşleri kuruyordu. Derken kapı açıldı ve birinin güzel torunu içeri girdi. Klasik anlamda güzel olduğu söylenemezdi belki ama çekici olduğu kesindi: Yirmilerinin başlarındaydı kız; ince, orantılı bir vücut, bir altmış bir altmış beş arası boy, açık kahverengi bulutsu saçlar, mavi-yeşil gözler, hoşça çizilmiş belirgin hatlar, zarif, narin bir endam. Çekingen, zeki ve bir şekilde masum görünüyordu, bilgelikle naifliğin ilginç bir karışımı. Üzerinde beyaz ipek bir bluz, küçükçe göğüslerine düşen altın bir zincir ve bileklerine kadar inen, altındaki mükemmel bacakların ipuçlarını veren kahverengi bir etek vardı. Yo, hayır, güzel bir kız değil, ama çekici olduğu kesin. Baktıkça insanın içini açan türden. İyi de, diye düşündü Selig, ne arıyor bu Mammon tapınağında bu kız? Elli yıl erken gelmiş. Kız kendisine doğru yürürken merakını yenemeyip alnından daldırdı sondajı. Sadece yüzeysel bilgilerin peşindeydi: adı, yaşı, bekâr olup olmadığı, adresi, telefon numarası, ziyaret sebebi, başka, başka?</p>

  <p>Ama hiçbir şey alamadı.</p>

  <p>Şok oldu. İnanılmaz bir deneyimdi bu. Eşsiz, benzersiz. Bir zihne uzanmak ve tamamıyla erişilemez olduğunu görmek, ışık geçirmez, opak, geçilmesi imkânsız bir duvarın ardına saklanmış gibi; böylesi daha önce başına gelmemişti. Hiçbir aura almıyordu kızdan. Bir alışveriş merkezinin vitrinindeki alçıdan yapılmış cansız manken ya da başka bir gezegenden gelen kafasız bir robot da olabilirdi. Selig yerinde oturup gözlerini kırpıştırıyor, kızla neden temas kuramadığını anlamaya çalışıyordu. Kafasında bulduğu mutlak boşluk karşısında öyle şaşırmıştı ki, kızın dediklerini dinlemeyi unutup tekrarlamasını istemek zorunda kaldı.</p>

  <p>“Dedim ki, komisyon hesabı açmak istiyorum. Siz komisyoncu musunuz?”</p>

  <p>Yüzünde koyunlara yaraşır bir ifade, aniden üstüne çöken ergenlere özgü bir beceriksizlikle yeni hesap formlarını uzattı kıza. Diğer komisyoncular da ofise dönmüştü bu sırada, ama çok geçti: Şirket kurallarına göre kız Selig’in müşterisiydi. O Selig’in darmadağınık masasının ardına oturmuş, yatırım ihtiyaçlarından bahsederken, Selig de onun kemerli burnunun zarif konik yapısını inceliyor, şaşırtıcı ve esrarengiz zihinsel erişilmezliğine karşı nafile bir savaş veriyor ve bu erişilmezliğe rağmen, belki tam da bu erişilmezlik yüzünden, kıza umutsuz bir şekilde âşık olmaya başladığını hissediyordu.</p>

  <p>Kız yirmi iki yaşındaydı, bir yıl önce Radclifften mezun olmuştu, Long Islandlıydı ve West End Bulvarı’ndaki dairesini iki kızla paylaşıyordu. Bekârdı, ama Selig’in sonradan öğreneceği üzere, kısa bir süre önce bozulan bir nişanla sona eren uzun ve beyhude bir aşk yaşamıştı. (Her şeyi birden keşfedememek, bilgiyi istediği anda çekip alamamak çok tuhaftı Selig için.) Matematik okumuştu ve bilgisayar programcılığı yapıyordu, ki bu iş 1963’te Selig’e pek bir şey ifade etmemişti; kızın işi bilgisayarı tasarlamak mı, işletmek mi, yoksa tamir etmek miydi emin olamamıştı. Yakın zamanda Arizona’daki teyzesinden altı bin beş yüz dolar miras kalmıştı ve belli ki ya batarsın ya çıkarsın eğitim tarzının katı ve bir numaralı avukatları olan ebeveyni yetişkin hayatının sorumluluklarını almayı öğrenmesi için yatırımlarını kendi başına yapmasını söylemişlerdi. Dolayısıyla kız da, kırpılası bir koyun edasıyla, yatırım yapmak için civardaki komisyon ofisine gelmişti. “Ne istersiniz?” diye sordu Selig. “Güvenli mavi fişlerden alıp parayı zulada saklayabilir ya da biraz macerayı göze alıp sermaye kazançlarını deneyebiliriz.”</p>

  <p>“Bilmiyorum. Piyasa hakkında en ufak bir fikrim bile yok. Tek derdim aptalca bir şey yapmamak.”</p>

  <p>Başka bir komisyoncu, mesela Nadel, olsa kıza Risk Almadan Kazanç Olmaz konuşması çeker, temettü gibi eski ve bayık kavramları unutmasını öğütleyip onu bir eylem portfolyosuna, Texas Instruments, Collins Radio, Polaroid’e falan yönlendirirdi. Sonra birkaç ayda bir kızın hesabını didikler, Polaroid’i Xerox’a, Texas Instruments’ı Fairchild Camera’ya, Collins’i American Motors’a, sonra American Motors’u geri Polaroid’e çevirir, kendi payına uçuk komisyonlar alır, kıza da biraz kazandırır veya belki biraz kaybettirirdi. Selig’in midesi bu tip dalavereleri kaldırmıyordu. “Biraz sıkıcı gelecek kulağa ama,” dedi, “tedbirli oynamakta fayda var. Seni hiçbir zaman ihya etmeyecek, öte yandan canını da sıkmayacak efendi işler tavsiye edeceğim. Bir kenara koyar büyümelerini izlersin; satıp satmaman gerektiğini öğrenmek için her Allah’ın günü borsa kotasyonlarını kontrol etmene de gerek kalmaz. Kısa vadeli dalgalanmalarla uğraşmak istemezsin, değil mi?” Bunun, neresinden bakılırsa bakılsın, Martinson’ın yeni müşterilere söylenmesini istediği şeyle alakası yoktu ama Martinson’ın canı cehennemeydi. Selig kıza biraz Jersey Standard, biraz Telephone, çok az IBM, iki iyi elektrik kurumu ve otuz hisse de daha yaşlıca müşterilerinin çoğunun sahibi olduğu Lehman kapalı uçlu fonlarından aldı. Kız soru sormuyordu, kapalı uçlu fonun ne demek olduğunu bile öğrenmek istemedi. “İşte,” dedi Selig. “Portfolyon hazır. Artık sen de bir kapitalistsin.” Kız gülümsedi. Çekingen, yarı zorlama bir gülücüktü bu, ama Selig onun gözlerinde bir flört ifadesi yakaladığını düşündü. Kızı okuyamamak, kızın ona hangi gözle baktığını anlamak için harici sinyallere güvenmek zorunda kalmak Selig için büyük ızdıraptı. Yine de şansını denemekten geri durmadı. “Bu akşam ne yapıyorsun?” diye sordu. “Ben saat dörtte çıkıyorum işten.”</p>

  <p>Boşum, dedi kız. Ama on birden altıya kadar çalışıyordu. Selig’in kızı saat yedi civarı evinden almasını kararlaştırdılar. Ofisten çıkarken kızın yüzündeki gülümsemenin sıcaklığının su götürür yanı yoktu. “Seni ballı piç,” dedi Nadel. “Ne yaptın, kızla randevu ayarladın, değil mi? Danışmanların müşterileriyle yatmasıyla ilgili Sermaye Piyasası Kurulu kuralına aykırı bu.”</p>

  <p>Selig gülmekle yetindi. Borsa açıldıktan yirmi dakika sonra iki yüz Molybdenum’u Amex’te açığa satıp öğle yemeği vaktinde bir buçuk puan ucuza tekrar aldı. Akşam yemeğinin masrafını karşılar bu, diye düşündü Selig, üstüne de kalır biraz. Tüyoyu önceki gün Nyquist vermişti: Moly’nin hızlı bir düşüşe geçeceği kesindi. Öğleden sonraki durgun saatlerde kendini tatmin olmuş hisseden Selig manevrasından haberdar etmek için Nyquist’i aradı. “Fazla erken davranmışın,” dedi Nyquist hemen. “Bu hafta beş altı puan daha düşecek. Yatırımcılar bunu bekliyor.”</p>

  <p>“O kadar hırslı değilim. Şipşak gelen üç yüz kâğıda fitim ben.”</p>

  <p>“Öyle zengin olunmaz.”</p>

  <p>“Galiba kumarbazlık güdüsü yok bende,” dedi Selig. Sonra duraksadı. Nyquist’i Molybdenum’un açıktan satışını konuşmak için aramamıştı. Bir kızla tanıştım, demek istiyordu aslında, ve onunla ilgili tuhaf bir problemim var. Bir kızla tanıştım, bir kızla tanıştım. Aniden bastıran korkular dilini bağlıyordu. Nyquist’in telefonun diğer ucundaki sessiz, pasif varlığı niyeyse bir şekilde tehditkar görünmeye başlamıştı. Benimle dalga geçecek, diye düşündü Selig. Benimle hep dalga geçiyor, alttan alta dalga geçip bunu anlamadığımı sanıyor. Amma aptal şeyler düşünmeye başladım. “Tom,” dedi, “bugün tuhaf bir şey oldu. Ofise bir kız geldi, çok çekici bir kız. Bu akşam onunla görüşeceğim.”</p>

  <p>“Tebrikler.”</p>

  <p>“Bekle. Sorun şu ki kızı okuyamadım. Yani aurasını bile alamadım. Boş, bomboştu. Daha önce kimseyle böyle olmamıştı. Sana oldu mu hiç?”</p>

  <p>“Sanmıyorum.”</p>

  <p>“Mutlak bir boşluk. Anlayamıyorum. Bu kadar güçlü bir paravanı olması nasıl açıklanabilir ki?”</p>

  <p>“Belki bugün yorgunsundur.”</p>

  <p>“Hayır. Hayır. Diğer herkesi her zamanki gibi okuyabiliyorum. Sadece onu okuyamadım.”</p>

  <p>“Bu seni rahatsız etti mi?”</p>

  <p>“Tabii ki etti.”</p>

  <p>“Neden tabii ki diyorsun?”</p>

  <p>Nedeni Selig için yeterince aşikardı. Nyquist yem atıyordu yine: sesi sakin, tekdüze, nötr. Oyun oynuyor sadece. Vakit geçirmek için takılıyor. Keşke aramasaydım, diye düşündü Selig. Borsa ekranında önemli bir şeyler oluyor gibiydi ve diğer telefonun ışığı yanıyordu. Telefonu kapan Nadel Selig’e delici bir bakış attı: <i>Hadi ama, yapacak bir sürü işimiz var burada!</i> Selig düşünmeden cevap verdi: “Şey, yani, kız çok hoşuma gitti. Ve onun gerçek benliğine ulaşmamın hiçbir yolu olmaması beni rahatsız ediyor.”</p>

  <p>“Yani kızı röntgenleyemediğin için rahatsız olduğunu söylüyorsun,” dedi Nyquist.</p>

  <p>“O ifadeden hoşlanmıyorum.”</p>

  <p>“Kimin ifadesi peki bu? Benim değil. Yeteneğimizi röntgencilik olarak gören sensin, öyle değil mi? İnsanları röntgenlediğini düşünüp vicdan azabı çekmiyor musun? Ama görünüşe bakılırsa insanları röntgenleyememek de sinirini bir o kadar bozuyor.”</p>

  <p>“Galiba,” diye kabul etti Selig asık bir suratla.</p>

  <p>“Bu kızın karşısında dünyanın geri kalanının insanlarla iletişim kurarken kullanmaya sürekli mahkum olduğu eski hantal tahmin tekniklerini kullanmak zorunda kaldın ve bu durum hoşuna gitmedi, öyle mi?”</p>

  <p>“Durumu çok korkunç gösteriyorsun Tom.”</p>

  <p>“Ne dememi istiyorsun?”</p>

  <p>“Bir şey demeni istemiyorum. Sadece zihnini okuyamadığım bir kızla tanıştığımı, daha önce hiç böyle bir durumla karşılaşmadığımı anlatıp kızın neden böyle olduğuna dair herhangi bir teorin var mı diye soruyorum sana.”</p>

  <p>“Hayır, bildiğim kadarıyla yok,” dedi Nyquist.</p>

  <p>“Tamam o halde. Ben...”</p>

  <p>Ama Nyquist lafını bitirmemişti. “Bu kızın genel olarak telepatiye mi, yoksa sadece sana mı kapalı olduğunu bilemeyiz David.” Bu ihtimal Selig’in aklına da bir saniye önce gelmiş ve hiç hoşuna gitmemişti. Nyquist yumuşak bir sesle devam etti: “Önümüzdeki günlerden birinde kızı getirip bana gösterebilirsin. Belki bu şekilde onunla ilgili faydalı bir şeyler öğrenebiliriz.”</p>

  <p>“Tamam, öyle yapalım,” dedi Selig İsteksizce. Bu görüşmenin gerekli ve kaçınılmaz olduğunu biliyordu, ama Kitty’yi Nyquist’e teşhir etme fikri içini darma duman ediyordu. Neden böyle hissettiğini anlayamıyordu. “Yakında hallederiz o işi,” dedi. “Şimdi kapamam lazım, bütün telefonların ışığı yanıyor. Seni sonra ararım Tom.”</p>

  <p>“Kıza benim için de çak,” dedi Nyquist.</p>
</body>
</html>