<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p9"><span class="t1"><b>on dört</b></span></p></h4>

  <p class="p7">Yahya Lumumba</p>

  <p class="p7">Beşeri Bilimler 2A, Dr. Katz</p>

  <p class="p7">10 Kasım 1976</p>

  <p class="p10"><b>Aiskhylos, Sophokles ve Euripides’te ‘Elektra’ Teması</b></p>

  <p class="p7">Aiskhylos, Sophokles ve Euripides’te “Elektra” motifinin kullanımı tiyatroya dair çeşitli yöntem tartışmalarına ve saldırılara konu olmuştur. Aiskhylos’un <i>Khoiphoroi</i>’siyle Sophokles’le Euripides’in <i>Elektra</i>’larında olay örgüsü temel olarak aynıdır: Cinayete kurban giden Agamemnon’un sürgüne yollanan oğlu Orestes, memleketi Miken’e geri döndüğünde karşısında kız kardeşi Elektra’yı bulur. Elektra Orestes’i Troy seferi dönüşünde babalarını katleden Klytaimnestra’yı ve Aighistos’u öldürüp intikam almaya ikna eder. Bununla birlikte, her bir oyun yazarının olay örgüsünü ele alış şekli büyük ölçüde değişkenlik gösterir.</p>

  <p>Aiskhylos kendinden sonraki rakiplerinin aksine, öncelikle Orestes’in işlediği suçun etik ve dini boyutları üzerinde durur. <i>Khoiphoroi</i>’deki karakterler ve motivasyon, gülünçlüğe çanak tututacak ölçüde basittir; öyle ki daha dünyaperest bir yazar olan Euripides kendi <i>Elektra</i>’sının son sahnesinde Aiskhylos’u tiye alır. Aiskhylos’un oyununda Orestes arkadaşı Pylades’le birlikte Agamemnon’un mezarına gidip bir sunu bırakır: saçından bir bukle. Onların sahneden çekilmesiyle mezarın başına matemli Elektra gelir. Saç buklesini fark edince bu buklenin ‘babamın çocuklarından birinin saçına benzediğini’ düşünür ve bu saçı mezara tuttuğu yasın bir nişanı olarak Orestes’in bıraktığı hükmüne varır. Derken Orestes tekrar sahneye çıkar ve Elektra’ya kendini tanıtır. Euripides’in parodileştirdiği nokta, bir bukle saç üzerinden gelişen kimlik teşhisi sahnesindeki mantıksızlıktır.</p>

  <p>Orestes, Apollon’un kahininin onu Agamemnon’un öcünü almakla görevlendirdiğini açıklar. Elektra uzun, şiirsel bir pasajla Orestes’i cesaretlendirir ve Orestes, Klytaimnestra’yla Aighistos’u öldürmeye gider. Klytaimnestra’ya Orestes’in ölüm haberini vermek üzere uzaklardaki Phocis’ten gelen bir elçi olduğunu söyleyerek saraya hileyle girer. İçeri girer girmez de önce Aighistos’u katleder, sonra da annesiyle yüzleşerek onu cinayetle suçlar ve öldürür.</p>

  <p>Oyun, işlediği suç yüzünden deliren Orestes’in Furies’in kendisini takip ettiğini görmesi ve Apollon tapınağına sığınmasıyla sona erer. Üçlemenin mistik ve alegorik son bölümü <i>Eumenides</i>’te Orestes’in aklandığını görürüz.</p>

  <p>Kısacası Aiskhylos’un oyundaki aksiyonunun inanırlılığıyla çok ilgilenmediği açıktır. <i>Oresteia</i> üçlemesi teolojik bir amaçla, tanrıların bir eve bir cinayetten doğan ve başka cinayetlerle sonuçlanan bir lanet göndermesi edimini incelemek üzere yazılmıştır. Aiskhylos’un felsefi dayanağı belki de şu cümlelerde yatar: ‘Bilgiye giden mükemmel yolu ancak ve ancak Zeus gösterebilir: Zeus buyurur ki, insan bilgeliğe sadece terbiye edilmiş kederle ulaşabilir.’ Aiskhylos ana katlinin dini ve psikolojik boyutlarına yoğunlaşmak adına tiyatro tekniklerini feda eder ya da, en azından, bunlara ikincil önem atfeder.</p>

  <p>Euripides’in <i>Elektra</i>’sı ise Aiskhylos’un zıt kutbunda durur; aynı olay örgüsünü kullanmasına karşın daha zengin bir doku sunmak üzere ayrıntılara girip yenilikler yapar. Elektra ve Orestes Euripides’te daha ön plandadır: Elektra saraydan kovulup bir çiftçiyle evlenen ve intikam peşinde koşan yarı deli bir kadın, Orestes ise Miken’e arka kapıdan sızan, Aighistos’u alçakça arkadan bıçaklayan ve Klytaimnestra’yı üçkağıtla tuzağa düşüren bir korkaktır. Aiskhylos’un aksine, Euripides teatral inandırıcılığı dert edinir. Aiskhylos’un son sahnesinin meşhur parodisini takiben, Orestes Elektra’ya kendini saç buklesi ya da ayak ölçüsüyle değil,</p>

  <p class="p11">Off, hayır. Hayır, siktir, hayır. Bok gibi oldu bu. Yahya Lumumba bu sikiklikte bir şey yazar mıydı? Daha ilk cümleden itibaren şarlatanlık akıyor. Hem Yahya Lumumba Yunan trajedisini niye iplesin? Ben niye ipliyim? Hekabe’den<a id="k17" href="../Text/DiPNOTLAR.xhtml#a17"><sup>[17]</sup></a> ona ne? Ondan Hekabe’ye ne? Otursun ağlasın mı Hekabe için? Bunu yırtıp yeniden başlayacağım. Zenci raconuyla caz yapçam adamım, o gevrek ritmi bulcam. Tanrım bir siyah gibi düşünmeme yardım et. Ama düşünemiyorum. Yapamıyorum. Yazamıyorum. Kusmak istiyorum. Ateşim çıkıyor galiba. Dur. Belki bir cigaranın faydası dokunur. Hah! Kafayı bulup tekrar denemeli. Bir nefes al şu dalgadan babalık. Biraz ruh kat içine. Seni ukala beyaz Yahudi piçi, içine biraz ruh kat dedim, duydun mu? Tamam, hadi. Şimdi bu Agamemnon denen herif var bi, önemli bir orospu çocuğu bu, tamam mı, en taşaklıları oymuş ama yine de ağzına sıçmışlar. Onun manitası Klytaimnestra şu Aighistos denen götü boklu orospu çocuğuyla işi pişiriyormuş ve bi gün düdüklüsüne demiş ki, Gel bebeğim, şu ihtiyar Agamo’yu harcayalım, senle ben, sonra sen kral ol, manyak vakit geçirelim. Agamo o ara savaş mavaş işleriyle uğraşıyomuş başka bi yerde, ama sonra biraz dinlenip yayılmaya eve gelmiş ve ne olduğunu anlamadan adamı bıçaklamışlar, cidden kesmişler, işi bitmiş. Sonra şu deli kaltak Elektra varmış, kaptın mı, moruk Agamo’nun kızı, adamı tahtalıya göndermelerine feci takmış, demiş ki kardeşine, hani şu Orestes’e, demiş ki, dinle Orestes, o iki orospu çocuğunu haklamanı istiyorum, bitir işlerini. Şimdi, bu Orestes denen herif bir süredir şehir dışındaymış, bi boktan haberi yokmuş ama...</p>

  <p>İşte bu, adamım! Kaptın olayı! Şimdi devam et ve Euripides’in <i>deus ex machina</i>’yı nasıl kullandığını ve Sophokles’in gerçekçi tiyatro tekniğinin katartik etkilerini açıkla. Hayhay. Malın tekisin sen Selig. Malın önde gidenisin.</p>
</body>
</html>