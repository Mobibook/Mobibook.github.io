<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p9"><span class="t1"><b>on sekiz</b></span></p></h4>

  <p class="p7">Toni 114. Sokak’taki evimden taşındığında harekete geçmeden önce iki gün bekledim. Sakinleşince geri döner sanıyordum. Bir arkadaşının evinden bin pişman arar, paniklediği için özür diledikten sonra bir taksiye atlayıp onu almamı ister diye düşünmüştüm. Kaldı ki o iki gün istesem de bir şey yapabilecek durumda değildim; dolaylı bir şekilde girdiğim tribin artçı etkilerinden hâlâ kurtulamamıştım; biri başımı tutup çekiştirmiş, boynumu paket lastiği gibi sündürdükçe sündürmüş, sonra bir anda şak diye bırakıp beynimi çırpmış gibi sersem hissediyordum kendimi. Vaktimi yatakta, çoğunlukla kestirerek, ara ara okuyarak, her telefon çalışında deli gibi koridora koşarak geçirdim.</p>

  <p>Ama Toni ne geri döndü, ne de aradı; asit tribinin ertesi salı günü ben onu aramaya başladım. Önce çalıştığı ofisi aradım. Patronu çıktı, Teddy, mülayim, tatlı, bilgili bir adam, çok nazik, çok eşcinsel. Hayır, Toni bu hafta işe gelmemiş. Hayır, aramamış da. Acil bir şey mi varmış? Ev numarasını almak ister miymişim? “Ev numarasından arıyorum zaten,” dedim. “Ama Toni burada değil ve nereye gittiğini bilmiyorum. Ben David Selig, Teddy” “Ya,” dedi. Çok kısık bir sesle, büyük bir şefkatle. “Ya.” “Eğer orayı ararsa bana ulaşmasını söyler misin?” Sonra numarasını bulabildiğim arkadaşlarını aramaya başladım: Alice, Doris, Helen, Pam, Grace. Çoğunun benden hoşlanmadığının farkındaydım. Bunu anlamak için telepatik güçlerimi kullanmama gerek yoktu. Toni’nin benimle vakit kaybettiğini, kariyeri, umudu, parası, hırsı, yetenekleri ve tipi olmayan bir adamla hayatını harcadığını düşünüyorlardı. Beşi de ondan haber almadıklarını söyledi. Doris, Helen ve Pam’in sesi samimi geliyordu. Diğer ikisi yalan söylüyor gibiydi. Taksi çağırıp Alice’in Village’daki evinin önüne gittim ve kızın zihninin altını üstüne getirdim. Alice’le ilgili hiç bilmek istemediğim bir sürü şey öğrendiysem de Toni’nin nerede olduğunu bulamadım. Casusluk yaptığım için kendimi kötü hissettiğim için Grace’e uğramadım. Onun yerine işverenimi, Toni’nin editörlüğünü yaptığı kitabın yazarını arayıp onu görüp görmediğini sordum. Buz gibi bir sesle haftalardır görüşmediklerini söyledi. Çıkmaz sokak. İzler sona ermişti.</p>

  <p>Çarşamba günü ne yapacağımı bilmez halde telaşa kapılıp nihayetinde gayet melodramatik bir hareketle polisi aradım. Canı sıkılan nöbetçi polise Toni’nin tarifini verdim: ince, uzun boylu bir kız, uzun koyu renk saçlar, kahverengi gözler. Yakın zamanda Central Park’ta ceset bulunmuş muydu? Metrodaki çöp kutularında? Amsterdam Bulvarı’ndaki harap apartmanların bodrumlarında? Hayır. Hayır. Hayır. Bak, dostum, bir şey duyarsak sana haber veririz, ama bana ciddi bir durum varmış gibi gelmedi. Polisten bu kadar. Huzursuz, çaresizlikten kafayı sıyırmış bir halde Great Shangai restoranına yürüyüp sefil akşam yemeğimin yarısını zar zor yedim, çöpe giden onca güzelim yiyecek. (Avrupa’da çocuklar açlıktan ölüyor Duv. Ye. Ye.) Sonra, cızbız pilavlı karidesimin tabağa yayılı, üzüntü verici artıklarının başında oturur, kendimi matemin derin kuyularına yuvarlanır gibi hissederken her zaman küçümsediğim ucuz bir yolla kız tavladım: Kalabalık restoranda tek başına oturan kızları tarayıp, ki sayıları az değildi, aralarında kendini yalnız, başarısız, savunmasız hisseden, cinsel açıdan serbest ve genel olarak acil bir ego pompasına ihtiyaç duyan birini aradım. Kimin uygun olduğunu öğrenmenin güvenilir bir yolu varsa yatacak birini bulmak hiç dert değil, ama işin içinde kovalamaca olmayınca eğlencesi de çok olmuyor. Çantadaki kekliğimiz bu kez yirmilerinin ortalarında, eli yüzü düzgün, evli ve çocuksuz bir kadındı; Columbia’da öğretim görevlisi olan kocası belli ki karısından ziyade doktora teziyle ilgileniyordu. Her gece Butler Kütüphanesi’nin kitaplıklarına kapanıp araştırma yapıyor, eve geç saatlerde canı çıkmış, aksi ve genellikle iktidarsız bir halde sürünerek geliyordu. Kadını odama götürdüm. Ne yazık ki kocasınınki gibi benimki de kalkmadı –bunu bir ret işareti sayıp bozuldu– ve hayat hikâyesini dinlediğim iki gergin saat geçirdim. Sonunda onu düzmeyi becerdim ama neredeyse anında boşaldım. En iyi zamanlarım değildi. Yürüyerek onu evine –110. Sokak, Riverside Yolu– bıraktıktan sonra kendi evime döndüğümde telefon çalıyordu. Arayan Pam’di. “Toni’yle konuştum,” dedi. Kendimi teselli etmek için kalkıştığım bayağı sadakatsizliğim yüzünden vıcık vıcık vicdan azabı dolmuştu içim. “Doğu 83. Sokak’ta Bob Larkin’in evinde kalıyormuş.”</p>

  <p>Kıskançlık, ümitsizlik, aşağılanma, acı.</p>

  <p>“O da kim?”</p>

  <p>“Bob Larkin. Toni’nin bahsedip durduğu şu zengin iç mimar.”</p>

  <p>“Bana hiç bahsetmedi.”</p>

  <p>“Toni’nin en eski arkadaşlarındandır. Epey yakınlar. Sanırım Toni lisedeyken bir ara çıkmışlar.” Uzun bir mola. Sonra benim uyuşmuş sessizliğim karşısında sevecen bir şekilde kıkırdayan Pam. “Ah, yapma, rahatla David! Adam eşcinsel! Toni onu günah çıkardığı bir papaz gibi görür. Ne zaman başı sıkışsa ona gider.”</p>

  <p>“Anlıyorum.”</p>

  <p>“Siz ikiniz ayrıldınız, değil mi?”</p>

  <p>“Emin değilim. Ayrıldık galiba. Bilmiyorum.”</p>

  <p>“Yapabileceğim bir şey var mı?” Toni’ye zarar verdiğimi düşünen, benden ayrılması için ona tavsiyeler verip duran Pam miydi şimdi bunları söyleyen?</p>

  <p>“Adamın numarasını ver yeter,” dedim.</p>

  <p>Aradım. Telefon çaldı. Biraz daha çaldı. Sonunda Bob Larkin ahizeyi kaldırdı. Eşcinsel olduğu kesin, pelteklikle tamamına ermiş tatlı bir tenor sesi; işteki Teddy’nin sesinden pek farklı değil. Bu homo aksanını kim öğretiyor bunlara? “Toni orada mı?” diye sordum. Temkinli bir cevap: “Kim arıyor acaba?” Adımı söyledim. Beklememi söyledi. O, eli ahizenin ağızlığında, Toni’yle durumu müzakere ederken bir dakika kadar bekledim. Sonra ahizeyi kulağına götürüp evet, Toni’nin orada olduğunu ama kendini çok yorgun hissettiğini, dinlendiğini ve şu anda benimle konuşmak istemediğini söyledi. “Ama çok acil,” dedim. “Lütfen, acilen onunla konuşmam gerektiğini söyleyin.” Boğuk sesli yeni bir müzakere. Cevap aynı. Bob kısık bir sesle iki üç gün sonra tekrar aramamı önerdi. Dil dökmeye, sızlanmaya, yalvarmaya başladım. Bu ezik performansın ortasında telefon birden el değiştirdi ve Toni, “Neden arıyorsun?” dedi.</p>

  <p>“Çok açık değil mi? Geri dönmeni istiyorum.”</p>

  <p>“Dönemem.”</p>

  <p><i>Dönmeyeceğim</i> demedi. <i>Dönemem</i> dedi.</p>

  <p>“Neden dönemediğini bana da söyler misin?”</p>

  <p>“Hayır.”</p>

  <p>“Bir not bile bırakmadın. Hiçbir açıklama yapmadın. Birdenbire çekip gittin.”</p>

  <p>“Üzgünüm David.”</p>

  <p>“Tribe girdiğin zaman bende bir şey gördün, o yüzden, değil mi?”</p>

  <p>“Bunun hakkında konuşmayalım,” dedi. “Her şey bitti artık.”</p>

  <p>“Bitmesini istemiyorum.”</p>

  <p>“Ben istiyorum.”</p>

  <p>Ben <i>istiyorum.</i> Yüzüme kapanan koca bir kapının sesi gibiydi bu. Ama sürgüyü çekmesine izin vermeyecektim; daha değil. Odamda eşyalarının kaldığını söyledim: birkaç kitap, bir iki parça da kıyafet. Yalandı tabii: Giderken saç teli bile bırakmamıştı ardında. Ama köşeye sıkıştığımda çok ikna edici olabildiğimden, söylediklerimin doğru olabileceğini düşünmeye başladı. Eşyalarını hemen götürmeyi teklif ettim. Oraya gelmemi istemiyordu. Seni bir daha hiç görmemeyi tercih ederim aslında, dedi. Öylesi daha acısız olurmuş. Ama sesinde inandırıcılık yoktu; samimiyetle konuştuğu zamanlara göre daha yüksek bir perdeden ve daha genizden konuşuyordu. Beni hâlâ az çok sevdiğini biliyordum; orman yangınlarından sonra bile yanık budaklardan bazıları yaşar ve yeni dallar filizlenir yeşil yeşil. Böyle dedim kendime. Ne aptallık Öyle ya da böyle, beni hepten geri çeviremedi. Telefonu açmaktan kendini alamadığı gibi, ona ulaşmama izin vermemeyi imkânsız buluyordu. Hızlı hızlı konuşarak yelkenleri suya indirmeye zorladım. Peki, dedi. Geleceksen gel. Ama vaktini boşa harcıyorsun.</p>

  <p>Vakit gece yarısına yakın, yaz havası yapışkan ve nemli, yağmurun eli kulağındaydı. Görünürde yıldız yoktu. Rutubetli şehrin buharlarından ve parçalanan aşkımın safrasından tıkanmış halde şehrin bir ucundan ötekine geçtim alelacele. Larkin’in dairesi York Bulvarı’nın epey ilerisinde beyaz kiremitten, yeni, kocaman bir kulenin on birinci katındaydı. Larkin beni içeri alırken sevecen, merhametli bir tebessüm vardı yüzünde; seni zavallı piç, diyordu sanki, yara aldın, kanıyorsun ve şimdi yeniden deşilecek için. Otuz yaşlarındaydı, uzun, dağınık, kıvırcık ve kahverengi saçlarıyla çocuk yüzlü, tıknaz bir adamdı. Üstünden sıcaklık, anlayış ve iyilik akıyordu. Toni’nin böyle zamanlarda neden ona sığındığını anlamak zor değildi. “Oturma odasında,” dedi. “Solda.”</p>

  <p>Ev büyük ve kusursuz olmakla birlikte duvarlarda dans eden çıkıntılı renkler öbekleri, spot ışıklı camekanlarda sergilenen ABD öncesi eserler, tuhaf Afrika maskları ve krom-çelik karışımı mobilyalarla dekor biraz acayipti; <i>Times</i>’ın pazar günlerindeki – magazin bölümünde fotoğraflarını gördüğünüz türden mantıkdışı bir daireydi. Gösterinin merkezi oturma odasıydı; geniş ve beyaz duvarlı odadaki uzun ve kavisli pencere East Nehri boyunca Queens’in bütün görkemini gözler önüne seriyordu. Toni odanın diğer ucunda, pencerenin yanında, altın rengi benekleri olan koyu mavi, açılı bir kanepede oturuyordu. Üzerinde etrafındaki debdebeyle kıyasıya çelişen hırpani kıyafetler vardı: hiç sevmediğim kırmızı eski püskü bir kazak, kısa, demode, siyah bir etek ve koyu renk çorap. Omurgasının üstüne yığılıp tek dirseğine yaslanmış, bacakları hantal bir şekilde öne fırlamış haliyle kemikli ve kaba görünüyordu. Elinden bir sigara sarkıyordu ve yanındaki kül tablasında dev bir izmarit yığını vardı. Gözleri karanlıktı. Uzun saçları birbirine dolaşmıştı. Ona doğru yürüdüğümde kıpırdamadı. Öyle düşmanca bir hava yayıyordu ki aramızda yirmi adım kalınca durdum.</p>

  <p>“Getirdiğin eşyalar nerede?”</p>

  <p>“Bende bir şeyin kalmamıştı. Seni görebilmek için öyle söyledim.”</p>

  <p>“Anlamıştım.”</p>

  <p>“Sorun neydi Toni?”</p>

  <p>“Sorma. Lütfen sorma.” Sesi en düşük perdedeydi, acı, boğuk bir kontralto. “Buraya gelmemeliydin.”</p>

  <p>“Eğer neyi yanlış yaptığımı söylersen...”</p>

  <p>“Bana zarar vermeye çalıştın,” dedi. “Beni bad tribe sokmaya çalıştın.” Sigarasını söndürüp hemen yenisini yaktı. Gözkapakları şişmiş, hüzünle bakan gözleri benimkilerle karşılaşmayı reddediyordu. “Sonunda benim düşmanım olduğunu ve senden kaçmam gerektiğini anladım. Toplanıp çıktım.”</p>

  <p>“Düşmanın mı? Bunun doğru olmadığını biliyorsun.”</p>

  <p>“Tuhaftı,” dedi. “Ne olduğunu anlayamayıp çok sık asit atan arkadaşlarımla konuştum. Onlar da anlamadılar. Zihinlerimiz birbirine bağlanmış gibiydi David. Aramızda telepatik bir kanal açılmış gibiydi. Ve senden bana bin türlü şey aktı. Nefret dolu, zehirli şeyler. Senin düşüncelerini düşünüyordum. Kendimi senin beni gördüğün gibi görüyordum. Hatırlıyor musun, asit almadığın halde tribe girdiğini söyledin. Sonra da benim zihnimi okuduğunu söyledin. Beni korkutan şey buydu. Zihinlerimizin birbirine karışması, çakışması. Bir olması. Asidin böyle bir etkisi olduğunu hiç duymamıştım.”</p>

  <p>Olan bitenlerin sebebinin asitten ibaret olmadığını, uyuşturucudan kaynaklanan bir sanrı yaşamadığını, hissettiği şeyin bana doğuştan verilen özel bir gücün, bir hediyenin, bir lanetin, doğanın bir ucubeliğinin yan etkileri olduğunu söylemem gereken an bu andı. Ama kelimeler ağzımda donmuştu. Bana bile delice geliyorlardı. Böyle bir şey nasıl itiraf edilirdi? Anın geçip gitmesine göz yumdum. Onun yerine ezik ezik, “Tamam,” dedim. “İkimiz için de tuhaf bir andı. Şalterler biraz attı. Ama trip geçti gitti artık. Artık benden saklanmana gerek yok. Geri dön Toni.”</p>

  <p>“Hayır.”</p>

  <p>“Tamam, acele etme. Birkaç gün sonra dön.”</p>

  <p>“Hayır.”</p>

  <p>“Anlamıyorum.”</p>

  <p>“Her şey değişti,” dedi. “Artık seninle yaşayamam. Beni çok korkutuyorsun. Trip bitti, ama sana bakınca hâlâ iblisleri görüyorum. Büyük lastik kanatları, uzun sarı dişleri olan yarı yarasa, yarı insan gibi bir şey görüyorum ve –of, Tanrım, David, engel olamıyorum! Zihinlerimiz birbirine bağlıymış gibi hissediyorum hâlâ. Senin aklından benimkine bir şeyler doluyor. Aside hiç bulaşmamalıydım.” Elindeki sigarayı kayıtsızca söndürüp yenisini aldı. “Kendimi senin yanında rahatsız hissediyorum. Gitsen iyi olur. Sana bu kadar yakın olmak bile başımı ağrıtıyor. Lütfen git. Lütfen. Üzgünüm David.”</p>

  <p>Zihnini okumaya cesaret edemedim. Orada bulacağım şeyin beni balon gibi patlatmasından, orada buruş buruş kalmaktan korktum. Ama o günlerde gücüm hâlâ öyle kuvvetliydi ki, istesem de istemesem de yaklaştığım herkesten düşük seviyeli genel bir zihinsel radyasyon alıyordum ve Toni’den aldıklarım söylediklerini doğruluyordu. Beni hâlâ seviyordu. Ama asit, sülfürik değil liserjik olmasına rağmen, aramızda o korkunç geçidi açarak ilişkimizi sıyırıp aşındırmıştı. Benimle aynı odada olmak Toni’ye işkence gibi geliyordu. Bununla başa çıkmak için yeterli donanımım yoktu. Onu ikna etmek, yumuşak, içten sözlerle yarasını iyileştirmek için stratejiler düşündüm, yaklaşımlar aradım. Yolu yoktu. Hiçbir yolu yoktu. Aklımdan bir düzine diyalog geçirdim, hepsi de Toni’nin bana hayatından çıkmam için yalvarmasıyla sona eriyordu. Böyle. Bu kadar. Son. Orada öyle hareketsizce oturuyordu, duruşu üzgün, yüzü karanlık, geniş ağzı acıyla kasılmış, ışıl ışıl gülüşü sönmüş. Yirmi yıl yaşlanmış gibi görünüyordu. O değişik egzotik çöl prensesi güzelliği tamamen uçup gitmişti. Birden gözüme acısının örtüsü altında her zamankinden daha gerçek göründü. Acısı alev alev, ızdırabı capcanlıydı. Ve ona ulaşmamın hiçbir yolu yoktu. “Peki,” dedim usulca. “Ben de üzgünüm.” Buraya kadar, bitti, çabucak, birdenbire, apansız, havayı yaran kurşunun vızıltısı, çadıra doğru haince yuvarlanan el bombası, duru gökyüzünden düşen örs. Bitti. Yine yalnızım. Gözyaşı bile yok. Ağlamak mı? Ne ağlayayım?</p>

  <p>Bob Larkin bizim kısık sesli ve kısa konuşmamız boyunca kibarca dışarıda, baş döndürücü optik yanılsamalarla dolu siyah beyaz duvar kâğıdıyla kaplı uzun antrede beklemişti. Çıktığımda yüzünde yine o nazik, üzüntülü gülümseme vardı.</p>

  <p>“Bu saatte rahatsız ettiğim için özür dilerim.”</p>

  <p>“Ziyanı yok. Toni’yle olanlara çok üzüldüm.”</p>

  <p>Başımı salladım. “Evet. Ben de.”</p>

  <p>Ne yapacağımızı bilemeden karşılıklı durduk. Bob Larkin yaklaşıp parmaklarını bir anlığına kol kasıma gömerek tek kelime etmeden bana kendime çekidüzen vermemi, olanların üstesinden gelmemi, kendimi toplamamı söyledi. Öyle açık biriydi ki zihnim hiç beklemediğim bir anda onunkine gömüldü ve onu, iyiliğini, kibarlığını, hüznünü olduğu gibi gördüm. Derken bir imge yükseldi zihninde, keskin, ayrık bir anı: O ve hıçkırarak ağlayan, bitik haldeki Toni önceki gece Bob’un yuvarlak son moda yatağında birlikte çırılçıplak yatıyorlar, Toni’nin başı Bob’un erkeksi ve kıllı göğsüne sokulmuş, Bob’un elleri Toni’nin göğüslerinin soluk renkli, dolgun yuvarlaklarını okşuyor. Toni’nin vücudu ihtiyaçla titriyor. Bob’un gönülsüz, sarkık erkekliği ona seksin avuntusunu sunmaya çabalıyor. Adamın nazik ruhu kendiyle savaş içinde; kadına karşı acıma ve sevgiyle dolu ama aynı zamanda rahatsız edici dişiliğinden, o göğüslerden, yarıktan, o yumuşaklıktan hazzetmiyor. Bunu yapmak zorunda değilsin Bob, diyip duruyor Toni, gerçekten değilsin, ama Bob yapmak istediğini, bunca yıldır birbirlerini tanıdıktan sonra artık vaktin geldiğini söylüyor, neşen yerine gelir Toni, hem her erkeğin biraz değişikliğe ihtiyacı vardır, öyle değil mi? Kadını bütün kalbiyle anlıyor ama bedeni direniyor ve sevişmeleri, en sonunda o noktaya geldiklerinde, aceleci, acınası, beceriksizce bir şey oluyor, tedirgin, tereddütlü bedenlerin birbirine toslaması, sonu gözyaşları, çarpımı, ortak bir gerginlik ve nihayet kahkahalar, acıya karşı bir zafer. Bob Toni’nin gözyaşlarını öpüyor. Toni yaptıkları için ona teşekkür ediyor. Yan yana, çocuksu bir uykuya dalıyorlar. Ne kadar medeni, ne kadar şefkatli. Benim zavallı Toni’m. Elveda. Elveda. “Sana geldiğine sevindim,” diyorum. Benimle asansöre yürüyor. Nasıl ağlayayım? “Eğer kendini toplarsa seni aratırım mutlaka,” diyor. Onun yaptığı gibi elimi koluna koyup repertuarımdaki en iyi gülümsemeyi yapıştırıyorum yüzüme. Elveda.</p>
</body>
</html>