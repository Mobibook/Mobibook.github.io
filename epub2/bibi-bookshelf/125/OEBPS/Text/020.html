<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p9"><span class="t1"><b>on altı</b></span></p></h4>

  <p class="p7">“Senin asıl sorunun, Selig,” dedi Nyquist, “her nasılsa Tanrı’ya inanmayan koyu dindar bir adam olman.” Nyquist hep böyle şeyler söyler, Selig de onun bunları gerçekten öyle düşündüğü için mi, yoksa sadece kelime oyunları düzmek için mi söylediğini hiç anlamazdı. Adamın ruhunun ne kadar derinine inerse insin onun hakkındaki hiçbir şeyden emin olamıyordu. Fazla kurnaz ve oyunbazdı Nyquist, anlaması fazla zor bir adamdı.</p>

  <p>Selig tedbirli davranıp cevap vermedi. Nyquist’e sırtı dönmüş, camdan dışarı bakıyordu. Kar yağıyordu. Aşağıdaki dar sokaklar olduğu gibi tıkanmıştı; belediyenin kar temizleme araçları bile geçemiyordu ve şehre tuhaf bir dinginlik hakimdi. Sert rüzgar biriken karı kırbaçlıyordu. Park halindeki arabalar beyaz battaniyenin altında gözden kayıptı. Sokaktaki evlerin birkaçının kapıcısı dışarı çıkmış, yolu yiğitçe kazıyordu. Kar üç gündür bir durup bir yağıyordu. Bütün kuzeydoğuyu sarmıştı. Bütün o pis şehirlere, çorak kenar mahallelere yağıyordu; yumuşak yumuşak yağıyordu Apalachian dağlarının tepeleri boyunca ve yağıyordu yumuşak yumuşak Atlantik’in karanlık ve asi dalgalarına daha doğuda. New York’ta hiçbir hareket yoktu. Ofis binaları, okullar, konser salonları, sinemalar, hepsi kapalıydı. Demiryolları işlemez, karayolları açılmaz haldeydi. Havaalanlarında sinek uçmuyordu. Madison Square’deki basket maçları iptal edilmişti. İşe gidemeyen Selig kar fırtınasının bitmesini beklerken çoğunlukla Nyquist’in evinde takılmış ve onunla bu kadar çok zaman geçirince varlığını boğucu ve bunaltıcı bulmaya başlamıştı. Nyquist’in önceden matrak ve cazip gelen huylarından rahatsız oluyordu. Adamın yumuşak başlı özgüveni şimdi kendini beğenmişliğe daha yakındı sanki; Selig’in zihnine öylesine yaptığı ziyaretler samimiyet gösteren sevecen jestler değil, bilinçli bir şekilde saldırgan hareketlerdi. Selig’in düşüncelerini yüksek sesle tekrarlama alışkanlığı da çok sinir bozucuydu, üstelik adamı bundan vazgeçirmenin hiçbir yolu yok gibiydi. İşte yine aynı şeyi yapıyor, Selig’in aklından bir alıntı kapıp yarı alaycı bir tonda yüksek sesle tekrarlıyordu. “Ah! Ne de güzel. ‘Ruhu yavaşça bayılır gibi oldu işitince karın hafifçe yağdığını evren boyunca ve yağdığını hafifçe, nihai sonlarının inişi gibi, bütün yaşayanların ve ölülerin üzerine.’ Bunu sevdim. Ne bu David?”</p>

  <p>“James Joyce,” dedi Selig hırçın bir sesle. “<i>Dublinlilier</i>’den<sup><a id="k19" href="../Text/DiPNOTLAR.xhtml#a19">[19]</a></sup>&nbsp;‘Ölüler’. Dün bunu bir daha yapmamanı istemiştim.”</p>

  <p>“Kültürünün enginliğini ve derinliğini kıskanıyorum. Senden böyle havalı alıntılar kapmak hoşuma gidiyor.”</p>

  <p>“İyi. En azından aklımdan geçenleri bana tekrarlamasan olmaz mı?”</p>

  <p>Selig pencerenin önünden çekilirken Nyquist abartılı mimikler eşliğinde avuçlarını göstererek alttan aldı. “Çok özür dilerim. Bundan hoşlanmadığını unutmuşum.”</p>

  <p>“Sen hiçbir şeyi unutmazsın Tom. Hiçbir şeyi kazara yapmazsın.” Sonra, ters davrandığı için suçluluk duyarak, “Off, sıkıldım artık bu kar muhabbetinden,” diye laf attı ortaya.</p>

  <p>“Karı unut,” dedi Nyquist. “Hiçbir zaman durmayacak Bugün ne yapsak?”</p>

  <p>“Dün ve ondan önceki gün ne yaptıysak onu herhalde. Bir o koltuğa bir bu koltuğa oturup kar tanelerinin yere düşmesini izleyip plak dinleyerek kafayı bulacağız.”</p>

  <p>“Sevişmeye ne dersin?”</p>

  <p>“Üzgünüm ama hiç tipim değilsin Tom” dedi Selig.</p>

  <p>Nyquist boş boş güldü. “Komik çocuk. Bu binanın bir yerinde mahsur kalmış bir çift hanımefendi bulup onları küçük bir partiye davet edelim diyorum. Bu çatının altında bize uygun iki kız yok mudur sence?”</p>

  <p>“Bakabiliriz herhalde,” dedi Selig omuz silkerek. “Bourbon kaldı mı?”</p>

  <p>“Evet, ben getiririm,” dedi Nyquist.</p>

  <p>Şişeyi getirdi. Nyquist’in hareketlerinde tuhaf bir yavaşlık vardı hep, cıva ya da başka bir akışmaz sıvıdan oluşan yoğun ve dirençli bir atmosferde yürüyordu sanki. Selig onu acele ederken görmemişti hiç. Şişmanlığa kaçmayan irilikte, geniş omuzlu, kalın boyunlu bir adamdı; kare bir kafası, kısa kesilmiş sarı saçları, geniş kenarlı düz bir burnu ve rahat, masum bir gülümsemesi vardı. Alabildiğine Aryan’dı: Finlandiya’da büyüyüp on yaşında Amerika’ya nakledilmiş bir İskandinav, bir ihtimal İsveçli. Kolay fark edilmese de aksanından izler taşıyordu hala. Yirmi sekiz yaşındaydı ve o sıralar yirmi üçüne yeni basan Selig’e söylediğinden birkaç yıl daha yaşlıymış gibi görünüyordu. Takvimler 1958 Şubat’ını gösteriyordu ve Selig yetişkinler dünyasında tutunabileceği yönündeki kuruntudan hâlâ kurtulmamıştı. Başkan Eisenhower’dı, borsa ayvayı yemişti, ilk Amerikan uydusu yörüngedeki yerini almasına rağmen Sputnik bozgunuyla gelen duygusal çöküş insanların canını sıkmaya devam ediyordu ve kadın giyimde son moda çuval bolluğunda gömleklerdi. Selig Brooklyn Heighs’ta Pierrepont Sokağı’nda yaşıyordu ve haftanın çoğu günü saati üç dolara serbest editörlük yaptığı yayınevinin Beşinci Cadde’nin aşağındaki ofisine gidiyordu. Nyquist de Pierrepont Sokağı’nda, aynı binada oturuyordu. Dört kat yukarıda.</p>

  <p>Selig’in tanıdığı, aynı yeteneğe sahip tek kişi oydu. Ama asıl ilginci, bu yeteneğin Nyquist’te bir arıza yaratmamış olmasıydı. Yeteneğini kendi menfaatine, gözlerini yahut bacağını kullanır gibi gayet basit ve doğal bir şekilde, mazeretler bulup vicdan azapları çekmeden kullanıyordu. Selig’in şimdiye dek rastladığı insanlar arasında nevrozdan belki en uzak olanıydı. Mesleği avcılık sayılırdı, başkalarının zihinlerini yağmalayarak güzelinden vergisiz para kazanıyor, ama, bütün yırtıcı kedigiller gibi, sadece açken avlanıp asla keyif için saldırmıyordu. İhtiyacı olanı alıyor, onu bunları alabilmesi için en gerekli özelliklerle donatan takdiri ilahiyi kesinlikle sorgulamıyor, bununla birlikte zaten makul ölçülerdeki ihtiyaçlarından fazlasını da almıyordu. Düzenli bir işi yoktu, görünüşe göre hiç olmamıştı. Cüzdanını doldurmak istediğinde metroya binip on dakikada Wall Street’e giderek finans bölgesinin iç karartan kanyonlarını geziyor, fiyakalı toplantı salonlarına kapanmış finansçıların zihinlerini gönlünce didikliyordu. İstisnasız her gün piyasayı etkileyecek –şirket birleşmeleri, hisse bölünmeleri, maden keşifleri ya da lehte gelir kayıtları gibi– büyük bir gelişme peyda oluyordu ve Nyquist önemli ayrıntıları öğrenmede hiç zorluk çekmiyordu. Edindiği bilgilerini, onun güvenilir bir karaborsacı olduğunu muhtemel en talihli şekilde öğrenen on iki on üç özel yatırımcıya bol sıfırlı ama makul sayılabilecek fiyatlara çabucak satıveriyordu. 1950’lerin yükselen piyasasında üzerine şipşak servetler kurulan ve bir türlü açıklanamayan bilgi sızıntılarının çoğu Nyquist’in işiydi. Bu şekilde zevklerinden taviz vermeden rahat bir yaşam sürmesine yetecek kadar para kazanıyordu. Dairesi küçük ve hoştu –Naugahyde marka siyah döşemeler, Tiffany lambalar, Picasso duvar kağıtları, ağzına kadar dolu bir içki dolabı, Monteverdi’lerle Palestrina’ların, Bartok’larla Stravinsky’lerin pürüzsüzce akıp gittiği şahane bir müzik sistemi. Zevkli bir bekar hayatı yaşıyordu, sık sık dışarı çıkıyor, akşamları sırayla en sevdiği restoranları dolaşıyordu; gittiği restoranların hepsi de kuytu ve etnikti: Japon, Pakistan, Suriye, Yunan mutfakları. Arkadaş çevresi sınırlı olmakla birlikte seçkin insanlardan, çoğunlukla ressamlar, yazarlar, müzisyenler ve şairlerden oluşuyordu. Çok sayıda kadınla yatıp kalkıyordu, ama Selig’in onu nadiren aynı kadınla iki kez görmüştü.</p>

  <p>Selig gibi Nyquist de düşünce alabiliyor ama gönderemiyordu; bununla birlikte, kendi zihni deşildiği zaman fark ediyordu. Tanışmaları da böyle olmuştu. Selig binaya yeni taşınmıştı; en sevdiği hobisine dalmış, komşularıyla tanışmak için bilincini binanın katlarında gezdiriyordu. Etrafta fink atar, bir o kafaya bir bu kafaya girer ve kayda değer bir şey bulamazken birden geldi:</p>

  <p>– Nerede olduğunu söyle.</p>

  <p>Kendinden hoşnut, güçlü bir zihnin kenarında parıldayan berrak kelimeler dizisi. Cümle, açık seçik bir mesajın dolaysızlığıyla gelmişti. Ama Selig aktif bir aktarımın olmadığını anladı; kelimeleri orada öyle pasif bir şekilde beklerken bulmuştu. Hemen cevap verdi:</p>

  <p>– Pierrepont Sokağı 35 numara.</p>

  <p>– Hayır, onu biliyorum. Binanın neresindesin?</p>

  <p>– Dördüncü katta.</p>

  <p>– Ben sekizdeyim. Adın ne?</p>

  <p>– Selig.</p>

  <p>– Nyquist.</p>

  <p>Zihinsel temas inanılmaz yakın, inanılmaz yakındandı. Neredeyse cinsel bir şeydi; bir zihne değil de bir bedene yayılıyordu sanki ve Selig girdiği ruhun yankılanan erilliği karşısında afallamıştı. Başka bir erkekle bu kadar yakın olmanın nahoş bir yanı olduğunu hissediyordu. Ama geri çekilmedi. Karanlığın boşluğunda böyle hızlı bir sözlü etkileşim reddetmesi imkansız, nefis bir deneyimdi. Selig bir anlığına gücünün arttığını, diğer zihinlerden bilgi almanın yanı sıra kendi düşüncelerini onlara göndermeyi de öğrendiğini sandı. Ama yanıldığını biliyordu. Ne onun, ne de Nyquist’in bir şey gönderdiği vardı. Yaptıkları sadece birbirlerinin zihinlerinden bilgi almaktı. İkisi de bir diğerinin bulması için cümleler kurup bekliyordu ve bu da, durumsal dinamik açısından, mesaj göndermekle aynı şey değildi. İnce ve muhtemelen faydasız bir ayrımdı bu; zira alabildiğine açık iki alıcının beraberliğiyle telefon kadar güvenilir ve etkin bir gönder/al devresi çıkıyordu ortaya. İki zihnin araya hiçbir engelin giremediği gerçek evliliği. Selig çekine çekine Nyquist’in bilincinin alt katmanlarına inip mesajların yanı sıra adamın kişiliğini de yoklamaya başladı. Bu sırada kendi zihninin derinliklerindeki rahatsızlığın da belli belirsiz farkındaydı; muhtemelen Nyquist’in de aynı şeyi yaptığının işaretiydi bu. Uzun dakikalar boyunca karşılıklı zihin keşfine çıktılar, ilk dokunuşlarla birbirlerini tanıyan sevgililer gibi; gerçi Nyquist’in soğuk ve kayıtsız dokunuşunda bir sevecenlik yoktu. Selig yine de ürperdi; bir uçurumun kenarında gibi hissediyordu kendini. Nihayet o da Nyquist gibi nazikçe geri çekildi. Derken hattın diğer ucundan mesaj geldi:</p>

  <p>– Yukarı gel. Asansörden alırım seni.</p>

  <p>Selig’in beklediğinden daha iriyarıydı adam; mavi gözleri biraz itici, gülüşü hepten resmiydi. Mesafeli biri olduğu belliydi, ama soğuk değildi. Dairesine girdiler: yumuşak ışıklar, değişik bir müzik, gösterişsizliğiyle şık bir atmosfer. Nyquist’in içki ikramıyla birbirlerinin zihninden elden geldiğince uzak kalmaya çalışarak konuşmaya başladılar. Durgun bir görüşme denebilirdi aslında; ne içli duygular, ne de nihayet birleştikleri için dökülen gözyaşları. Nyquist samimi davranıyordu, Selig’in ortaya çıkmasından memnundu, ama kendi gibi bir ucubeyle karşılaşmanın heyecanıyla havalara uçuyor da değildi. Belki kendi gibi insanlarla daha önce de karşılaşmıştı. “Başkaları da var,” dedi Nyquist. “Sen Amerika’ya geldiğimden beri tanıştığım, dur bakayım, üç, dört, hah, beşincisin. Biri Chicago’da, biri San Francisco’da, biri Miami’de, öteki de Minneapolis’teydi. Evet, beşinci. İki kadın, üç erkek.”</p>

  <p>“Hâlâ görüşüyor musun onlarla?”</p>

  <p>“Hayır.”</p>

  <p>“Neden? Ne oldu?”</p>

  <p>“Dağıldık,” dedi Nyquist. “Ne bekliyordun ki? Kabile halinde mi yaşayacaktık? Konuştuk, zihnimizle oyunlar oynadık, birbirimizi tanıdık ve bir süre sonra sıkıldık işte. Galiba ikisi öldü sonra. Bana benzeyen insanlarla bir arada olmak gibi derdim yok. Kendimi bir kavmin üyesi gibi görmüyorum.”</p>

  <p>“Ben bugüne kadar hiç karşılaşmamıştım,” dedi Selig.</p>

  <p>“Önemli bir şey değil bu. Önemli olan senin kendi hayatın. Kaç yaşındaydın yapabildiğini fark ettiğinde?”</p>

  <p>“Bilmiyorum. Beş, altı belki. Sen?”</p>

  <p>“On bir yaşına kadar bunun özel bir yetenek olduğunu anlamadım. Herkesin böyle olduğunu sanıyordum. Amerika’ya gelip de insanların farklı bir dilde konuştuğunu duyunca beynimde sıradışı bir şeylerin döndüğünü anladım.”</p>

  <p>“Ne iş yapıyorsun?” diye sordu Selig.</p>

  <p>“Elimden geldiğince az çalışıyorum,” dedi Nyquist. Sırıtarak algılarını Selig’in zihnine fırlattı. Bir tür davet gibiydi gelen; Selig daveti kabul edip antenlerini içeri daldırdı. Karşısındakinin zihninde gezinerek Wall Street seferleriyle ilgili bilgileri aldı. Adamın dengeli, ritmik, obsesiflikten uzak hayatını bütünüyle görebiliyordu. Nyquist’in sakinliği, bütünlüğü, ruhunun netliği karşısında hayrete düşmüştü. Ne kadar duruydu ruhu! Hayat ona hiç hasar vermemişti sanki! Izdırapları neredeydi bu adamın? Yalnızlığını, korkularını, güvensizliklerini nereye saklıyordu? Nyquist geri çekilirken sordu sorusunu: “Niye kendine bu kadar acıyorsun?”</p>

  <p>“Öyle mi yapıyorum?”</p>

  <p>“Bütün kafan bununla dolu. Sorun ne Selig? İçine baktım ve sorunu değil, acıyı gördüm sadece.”</p>

  <p>“Sorun kendimi diğer insanlardan yalıtılmış hissetmem.”</p>

  <p>“Yalıtılmış mı? Sen mi? Sen insanların kafalarının içine girebiliyorsun. İnsan ırkının %99,999’unun yapamadığı bir şeyi yapabiliyorsun. Diğer insanlar anlaşmak için kelimelerle, benzetmelerle, semafor işaretleriyle cebelleşmek zorunda; oysa sen doğrudan anlamın özüne iniyorsun. Nasıl yalıtılmış, yalnız kalmış gibi davranırsın?”</p>

  <p>“Aldığım bilgiler bir işe yaramaz,” dedi Selig. “Onlara göre hareket edemem. İnsanların zihnini okuyamasam nasıl davranacaksam öyle davranıyorum.”</p>

  <p>“Neden?”</p>

  <p>“Çünkü bu röntgencilik. Dikizliyorum onları.”</p>

  <p>“Ve kendini suçlu hissediyorsun?”</p>

  <p>“Sen hissetmiyor musun?”</p>

  <p>“Bu yeteneği ben istemedim,” dedi Nyquist. “Kendiliğinden oldu. Mademki var, ben de kullanıyorum. Hoşuma gidiyor. Yaşadığım hayat hoşuma gidiyor. Sen neden sevmiyorsun kendini Selig?”</p>

  <p>“Sen söyle.”</p>

  <p>Ama Nyquist’in söyleyecek bir şeyi yoktu. Selig içkisini bitirince aşağı indi. Kendi dairesi gözüne öyle yabancı göründü ki içeri girince bir iki dakika bildik nesnelerin başında oyalandı: anne babasının fotoğrafı, ergenliğinden kalma aşk mektuplarından oluşan küçük koleksiyon, yıllar önce psikiyatrın verdiği plastik oyuncak. Nyquist’in varlığı zihninde vızıldamaya devam ediyordu –yaptığı ziyaretin kalıntısı, o kadar, yoksa Selig Nyquist’in kendisini eşelemediğinden emindi. Görüşmenin sonunda öyle sarsılmış, öyle içi karılmış hissediyordu ki, Nyquist’i bir daha asla görmeme ve hatta mümkün olduğunca çabuk bir şekilde Manhattan’a, Philadelphia’ya, Los Angeles’a ya da adamın kendisini didikleyemeyeceği herhangi bir yere taşınma kararı aldı. Bütün hayatı boyunca kendisiyle aynı yeteneğe sahip biriyle karşılaşmanın hasretini çekmişti, oysa şimdi kendini tehdit altında hissediyordu. Nyquist kendine fazla hakimdi, hayatının ipleri sımsıkı elindeydi ve bu durum insanı dehşete düşürüyordu. En azından Selig’i. Beni aşağılayacak, diye düşündü. Beni mahvedecek. Ama paniği yatıştı. İki gün sonra Nyquist uğrayıp dışarıda yemek yemeyi önerdi. Yakınlardaki bir Meksika restoranına gidip Carta Blanca’yla kafaları dağıttılar. Selig’e hâlâ Nyquist onunla oynuyor, dalga geçiyor, araya mesafe koyup merak uyandırmaya çalışıyor gibi geliyordu, ama bütün bunları o kadar hoş bir şekilde yapıyordu ki Selig hiç gücenmiyordu. Nyquist’in cazibesi karşı konulmaz türden, hayat karşısındaki gücüyse örnek almaya değerdi. Uzun zaman önce aynı travmalar diyarından geçmiş ve yara almadan çıkmış bir ağabey gibiydi Nyquist; şimdi Selig’i de kendi varlık durumunu kabullenmesi için ikna etmeye çalışıyordu. Nyquist’in tabiriyle, üstün-insan durumunu.</p>

  <p>Yakın arkadaş oldular. Haftada iki üç kez birlikte dışarı çıkıyor, birlikte yiyor, birlikte içiyorlardı. Selig kendisi gibi bir insanla arkadaşlık etmenin benzersiz yoğunlukta bir ilişki getireceğini hayal etmişti hep, ama öyle değildi; ilk haftalardan sonra özel durumlarını verili almaya, sahip oldukları yetenek üzerine nadiren konuşmaya başlamış, etraflarındaki yeteneksiz dünyaya karşı kurdukları ittifak için birbirlerini kutlamaya bile kalkışmamışlardı. Bazen kelimelerle, bazen de doğrudan zihin temasıyla iletişim kuruyorlardı; rahat, neşeli bir ilişkileri vardı, işler sadece Selig’in her zamanki kara düşüncelerine daldığı ve Nyquist onun egosantrikliğiyle dalga geçtiği zaman aksıyordu. Ama bu bile birlikte çok fazla vakit geçirdikleri için bütün gerilimlerin bir anda büyüdüğü kar fırtınası günlerine dek sorun olmamıştı.</p>

  <p>“Bardağını uzat,” dedi Nyquist.</p>

  <p>Kehribar rengi bourbonu bardağa döktü. Selig arkasına yaslanıp içkisine yudumlarken Nyquist kız aramaya koyuldu. Bu proje beş dakikasını aldı. Binayı tarayıp beşinci katta iki oda arkadaşı buldu. “Bir baksana,” dedi Selig’e. Selig Nyquist’in zihnine girdi. Nyquist kendini kızlardan birinin bilincine kenetlemiş, şehvetli, mahmur, cilveli bir kızın gözünden karşısındaki diğer kıza, uzun boylu sıska sarışına bakıyordu. Zihinsel imge iki kez kırıldığı halde gayet netti: Sarışının uzun bacaklı bir seksapeli, manken gibi bir duruşu vardı. “Bu benim,” dedi Nyquist. “Bak bakalım seninki hoşuna gidecek mi?” Sarışının zihnine atladı, Selig de peşinden. Evet, sarışın gerçekten de mankendi ve diğer kızdan daha zeki, daha soğuk, daha bencil ve tutkuluydu. Selig Nyquist aracılığıyla kızın zihninden pembe bir sabahlıkla kanepeye uzanmış oda arkadaşının imgesini aldı: kısa boylu, balıketli, kızıl saçlı, iri memeli, dolgun yüzlü bir kız. “Tamam,” dedi Selig, “Neden olmasın?” Nyquist kızların zihinlerini karıştırarak telefon numaralarını bulunca evlerini arayıp cazibesini konuşturdu. İçki içmeye geldiler. “Şu korkunç kar dursa artık,” dedi sarışın ürpererek. “Yoksa delireceğim!” Dördü birlikte caz tınıları eşliğinde epey içtiler; Mingus, MJQ, Chico Hamilton çalıyordu. Kızıl saçlı olanın tipi Selig’in beklediğinden iyiydi. Vücudu toplu ya da kalın değildi –imge iki kez kırılınca beraberinde bazı bozulmalar getiriyor olmalıydı– ama durmadan kıkırdıyordu ve Selig bu yüzden kızı biraz itici bulmaya başlamıştı. Yine de artık geri dönüş yoktu. Gecenin ilerleyen saatlerinde çiftlere ayrıldılar, Nyquist’le sarışın yatak odasında, Selig’le kızıl salonda. Selig nihayet yalnız kaldıklarında kıza salak salak sırıttı. Şapşal bir beklenti ve içini daraltan bir dehşet karışımı sergilediğini bildiği bu toy sırıtışı bastırmayı bir türlü öğrenememişti. “Merhaba,” dedi. Öpüştüler, elleri kızın göğüslerine gitti ve kız utanıp sıkılma bilmeyen bir iştahla Selig’in üstüne çıkıverdi. Selig’den birkaç yaş büyük görünüyordu; gerçi kadınların çoğu böyle görünüyordu ona. Kıyafetler yerlere atıldı. “Zayıf adamları severim,” dedi kız ve kıkırdayarak Selig’in zaten bir gıdım olan etini çimdikledi. Göğüsleri pembe kuşlar gibi ona doğru kalktı. Selig kızı bakirlere özgü o utangaç yoğunlukla okşuyordu. Arkadaşlık ettikleri aylar boyunca Nyquist kendi yatıp da gözden çıkardığı kadınları zaman zaman Selig’e paslasa da Selig biriyle sevişmeyeli haftalar olmuştu ve bu perhizin onu utanç verici bir faciaya sürükleyeceğinden korkuyordu. Yo, hayır: İçki, şevkini biraz olsun söndürmüştü; kendine hakim olup çabucak boşalmaktan korkmadan kızı enerjik ama ağırbaşlı bir şekilde düzmeye başladı.</p>

  <p>Kızılın orgazm olamayacak kadar sarhoş olduğunu anladığı sıralarda Selig kafatasında bir gıdıklanma hissetti. Nyquist zihnini eşeliyordu! Bu merak gösterisi, bu röntgencilik, genellikle kendi kendine yeten bağımsız bir insan olan Nyquist için tuhaf bir sapma gibiydi. Gözetlemek benim oyunum, diye düşündü Selig. Sevişirken gözetlenmekten o kadar rahatsız oldu ki penisi yumuşamaya başladı. Kendini zorlayıp yeniden sertleşti. Çok da önemi yok, dedi kendi kendine. Nyquist ahlaki değerlerden tamamıyla bağımsız, aklına eseni yapan, adaba edebe zerre saygısı olmayan biri; neden o zihnimi tarıyor diye rahatsız olacakmışım? Kendini toplayıp Nyquist’e ulaştı ve iade-i ziyarette bulundu. Nyquist Selig’i hoş karşılamıştı.</p>

  <p>– Nasıl gidiyor Davey?</p>

  <p>– Fena değil. İyi.</p>

  <p>– Buradaki epey ateşli bir parçaymış. Baksana.</p>

  <p>Selig Nyquist’in her şeye dışarıdan bakabilmesini, serinkanlı yansızlığını kıskandı. Adamın içinde ne utanç, ne suçluluk, ne de başka bir kaygı vardı. Üstelik teşhirci bir gururun ya da röntgenci bir azgınlığın da izi yoktu: Bu temaslar ona tamamıyla doğal geliyordu. Ama Selig kapalı gözlerle Nyquist’in sarışının üstünde arı gibi çalışmasını izler, onun da aynı şekilde kendisini izlediğini bilir ve paralel sevişmelerin yankılanan imgeleri zihinden zihne baş döndürücü bir şekilde geçerken hissettiği mide bulantısını engelleyemiyordu. Nyquist bir an durup Selig’in içindeki rahatsızlığı yakalayıp yalıttıktan sonra nazikçe dalga geçti. Bu işte gizli bir eşcinsellik olduğundan endişeleniyorsun, dedi Nyquist. Ama bence seni asıl korkutan şey temas, her türlü temastan korkuyorsun. Doğru mu? Yanlış, dedi Selig, ama okun hedefi vurduğunu hissetmişti. Beş dakika daha birbirlerinin zihinlerini izlemeye devam ettiler. Sonra Nyquist zamanın geldiğine karar verdi ve sinir sistemindeki şiddetli sarsıntılar Selig’i, orgazma yaklaşan insanlarda hep olduğu gibi, bilincinden dışarı attı. Kısa süre sonra, dingildeyen terli kızılı düzmekten sıkılan Selig de orgazmın kendini ele geçirmesine izin verip titrer ve bitkin bir halde koltuğa yığıldı.</p>

  <p>Yarım saat sonra Nyquist yanında kendi gibi çıplak sarışınla birlikte salona geldi. Kapıyı çalmaya tenezzül etmemesi kızılı biraz şaşırtmıştı, ama Selig kıza Nyquist’in onların da işinin bittiğini bildiğini açıklayamazdı. Nyquist müzik koydu. Selig’le kızıl bourbonla meşgul olur, Nyquist’le sarışın skoçu devirirken sessizce oturdular; şafak söküp kar hafiflemeye başlayınca Selig eşleri değiştirip ikinci raunda geçmeyi önerdi. “Olmaz,” dedi kızıl. “Ben bittim. Uyumak istiyorum. Belki başka zaman, tamam mı?” El yordamıyla kıyafetlerini aradı. Kapıda yalpalayıp sendeleyerek sarhoş bir veda ederken baklayı çıkardı ağzından. “Siz ikinizde bir tuhaflık var gibi geliyor bana çocuklar,” dedi. In vino veritas.<a id="k20" href="../Text/DiPNOTLAR.xhtml#a20"><sup>[20]</sup></a> “Bir ihtimal diyorum, siz ibne misiniz?”</p>
</body>
</html>