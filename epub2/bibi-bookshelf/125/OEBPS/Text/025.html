<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta http-equiv="Content-Type" content="application/xhtml+xml; charset=utf-8"/>
  <meta name="Generator" content="Atlantis Word Processor 1.6.5.7"/>
  <title></title>
  <link href="../Styles/igormrdn.css" type="text/css" rel="stylesheet"/>
</head>

<body>
  <h4><p class="p6"><span class="t1"><b>yirmi bir</b></span></p></h4>

  <p class="p7">Bunlar da David’in ateşten gömleğinin içinde kıvranıp durduğu ızdırap günleri. Yavaş yavaş, adım adım gidelim. Böyle daha az acı verir.</p>

  <p class="p11">Salı. Seçim günü. Kampanya yaygaraları aylardır pisletiyor havayı, nefes alınmıyor. Özgür dünya yeni süper liderini seçiyor. Çığırtkan seçim otobüsleri sloganlar öğürerek Brooklyn’in altını üstüne getiriyor. Yeni Başkanımız! Bütün Amerika’nın Başkanı! Oy verin! Oy verin! Ona oy verin! X’e oy verin! Y’ye oy verin! İçi boş sözler birbirine karışıp bulanıklaşıp dağılıyor. Cumhurdemokratlar. Demokcumhurcular. <i>Bum!</i> Neden oy vereyim? Oy vermeyeceğim. Ben oy vermem. Ben sistem adamı değilim. Bu döngünün parçası değilim. Oy vermek <i>onlara</i> göredir. Bir seferinde, sanıyorum 1968 sonbaharının sonlarıydı, Carnegie Hall’un önünde durmuş sokağın karşı tarafındaki kitapçıya gitmeyi düşünürken, 57. Sokak’ta trafik birden durmuş, kaldırımda Kadmos’un toprağa ektiği ejderha dişleri gibi düzinelerce polis bitivermiş, o anda doğudan gürül gürül gelen bir konvoy görünmüştü ki, o da ne?! Amerika Birleşik Devletleri’nin taze başkanı Richard M. Nixon simsiyah limuzininin içinde, toplanan kalabalığa neşeyle el sallıyordu. Nihayet, diye düşündüm, büyük fırsat. Başkanın zihnine bakıp devletin büyük sırlarına ortak olacağım, liderlerimizi sıradan fanilerden ayıran şeyin ne olduğunu keşfedeceğim. Zihnine baktım; gördüklerimi söylemeyeceğim; şimdiki aklımla tahmin edebileceğim şeyler olduğunu bilseniz yeter. O günden beri ne politikayla ne de politikacılarla bir alakam var. Bugün de sandıklardan uzakta, evimdeyim. Yeni Başkanı benim yardımım olmadan seçsinler.</p>

  <p class="p11">Çarşamba. Yahya Lumumba’nın yarısı bitmiş dönem ödevi ve diğer bu tip projelerle oyalanıyorum, her birine bir iki nafile satır. İşe yaramıyor. Judith arıyor. “Parti var. Davetlisin. Herkes orada olacak.”</p>

  <p>“Parti mi? Kim? Nerede? Neden? Ne zaman?”</p>

  <p>“Cumartesi gecesi. Columbia civarında. Ev sahibi Claude Guermantes. Tanıyor musun? Fransız edebiyatı profesörü.” Hayır, söylediği ad aslında Guermantes değil. Suçluyu korumak için adını değiştirdim. “Şu yeni, karizmatik profesörlerden biri. Genç, dinamik, yakışıklı, Simone de Beauvoir’ın, Genet’nin falan arkadaşı. Karl’la gidiyoruz. Daha bir sürü insan gelecek. Bu adam hep en ilginç insanları çağırır partilerine.”</p>

  <p>“Genet mi? Simone de Beuavoir mı? Onlar da orada olacak mı?”</p>

  <p>“Hayır, salak şey. Onlar olmayacak. Ama geldiğine pişman olmazsın. Claude’un partileri muhteşemdir. Harika insan kombinasyonları yapar.”</p>

  <p>“Bana biraz vampirmiş gibi geldi.”</p>

  <p>“Hayır, Duv. Aldığı gibi vermesini de bilir. Ayrıca seni davet etmemi özellikle istedi.”</p>

  <p>“Beni nereden tanıyormuş?”</p>

  <p>“Benden,” diyor. “Senden çok bahsettim. Tanışmaya can atıyor. ”</p>

  <p>“Partileri sevmem.”</p>

  <p>“Duv...”</p>

  <p>Sesindeki uyarı tonunu tanıyorum. Hiç tartışacak halim yok. “Peki,” diyorum iç çekerek. “Cumartesi gecesi. Adresi ver.” Neden bu kadar kolay eğilip bükülüyorum? Neden Judith’in beni oynatmasına izin veriyorum? Ona olan sevgimi böyle mi inşa edeceğim, böyle boyun eğerek, teslim olarak mı?</p>

  <p class="p11">Perşembe. Yahya Lumumba için iki paragraf yazıyorum sabaha karşı. Yazdığım şeye vereceği tepki konusunda endişeliyim. Tiksinebilir. Tabii eğer ödevi bitirebilirsem. Bitirmem gerek. Şimdiye kadar hiçbir ödevin teslim tarihini geçirmedim. Cesaret edemem. Akşama doğru 230. Sokak’taki kitapçıya yürüyorum, temiz hava almaya ihtiyacım var ve bir de, hep yaptığım gibi, üç gün önceki son ziyaretimden beri ilginç bir şeyler gelmiş mi diye bakınmak istiyorum. Kendimi tutamayıp birkaç kitap alıyorum yine; tanınmayan metafizik şairler üstüne bir antoloji, Updike’ın <i>Tavşan Dibe Vurdu</i> ve bazı Amazon kabilelerinin gelenekleriyle ilgili ağır, Levi-Strauss’çu bir antropolojik çalışma –eminim hayatta elime alıp okumam. Kasada yeni biri var: On dokuz yirmi yaşlarında, soluk tenli, sarışın, beyaz ipek bluzlu, kısa ekose şortlu, resmi gülüşlü bir kız. Boş bakışlı bir çekiciliği var. Bana ne cinsel ne de başka bir açıdan pek ilginç geliyor. Ona bu şekilde not verdiğim için kendimi ayıplarken –insana dair hiçbir şey bana yabancı olamaz– bir anlık dürtüyle, kızı sadece dış görünüşüyle yargılamış olmamak için, kitapların parasını öderken zihnine giriyorum. Tüneli kolayca kazıyor, ıvır zıvır katmanlarını geçip derinlere iniyor, hiçbir engelle karşılaşmadan asıl dalgaya varıyorum. Ah! Ne kadar ani, ne kadar yoğun bir birliktelik, ruh ruha! Kız pırıl pırıl parlıyor. Alev alev yanıyor. Öyle bir canlılık ve bütünlükle geliyor ki sersemliyorum, çok nadir yaşıyorum artık bu tip deneyimleri. Kız artık aptal, donuk bir vitrin mankeni değil. Bütünüyle, tastamam görüyorum onu, düşlerini, fantezilerini, hırslarını, aşklarını, coşkun hazlarını (önceki gecenin nefese nefese geçen sevişmesini ve sevişmeyi izleyen vicdan azabı ve utanç hissini), köpüren kaynayan fokurdayan bütün bir insan ruhunu görüyorum. Son altı ayda bu kalitede bir teması sadece bir kez, Low Kütüphanesi’nin merdivenlerinde Yahya Lumumba’yla yaşadım. Beynimi haşlayan, uyuşturan o korkunç deneyimi hatırlayınca içimde bir şey tetikleniyor ve yine aynı şey oluyor. Karanlık bir perde giriyor araya. Bağlantım kesiliyor. Kızın bilincinden kopuyorum. Sessizlik, zihnimdeki o dehşetli sessizlik sarıyor her yanımı. Öylece kalakalıyorum, alık alık bakıyorum, sersemlemiş, yine yalnız, yine korkmuş, titremeye başlayıp bozuk paralarımı yerlere saçıyorum ve kız endişelenerek, “Bayım? Bayım?” diyor bana o tatlı, flütsü, küçük kız sesiyle.</p>

  <p class="p11">Cuma. Yüksek ateş ve ağrılarla uyanıyorum. Psikosomatik sıtma nöbetlerinden biri olduğuna şüphe yok. Kızgın, küskün zihin, savunmasız bedeni acımasızca kırbaçlıyor. Soğuktan tir tir titremeleri sıcak terler, sıcak terleri soğuktan tir tir titremeler takip ediyor. Saframı kusuyorum. Kendimi kof hissediyorum. Kafam saman dolu sanki. Heyhat! Çalışamıyorum. Lumumbaesk satırlar karalayıp kağıtları buruşturup atıyorum. Köpek gibi hastayım. Neyse ki artık şu aptal partiye gitmemek için iyi bir mazeretim var. Tanınmayan metafizik şairleri okuyorum. Bazıları gayet de tanınıyor. Traheme, Crashaw, William Cartwright. Traheme’ye bir örnek:</p>

  <p class="p11">Yozlaşmanın nefret ettiği saf tabii Güçler</p>

  <p class="p14">Pürüzsüz bir Cam</p>

  <p class="p14">Yahut cilalanmış lekesiz bir Pirinç gibi</p>

  <p>Kendilerini Nesnelerin imgelerine teslim ettiler:</p>

  <p class="p14">Belirdiklerinde ilahi izlenimler</p>

  <p>Varlığıma hızla işlediler</p>

  <p class="p14">Ve ateşlendi Ruhum.</p>

  <p>Nesne değil, Işıktır Cenneti yaratan:</p>

  <p class="p14">Bu aydınlık Görüntü.</p>

  <p>Başkalarının değil,</p>

  <p class="p14">Onu büsbütün görenlerindir</p>

  <p class="p15">Mutluluk.<a id="k35" href="../Text/DiPNOTLAR.xhtml#a35"><sup>[35]</sup></a></p>

  <p class="p11">Bundan sonra tekrar kustum. Eleştirinin dışa vurumu şeklinde yorumlanmasın lütfen. Bir süre daha iyi hissettim. Judith’i aramalıyım. Tavuk suyuna çorba yapsın bana. Oy, veh. Veh is mir.<a id="k36" href="../Text/DiPNOTLAR.xhtml#a36"><sup>[36]</sup></a></p>

  <p class="p11">Cumartesi. Tavuk suyuna çorbadan yardım almadan iyileşip partiye gitmeye karar veriyorum. Veh is mir, fazlasıyla. Hatırla, hatırla, Kasım’ın altısını hatırla.<a id="k37" href="../Text/DiPNOTLAR.xhtml#a37"><sup>[37]</sup></a> David Judith’in onu mağarasından çıkarmasına neden izin verdi? Şehir merkezine doğru sonu gelmez bir metro yolculuğu; hafta sonu içkileriyle dolu zenciler Manhattan’ın olağan toplu taşıma macerasına ayrı bir heyecan katıyor. Nihayet bildik Columbia durağı. Claude Guermentes’in oturduğu Riverside Yolu 112. Sokak’taki eski ve devasa apartmana doğru titreye titreye, zira buz gibi havaya göre ince giyinmişim, birkaç blok yürüyorum. Kapının önünde duraksıyorum. Hudson boyunca esen keskin ve soğuk rüzgar bütün kötücüllüğüyle üstüme üstüme gelip New Jersey’den toz toprak taşıyor. Ölü yapraklar fırıl fırıl dönüyor parkta. İçeride maun renkli bir kapı görevlisi şüpheli gözlerle süzüyor beni. “Profesör Guermantes’e gelmiştim,” diyorum. Başparmağıyla yukarıyı gösteriyor. “Yedinci kat, 7-G.” Elini sallayarak beni asansöre gönderiyor. Geç kaldım; saat neredeyse on. Yorgun bitkin Otis’le<a id="k38" href="../Text/DiPNOTLAR.xhtml#a38"><sup>[38]</sup></a> yukarı, gacır gucur gacır gucur... Asansörün kapısı açılıyor, koridordaki ipek baskı Guermantes’in inine giden yolu belli ediyor. Gerçi yolu bulmak için o baskılara gerek yok. Soldan gelen yüksek desibelli uğultu aksiyonun ne tarafta olduğunu gösteriyor zaten. Zili çalıyorum. Bekle. Açan yok. Yeniden çalıyorum. Beni duyamayacakları kadar gürültülü içerisi. Ah, sadece almakla kalmayıp gönderebilseydim de keşke düşünceleri! Gelişimi gök gürültüsü gibi duyururdum o zaman. Hah! Evet! Kapı açılıyor. Kısa koyu renk saçlı bir kız, lisans öğrencisi tipli, üstünde küçük göğüslerini açıkta bırakan turuncu bir sari var. Çıplaklık a la mode. Kız neşeyle dişlerini gösteriyor. “Gel, gel, gel!”</p>

  <p>İzdiham. Hepsi yetmişlerin civcivli tarzında giyinmiş, sekiz on kişilik gruplar halinde birbirlerine derin entellikler bağıran seksen, doksan, yüz kişi. Elinde kokteyl bardağı olmayanlar ot döndürüyor, bir ritüel gibi tıslayarak aldıkları nefesi bol öksürükten sonra tutkuyla veriyorlar. Daha montumu bile çıkarmadan biri ağzıma süslü, fildişi başlıklı bir pipo sokuveriyor. “Süper mal,” diyor adam. “Şam’dan yeni geldi. Hadi dostum, tüttürsene!” Zoraki bir nefes çekip etkisini hemen hissediyorum. Gözlerimi kırpıyorum. “İşte bu!” diye bağırıyor velinimetim. “Adamın zihnini bir anda dumanlandırıyor, ha?” Bu izdihamda kenevir olmasa da dumanlanırdı benim zihnim, aşırı girdi yüklemesi yeter de artar bile. Gücüm bu gece makul yükseklikte bir yoğunlukla işliyor, sadece zihinleri çok ayırt edemiyorum. Üst üste binip çorbaya dönen sinyaller alıyorum istemeden, birbirine giren düşüncelerin kaosu. Hepsi bulanık. Pipo ve adam kayboluyor, duvarları yerden tavana kadar tıkış tıkış kitap dolu karman çorman bir odaya doğru uçmuş bir halde, sendeleye sendeleye yürüyorum. Judith ilişiyor gözüme, aynı anda o da beni görüyor ve doğrudan bir temasla zihninden sızan her şey üstüme geliyor, önce capcanlı, sonra duygusala bağlanıp sönükleşiyor: <i>kardeş, acı, sevgi, korku, ortak anılar, bağışlayıcılık, unutmak, nefret, düşmanlık, hımkım, ney, zzzhhh, mmm. Kardeş. Sevgi. Nefret. Zzzhhh.</i></p>

  <p>“Duv!” diye sesleniyor. “Buradayım Duvid!”</p>

  <p class="p11">Judith seksi görünüyor bu gece. Uzun ve kıvrak vücudu mor, satensi bir giysiyle kaplı, boğazlı giysi tenini ikinci bir deri gibi sarıp göğüslerini, göğüs uçlarının minik tümseklerini ve kalçaları arasındaki yarığı iyice belli ediyor. Koynunda yassı, karmaşık oymalı, altın kenarlı bir yeşim taşı parlıyor; açık bıraktığı saçları şahane bir şekilde dağılıyor yüzünün çevresinde. Judith’in güzelliğinden gurur duyuyorum. Yanında iki adam var, etkileyici görünüyor ikisi de. Biri Dr. Karl F. Silvestri, <i>Termoregülasyon Fizyolojisi Üzerine Çalışmalar</i>’ın yazarı. Tipi bir iki hafta önce Judith’in evindeyken zihninden aldığım imgeye epey yakın, ama tahmin ettiğimden daha yaşlı bir adam, en az elli beşinde, belki altmış vardır. Ayrıca daha iriyarı, boyu bir doksan beş civarı. Adamın iri, cüsseli vücudunun Judith’in sırım gibi incecik vücudunun üstüne çıkıp ezmesini kafamda canlandırmaya çalışıyorum. Olmuyor. Kırmızı yanakları, kendinden memnun, vurdumduymaz bir yüz ifadesi ve zeki bakan sevecen gözleri var. Judith’e yaklaşımında bir amcalık seziyorum, hatta babalık. Jude’un ondan neden etkilendiğini anlıyorum: Zavallı, ezik Paul Selig’in asla olamadığı güçlü baba figürü o. Judith’in diğer yanında Profesör Claude Guermentes olduğunu tahmin ettiğim adam duruyor; hızlı bir sondaja girişip tahminimi doğruluyorum. Adamın zihni cıva gibi kıpır kıpır; ışıl ışıl bir havuz. Aynı anda üç dört dilde birden düşünüyor. Taşkın enerjisi tek dokunuşta pestilimi çıkarıyor. Kırklarında, boyu bir seksen civarı, vücudu kaslı, atletik; saman rengi şık saçlarına barok bukleler yapılmış ve kısa keçisakalı kusursuz bir şekilde kesilmiş. Kıyafetleri tarz olarak öyle ileri düzey ki modadan bihaber bir insan olarak tasvir için gerekli kelime dağarcığından yoksunum. Kısaca şöyle: kaba dokunmuş yeşil ve altın rengi kumaştan (keten? muslin?) bir tür manto, kıpkırmızı bir kuşak, parlak saten pantolon, kenarları katlanmış sivri burunlu ortaçağ botları. Şık, züppe giyimi ve yapmacık tavırları eşcinsel olabileceğini akla getirse de güçlü bir heteroseksüellik aurası yayıyor, ayrıca Judith’in duruşundan ve adama bakışından bir ara birlikte olduklarını kestiriyorum. Belki hâlâ öyledirler. Bunu öğrenmek için zihinlerine bakmaya çekiniyorum. Judith’in mahremine yaptığım baskınlar henüz atlatamadığımız iltihaplı bir mesele.</p>

  <p>“Seni ağabeyim David’le tanıştırayım,” diyor Judith.</p>

  <p>Silvestri’nin gözleri parlıyor. “Sizin hakkınızda çok şey duydum Bay Selig.”</p>

  <p>“Öyle mi?” (<i>Benim ucube bir ağabeyim var Karl. İnanmazsın ama insanların zihinlerini okuyabiliyor! Düşüncelerin onun için radyo yayını kadar net</i>.) Judith hakkımdaki gerçeğin ne kadarını anlattı acaba? Adama sonda atıp öğrenmeye çalışacağım. “Bana David diyin lütfen. Siz de Dr. Silvestri’siniz, değil mi?”</p>

  <p>“Evet. Ama Karl’ı tercih ederim, siz de bana Karl diyin lütfen.”</p>

  <p>“Jude sizden çok bahsetti,” diyorum. Şimdi sondaja devam et. Pis, azalan güçlerim; parazitli, puslu, anlaşılmaz düşünce kırıntıları alıyorum sadece. Zihni içeri girmeme izin vermiyor. Başım zonklamaya başlıyor. “Judith iki kitabınızı gösterdi bana. Keşke ben de anlasaydım bu tip şeyleri.”</p>

  <p>Mağrur Silvestri hoşnut bir şekilde kıkırdıyor. Bu sırada Judith beni Guermantes’le tanıştırmaya girişiyor. Guermantes benimle tanıştığına memnun olduğuna dair bir şeyler mırıldanıyor. Yanaklarımı ya da belki ellerimi öpse şaşırmayacağım neredeyse. Sesi yumuşak, kedi mırıltısı gibi. Aksanı var, ama Fransız değil. Tuhaf bir aksan, bir karışım, Franko-İtalik belki, ya da Franko- Hispanik. En azından onu bu halimle bile sondajlayabiliyorum; Silvestri’ninkinden daha uçucu olan zihni niyeyse kapsama alanıma giriyor. Bir yandan hava durumu ve seçimler hakkında basmakalıp laflar ederken adamın içine kayıp etrafa bakınıyorum. Aman Tanrım! Bu da ne! Yeniden doğmuş Kazanova! Yürüyen, sürünen, maskülen, feminen, nötr, her şeyle yatmış bu adam! Buna kolay erişimli kız kardeşim Judith de dahil tabii; titizlikle düzenlenmiş yüzey anılarına göre en son beş saat önce tam bu odada girmiş içine. Menisi kardeşimin içinde pıhtılaşıyor şimdi. Judith’in onunla yatarken hiç orgazm olmamasından belli belirsiz bir rahatsızlık duyuyor; kusursuz tekniğinde bir arıza gibi görüyor bunu. Ayrıca gayet medeni bir şekilde, gece sona ermeden önce beni de becerme olasılığı üzerine tahminlerde bulunuyor. Üzgünüm Profesör, Selig koleksiyonunuza eklenmeyeceğim. Hoş bir tavırla derecelerimi soruyor. “Bir tane var sadece,” diyorum. “56’da aldığım lisans derecesi. İngiliz Edebiyatı üzerine yüksek lisans yapmayı çok düşündüm ama bir türlü vakit bulamadım.” Guermantes Rimbaud, Verlain, Mallarme, Baudelaire, Lautréamont ve bütün o hastalıklı tayfa üzerine dersler veriyor ve öğrettikleriyle ruhen de özdeşleşiyor. Sınıfı bacaklarını onun için memnuniyetle ayıran, ona hayran Barnard kızlarıyla dolu; gerçi Rimbaud moduna geçtiği zamanlarda ara sıra dinç Columbia erkeklerini düzmeyi de ihmal etmiyor profesör. Benimle konuşurken hem şefkatli hem de sahiplenici bir tavırla Judith’in kürek kemiklerini okşuyor. Dr. Silvestri fark etmemiş gibi görünüyor, ya da umursamıyormuş gibi. “Kız kardeşiniz,” diye mırıldıyor, “harika bir kadın, orijinal, muhteşem bir kadın –tam bir karakter, Mösyo Selig, tam bir karakter.” Züppe Fransızlara yakışır bir iltifat. Profesörün zihnine tekrar girip küskün, şehvetli, genç bir dul ve yaşam gücünün ete kemiğe büründüğü Fransız bir entelektüelle ilgili roman yazdığım ve bundan milyonlar kazanmayı beklediğini öğreniyorum. Adam beni büyülüyor: Öyle arsız, öyle üçkâğıtçı, öyle çıkarcı ve bütün bu aşikar arızalara rağmen öyle çekici ki. Bana kokteyller, içkiler, brendiler, ot, haşhaş, kokain, canım ne çekerse onu teklif ediyor. Bunalıyorum. Rom alma bahanesiyle adamın yanından sıvışıp biraz rahatlıyorum.</p>

  <p>İçkilerin durduğu masada bir kız geliyor yanıma. Guermantes’in öğrencilerinden biri, yaşı yirmiden fazla değil. Kalın telli, lüle lüle siyah saçlar; basık burun; yırtıcı, zeki gözler; dolgun dudaklar Güzel değil, ama bir şekilde ilginç. Belli ki ben de onun ilgisini çekiyorum, çünkü, “Benimle eve gitmek ister misin?” diye soruyor sırıtarak.</p>

  <p>“Daha yeni geldim.”</p>

  <p>“Sonra. Sonra. Sikişmesi zevkli birine benziyorsun.”</p>

  <p>“Bunu tanıştığın herkese söyler misin?”</p>

  <p>“Daha tanışmadık bile,” diye hatamı düzeltiyor. “Ama hayır, herkese söylemem. Yine de epey bir kişiye söylüyorum sayılır. Ne olmuş? Artık kızlar da ilk adımı atabiliyor. Üstelik, bu yıl artık yıl. Sen şair misin?”</p>

  <p>“Pek sayılmaz.”</p>

  <p>“Şaire benziyorsun. Eminim hassas bir tipsindir ve çok acı çekiyorsundur.” Çoktandır kurduğum aptal fantezim gözlerimin önünde gerçek oluyor. Kızın göz kenarları kırmızı. Kafası epey dumanlı. Siyah kazağından kekremsi ter kokuları yükseliyor. Bacakları gövdesine göre fazla kısa, kalçaları fazla geniş, göğüsleri fazla okkalı. Muhtemelen bel soğukluğu var. Benimle dalga mı geçiyor? <i>Eminim hassas bir tipsindir ve çok acı çekiyorsundur. Şair misin</i>? Zihnini deşmeye çalışıyorum, ama nafile; bitkinlik zihnimi komple kapatmış durumda, ayrıca parti izdihamının kolektif çığlıkları bütün bireysel çıktıları bastırıyor. “Adın ne?” diye soruyor kız.</p>

  <p>“David Selig.”</p>

  <p>“Lisa Holstein. Barnard’da son sınıfta...”</p>

  <p>“<i>Holstein</i> mı?” Soyadı beni tetikliyor. Kitty Kitty, Kitty! “Öyle mi dedin, Holstein mı?”</p>

  <p>“Evet, Holstein, inek esprileri yapacaksan kendine sakla lütfen.”</p>

  <p>“Kitty adında bir kız kardeşin var mı? Catherine, sanırım asıl adı. Kitty Holstein. Otuz beş yaşlarında. Ablan, belki kuzenin...”</p>

  <p>“Hayır. Öyle birini hiç duymadım. Tanıyor musun?”</p>

  <p>“Tanıyordum,” diyorum. “Kitty Holstein.” İçkimi alıp uzaklaşıyorum.</p>

  <p>“Hey,” diye bağırıyor arkamdan. “Şaka yaptığımı mı sandın? Bu gece benimle eve gitmek istiyor musun istemiyor musun?”</p>

  <p class="p11">Karşıma siyah, devasa bir kütle çıkıyor. Uçsuz bucaksız Afro nimbusu, dehşet verici bir orman yüzü. Üzerindeki giysi çarpışan renklerde bir güneş motifi. O mu, burada mı? Of, Tanrım. En görmemem gereken insan. Bitmemiş dönem ödevini düşünüyorum suçlulukla, masama tünemiş beni bekleyen ezik, kambur, paçoz hilkat garibesini. Ne işi var bu çocuğun burada? Claude Guermantes Yahya Lumumba’yı kendi yörüngesine çekmeyi nasıl becermiş? Gecenin siyahi kontenjanını dolduruyordur belki. Ya da ev sahibinin entelektüel çok yönlülüğünü, eklektik kodamanlığını vurgulamak adına çağrılmış spor dünyası delegesidir. Lumumba tepemde dikilmiş ters ters bakıyor, abanozdan yapılmış bir Zeus heykelini andıran ölçüsüz boyu ve soğuk gözleriyle inceliyor beni. Muhteşem bir siyahi kadın girmiş koluna, bir tanrıça, bir titan, boyu bir seksenden fazla, teni cilalı oniks, gözleri deniz feneri gibi. Muhteşem bir çift. Güzellikleriyle hepimizi eziyorlar. Sonunda konuşuyor Lumumba. “Seni tanıyorum adamım. Seni bir yerden tanıyorum.”</p>

  <p>“Selig. David Selig.</p>

  <p>“Tanıdık geliyor. Nereden?”</p>

  <p>“Aiskhylos, Sophokles ve Euripides’ten.”</p>

  <p>“Hassiktir?” Apışıp kalıyor. Duruyor sonra. Sırıtıyor. “Tabii ya, doğru. Siktiğimin dönem ödevi. Nasıl gidiyor ödev adamım?”</p>

  <p>“Gidiyor işte.”</p>

  <p>“Çarşambaya hazır, di mi? Çarşamba gününe lazım.”</p>

  <p>“Hazır olacak Bay Lumumba.” <i>Elimden geleni yapıyorum sahip.</i></p>

  <p>“Olsa iyi edersin, yavrum. Sana güveniyorum.”</p>

  <p>“ ... Tom Nyquist...”</p>

  <p>Adı, parti gevezeliğinin beyaz uğultusundan kopup tüylerimi ürperterek birdenbire düşüveriyor önüme. Tembel kasım rüzgarına kapılmış ölü bir yaprak gibi dumanlı havada asılı kalıyor bir süre. Kimin ağzından çıktı Tom Nyquist’in adı? Onun adını anan kim? Hoş bir bariton sesi, üç dört metreden uzakta değil. Sesin sahibi olabilecek insanları tarıyorum. Her taraf adam. Sen mi? Sen mi? Sen mi? Anlamanın hiçbir yolu yok. Hayır, bir yolu var. Kelimeler yüksek sesle söylendikten sonra söyleyenin zihninde kısa bir süre yankılanırlar. (Duyanların zihninde de yankılanırlar ama tonu farklıdır.) Kaypak yeteneğimi göreve çağırıyor, bütün gücümü kullanarak antenlerimi etraftaki bilinçlere girmeye zorlayıp yankı avına çıkıyorum. Harcadığım çaba öldüresiye büyük. Girdiğim kafatasları katı, kemikli kubbeler ve kubbelerin o küçük çatlaklarına pörsük, çelimsiz sondalarımı sokmakta zorlanıyorum. Ama giriyorum nihayet. Doğru yankıyı arıyorum. <i>Tom Nyquist? Tom Nyquist?</i> Kimin ağzından çıktı onun adı? Sen mi? Sen mi? Ah. İşte orada. Yankı neredeyse sönmüş, sadece mağaranın ucunda boşluktan gelen, belli belirsiz bir çınlama. Komik sarı sakalları püsküle benzeyen, uzun boylu, etli butlu bir adam.</p>

  <p>“Affedersiniz,” diyorum. “İstemeden kulak misafiri oldum, sanırım çok eski bir arkadaşımın adını andınız...”</p>

  <p>“Ya?”</p>

  <p>“Gelip sormasam içim rahat etmeyecekti. Adı Tom Nyquist. Eskiden çok yakındık Eğer nerede olduğunu, ne yaptığını biliyorsanız...”</p>

  <p>“Tom Nyquist mi?”</p>

  <p>“Evet. Biraz önce ondan bahsettiğinize eminim.”</p>

  <p>Şaşkın bir gülümseme. “Sanırım bir hata olmuş. Ben o isimde kimseyi tanımıyorum. Jim? Fred? Siz yardımcı olabilecek misiniz?”</p>

  <p>“Ama öyle duyduğuma eminim...” Yankı. Mağaradaki <i>bum.</i> Yanıldım mı? Yakın mesafeden karşımdakinin zihnine girip Nyquist’e dair herhangi bir bilgi bulmak için klasör sisteminde avlanmaya çalışıyorum. Ama gücümü toplayamıyorum. Ciddi ciddi tartışıyorlar. Nyquist? Nyquist? Nyquist diye birinden bahsedildiğini duyan oldu mu?</p>

  <p>Derken biri aniden bağırıyor: “John Leibnitz!”</p>

  <p>“Evet,” diyor tombul olanı mutlulukla. “Belki ondan bahsettiğimi duymuşsundur. Bir iki dakika önce John Leibnitz hakkında konuşuyordum. Ortak bir arkadaşımız. Bu curcunada Nyquist dediğimi sanmış olabilirsin.”</p>

  <p>Leibnitz. Nyquist. Leibnitz. Nyquist. <i>Bum. Bum.</i> “Gayet mümkün,” diye katılıyorum. “Kesin öyle oldu. Aptal kafam.”John Leibnitz. “Rahatsız ettiğim için özür dilerim.”</p>

  <p class="p11">Guemıantes kırıta kırıta dirseğimle oynayarak, “Önümüzdeki günlerde dersimi dinlemeye gel mutlaka,” diyor. “Bu çarşamba öğleden sonra Rimbaud’yla Verlaine’e başlayacağım. Altı dersin ilki. Sen de gel. Çarşambaya kampüste olacaksın, değil mi?”</p>

  <p>Çarşamba Yahya Lumumba’nın Yunan trajedicilerle ilgili dönem ödevini teslim etmem gereken gün. Evet, kampüste olacağım. Olsam iyi ederim. Ama Guermantes bunu nereden biliyor? Bir şekilde zihnime mi giriyor? Ya onda da güç varsa? Evet, apaçığım ona karşı, her şeyi biliyor, zavallı, patetik sırrımı, kaybımın her gün biraz daha arttığını biliyor ve orada durmuş, ben çuvalladığım, kendisi ise benim hiç olmadığım kadar keskin olduğu için bana üstünlük taslıyor. Sonra hızlı bir paranoya patlaması: Belki yeteneği bununla sınırlı değildir, belki bir tür telepatik sülüktür bu adam, belki kurutuyordur beni, benim gücümü zihnimden emip kendininkine ekliyordur. Belki 1974’ten beri sinsi sinsi boşaltıyordur içimi.</p>

  <p>Bu işe yaramaz saçmalıkları silkip atıyorum aklımdan. “Çarşamba günü o civarda olmayı planlıyorum, evet. Uğrarım belki.”</p>

  <p>Hayatta yapacağım en son şey Claude Guermantes’in Rimbaud ve Verlaine dersini dinlemek. Eğer gücü varsa da gitsin piposunu koyup içsin!</p>

  <p>“Gelirsen çok sevinirim,” diyor bana. İyice yanaşıyor. Androjen Akdeniz sıcaklığı Amerikalı erkekler arasındaki yerleşik mesafe kodlarını kafasına göre bozmasına izin veriyor. Saç toniği, tıraş losyonu, deodorant ve başka parfümler kokuyor. İyi bari: Bütün duyularım birden zayıflamıyor. “Kardeşin,” diye mırlıyor. “Harikulade bir kadın! Nasıl seviyorum onu bir bilsen! Senden çok bahsediyor.”</p>

  <p>“Öyle mi?”</p>

  <p>“Tabii, hem de büyük bir sevgiyle. Ve büyük bir suçluluk duygusuyla. Anlaşılan uzun yıllar boyunca küs kalmışsınız.”</p>

  <p>“Artık bitti. Dost olmayı öğreniyoruz nihayet.”</p>

  <p>“İkiniz için de ne harika bir gelişme.” Küçük bir göz hareketiyle Karl’ı işaret ediyor. “Şu doktor. Ona göre değil. Fazla yaşlı, fazla duruk. Çoğu erkek ellisinden sonra büyüme kapasitesini kaybeder. Bu da altı aya kalmadan kardeşinin canını ölesiye sıkacaktır.”</p>

  <p>“Belki de Jude’un can sıkıntısına ihtiyacı vardır,” diye cevap veriyorum. “Heyecanlı bir hayatı oldu hep ama onu mutlu etmedi bu.”</p>

  <p>“Kimsenin can sıkıntısına ihtiyacı olamaz,” diyip göz kırpıyor Guermantes.</p>

  <p class="p11">“Karl’la ben önümüzdeki hafta seni yemeğe bekliyoruz Duv. Üçümüzün konuşması gereken çok şey var.”</p>

  <p>“Bakarız Jude. Önümüzdeki haftayla ilgili hiçbir şeyden emin değilim henüz. Ararım seni.”</p>

  <p class="p11">Lisa Holstein. John Leibnitz. Galiba bir içkiye daha ihtiyacım var.</p>

  <p class="p11">Pazar. Feci şekilde akşamdan kalmayım. Haşhaş, rom, şarap, ot, kim bilir daha neler. Bir de üstüne gecenin ikisinde biri burnuma amil nitrit dayadı. Ağzına sıçtığımın boktan partisi. Hiç gitmemeliydim. Başım, başım, başım. Daktilo nerede? Biraz iş bitirmeliyim. O halde başlayalım:</p>

  <p class="p16">Böylelikle bu üç trajedi yazarının aynı hikâyeye yaklaşımlarındaki metotların farklılığını görüyoruz. Aiskhylos’un ilgilendiği esas nokta tanrıların insafsız usullerinin ve suçun teolojik içerimleri: Orestes, Apollon’un annesini katletmesi yönündeki emri ile kendi annesinin katili olma korkusu arasında ikiye bölünmüştür ve bunun sonucunda delirir. Euripides ise karakter yaratımı üzerinde durur ve daha az alegorik bir</p>

  <p class="p11">Hiçbir halta benzemiyor. Sonraya sakla.</p>

  <p>Kulaklarımın arasındaki sessizlik. Yankılanan kara boşluk. Bugün hiçbir şey yok, hiçbir şey. Belki tamamen gitmiştir artık. Karşı dairedeki Hispaniklerin yaygaralarını bile alamıyorum. Nisan en zalim aydır, ölü zihinden soğanlar gövertir.<a id="k39" href="../Text/DiPNOTLAR.xhtml#a39"><sup>[39]</sup></a> Canlı bir Eliot şiiriyim ben. Sayfadaki kelimelere dönüşüyorum giderek. Burada oturup kendime acısam mı? Hayır. Hayır. Hayır. Hayır. Savaşacağım. Gücümü geri getirmek için ruhani egzersizler yapmalıyım. Dizlerinin üstüne çök Selig. Başını eğ. Konsantre ol. Kendini hassas bir düşünce iğnesine, ince bir telepatik lazer ışınına dönüştür, bu odadan tatlı yıldız Betelgeuse yakınlarına kadar uzanan. Oldu mu? Güzel. Evreni delip geçen, keskin saf mental ışın. Tut onu. Sıkı tut. Dağılmak yok dostum. Güzel. Şimdi yukarı. Yakup’un merdivenini tırmanıyoruz. Astral seyahate çıkıyoruz Duvid. Yukarı, yukarı ve uzağa! Tavandan yukarı yüksel, çatıdan, atmosferden, iyonosferden, stratosferden, bilmemnesferden yukarı. Dışarı. Yıldızlararası boş uzaya. Ah karanlık karanlık karanlık. Ve soğuktur duyu ve kayıptır eylem dürtüsü.<a id="k40" href="../Text/DiPNOTLAR.xhtml#a40"><sup>[40]</sup></a> Hayır, kes şunu! Sadece pozitif düşüncelere izin var bu gezide. Yüksel! Yüksel! Betelgeuse IX’da yaşayan küçük yeşil adamlara doğru. Zihinlerine eriş Selig. Temas kur. Temas... kur. Yüksel, seni Yahudi dölü! Neden yükselmiyorsun? <i>Yüksel!</i></p>

  <p>Eee?</p>

  <p>Hiçbir şey. <i>Nothing. Nada. Niente.</i> Hiç. <i>Nulla. Nicht.</i></p>

  <p>Dünyaya yuvarlanıyorum geri. Sessiz cenazeye. Peki, madem istediğin bu, vazgeç. Dinlen biraz. Dinlen ve sonra dua et Selig. Dua et.</p>

  <p class="p11">Pazartesi. Ayıldım. Beynim yeniden açık. Muhteşem bir yaratıcılık patlamasıyla <i>Aiskhylos, Sophokles ve Euripides’te ‘Elektra’ Teması</i>’nı tepeden tırnağa baştan yazıyor, tamamıyla değiştirip yeniden dillendiriyor, fikirleri netleştirip güçlendirirken bir yandan da son moda laubali zenci tonunu kanımca mükemmel bir şekilde yakalıyorum. Son kelimeleri bağlarken telefon çalıyor. İyi zamanlama; kendimi sosyalliğe hazır hissediyorum. Kim arıyor? Judith mi? Hayır. Arayan Lisa Holstein. “Partiden sonra beni eve götürmeye söz vermiştin,” diyor mahzun bir sesle, suçlarcasına. “Ne yaptın, ha, sıvıştın mı?”</p>

  <p>“Numaramı nereden buldun?”</p>

  <p>“Claude’dan. Profesör Guermantes’ten yani.” Şu parlak şeytan. Her şeyi biliyor. “Baksana, ne yapıyorsun şimdi?”</p>

  <p>“Duş almayı düşünüyordum. Bütün sabah çalıştım ve leş gibi kokuyorum.”</p>

  <p>“Ne iş yapıyorsun?”</p>

  <p>“Columbia öğrencileri için dönem ödevi yazıyorum.”</p>

  <p>Kısa bir süre düşünüyor bunu. “Tuhaf bir kafadasın adamım. Ciddi soruyorum: Ne iş yapıyorsun?”</p>

  <p>“Dedim ya, Columbia öğrencileri için dönem ödevi yazıyorum.”</p>

  <p>Uzun bir hazım sessizliği. Sonra, “Tamam. Bu hoşuma gidebilir. Öğrencilere dönem ödevi yazıyorsun. Bak Dave, git duşunu al. Brooklyn 110. Sokak’tan senin mekâna metroyla ne kadar sürer?” diyor.</p>

  <p>“Hemen binersen kırk dakika, belki.”</p>

  <p>“Müthiş. Bir saate görüşürüz o zaman.” <i>Çat.</i></p>

  <p>Omuz silkiyorum. Deli kaltak Bana Dave dedi. Kimse bana Dave demez. Soyunup duşa giriyorum, acele etmeden uzun uzun sabunlanmaya. Sonra Dave Selig nadiren yaşadığı bir rahatlamayla yatağına sere serpe uzanarak, bu sabah yaptığı işleri gözden geçirip sonuçtan memnun kalıyor. Lumumba’nın da memnun kalacağım umalım. Bir Updike kitabı alıyorum elime. Dördüncü sayfaya geçtiğimde telefon bir daha çalıyor. Lisa: 225. Sokak’taki perondaymış, evime nasıl geleceğini soruyor. Bu iş şaka olmaktan çıktı. Niye inatla peşime takıldı? Peki, tamam, oyununu bozmayacağım. Yolu tarif ediyorum. On dakika sonra kapı çalıyor. Üstünde cumartesi gecesi de giydiği terli, siyah, kalın kazağı ve dar kotuyla Lisa. Karakterine pek yakıştıramadığım şekilde utangaç utangaç gülümsüyor. “Selam,” diyor. İçeri geçip keyfine bakıyor. “Seni ilk gördüğümde sezgilerim bana, <i>Bu adamda farklı bir şey var. Onunla takıl,</i> dedi. Eğer şu hayatta öğrendiğim bir şey varsa o da sezgilere kulak vermek gerektiği. Kendimi akışa bırakırım ben, Dave, hep akışa bırakırım kendimi.” Kazağı şimdiden çıktı. Göğüsleri iri ve yuvarlak, uçları küçük, neredeyse seçilmiyor. Aralarındaki derin vadiye bir Yahudi yıldızı tünemiş. Kız odada dolanıp kitaplarımı, albümlerimi, fotoğraflarımı inceliyor. “Madem buraya kadar geldim, söyle bakalım,” diyor. “Sende özel bir şey var mı?”</p>

  <p>“Bir zamanlar vardı.”</p>

  <p>“Neydi?”</p>

  <p>“Onu da kendin bul,” diyorum ve bütün gücümü toplayarak zihnimi onunkine bindiriyorum. Vahşi bir cephe taarruzu bu, tecavüz, gerçek bir beyin sikişi. Tabii onun hiçbir şeyden haberi yok. “Gerçekten olağanüstü bir yeteneğim vardı eskiden. Büyük kısmı azalıp yok oldu, ama bazen geri geliyor ve aslını istersen o yeteneği şu an senin üzerinde kullanıyorum. “Dehşetmiş,” diyor ve kotunu indiriyor. Külotu yok. Otuzundan önce şişmanlayacak. Basenleri kalın, göbeği çıkmış. Kasıklarındaki kıllar tuhaf şekilde sık ve yaygın, üçgenden çok elmas şeklinde, kasıklarını geçip arkadan kalçasına uzan siyah bir elmas. Poposunda derin gamzeler var. Etini incelerken bir yandan hunharca yağmalıyorum zihnini, hiçbir mahremi affetmiyor, sürdüğü müddetçe temasın tadını çıkarıyorum. Kibar olmak zorunda değilim. Ona hiçbir şey borçlu değilim: Kendini üstüme atan o. Önce Kitty’yi tanımadığı konusunda yalan söyleyip söylemediğini kontrol ediyorum. Doğruymuş: Kitty’yle bir akrabalığı yok. Anlamsız bir soyadı benzerliği, hepsi bu. “Şair olduğuna eminim Dave,” diyor vücutlarımız birbirine dolanır ve dağınık yatağa düşerken. “Bu da bir sezgi. Şu anda dönem ödevi yazıp dursan bile asıl olayın şiir, değil mi?” Ellerimi göğüslerinde ve karnında gezdiriyorum. Teninden keskin bir koku geliyor. Bahse girerim üç dört gündür yıkanmamış. Ziyanı yok. Göğüs uçları esrarengiz bir şekilde çıkıveriyor, pembe minik sert yumrular. Kız kıvranmaya başlıyor. Agoraları talan eden Gotlar gibi yağmalıyorum zihnini. Sonuna kadar açık; bu beklenmedik canlanmanın keyfini çıkarıyorum. Otobiyografisi kendi kendine toplanıyor benim için. Cambridge’te doğmuş. Yirmi yaşında. Baba profesör. Anne profesör. Küçük bir erkek kardeşi var. Kendisi de erkek Fatma’ymış çocukken. Kızamık, suçiçeği, kızıl hastalığı. On bir yaşında ergenlik. On iki yaşında bekâretini kaybetmiş. On altısında kürtaj. Pek çok lezbiyen macera. Fransız dekadan şairlere tutkun. Asit, meskalin, psilosibin, kokain, hattâ bir nefes de beyaz. Bu sonuncusunu Guermantes vermiş. Guermantes ayrıca kızı beş ya da altı kez yatağa atmış. Anıları epey canlı. Zihni bana istemediğim kadar Guermantes gösteriyor. Adamın aleti etkileyici boyutlarda. Lisa kendine sert, agresif bir benlik biçmeyi becermiş, kendi ruhunun kaptanı, kaderinin efendisi vesaire. Ama altta yatanlar tam tersi tabii ki, deli gibi korkuyor her şeyden. Fena bir çocuk değil. Zihnine böyle bodoslama daldığım, mahremiyetine sıfır saygı gösterdiğim için kendimi biraz suçlu hissediyorum. Ama benim de ihtiyaçlarım var. Ben kızı sinsice deşmeye devam ederken o vücudumda aşağılara iniyor. Biri bunu bana en son ne zaman yaptı hatırlamıyorum. En son ne zaman biriyle yattığımı bile hatırlamıyorum, son zamanlarda işler iyi gitmiyor. Kız usta bir saksocu. Karşılık vermek isterdim ama içimden gelmiyor; bazen biraz müşkülpesent olurum, kız da pek duş alan bir tip değil. Her neyse; o kısmı bu dünyanın Guermanteslerine bırakalım. Yatıp kızın beynine bakmaya ve ağzının verdiği hediyeyi kabul etmeye devam ediyorum. Canlı, iktidarlı, erkeksi hissediyorum kendimi; aynı anda iki girdiden, hem beyinden hem kasıktan zevk almamın ne mahzuru var? Zihninden çıkmadan ağzından çıkıyorum ve bacaklarını ayırıp sıkı, dar ağızlı limanının derinlerine kayıyorum. Damızlık Selig. Aygır Selig. “Oooh,” diyor kız dizlerini bükerek. “Oooh.” Ve iki sırtlı canavarı oynamaya başlıyoruz. Geri-beslenimle beslenip kızın zevk tepkilerinden faydalanıyor, böylece kendi aldığım zevki de ikiye katlıyorum; her giriş, çarpanlarına ayrılıp leziz bir şekilde katlanıp duran bir zevk getiriyor bana. Ama sonra tuhaf bir şey oluyor. Kızın orgazmla yakından uzaktan alakası olmamasına rağmen, öyle olsa zihinsel temasımızın bozulacağını zaten biliyorum, zihninden gelen yayın düzensiz, belli belirsiz bir hal alıyor, sinyalden çok gürültü gibi. İmgeler parazit sesler eşliğinde bozuluyor. Gelenler çarpıtılmış ve uzak; bilincinden kopmamak için çabalıyorum ama işe yaramıyor, işe yaramıyor, kız zihnimden kayıyor, her an biraz daha uzaklaşıyor ve sonunda hiçbir bağlantı kalmıyor. Ve o kopuş anında penisim yumuşayıp kızın içinden çıkıyor. Kız ne olduğunu anlayamıyor, şaşkınlık içinde. “Ne oldu?” diye soruyor. Anlatmam imkânsız. Haftalar önce Judith’in zihinsel güçlerimi kaybedişimi iktidarsızlık metaforu gibi görüp görmediğimi sorduğunu hatırlıyorum. Bazen, demiştim. Ve şimdi burada, ilk kez, metafor gerçeğe karışıyor; iki başarısızlık iç içe geçiyor. David Selig hem oradan hem buradan iktidarsız. Zavallı David. “Dikkatim dağıldı galiba,” diyorum. Ama kızın da kendi yetenekleri var; yarım saat boyunca parmakları, dudakları, dili, saçı, göğüsleriyle çalışıyor üstümde, hiçbiriyle bir şey kaldıramıyor bende, hattâ amaca yönelikliğinin sıkıcılığı iştahımı daha da kapatıyor. “Anlamıyorum,” diyor. “Çok iyi gidiyordun. Bende mi bir sorun var?” Rahatlatıyorum onu. Sen harikaydın, bebek. Bazen olur böyle şeyler. “Biraz dinlenelim, belki canlanırım yine,” diyorum. Dinleniyoruz. Yan yana; soyut dokunuşlarla tenini okşuyorum, arada deneme kabilinden bir iki sondaj çabası. Telepatik düzeyde hiçbir kıpırtı yok. Hiç kıpırtı yok. Mezar sessizliği. Bu kadar mı, son mu bu, hemen şimdi burada mı? Böyle mi tükenecekti? Ben de artık hepiniz gibiyim şimdi. Kelimelerle yetinmeye mahkum. “Aklıma bir şey geldi,” diyor. “Birlikte duş alalım. Erkekleri hareketlendiriyor bazen.” Buna itiraz etmiyorum, en azından bu şekilde kızın daha iyi kokacağı kesin. Banyoya yollanıyoruz. Canlandırıcı soğuk su sağanakları.</p>

  <p>Başarı. Sabunlu elinin özenli çalışmaları beni diriltiyor.</p>

  <p>Yatağa atlıyoruz. Sertliğimi kaybetmeden kızın üstüne çıkıp giriyorum. Nefes nefes nefes, inle inle inle. Zihinsel kulvarda tık yok. Kız birden küçük, komik bir kasılmaya kapılıyor, yoğun ama hızlı, benim fışkırmam da takip ediyor onu. Seksimiz buraya kadarmış. Tatmin olmanın rahatlığıyla kıvrılıp yatıyoruz birlikte. Zihnine girmeyi deniyorum yine. Sıfır. Sı-fır. Gitti mi hepten? Galiba bu kez gerçekten gitti. Bugün burada tarihi bir olaya şahit oldunuz genç hanım. Harikulade bir duyu ötesi gücün yok oluşu. Ardında bıraktığı bir ben, hepsi hepsi fani bir kabuk. Heyhat.</p>

  <p>“Şiirlerini okumayı çok isterim Dave,” diyor kız.</p>

  <p class="p11">Pazar akşamı, saat yedi buçuk civarı. Lisa en sonunda gitti. Yemek için dışarı çıkıyorum, yakınlardaki bir pizzacıya. Gayet sakinim. Başıma gelen şeyi henüz idrak edemedim. Bu kadar kolay kabullenmem ne tuhaf. Ama biliyorum, her an üstüme binip beni ezebilir bu gerçek, tuzla buz edebilir; o zaman ağlayacağım, bağırıp çağıracağım, kafamı duvarlara vuracağım. Ama şimdilik şaşırtıcı şekilde sakinim. Acayip bir post-mortem hissi, kendimden çok yaşamışım, kendi cenazemi görmüşüm gibi. Bir de rahatlama hissi: Belirsizlik sona erdi, süreç kendini tamamladı, ölüm gerçekleşti ve ben sağ kurtuldum. Tabii bu ruh halinin uzun süreceğini sanmıyorum. Varlığım açısından hayati bir şeyi kaybettim ve tez zamanda patlayacağından şüphe duymadığım ızdırap, acı ve umutsuzluğu bekliyorum şimdi.</p>

  <p>Ama öyle görünüyor ki yasımı ertelemeliyim. Bitti sandığım şey henüz bitmemiş. Pizzacıya girdiğimde tezgahın ardında bekleyen adam beni soğuk ve donuk New York gülümsemesiyle içeri buyur ederken, yağlı yüzünün ardından talep etmeden aldığım şey şu oluyor: <i>Hah, sürekli ekstra ançüez isteyen ibne de geldi.</i></p>

  <p>Net bir şekilde okuyorum onu. Demek daha ölmemiş! Ölmüş sayılmaz. Sadece biraz dinleniyormuş. Saklanıyormuş meğer.</p>

  <p class="p11">Salı. Acı bir soğuk; havada zerre nemin olmadığı, güneş ışığının bile bıçak gibi delip geçtiği berbat güz sonu günlerinden biri. Yarın teslim etmek üzere iki dönem ödevi daha bitiriyorum. Updike okuyorum. Öğle yemeğinden sonra Judith arıyor. Onun her zamanki akşam yemeği daveti. Benim her zamanki muğlak cevabım.</p>

  <p>“Karl’a ne diyorsun?”</p>

  <p>“Çok sağlam adam.”</p>

  <p>“Onunla evlenmemi istiyor.”</p>

  <p>“Sen ne diyorsun?”</p>

  <p>“Daha çok erken. Onu doğru dürüst tanımıyorum bile Duv. Hoşlanıyorum, hattâ feci şekilde hayranlık duyuyorum ama sevip sevmediğimden emin değilim.”</p>

  <p>“O halde acele etme,” diyorum. Pembe dizilerden fırlama tereddütlerinden bunalıyorum. Sonucu bilecek kadar yaşını başını almış insanların neden evlendiğini hiç anlamam zaten. Neden aşkın sözleşmeye ihtiyacı olsun? Neden kendinizi devletin pençelerine bırakıp üzerinizde daha fazla güç sahibi olmasına izin veresiniz? Neden sırf malınızı mülkünüzü didiklesin diye avukatlar çağırasınız? Evlilik toy, güvensiz ve cahil insanlar içindir. Bu tip kurumların iç yüzünü görebilen bizlerin yasal baskılar olmadan birlikte yaşamaktan hoşnut olması gerekir, öyle değil mi Toni? Ha? “Üstelik,” diyorum, “eğer onunla evlenirsen muhtemelen Guermantes’le görüşmeyi bırakmanı isteyecektir. Bunun hoşuna gideceğini sanmıyorum.”</p>

  <p>“Benle Claude meselesini biliyorsun yani?”</p>

  <p>“Tabii ki.”</p>

  <p>“Her zaman her şeyi bilirsin zaten.”</p>

  <p>“Çok belliydi Jude.”</p>

  <p>“Gücünün zayıfladığını sanıyordum.”</p>

  <p>“Öyle, öyle, hem de her zamankinden daha büyük bir hızla zayıflıyor, ama belliydi. Çıplak gözle de anlaşılıyordu.”</p>

  <p>“Peki peki. Nasıl bir adam sence?”</p>

  <p>“Ölüm gibi. Adam katil.”</p>

  <p>“Onu yanlış anlamışsın Duv.”</p>

  <p>“Beynine girdim. Gördüm onu Jude. İnsan değil o. İnsanlarla oyuncak gibi oynuyor.”</p>

  <p>“Sesinin tonunu bir duysan şu anda Duv: Ne bu düşmanlık, bu düpedüz kıskançlık...”</p>

  <p>“<i>Kıskançlık</i> mı? Bir de ensestim yani?”</p>

  <p>“Hep öyleydin,” diyor. “Neyse, geçelim onu. Claude’la tanışmak hoşuna gider sanmıştım.”</p>

  <p>“Gitti zaten. Büyüleyici bir adam. Ama kobra yılanları da büyüleyici mesela.”</p>

  <p>“Of, bi siktir git Duv”</p>

  <p>“Ondan hoşlanmış taklidi yapmamı mı tercih ederdin?”</p>

  <p>“İyilik falan istemiyorum senden.” Eski soğuk, buz Judith.</p>

  <p>“Karl ne diyor Guermantes için?”</p>

  <p>Duraksıyor. Sonunda, “Hiç hoşlanmıyor,” diyor. “Karl çok muhafazakardır. Senin gibi.”</p>

  <p>“Benim gibi mi?”</p>

  <p>“Tabii ki, sen de fazla düz bir adamsın Duv! Sofunun tekisin! Bütün boktan hayatım boyunca bana ahlak vaazları verip durdun. İlk kez biriyle yattığım zaman da tepeme dikilip parmağını sallamıştın, hatırlamıyor musun?”</p>

  <p>“Karl neden sevmiyor Guermantes’i?”</p>

  <p>“Bilmiyorum. Claude’un kötü niyetli, tekinsiz bir tip olduğunu düşünüyor. İnsanları sömürdüğünü.” Sesi birden düzleşip donuklaşıyor. “Belki sırf kıskandığından öyle diyordur. Claude’la hâlâ yattığımı biliyor. Of, Tanrım, Duv, neden yine kavga etmeye başladık? Sadece konuşamaz mıyız?”</p>

  <p>“Kavga eden, sesini yükselten ben değilim.”</p>

  <p>“Bana meydan okuyorsun. Hep yapıyorsun bunu. Önce röntgencilik yapıyorsun, sonra da meydan okuyup beni aşağılıyorsun.”</p>

  <p>“Eski alışkanlıkları kırmak zor Jude. Ama bak gerçekten kızgın değilim sana.”</p>

  <p>“Öyle kendini beğenmiş geliyor ki sesin!”</p>

  <p>“Ben kızgın değilim. Sen kızgınsın. Karl’la benim arkadaşın Claude hakkında hemfikir olduğumuzu anlayınca sinirlendin. İnsanlar duymak istemedikleri bir şey söylendiğinde sinirlenirler. Dinle Jude. Ne istiyorsan onu yap. Eğer olayın Guermantes’se devam et.”</p>

  <p>“Bilmiyorum. Hiç bilmiyorum.” Beklenmedik bir geri adım. “Belki onunla ilişkimde gerçekten de hastalıklı bir yan var.” İnsafsız özgüveni bir anda yerle bir oluyor. Bu kardeşimin en harika özelliği: Her iki dakikada bir farklı bir Judith çıkıyor karşınıza. Şimdi yumuşayıp buzlarını çözerken sesi kendinden hiç emin değil. Çok kısa bir süre içinde ilgi ve endişelerini dış dünyaya, kendi sıkıntılarından uzağa, bana yöneltecek. “Gelecek hafta yemeğe gelir misin? Seninle vakit geçirmeyi çok istiyoruz.”</p>

  <p>“Bakarız.”</p>

  <p>“Senin için endişeleniyorum Duv.” Evet, şimdi başlıyor. “Cumartesi gecesi çok feci görünüyordun.”</p>

  <p>“Zor şeyler yaşıyorum son zamanlarda. Ama üstesinden geleceğim.” Kendim hakkında konuşmak istemiyorum. Onun merhametini de istemiyorum, çünkü o beni teselli etikten sonra ben onu teselli etmek zorunda kalacağım. “Bak, yakında ararım seni, tamam mı?”</p>

  <p>“Hâlâ çok acı çekiyor musun Duv?”</p>

  <p>“Alışıyorum. Olanları kabulleniyorum. Yani iyi olacağım. Arayı soğutma Jude. Karl’a selamlar.” Ve Claude’a, diye ekliyorum ahizeyi yerine koyarken.</p>

  <p class="p11">Çarşamba sabahı. Son başyapıtlarımı teslim etmek üzere şehre. Hava dünden bile daha soğuk, daha berrak, güneş daha parlak, daha uzak. Ne kadar kuru görünüyor dünya. Nem oranı yüzde eksi on altı falan herhalde. Eskiden böyle havalarda algı netliğim müthiş olurdu. Oysa metroyla Columbia’ya gittiğim süre boyunca hemen hemen hiçbir şey alamadım, sadece bulanık düşünce kırıntıları ve cırlamalar, ele gelir bir şey yok. Artık herhangi bir günde gücümün yerinde olup olmayacağını bilemeyeceğim demek ki ve bu da izin günlerinden biri. Öngörülemez. İşte böylesin, seninle konuşuyorum kafamın içindeki: Sağın solun belli olmuyor diyorum. Rastgele debeleniyorsun ölüm sancılarında. Neyse, her zamanki yerime gidip müşterilerimi bekliyorum. Geliyorlar, ne için geldilerse benden onu alıyor, avucuma yeşilleri sayıyorlar. David Selig, lisans ırkının velinimeti. Dev ve siyah bir sekoya ağacı gibi Butler Kütüphanesi’nden bu yana gelen Yahya Lumumba’yı görüyorum. İyi de neden titriyorum? Soğuktan, değil mi? Kışın ayak sesleri, yılın ölüm mevsimi. Basketbol yıldızı yaklaşırken etrafa el sallıyor, başıyla selam veriyor, sırıtıyor; herkes onu tanıyor, herkes ona sesleniyor. Lumumba’nın şöhretinde benim de payım varmış gibi hissediyorum. Sezon başladığında maçlarına giderim belki.</p>

  <p>“Ödev hazır mı adamım?”</p>

  <p>“İşte burada.” Kâğıt yığının arasından çıkarıyorum. “Aiskhylos, Sophokles ve Euripides. Altı sayfa. Yirmi bir dolar eder, önceden verdiğin beşi çıkarırsak borcun on altı dolar.”</p>

  <p>“Bekle adamım.” Merdivenlerde yanıma oturuyor. “Önce bu siki okumam gerek, ha? Okumazsam doğru dürüst bir iş yaptığını nereden bileyim?”</p>

  <p>Okurken onu izliyorum. Niyeyse okurken dudaklarını kımıldatmasını, bilmediği kelimeler görüp duraksamasını bekliyorum, ama hayır, gözleri hızlı hızlı geçiyor satırları. Dudaklarını kemiriyor. Sayfaları gittikçe hızlanarak çeviriyor. Sonunda yüzüme bakıyor ve gözlerinde ölüm var.</p>

  <p>“Bu bok gibi, adamım,” diyor. “Yani hepsi bombok bunun. Nasıl bir üçkâğıt peşindesin?”</p>

  <p>“B+ alacağını garanti ediyorum. Ödemeyi notlar verilene kadar yapmayabilirsin. B+’dan düşük bir not alacak olursan da...”</p>

  <p>“Hayır, beni dinle. Notlardan bahseden kim? Bu boktan ödevi hocaya veremem ben. Bak, yaptığın şeyin yarısı boş laf, yarısı da direk bir kitaptan kopyalanmış. Ne bu biliyor musun? Deli zırvası. Profesör herif okuyacak bunu, bana bakacak, Lumumba diyecek, sen beni ne sanıyorsun? Enayi miyim ben Lumumba? Bu saçmalığı sen yazmadın, diyecek. Tek kelimesine bile inanmıyorsun eminim, diyecek.” Öfkeyle ayağa kalkıyor. “Dur bakalım, şu ödevin birazını okuyayım sana. Bana ne verdiğini gör.” Sayfalara göz gezdirirken kaşlarını çatıyor, yere tükürüyor, başını iki yana sallıyor. “Hayır, niye okuyayım? Sen ne yazdığın bilmiyor musun sanki? Olay ne biliyor musun, sen dalga geçiyorsun benimle. Aptal zenciye oyun oynuyorsun adamım.”</p>

  <p>“Sen yazmışsın gibi görünsün diye...”</p>

  <p>“Geç bunları. Kimin kafasını sikiyorsun sen? Europaydes’le ilgili boktan Yahudi saçmalıkları uyduruyorsun, sonra da bunları kendim yazmışım gibi verince başımın belaya gireceğini umuyorsun.”</p>

  <p>“Bu doğru değil. Ödevini elimden geldiğince iyi yazmaya çalıştım ve az ter dökmediğim kanaatindeyim. Kendi dönem ödevini yazdırmak için adam tutarsan belli bir...”</p>

  <p>“Ne kadar vaktini aldı bu? On beş dakika mı?”</p>

  <p>“Sekiz saat, belki on,” diyorum. “Bence sen ne yapmaya çalışıyorsun biliyor musun Lumumba? Ters ırkçılık çekiyorsun bana. Yahudi osu, Yahudi busu. Eğer Yahudilere bu kadar gıcık oluyorsan neden ödevini bir zenciye yazdırmadın? Neden kendin yazmadın? Dürüst bir iş çıkardım sana ve yaptığım işin boktan Yahudi saçmalığı diye aşağılanması hoşuma gitmiyor. Ayrıca bu ödevi verirsen geçer not alacağın da kesin, kuvvetle ihtimal en az B+ alacaksın.”</p>

  <p>“Ben sana olacağı söyleyeyim, kıçıma tekmeyi yiyeceğim.”</p>

  <p>“Yo, hayır. Belki demek istediğim şeyleri tam anlamadın. İzin ver açıklamaya çalışayım. Şu ödevi bir dakikalığına alıp sana birkaç yeri okuyayım, belki daha net bir şekilde...” Ayağa kalıp ödeve uzanıyorum, ama Yahya Lumumba sırıtarak kağıtları yukarı kaldırıyor. Almam için merdiven gerek. Zıplamanın da manası yok. “Hadi, lanet olsun, oyun oynama benimle! Ver şunu!” diye patlıyorum, o ise küçük bir bilek hareketi yapıyor ve altı sayfa kağıt rüzgara kapılarak yol boyunca doğuya doğru süzülmeye başlıyor. Ölerek arkalarından bakıyorum. Yumruklarımı sıkıyorum; içimde şaşırtıcı öfke patlamaları. “Bunu yapmayacaktın,” diyorum. “Çöp gibi atmayacaktın onları.”</p>

  <p>“Bana beş papel borcun var dostum.”</p>

  <p>“Dur bakalım. Ben yapmam gereken işi yaptım ve...”</p>

  <p>“Eğer ödev güzel olmazsa para almadığını söylemiştin. E ödev de bok gibiydi. Ödeme yok. Beş kâğıdı geri ver.”</p>

  <p>“Adilik yapıyorsun Lumumba. Beni kazıklamaya çalışıyorsun.”</p>

  <p>“Kim kimi kazıklamaya çalışıyor? Hem para iadesi şartını ortaya atan kim? Ben mi? Hayır, sen! Ayrıca ben ne yapacağım ödev işini şimdi? Yaz tatilinde ödevle uğraşmak zorunda kalacağım ve bu senin suçun. Bu yüzden beni takıma bile almayabilirler. O zaman ne olacak? Ha? Ha? Bak dostum, feci şekilde midemi bulandırıyorsun. Bana beşliği geri ver.”</p>

  <p>Para iadesi konusunda ciddi mi? Tam anlamıyorum. Beş doları geri verme fikri beni tiksindiriyor ve tek derdim para kaybedecek olmam değil. Keşke aklını okuyabilseydim ama o düzeyde hiçbir şey alamıyorum çocuktan; tamamıyla tıkanmış durumdayım. Blöf yapacağım. “Ne bu, ters yüz olmuş kölelik mi? İşi yaptım. Reddetmek için öne sürdüğün saçma sapan sebepler umurumda değil. Beşlik bende kalacak. En azından o bende kalacak.”</p>

  <p>“Parayı ver adamım.”</p>

  <p>“Cehenneme kadar yolun var.”</p>

  <p>Yürümeye başlıyorum. Beni tutup –uzanmak için tamamen açılan kolunun boyu benim bacağım kadar var– kendine çekiyor. Sarsmaya başlıyor. Dişlerim birbirine çarpıyor. Her zamankinden daha geniş sırıtıyor ağzı ama gözleri iblis gözü gibi. Yumruklarımı sallıyorum ama kol mesafesinden ona değemiyorum bile. Bağırmaya başlıyorum. İnsanlar toplanıyor. Birden okul takımının montunu giymiş üç dört adam sarıyor etrafımızı, hepsi siyah, hepsi çam yarması gibi, ama Lumumba kadar değil. Takım arkadaşları. Gülüşüp bağrışıyor, tepiniyorlar. Onların gözünde oyuncak gibi bir şeyim ben. “Hey, dostum, bu adam seni rahatsız mı ediyor?” diye soruyor içlerinden biri. “Yardım lazım mı Yahya?” diye bağırıyor öteki. “Bu beyaz bok sana yamuk mu yapıyor?” diye sesleniyor üçüncüsü. Birlikte bir halka oluşturuyorlar ve Lumumba beni solundaki adama doğru itiyor. Adam beni yakalayıp çemberin ortasına fırlatıyor. Fırıl fırıl dönüyorum, yalpalıyorum, tökezliyorum, düşmeme izin vermiyorlar. Bir daha, bir daha, oradan oraya. Dudağımda bir dirsek patlıyor. Kanın tadını alıyorum. Biri tokat atıyor ve başım geri düşüyor. Kaburgalarıma saplanan parmaklar. Ciddi şekilde hırpalanacağımı, bu ızbandutların beni feci pataklayacağını anlıyorum. Benim olduğunu güç bela anladığım bir ses Lumumba’ya parasını geri vermeyi teklif ediyor ama kimse fark etmiyor. Beni aralarında döndürmeye devam ediyorlar. Artık tokat yok, kaburgalarıma giren parmaklar da yok, yumruklar var. Kampüs polisi nerede? İmdat! İmdat! Yetişin aynasızlar! Ama kimse gelmiyor. Nefes alamıyorum. Dizlerimin üstüne çöküp yere kapanmak istiyorum. Bağırıyorlar bana, ırkçı lakaplar, neredeyse hiçbirini anlamadığım kelimeler, muhtemelen geçen hafta uydurdukları kanka jargonu; ne dediklerini bilmiyorum ama nefreti her hecede hissediyorum. İmdat! İmdat! Deli gibi dönüyor dünya. Basket toplarının hisleri olsa kendilerini nasıl hissederlerdi biliyorum artık. Sürekli bir oraya bir buraya çarpma, darbe alma hali, sonu gelmeyen hareketin bulanıklığı. Lütfen, biri yardım etsin, lütfen durdurun onları. Göğsümdeki acı; göğüs kemiğimin gerisinde kızgın bir metal yığını. Hiçbir şey göremiyorum. Hissedebiliyorum sadece. Ayaklarım nerede? Nihayet düşüyorum. Bak ne kadar hızlı geliyor merdivenler üstüme. Taşın soğuk öpücüğü yanaklarımı eziyor. Belki çoktan kaybettim bilincimi; nereden bileyim? En azından bir avuntum var. Bundan daha dibe düşemem.</p>
</body>
</html>