<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/era.css" rel="stylesheet" type="text/css" />
</head>

<body>
  <p class="bolum_no">ÖNSÖZ</p>

  <p class="baslik">KARANLIK RÜZGAR</p>

  <p>&nbsp;</p>

  <p>Rüzgar bir anda ortaya çıkmıştı.</p>

  <p>Bir gürzün kıyamet habercisi darbelerinin yankısıyla birlikte başlamıştı, alev alev yanan bir savaş ve kor halindeki ölümün dövüldüğü bir demirci ocağının kızgınlığını taşıyordu. Kayıp bir diyarın yüreğinden, olmuş olan ile olmaya çalışanın arasındaki tuhaf bir yerden doğmuştu. Güneyden, yılanların dimdik yürüyüp, kadim bir dili konuştukları zamandan esiyordu. Kızgındı ve kadim, kötücül bir ağır koku taşıyor, çoktan unutulmuş kehanetlerle çınlıyordu. Rüzgar ani bir öfkeyle dönüp, bir yön alıyormuşçasına o hiçlikten sıyrıldı ve kuzeye doğru esmeye başladı.</p>

  <p class="ayrac"><img alt="ayrac" src="../Images/ayrac.png" /></p>

  <p>Yaşlı dadı, nesiller boyu annelerden kızlarına aktarılmış basit bir melodi mırıldanıyor, bir yandan da dikiş dikiyordu. Durup, dikişinden başını kaldırdı. İki küçük emaneti minik düşlerine dalmış, minik yüzlerinde dingin bir ifadeyle uyuyorlardı. Arada bir parmaklar kasılıyor ya da dudaklar emer gibi büzüşüyor, sonra tekrar sakinleşiyorlardı. Güzel bebeklerdi ve büyüdüklerinde yakışıklı erkekler olacaklardı, dadının bundan hiç kuşkusu yoktu. Büyüdüklerinde, bu gece yanlarında oturan bu kadın hakkında yalnızca muğlak hatıraları olacaktı, ama şu anda, kocasıyla birlikte resmi bir yemeğe katılmış olan annelerine olduğu kadar ona da aittiler. O sırada, pencereden içeri tuhaf bir rüzgar doldu, sıcak olmasına rağmen kadını ürpertti. Sesinde, yabancı ve çarpık bir ahenksizlik, belli belirsiz fark edilen kötücül bir tını vardı. Dadı ürpererek çocuklara baktı. Huzursuzlanmışlardı, her an ağlayarak uyanacak gibiydiler. Dadı hemen pencereye gidip kanatları kapatarak, tuhaf ve rahatsız edici gece havasını dışarıda bıraktı. Bir an için tüm zaman nefesini tutmuş gibi oldu, sonra esinti, yavaşça nefes verircesine dindi ve gece yeniden sessizliğe büründü. Dadı, omuzlarındaki şalına iyice sarındı, bebekler de bir an daha kımıldandıktan sonra, derin ve huzurlu bir uykuya daldılar.</p>

  <p class="ayrac"><img alt="ayrac" src="../Images/ayrac.png" /></p>

  <p>Yakındaki bir başka odada, genç bir adam bir liste üzerinde çalışıyor, kişisel olarak sevdikleri ile sevmediklerini ayırarak, ertesi günkü basit görevde kimlerin yer alacağına karar vermeye çalışıyordu. Bu iş hoşuna gitmese de, iyi yapıyordu. O sırada rüzgar, perdeleri içeri doğru savurdu. Genç adam hiç düşünmeden, yarı dik bir halde sandalyesinden doğrulmuş, doğuştan sahip olduğu bir tehlike hissinin uyarmasıyla, çizmesindeki kama adeta uçarcasına elinde belirmişti. Uzun bir an boyunca yüreği şiddetle çarparak, dövüşmeye hazır bir halde durdu, mücadeleyle geçen yaşamı boyunca olduğu gibi, bir ölüm kalım mücadelesinin yaklaştığından emindi. Kimseyi göremeyince genç adam ağır ağır gevşedi. Heyecanı geçmişti. Şaşkın bir halde başını salladı. Yavaş adımlarla pencereye doğru giderken, karnının dibine tuhaf bir huzursuzluk çöktü. Uzun, geçmek bilmeyen dakikalar boyunca kuzeye, gecenin içine, dev dağların sıralandığı ve ötelerinde de karanlık bir düşmanın beklediğini bildiği yere doğru baktı. Karanlığa bakarken genç adamın gözleri, orada pusuya yatmış bir tehlikeyi görmeye çalışırcasına kısılmıştı. Sonra, öfke ve korkusu tamamen dinince, işinin başına döndü. Ama gecenin geri kalanı boyunca zaman zaman dönüp, pencereden dışarı baktı.</p>

  <p class="ayrac"><img alt="ayrac" src="../Images/ayrac.png" /></p>

  <p>Şehirde, kutlama yapan bir grup sokaklarda dolaşıyor, yeni bir meyhane ve daha neşeli muhabbet arkadaşları arıyorlardı. Rüzgar onları da yalayıp geçince bir an durup bakıştılar. İçlerinden biri, yıllanmış bir paralı asker, tekrar yürümeye başladı, sonra durup, aklına bir şey gelmiş gibi düşündü. Bir anda kutlamayı unutup, arkadaşlarına iyi geceler diledi ve yaklaşık bir yıldır konuk olarak kaldığı saraya döndü.</p>

  <p class="ayrac"><img alt="ayrac" src="../Images/ayrac.png" /></p>

  <p>Rüzgar, bir geminin uzun bir devriyeden hızla evine döndüğü bir denize doğru esti. Uzun boylu ve yaşlı, bir gözü beyaz ve yüzü yaralı bir adam olan kaptan, serin rüzgarın dokunuşuyla birlikte duraksadı. Yelken iskotalarının toplanmasını emretmek üzereydi ki, tuhaf bir ürperti hissetti. Dönüp, yıllardır sağ kolu olan çopur suratlı ikinci kaptanına baktı. Bir an bakıştılar, sonra rüzgar dindi. Kaptan duraksadı, ardından gözcü direğine bir adam çıkmasını emretti ve bir an daha sessiz kaldıktan sonra, bağırarak, aniden bungunlaşan karanlığa karşı birkaç fener daha yakılmasını emretti.</p>

  <p class="ayrac"><img alt="ayrac" src="../Images/ayrac.png" /></p>

  <p>Daha kuzeyde, rüzgar bir şehrin sokaklarında esiyor, kaldırım taşlarının üzerinde aklını kaçırmış soytarılar gibi süzülerek dans ederek dolaşan küçük, çılgın ve öfkeli toz girdapları yaratıyordu. Bu şehirde, başka bir dünyadan gelmiş insanlar, orada doğmuş olanlarla beraber yaşıyorlardı. Garnizondaki asker yemekhanesinde, o diğer dünyadan gelmiş bir adam, oranın bir mil ötesinde yetişmiş olan biriyle güreşiyor, izleyiciler kıyasıya bahislere giriyorlardı. İki adam da birer defa düşmüşlerdi, üçüncü düşüş de kazananı belirleyecekti. Rüzgarın aniden çarpmasıyla birlikte iki rakip duraksayıp etraflarına bakındılar. Gözlere toz doldu ve yıllanmış askerlerin çoğu ürpertilerini bastırdılar. İki rakip tek kelime etmeden karşılaşmayı bırakırken, bahis oynamış olanlar da koydukları paraları itiraz etmeden geri aldılar. Yemekhanedekiler sessizce koğuşlarına dönerlerken, karşılaşmanın neşeli havası acı rüzgarla birlikte uçup gitmişti.</p>

  <p class="ayrac"><img alt="ayrac" src="../Images/ayrac.png" /></p>

  <p>Rüzgar kuzeye doğru eserek, nazik ve utangaç, küçük maymunsu yaratıkların, ancak bedensel olarak yakın olmanın verebileceği bir sıcaklığı ararken dalların arasında birbirlerine sokuldukları bir ormana ulaştı. Aşağıda, ormanın eteklerinde bir adam, tefekkür halinde oturuyordu. Bağdaş kurmuş ve bileklerinin sırtını dizlerine dayamış, başparmakları ile işaret parmakları ile de, tüm yaratıkların bağlı oldukları Yaşam Çemberi’ni temsil eden halkalar oluşturmuştu. Karanlık rüzgarın ilk okşayışıyla birlikte gözleri bir anda açıldı ve karşısında oturan yaratığa baktı. Irkına özgü yaşlılık emarelerini belli belirsiz gösteren yaşlı bir elf, insanoğlunu bir an süzerek, sessiz sorusunu gördü. Hafifçe başıyla onayladı. İnsan, yanında duran iki silahı aldı. Uzun kılıçla yarım kılıcını kuşağına takıp, tek bir hareketle veda ettikten sonra, ağaçların arasından denize doğru yola koyulmuştu bile. Orada, cücelerin dostu olarak kabul edilen bir başka adamı arayacak ve yakında başlayacak olan son karşılaşma için hazırlanacaktı. Savaşçı okyanusa doğru yol alırken, başının üzerindeki dallardaki yapraklar hışırdıyordu.</p>

  <p class="ayrac"><img alt="ayrac" src="../Images/ayrac.png" /></p>

  <p>Bir başka ormanda da yapraklar, esen kararüzgarın sıkıntı verdiklerinin duygularını paylaşarak hışırdıyorlardı. Muazzam bir yıldız girdabının ötesinde, yeşilimsi sarı bir güneşin çevresinde, sıcak bir gezegen dönüyordu. O dünyada, kuzey kutbundaki buz tabakasının altında, gezgin savaşçının geride bıraktığının eşi olan bir orman vardı. Bu ikinci ormanın derinliklerinde, zamanın dışında bir bilgelikle yoğrulmuş varlıklar, bir çember halinde sıralanmışlardı. Büyü yapıyorlardı. Toprağın üzerinde otururlarken rengarenk cüppeleri lekelenmiyor, çevrelerinde yumuşak, sıcak bir ışık küresi oluşuyordu. Tüm gözler kapalıydı, ama her biri görmesi gerekeni görüyordu. Diğerlerinin hatırlayamayacakları kadar kadim olan bir tanesi, birlikte oluşturdukları büyünün gücü sayesinde çemberin üzerinde, havada asılı duruyordu. Omuzlarından aşağı dökülen beyaz saçları, tek bir yeşim taşıyla alnına tutturulmuş olan basit bir bakır telle toplanmıştı. Avuçları yukarı bakacak şekilde ellerini uzatmış, gözlerini de karşısında havada asılı duran, siyah cüppeli bir insana dikmişti. Bu insan bilincini, çevresinde bir akım oluşturan esrarengiz enerjilere yönlendiriyor ve bu yabancı büyüyü her yönüyle özümsüyordu. Kara cüppeli olan, avuçları yukarı dönük olarak otururken, karşısındakinin aynadaki görüntüsü gibiydi, ama öğrenirken gözlerini kapalı tutuyordu. Düşünceleriyle bu kadim elf sihrinin dokusunu okşuyor, bu ormanda yaşayan her canlının, topluluğun yararına kullanılmak üzere biraz değiştirilen, ama asla zorla alınmayan, örgün enerjilerini hissediyordu. Efsunörücüler güçlerini bu şekilde kullanıyorlardı: Her zaman var olan bu doğal enerjileri nazikçe, ama yılmaksızın dokuyarak, kullanabilecekleri bir büyü ipliği örüyorlardı. O da büyüye aklıyla dokunup, öğreniyordu. Güçlerinin insan aklının alamayacağı kadar geliştiğinin, bir zamanlar yeteneklerinin sınırı olarak gördükleriyle kıyaslandığında tanrısal sayılacak boyutlara ulaşmakta olduğunun farkındaydı. Geçen bir yıl boyunca çok şey öğrenmişti, ama daha öğreneceği çok şey olduğunu biliyordu. Yine de, öğrendikleri sayesinde artık başka bilgi kaynakları bulabileceğinin farkındaydı. En büyük ustalar dışında çok az kişinin vakıf olduğu sırların -irade gücüyle bir dünyadan diğerine gitmek, hatta ölümü yenmek- mümkün olduğunu artık anlıyordu. Bu anlayışla birlikte, günün birinde bu sırları öğrenmenin yolunu bulacağını da kavramıştı. Tabii kendisine yeterince zaman verilirse. Zaman artık çok değerliydi. Ağaçların yaprakları, uzaklardaki kararüzgarın hışırtısıyla yankılandı. Siyahlı adam karanlık gözlerini, karşısında havada süzülen kadim varlığa dikerken, ikisi de akıllarını çevrelerindeki akımdan çektiler. Siyahlı adam aklından konuşarak, <i>Bu kadar çabuk mu, Acaila?</i> dedi.</p>

  <p>Diğeri gülümsedi ve açık mavi gözleri kendilerine has, ilk gördüğünde siyahlı adamı irkilten bir ışıkla parladılar. O ışığın, bir tek kişi hariç hiçbir ölümlüde görmediği derinlikteki bir güçten geldiğini artık biliyordu. Ama bu farklı bir güçtü, o kişinin hayret verici kudreti gibi değil, yaşam, sevgi ve dinginliğin sakinleştirici, iyileştirici gücüydü. Bu varlık çevresindeki her şeyle tam anlamıyla bir bütün olmuştu. Parlak gözlerin içine bakmak bir bütünlük hissi, gülümseyişini görmek de rahatlık veriyordu. Ama yeryüzünden yukarıda hafifçe süzülürlerken aralarında akan düşünceler sıkıntılıydı. <i>Bir yıl oldu. Daha fazla zamanımız olsa, hepimiz için daha iyi olurdu, ama zaman, olması gerektiği gibi akıp gidiyor, belki artık hazırsındır.</i> Ardından yüksek sesle, kara cüppeli adamın espri olduğunu anladığı bir düşünce dokusu ile, “Ama hazır olsan da, olmasan da, zamanı geldi,” diye ekledi.</p>

  <p>Diğerleri aynı anda kalktılar ve sessiz geçen bir an boyunca, kara cüppeli adam onların akıllarının kendisininkiyle birleşerek ona veda ettiğini hissetti. Onu, hayati bir rol oynayacağı bir mücadelenin süregeldiği bir yere uğurluyorlardı. Ama onu, kendilerine geldiğinde olduğundan çok daha fazlasına sahip olarak yolluyorlardı. Son teması da hissettikten sonra, “Teşekkürler,” dedi. “Hemen yurduma gidebileceğim yere dönüyorum.” Başka bir şey söylemeden gözlerini kapattı ve gözden kayboldu. Çemberdekiler bir an sessiz kaldılar, sonra her biri kendisini bekleyen vazifeye döndü. Yapraklar dallarında hâlâ huzursuzdu, kararüzgar ağır ağır da olsa dinmeye başlamıştı.</p>

  <p class="ayrac"><img alt="ayrac" src="../Images/ayrac.png" /></p>

  <p>Kararüzgar uzak bir vadinin yukarısındaki, bir grup adamın çömelip saklandıkları bir bayır yoluna ulaştı. Bir an için, tuhaf bir şekilde rahatsız edici olan bu rüzgarın kaynağını ararcasına güneye baktıktan sonra tekrar aşağıdaki düzlükleri izlemeye döndüler. Kenara en yakın olan ikisi, bir dış devriyenin raporu üzerine uzun ve zorlu bir yoldan gelmişlerdi. Aşağıda, uğursuz görünüşlü bir sancağın altında bir ordu toplanmıştı. Sağ gözü siyah bir göz bandıyla kapanmış, uzun boylu, saçları kırlaşmaya yüz tutmuş bir adam olan liderleri, bayırın kenarından aşağı bakıyordu. “Korktuğumuz kadar var,” dedi kısık bir sesle.</p>

  <p>Ondan daha kısa, ama daha yapılı olan diğer adam, kıra çalan kara sakalını sıvazlayarak arkadaşının yanına çömeldi. “Hayır, daha da kötü," diye fısıldadı. “Kamp ateşlerinin sayısına bakılırsa, aşağıda bir fırtına kopacak gibi.”</p>

  <p>Göz bantlı adam uzunca bir an ses çıkarmadan oturduktan sonra, “Ne olursa olsun, bir yıl kazandık," dedi. “Bizi geçen yaz vurmalarını bekliyordum. Hazırlık yapmamız iyi oldu, bu defa gelecekleri kesin.” Çömelmiş adımlarla dönerek, atının başında duran uzun boylu, sarışın bir adamın yanına geldi. “Geliyor musun?”</p>

  <p>İkinci adam, “Hayır, bir süre daha izleyeceğim,” dedi. “Kaç tanesinin ve kaçar kaçar geldiklerini görürsem, kaç kişi getireceğine dair sağlam bir tahminde bulunabilirim.”</p>

  <p>İlk adam atına bindi. Sarışın olan, “Ne fark eder ki?” dedi. “Geldiğinde, elindeki herkesi getirecek.”</p>

  <p>“Sürprizlerden hoşlanmıyorum, hepsi bu."</p>

  <p>“Ne kadar?” diye sordu liderleri.</p>

  <p>“İki, en çok üç gün, sonra burası fazla kalabalık olacak.”</p>

  <p>“Mutlaka devriye çıkarırlar. En çok iki gün içinde.” Acı bir gülümsemeyle, “Pek iyi bir yol arkadaşı sayılmazsın,” dedi, “ama iki yıldan sonra yanımda olmana alıştım. Dikkatli ol.”</p>

  <p>İkinci adam keyifle sırıttı. “Bunun bir nedeni daha var. Son iki yıldır onları öyle kızdırdın ki, seni ele geçirmek için can atıyorlar. Kelleni bir mızrağın ucuna takmış bir halde şehrin kapılarına dayanmaları hiç de iyi olmaz."</p>

  <p>“Bu olmayacak," dedi sarışın adam. İçten gülümsemesi, diğer ikisinin de çok iyi tanıdıkları kararlı ses tonuna uymuyordu.</p>

  <p>“Tamam, bunun olmaması için dikkatli ol. Haydi, kıpırda artık.”</p>

  <p>Birlik yola çıkarken, gözcü kalan iri yarı adama eşlik etmek üzere bir atlı geride kaldı. Uzun bir dakika boyunca izledikten sonra usulca, “Bunca zamandır neyin peşindesin, seni bin babanın piçi?" diye homurdandı. “Bu yaz bize ne göstereceksin, Murmandamus?”</p>

  <p class="ayrac"><img alt="ayrac" src="../Images/ayrac.png" /></p>
</body>
</html>
