<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>ORTAÇAĞ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_56" id="id_Toc404942860">Tüccarlar ve Ulaşım Yolları</p>

  <p class="block_6">Diego Davide</p>

  <p class="block_19"> </p>

  <p class="block_19"> </p>

  <p class="block_31">Batı Avrupa erken ortaçağda toplumsal ve ekonomik alanda genel bir gerileme döneminden geçer. Kentlerin çöküşü, işlenen toprakların küçülmesi ve yol ağının terk edilmesiyle değişen çevreye paralel olarak, kendi kendine yetme eğiliminden dolayı hem sarayların hem de kentsel merkezlerin ticari ilişkilerinde bir tıkanma gerçekleşir. Buna rağmen bu zor dönem, XI ve XH. yüzyıllardan itibaren gelişecek olan yeni bir topluma ve yeni bir ekonomiye gebedir.</p>

  <p class="block_46"> </p>

  <p class="block_46"> </p>

  <p class="block_30">Erken Ortaçağda Batı Ekonomisi</p>

  <p class="block_9"><b class="calibre3">Çöküş</b> <span class="text_17">ve</span> <b class="calibre3">nüfusta azalma</b></p>

  <p class="block_9">VII ile X. yüzyıllar arasında Bizans dünyası hem idari hem de sivil ve ekonomik alanlarda yeniden düzenlenirken ve Arap dünyasında kentleşme alanında önemli gelişmeler yaşanırken, Hıristiyan Batı Avrupa bir çöküş dönemine girer. İhtişam dönemi geçmişte kalan ve nüfusları giderek azalan kentler ciddi derecede ihmâl edilir. Birçok kentle birlikte başlıca ticaret yolları boyunca kurulmuş köyler de ortadan kalkar. Yerleşmelerin giderek seyrekleşmesinin, Roma döneminde bakımı yerel toplumlara bırakılan yol ağı üzerindeki belirgin etkisiyle yolların durumunda kayda değer bozulmalar yaşanır. Nüfustaki azalma sonucunda işlenmeyen toprak miktarı artar, çevresel şartları kötüleşir, çiftçilerin beslenmesinde önemli bir rol oynamaya başlayan yabani hayvanların artışından ve ahşabın hem iş aletlerinin üretiminde hem de inşaatta bol miktarda kullanılmasından anlaşılacağı üzere ormanlık alanlar genişler.</p>

  <p class="block_9">Bu genel yoksullaşma sürecini, ticaretten yoksun, doğal bir ekonominin yayılmasıyla bağdaştırmış olanların görüşü artık aşılmıştır. Son zamanlarda yürütülen bazı araştırmalarda, erken ortaçağdaki <i class="calibre2">curtis</i>ler genelde özerk olmasına rağmen sadece bazılarının tam anlamıyla kendine yeterli olmayı başardığı, diğerlerinin ihtiyaçlarını karşılamak için üretemedikleri ürünleri dışarıdan aldığı anlaşılmıştır. Derebeylerine ve dini kurumlara ait üretim fazlasının satıldığı ve <i class="calibre2">kolonlar</i>ın da kendilerine tahsis edilen toprakların vergisini ödemek için gerekli olan parayı veya zanaat aletlerini elde etmek amacıyla az miktarda da olsa ürün takası ettikleri yerel panayırlar ve pazarlar büyük ölçüde belgelenmiştir.</p>

  <p class="block_9">Ne kadar düşük düzeyde ve değerde olursa olsun, yerel ticaretin var olduğu, genelde küçük özel darphanelerde basılan gümüş paraların kullanıldığı, ama takasa da başvurulduğu anlaşılmaktadır. Altın paralar ortadan kalkmaz ve özellikle papirüs (resmi belgelerin hazırlanmasında henüz parşömene yerini bırakmamıştır), Doğu ipeği, kırmızı boya, baharat, şarap, kürk, mücevher gibi, kilisenin ve aristokrasinin çok rağbet ettiği ve bir veya iki yılda bir uğrayan seyyar tüccarlardan edindikleri lüks tüketim ürünlerinin alımında kullanılır.</p>

  <p class="block_46"> </p>

  <p class="block_46"> </p>

  <p class="block_30">Uzun Mesafeli Ticaret</p>

  <p class="block_39">Yahudi tüccarların güzergâhı</p>

  <p class="block_9">Derebeylerine ve dini kurumlara ait üretim fazlasının, seküler veya senobitik kesimlerinin namına duruma göre temsilci veya tedarikçi olarak görev alan <i class="calibre2">negotiatores</i> aracılığıyla pazarlarda satıldığı yerel düzeyin tersine; uzun mesafeli ticaret daha çok Latin kökenli olmayan veya Yahudiler gibi negatif dini kavramlarla bağdaştırılan kişilerin elindedir Bunun nedeni kısmen, ortaçağ Avrupa’sının ticaret konusundaki önyargısında yatar; kilise ruhban sınıfının ticaretle ilgilenmesini yasaklamakla kalmaz; tefeciliği, hatta kâr amacı gütmeyi bile günah ilan eder.</p>

  <p class="block_39">Müslüman tüccarlar</p>

  <p class="block_9">Yahudi tüccarlar faaliyetlerini gerçekleştirebilmek için Fransa’dan Çin’e kadar uzanan, kıtalararası bir alanda yolculuk yaparlar ve Doğudan parfüm, baharat, değerli taşlar ve kumaşlar gibi lüks tüketim ürünleri ithal ederken deri, kürk, silah ve özellikle köle ihraç ederler. Üç ana güzergâh tercih edilir (ve bu güzergâhlar boyunca yerleşim alanları kurulur): Bir tanesi Arles, Narbonne ve Bordeaux gibi Yahudi nüfusun yüksek olduğu Fransız merkezlerinden başlar, Mısır, Suriye, Bizans İmparatorluğu, Kızıldeniz veya Basra Körfezi’nden geçer ve Hindistan veya Çin’de son bulur. Aynı nihai hedefe sahip diğer ikisi neredeyse sadece karadan geçer; biri İspanya’da başlar, Kuzey Afrika, Şam ve Bağdat’tan geçer, diğeri ise günümüzde Özbekistan ve Kazakistan’a denk gelen bölgelerden geçer.</p>

  <p class="block_9">Araplar da ticaretle uğraşırlar ve büyük kazanç elde ederler; her ne kadar İslam tefeciliği yasaklarsa da, ticari faaliyetlerle ilgili herhangi bir engel yoktur, hatta Peygamber’in kendisi bu faaliyetle meşguldü. İlgili toplumlar arasına itibar sahibi olan Müslüman tüccarlar, din, dil, hukuki ve ticari uygulamalar açısından türdeşleşmiş olan çok geniş bir alanda (Kurtuba ve Endülüs’ten Mağribi kentlerine. Kahire, Filistin, Kızıldeniz ve Hint Okyanusu’na uzanan bir alan) yolculuk yapma imkânına sahiptir, ancak bu alan aynı zamanda da çok farklı iklim şartları ve üretim şekilleri sergiler ve bu durumdan kaynaklanan farklı, ama birbirini tamamlayıcı ürünler büyük ölçüde takasa dayalı bir sistem yaratır.</p>

  <p class="block_9">Arap kaynaklarına göre ticaret alanında farklı uzmanlıklar söz konusudur: Temel tüketim mallarının satıcıları yerel bağlamda faaliyet gösterir ve tüketim ürünleri alıp satarlar; seyyar ithalatçılar malların fiyatı konusunda spekülasyon yapıp en düşük fiyata ürün alıp kayda değer bir kârla başka yere satarlar; bir yere bağlı olan tüccarlar mallarını güvendikleri ve satıştan sorumlu olan temsilcilerine gönderirler; profesyonel aracılar ve nakliye temsilcileri de ticaret aracıları görevi görürler.</p>

  <p class="block_9">Ulaşım yollarına gelince, ülke içi sularda yoğun olarak ulaşım yapılırsa da nehir sayısının azalması buna bir engel oluşturur. Kara yoluyla, kısmen yük hayvanların geçişiyle açık tutulan patikalarda, kısmen Roma veya Sasani dönemlerinden kalma ve bakımsızlıktan kötüleşen yollarda, deve sırtında yapılan yolculuklar da giderek zorlaşır. Denizcilik çok gelişmiştir, ancak birbiriyle bağlantısı olmayan dört denizle sınırlıdır: Hint Okyanusu, Hazar Denizi, Karadeniz ve Akdeniz.</p>

  <p class="block_39">Frizya tüccarları</p>

  <p class="block_9">Frizya tüccarları, Kuzey Avrupa ticaretinde önemli bir rol oynar. Faaliyetlerinin büyük kısmını Kuzey Denizi’nde ve Ren Nehri boyunca yürütür ve bu sayede Almanya’nın içlerine kadar ulaşarak burada temel maddeler, balık ile tarım ürünleri ve yerel zanaat ürünleri takas ederler. Köln, Xanten, Birten, Strasbourg, Duisburg, Worms ve Mainz’e yerleşirler, ama asıl merkezleri Dorstad’dır. Ren Nehri’nin deltasından kara yoluyla Galya’ya ve Batı Fransa’ya ulaşırlar; VII. yüzyıldan itibaren Londra, VIII. yüzyılın ilk yarısından itibaren de Saint-Denis panayırlarına katıldıkları belgelenmiştir.</p>

  <p class="block_9">Frizya ticaretinde çöküşün başladığı X. yüzyılda İskandinavyalılar önemli bir rol üstlenirler. Balıkçı, tüccar ve yağmacılardan oluşan bir halk olan İskandinavyalılar bazen barışçıl takas faaliyetleri, bazen de saldırılar gerçekleştirir. Çok iyi denizciler olup İsveç, Danimarka ve Norveç kıyılarından İngiltere, Kuzey İrlanda, İzlanda ve Grönland’a, hatta bazılarına göre Kuzey Amerika’ya kadar ulaşırlar. <i class="calibre2">Drakkar</i> adı verilen ince uzun, son derece esnek ve hızlı gemileriyle 859-860 arasında Akdeniz’e girip Katalonya, Provence ve Toscana kıyılarındaki merkezlere saldırarak yağmalarlar. Baltık Denizi’nden Dvina ve Dinyeper’e girerek Karadeniz’e, Ladoga ve Onega göllerinden ve Volga Nehri’nden de Hazar Denizi’ne ulaşarak Frizyalı tüccarların faaliyet alanının sınırlarını genişletmiş olurlar. Doğu Avrupa üzerinden de önemli kara güzergâhları oluşturarak İslam-Bizans bölgesi ile İskandinavya arasında bağlantı kurulmasını sağlarlar. İskandinavyalıların Lubecca yakınlarında Reric’te, ilmen Gölü kıyılarında Novgorod’da ve Baltık Denizi’nden Rusya’ya ve Konstantinopolis’e giden ticari yol üzerinde Kiev’de kurdukları ticari merkezler büyük önem taşır.</p>

  <p class="block_46"> </p>

  <p class="block_46"> </p>

  <p class="block_30">Bizans İmparatorluğu’nda Ticaret</p>

  <p class="block_39">Venedik’in ticaret alanındaki ayrıcalıkları</p>

  <p class="block_9">VIII ila X. yüzyıllar arasındaki katı devlet kontrolü altında<i class="calibre2">,</i> Bizans İmparatorluğu’nun kentsel bağlamının ideal şartlarında gerçekleşen üretim ve ticaret faaliyetlerinde büyük bir artış olur. Her ne kadar Konstantinopolis, Akdeniz’in asıl ticaret merkezini oluşturarak tüccarların dikkatini kendine çekerse de, Korinthos, Trabzon, Amasra, Efes, Antalya ve Doğu Akdeniz’in en önemli panayırı olan Demetria’nın yer aldığı Thessaloniki de bu alanda önemli rol oynar. İmparatorların yürüttüğü yoğun diplomatik faaliyetler Hazarlılarla verimli bir ticari ilişkinin gelişmesini sağlar ve bu ilişki sayesinde hem Urallar’ın altını hem de saf ipek gibi Çin’den gelme mallar Konstantinopolis’e akmaya başlar. Mallar Hazar’ın başkenti İtil’den Kırım’da Kerson limanına, oradan da Konstantinopolis’e götürülür. Ermeni tüccarların aracılığı ve Afganistan ve İran yoluyla Hint ve Malezya malları, Kuzey Avrupa’dan Karadeniz yoluyla kürk, mum, kehribar, kurutulmuş balık, Balkanlardan ve Orta Avrupa’dan da tuz ve diğer minerallerle köleler, silahlar ve odun gelir. İthale karşı herhangi bir önlem alınmaz; tam tersine hem ithal hem de ihraç mallarına uygulanan vergilerden dolayı önemli miktarda gelir sağlanır. Yabancı tüccarlar başkente ulaştıkları zaman kentin yetkili makamlarına başvurmakla ve bu makamların onlara tahsis ettiği <i class="calibre2">mitata</i> adı verilen yerlerde kalmakla yükümlüdürler. Mallar ise türlerine göre ve loncaların düzenlemelerine uygun şekilde farklı mahallelerde satılır. Deniz yoluyla taşıma IX ila X. yüzyıllara kadar genelde Yunan gemileriyle yapılır ve Karadeniz tamamıyla onların elindedir. X. yüzyılda Bizans donanmasının karşısına önemli bir rakip olan Venedik çıkar; Venedik’in ticaret filosu Bari’nin (Bizans yönetimindeki İtalya’nın başkenti) filosundan üstün olup yolcu ve posta nakliyesinin düzenli olarak yapılmasını sağlar ve Batı ile Bizans İmparatorluğu arasındaki ulaşımı tekeli altına alır. Bizans imparatoru, Normanlara karşı Venedik’ten yardım isteyince durum lagün kentinin büsbütün lehine döner ve kent bu yardımın karşılığında önemli ticari ayrıcalıklar elde eder: 1082 yılında I. Alexios Komnenos (1048/1957-1118) 1082’de <i class="calibre2">crisobolla</i> adı verilen resmi bir belgeyle Venedik’e Konstantinopolis’in Pera mahallesinde evler, depolar, dükkânlar ve iskeleler tahsis eder, ayrıca hem başkentte hem de imparatorluğun başka kentlerinde serbest ticaret hakkı ve vergiden muafiyet tanır. Venedik’in zenginliğinin temelinin atılmasını sağlayan bu belge, Batı Roma İmparatorluğu için mali durumun altüst olduğu, parasının değer kaybettiği ve mali baskıda artışın olduğu çöküş döneminin başlangıcına işaret eder.</p>

  <p class="block_"> </p>

  <p class="block_"> </p>

  <p class="block_47">Bkz.</p>

  <p class="block_47"><b class="calibre3">Tarih:</b> <i class="calibre2">Kentlerin Çöküşü,</i> s. 257; <i class="calibre2">İmalat Alanı ve Loncalar,</i> s. 277; <i class="calibre2">Deniz Ticareti ve Limanlar, s.</i> 285; <i class="calibre2">Ticaret ve Para, s.</i> 291</p>

  <p class="block_23" id="calibre_pb_56"> </p>
</body>
</html>
