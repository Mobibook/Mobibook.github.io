<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>ORTAÇAĞ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_60"><span class="text_16" id="id_Toc404942912">Yeryüzünün Tasviri</span></p>

  <p class="block_6">Giovanni Di Pasquale</p>

  <p class="block_19"> </p>

  <p class="block_19"> </p>

  <p class="block_31">Bilinmeyen bölgelerin araştırılması bilgi elde etmek için daima bir dürtü oluşturmuştur. Ortaçağ insanları farklı değildir ve Atlantik’in ötesinde uzanan yeni toprakları keşfetmek için denizlere açılır. Yeni toprakların keşfi ise sürekli olarak evrim geçiren dünyayı “yol” haritaları ve simgesel haritalar yoluyla temsil etme ihtiyacını beraberinde getirir.</p>

  <p class="block_46"> </p>

  <p class="block_46"> </p>

  <p class="block_30">Kuzeyli Halkların İlk Coğrafi Keşifleri ve Bu Keşiflerin Yayılması</p>

  <p class="block_9">Roma İmparatorluğu’nun siyasal ve kültürel birliğinin erken ortaçağda bölünmesinin neden olduğu sonuçlar arasında, coğrafi keşiflerde iletişim ve bilgi alışverişi açısından yaşanan zorluklar yer alır. Ortaçağda, bazı gezgin gruplarının cesur girişimleri sayesinde (örneğin Asya’yı dolaşan Bizanslı kâşifler ve Atlantik Okyanusu’nu keşfe çıkan atılgan İrlandalı ve Viking denizciler) deniz yüzeyinin üzerinde kalan, keşfedilmemiş topraklarla ilgili bilgilerde çoğalma olur, ama bu bilgiler genelde sadece ilgililerin erişimine açıktır ve genel bilgi artışına somut bir katkıda bulunmaz.</p>

  <p class="block_39">Amerika’nın “ilk keşfi”</p>

  <p class="block_9">Kuzey halklarının İzlanda’yı, Grönland’ı ve Amerika’yı 1000 yılından önce keşfiyle sonuçlanan deniz seferlerinin ancak ölümünden sonra, edebiyat yoluyla kayda geçip sonraki nesillere aktarılmış olması bilgi aktarımındaki yetersizliğe iyi bir örnektir, Kuzey halkları, usturlab, kadrant ve pusuladan yararlanmadan açık denizlerde çok büyük mesafeler kat ederek, bilinen dünyanın batı sınırı olan Atlantik Okyanusu’na meydan okurlar; nitekim o dönemde hiç kimse, sonsuz gibi görünen o devasa denizlerin ötesinde nelerin olduğunu bilmez. Hakkında bilgi sahibi olduğumuz ilk keşif seferleri İrlanda’dan başlar ve insanoğlunun inşa ettiği en hafif ve pratik teknelerden olan, neredeyse batmasına imkân olmayan, deri kaplı, üç veya dört kürekli küçük bir tekne olan <i class="calibre2">curach’la</i> yapılır.</p>

  <p class="block_29">Curach</p>

  <p class="block_9">500 yılına doğru Latin şair Rufius Festus Avienus tarafından ilk defa tasvir edildiği zaman, <i class="calibre2">curach</i> birkaç yüzyıldır denizlerde yol almakta ve Kuzey bölgelerinin toplumsal ve ekonomik gelişiminde çok önemli bir rol oynamaktadır. Kelt halklarının tarihiyle yakın ilişkisi olan <i class="calibre2">curach,</i> Aziz Patricius’un V. yüzyılda Britanya’nın batı kıyılarından İrlanda’ya dönerken bindiği, Sidonius Apollinaris’in de (y. 430-y. 479) Kuzeyli korsanların denizi geçmek için genelde kullandıklarını söylediği tekne türüdür.</p>

  <p class="block_9">Bu teknenin, merkezi bir direğe bağlı kare yelkenli, demirden dümenli ve çapalı daha büyük bir versiyonu da tarihi olarak belgelenmiştir.</p>

  <p class="block_9">Kendilerini tefekküre adamak için ıssız yerler keşfetme arzusuyla yola çıkan İrlandalı keşişler bu araçlarla Hebrides, Orkney, Shetland ve Far Ö-er Adalarına ulaşır. Şarlman’ın (742-814) sarayında bir kültür adamı olan Keşiş Dicuil, 825 yılında keşişler tarafından Faroe Adalarına gerçekleştirilmiş olan bir keşif seferi hakkında bilgi verir. VI. yüzyılın ilk yarısında Hebrides adalarına ulaşan ve birçok deniz yolculuğu gerçekleştirdiği sanılan Aziz Brendan bu Hıristiyan denizciler arasında önemli bir rol oynar. Bu denizci azizin adı aynı zamanda dönemin İngiliz deniz haritalarında sık sık bulunan ve sadece XIX. yüzyıldan itibaren haritalardan çıkarılan gizemli Aziz Brendan Adası’yla ilgili olarak da geçer.</p>

  <p class="block_9"><i class="calibre2">Curach</i> dönemi VIII. yüzyılın sonlarına doğru Vikinglerin İrlanda’yı istilasıyla sona erer, çünkü İrlandalı keşişlerin deniz yolculuklarına çıkmasına ve -Dicuil’in tarih kayıtlarına göre- 795’te ulaştıkları İzlanda’ya kadar uzanmalarına izin veren barışçıl ortam sona ermiştir. İrlandalı keşişlerin İzlanda’dan yola çıkarak Grönland’a ulaşıp ulaşmadıkları bilinmez, ama Norveçlilerin Grönland’a ulaştığı kesindir. Norveçlilerin çıktığı seferlerle ilgili olarak en eski ve en güvenilir kaynak olan <i class="calibre2">Groenlandinga saga’ya</i> göre, Grönland Vikingler tarafından muhtemelen Amerika kıyılarına kadar ulaşmalarını sağlayan daha uzun seferler için bir yola çıkış noktası olarak kullanılmıştır. Bu metinin XII. yüzyılda yazıldığı sanılır, ama içerdiği hikâyeler daha geçmiş tarihlere aittir. Eserin başkahramanı olan Bjarni Herjolfsson, İzlanda’da yaşayan Norveçli bir çiftçinin oğludur. Güneşe bakarak denizdeki konumunu tespit etmesini ve uygun rüzgârları izleyerek rotayı tutturmasını bilen bu çok yetenekli denizcinin Grönland’a geçip oradan denizlere açıldığı ve Amerika’nın kuzey kıyılarına ulaştığı anlatılır.</p>

  <p class="block_46"> </p>

  <p class="block_46"> </p>

  <p class="block_30">Edebiyat Dünyası: Coğrafya, Matematik ve Keşif Günlükleri</p>

  <p class="block_9">Edebiyat alanına gelince, coğrafya konusunda bilgi sahibi olmak için erken ortaçağın büyük ansiklopedik eserlerine başvurmak gereklidir. Muhterem Bede (673-735) Sevilla piskoposu İsidorus’a dayanarak, dünyanın yaratılışından dünyayı oluşturan bileşenlerle ilgili incelemelere kadar uzanan birçok konuyu kapsayan çok iddialı bir eser hazırlar; bu eser gökyüzü, gezegenler, tutulmalar, kutup daireleri ve tropikler hakkında ayrıntılı gözlemlerle, rüzgârlar, gelgitler ve iklim bölgeleri konusunda ilmi bir araştırma içerir.</p>

  <p class="block_9">Rabanus Maurus, 842 ile 846 yılları arasında yazdığı <i class="calibre2">De rerum naturis</i> [Doğa Bilgisi] eserinde atmosferik olguları ele almanın yanı sıra yeryüzünün bazı bölgelerini ve özelliklerini tarif eder. Denizler, kıyılar, limanlar ve çöller, halk arasında bilinenlere ve Kitabı Mukaddes’e yapılan atıflar yoluyla tasvir edilir. Johannes Scotus Eriugena’nın (810-880) 867 yılında yazdığı ve bir öğretmenle öğrencisi arasındaki diyalog şeklinde olan <i class="calibre2">De divisione naturae</i> [Doğanın Sınıflandırılması Üzerine] eseri Helenistik kökenli matematik coğrafyası konusunu da ele alır, dünyanın çevresiyle ve Eratosthenes’in MÖ II. yüzyılda İskenderiye’de bunu ölçmek için uyguladığı yöntemle ilgili doğru gözlemlerde bulunur.</p>

  <p class="block_9">Ayrıca <i class="calibre2">De locis sanctis</i> [Kutsal Yerler Üzerine] gibi, yolculuk edebiyatı dalında önemli eserler vardır. Bu metin Frank piskopos Arculf’un 670 yılında Kudüs’e doğru çıktığı yolculuğu anlatır, ama başkeşiş İonalı Adomnan (VII. yüzyıl) tarafından yazılmıştır ve Kutsal Topraklarla ilgili yolculuk günlükleri dizisinin ilkini oluşturur. Aethicus İster tarafından yazılmış olan ve VIII. yüzyıla ait <i class="calibre2">Chosmographia id est mundi scriptura’da</i> [Kozmografi, yani Dünyanın Tasviri] hem dünya çevresinde hayali bir yolculuğu anlatır hem de yeryüzünün ve evrenin yapısı hakkında bilgilerle bölgesel tasvirler sunar.</p>

  <p class="block_9">Yukarıda adı geçen Dicuil’in IX. yüzyılın ilk çeyreğinde yazdığı <i class="calibre2">Liber de mensura orbis terrae</i> [Yeryüzünün Ölçüleri Hakkında Kitap] bu incelemede ele alacağımız son kitaptır. IV. yüzyılda Julius Honorius tarafından yazılmış olan <i class="calibre2">De mensuratio provinciarum</i> [Eyaletlerin Kapsamı Üzerine] eserinden ilham alan Dicuil, okura belli yerler arasındaki mesafelerle ilgili bir dizi bilginin yanı sıra nehirler, göller ve dağlarla ilgili bilgiler sunmayı amaçlar.</p>

  <p class="block_46"> </p>

  <p class="block_46"> </p>

  <p class="block_30">Yeryüzünün Temsili: Simgesel Haritalar ve Yolculuk Haritaları</p>

  <p class="block_9">Antikçağdan miras alınan coğrafi sorunsallar arasında yeryüzünün temsil şekilleri de vardır. Yeni-Pythagorosçılar yeryüzünü büyük gökkürenin içinde daha küçük bir küre olarak düşünmeye başlarlar; bu görüş Helenistik dönemde ve Roma döneminde filozoflar, astronomlar ve coğrafyacılar tarafından benimsenir ve erken ortaçağda da âlimler bu temele dayanarak yeryüzünü iki modele göre tarif ederler.</p>

  <p class="block_39">Orbis quadratus</p>

  <p class="block_9"><i class="calibre2">Orbis guadratus</i> (kare dünya) coğrafyacı Malloslu Krates (MÖ II. yüzyıl) tarafından ileri sürülmüş savların ürünüdür; Krates’e göre yeryüzü okyanusların konumundan dolayı dört bölgeye ayrılır; bu bölgelerden ikisi kuzey yarımkürede, ikisi güney yarımkürede bulunur ve Akdeniz’in karşı tarafında bulunan güney yarımkürede baş aşağı duran insanlar, yani <i class="calibre2">antipodes</i> yaşar.</p>

  <p class="block_39">Orbis terrae</p>

  <p class="block_9">Çok yaygın bir diğer temsil şekli olan T-harita, yani <i class="calibre2">orbis terrae’da</i> (yuvarlak dünya) bir daire Akdeniz havzası ve Nil Nehri tarafından üçe bölünür; üç kıtayı (Asya, genelde adı <i class="calibre2">Lybia</i> olarak geçen Afrika ve Avrupa) temsil eden bu üç bilinen kara parçasını, tek bir büyük nehir olduğu sanılan bir okyanus çevreler. Yeryüzünün bu şekildeki tasviri ilk defa Sevilla piskoposu İsidorus’un (y. 560-636), ortaçağ Avrupa’sında oldukça yaygın olan <i class="calibre2">De natura rerum</i> eserinde yer alır; bu eser birçok âlimin, yeryüzünün düz olduğuna yeniden inanılmaya başlandığını düşünmesine yol açar.</p>

  <p class="block_39">İsidorus ve yeryüzü küresi</p>

  <p class="block_9">İki Hıristiyan yazarın edebi eserleri de bu yanlış anlamaya katkıda bulunur. Kitabı Mukaddes’teki evren tarifinden ilham alan Lactantius (y. 240-y. 320) <i class="calibre2">Institutiones divinae</i> (İlahi Kurumlar) eserinde tapınak şeklinde (yani dörtgen) bir evrenden söz eder; ondan bir süre sonra Bizanslı Cosmas İndicopleustes de (VI. yüzyıl) <i class="calibre2">Topographia christiana</i> eserinde evreni paralel yüzlü bir tapınak şeklinde tasvir eder: Tabanı düzdür, üzerinde yüksek bir dağ vardır ve evreni temsil eden bu dikdörtgen tabanı bir kemer kaplar. Öte yandan Sevilla piskoposu İsidorus VII. yüzyılda yeryüzünün çevresini hesaplarken Apamealı Posidonius (?-MÖ y. 135) adlı Suriyeli bir coğrafyacının 180 bin <i class="calibre2">stadium</i> şeklindeki hesaplarına dayanır ve “yeryüzü tekerleği,” veya başkalarına göre “küre”den söz eder; bu iki Hıristiyan yazarın dönemin aydınları arasında fazla saygı görmediği açıktır.</p>

  <p class="block_9">Bunların yanı sıra T-haritaların o dönemde yeryüzünü bir bütün olarak temsil ettiklerinin düşünüldüğünü, yani coğrafi amaç taşımayan simgesel haritalar olarak görüldüğünü unutmamak gerekir.</p>

  <p class="block_39">Simgesel haritalar</p>

  <p class="block_9">Gezginler için gerekli olan temel bilgileri şematik bir şekilde sunmayı amaçlayan bölgesel haritalar da aynı şekilde yorumlanır. Günümüze ulaşmış en eski yol haritasının ortaçağda yapılmış kopyası olan <i class="calibre2">Tabula Peutingeriana</i> da bu duruma bir örnektir. Adını 1507 yılında armağan edildiği Augsburg’un ileri gelenlerinden Karl Peutinger’den alan bu eser neredeyse 7 m uzunluğunda, 34 cm genişliğinde ve 11 folyoya bölünmüş bir parşömen rulosudur, ancak Akdeniz havzasının en batı bölgelerinin resmedildiği ilk folyosu eksiktir. Geç antikçağa ait olduğu sanılan <i class="calibre2">Tabula Peutingeriana</i> ilk bakışta Roma İmparatorluğu’nun yol ağının tamamını göstermekle yetinen bir haritadır; aslında en dalgın okur bile bu haritada şehirler, göller, nehirler, dağlar ve bölgesel sınırlarla ilgili çok miktarda bilgi bulabilirdi. Bu bilgiler, coğrafyayı teorik değil de, tam tersine yönetimdekilere hizmet edecek, pratik ve yararlı bir ilim olarak tarif etmiş olan Strabon’un öğretileriyle <i class="calibre2">(Geographica</i> I, 16) uyum içindeydi.</p>

  <p class="block_9">Anlaşılabilirlik açısından sınırlı olmalarına rağmen bu belgelerde sürekli olarak evrim geçiren bir disiplinde gerçekleşen ilerlemeleri görmek mümkündür. Harita çizimleri ve yazılı metinler tasvir edilen geometrikleşmiş alan içerisinde evreni veya bir kısmını temsil etmeyi ve klasik Yunan coğrafyasının iki aracını oluşturuyorsa, erken ortaçağın haritaları bu iki aracı bir araya getirirken bir yandan pratik, bir yandan da simgesel bir amaca hizmet eder. Dolayısıyla bu haritaların amacı fiziksel gerçekliği veya evreni tasvir etmek değil, bir yerden bir yere gitmesi gereken insanlar için yararlı olan her şeyi temsil etmek, her bölgede bulunan şehirleri, halkları ve nehirleri tarif etmek ve genelde Kudüs’ü yeryüzünün merkezine yerleştirerek konumunu vurgulamaktır. Ortaçağ haritaları günümüzde bile belli bölgelerdeki değişimi ve farklı şehirlerin farklı ekonomik gelişimini yansıtan simgeler ve yolların gözlemi yoluyla, insanoğlunun ve bazı yerlerin tarihi açısından değerli belgeler oluşturur.</p>

  <p class="block_"> </p>

  <p class="block_"> </p>

  <p class="block_47">Bkz.</p>

  <p class="block_47"><b class="calibre3">Bilim ve Teknik:</b> <i class="calibre2">Çin’de Bilim ve Teknik,</i> s. 549; <i class="calibre2">VI. Yüzyılda Zaman, Yaratılış, Boşluk ve Hareket: Simplicius ve Philoponus, s.</i> 566</p>

  <p class="block_60"><span class="text_33"><br class="calibre15" id="calibre_pb_115" /></span></p>
</body>
</html>
