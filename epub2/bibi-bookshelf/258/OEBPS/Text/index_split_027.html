<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>ORTAÇAĞ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_56" id="id_Toc404942829">Emevi Halifeliği</p>

  <p class="block_6">Claudio Lo Jacono</p>

  <p class="block_19"> </p>

  <p class="block_19"> </p>

  <p class="block_31">661-750 yılları arasında halifelik Şam’dan yönetilir. Yeni Emevi hanedanının esnekliği, dini yönlerin seküler yönlere asla üstün gelmeyeceği bir toplumun inşası açısından belirleyici önem taşır. Fethedilen ve kayda değer bir hoşgörü politikasıyla ödüllendirilen kültürlerin katkısı temel öneme sahiptir. Ancak ekonomik etkenlere verilen ağırlık, İslamiyeti kabul edenler arasında Arap olmayanların entegrasyonuna önem verilmemesine yol açar ve giderek artan tepkiler hanedanın çökmesi, yerine Abbasilerin geçmesiyle sonuçlanır.</p>

  <p class="block_46"> </p>

  <p class="block_46"> </p>

  <p class="block_30">Yeni Başkent Şam</p>

  <p class="block_9">Suriye’nin isyankâr Emevi valisi Muaviye bin Ebu Süfyan (y. 600-680) ile dördüncü “ortodoks” halife Ali bin Ebu Talib (y. 600-661) arasında 656’da yaşanan çarpışma, Peygamber’in amcasının oğlu ve damadı olan Ali’nin öldürülmesiyle İslami siyaset sahnesine hangi hırslı ve kabiliyetli kişinin egemen olacağını gösterir.</p>

  <p class="block_9">661-680 arası halife olan Muaviye, Ali’nin çocuklarının tarafsızlığını “satın aldıktan” sonra, Suriye’de 20 yıl süren ve Hıristiyanlar ile Yahudiler dahil, tüm halkın beğeni ve güvenini kazanan başarılı yönetim döneminin deneyimlerini halifeliğe de uygular. Ancak faydacı yanı ağır basan Muaviye, Ali’nin taraftarlarından ve Haricilerden kendini korumak amacıyla askeri yapıyı güçlendirir, orduya çeşitli haklar ve ayrıcalıklar bahşeder; mutlak iradesini uygulamak amacıyla da Müslüman düşmanlarına karşı görevlendirmek için Zerdüşt inancına sahip Pers atlılarını orduya alır.</p>

  <p class="block_9">Muaviye kendi güvenliği açısından Şam’da kalmayı tercih eder (halifeliğin başkenti olarak Medine yerine Şam’ı ilan eder) ve daha sonraki Müslüman nesiller açısından birçok açıdan örnek teşkil edecek olan yeni bir iktidar yapısı oluşturur.</p>

  <p class="block_46"> </p>

  <p class="block_46"> </p>

  <p class="block_30">Emevi Hanedanı</p>

  <p class="block_39">Hanedan ilkesi</p>

  <p class="block_9">Muaviye, yerine oğlu Yezid’in (645-683) geçeceğine karar verince ortalık karışır. Kabilesinin adından [Kureyş kabilesinin Beni Ümeyye kolu] dolayı Emevi [Ümeyyeoğullan] adını alan bir hilafet hanedanı oluşturma isteği, ağırlıklı olarak meritokratik<sup class="calibre10"><sup class="noteref" id="back_note_11"><a class="calibre9" href="../Text/index_split_185.html#note_11" title="11">11</a></sup></sup> ve egemen grubun içinde kıdeme önem veren geleneksel Arap ilkelerine ters düşer; nitekim İslam ilkelerine göre inanç bağlarının kan bağlarına göre öncelikli olduğu halifeliğin “ortodoks” döneminde halifelerin inanç açısından kıdem ve Peygamber’e yakın olması önem taşırdı.</p>

  <p class="block_9">Yezid de, başka bazı Emevilerle beraber -yetersizlikleri biliniyorsa da- şiddetli eleştirilere maruz kalmıştır, ancak İslam tarihyazımının, VI-II. yüzyıl ortalarında Emevi hanedanını ortadan kaldırmış olan Abbasi iktidarını memnun etmeye çalıştığı da unutulmamalıdır. Buradaki amaç, II. Ömer (y. 682-720) dışında, Muaviye’nin soyundan gelenlerin dindar Müslümanlara yakışır kıyafetleri hemen hiç giymediklerini, dolayısıyla Şam’ın efendilerinin sözde dinsizliğini ve haleflerinin bu kıyafetleri sadece resmi amaçla olsa da titizlikle sergilediklerini vurgulamaktı.</p>

  <p class="block_9">Ali ile Peygamber’in kızı Fatma’nın (y. 610-632) küçük oğlu Hüseyin, büyükbabasıyla olan kan bağlarından dolayı ümmetin başına geçmek için Muaviye’nin oğlundan daha üstün unvanlara sahip olduğunu iddia etse de, Muaviye’nin ustalıkla oluşturduğu siyasi, ekonomik ve askeri sistem sayesinde Yezid tarafından engellenir.</p>

  <p class="block_"> </p>

  <p class="block_30">Kerbela’nın Sonucu</p>

  <p class="block_39">Şiiler ve Sünniler: Çatışmanın kökleri</p>

  <p class="block_9">Peygamber’in torunu ve ailesi 661’de Kerbela’da katledilir ve müritleri tarafından şehit edilmiş kabul edilir. Sıffin nasıl Müslümanların birliğindeki ilk sarsıcı kırılmayı temsil ediyorsa, Kerbela da ümmetin içine düştüğü uçurum sayılır. Ali’nin taraftarları Yezid’in halifeliğini hainliğin zirvesi sayacak, ama Müslümanların büyük kısmı Peygamber’in ailesinin, ümmeti yönetme hakkına doğuştan sahip olduğunu hiçbir zaman kabul etmeyecektir. İki yüzyıl sonra Şiilik ve Sünnilik olarak ayrılan safların temeli bu şekilde atılmış olur.</p>

  <p class="block_9">Kerbela’nın sonucu Emeviler açısından bütün tehlikeleri yok etmeyecektir. Nitekim Peygamber’in en yakın dostlarından (sahabeler) birinin oğlu olan Abdullah bin Zübeyr (y. 622-692) Mekke’de ortaya çıkar ve ümmetin bir kısmını ardına alarak uzun bir süre rakip halife olarak faaliyet gösterir.</p>

  <p class="block_9">Yezid’in doğal nedenlerle ölümüyle oğlu ve halefi II. Muaviye’nin de (661-684) ondan kısa süre sonraki ölümü hanedanın sonunu getirecek ve Zübeyr’in zaferi anlamına gelecek gibi görünse de ayrıcalıklarından vazgeçmeye niyetli olmayan geniş Emevi ailesi hemen aralarında anlaşmaya vararak en yaşlı üyeleri Mervan bin el-Hakem’i (623-685) halife seçer.</p>

  <p class="block_9">Ali bin Ebu Talib’in diğer bir oğlu olan Muhammed bin Hanefiye (y. 635-y. 700) namına Muhtar’ın (622-687) 685’te Kûfe’de düzenlediği isyan zaten tahrip olmuş olan İslam toplumunun vehametini attırır; yine de Mervan’ın oğlu ve halefi Abdülmelik bin Mervan (646-705) ustalıkla gerçekleştirdiği bazı askeri manevralar sayesinde halifeliği birkaç sene içinde yeniden bir araya getirmeyi ve otuz bir yaşındaki komutanı (daha sonra Küfe valisi olacak olan), Haccac bin Yusuf (661-714) sayesinde de altmış sekiz yaşına gelmiş olan Abdullah bin Zübeyr’den 692’de kurtulmayı başarır.</p>

  <p class="block_46"> </p>

  <p class="block_46"> </p>

  <p class="block_30">Hilafetin Görkemi</p>

  <p class="block_39">Para, ordu ve ortak dil</p>

  <p class="block_9">Hilafetin birliği sağlandıktan sonra Abdülmelik’in öncelikli amacı devlet mekanizmasının yeniden düzenlenmesidir. 692 ile 697 arasında, Bizans ve Sasani paralarını örnek alarak, biri altın <i class="calibre2">(dinar),</i> diğeri gümüş <i class="calibre2">(dirhem),</i> biri diğeri de bakır <i class="calibre2">(fils)</i> olmak üzere ilk paraları bastırır. Hoşnutsuzluğa bağlı olası tehlikelerden kaçınmak için, o ana kadar Yemen Araplarının en üstün unsurlarının egemen olduğu orduyu kuzey kökenli Araplara da açar. Ayrıca casuslukla mücadele etmek amacıyla son derece etkin bir posta servisi <i class="calibre2">(barid)</i> oluşturur ve devlet divanında idari akitlerin kaydı için Yunanca, Kıptice, Aramca veya İbranicenin değil de, Suriyeli, Pers ve Arap olmayan <i class="calibre2">(mevali)</i> başka İslam dilbilimcilerin katkısıyla nihayet yeterli derecede yazılı metne sahip olan Arap dilinin kullanılmasını emreder.</p>

  <p class="block_9">Bütün bunlar Yahudilerin, Hıristiyanların veya Mazdekçilerin katkılarından vazgeçildiği anlamına gelmez; tam tersine, bu halklar idarede ve “serbest” olarak bilinen mesleklerde önemli roller oynamaya devam eder. Örneğin Şamlı Aziz Yahya (Johannes Damascenus, 645-y. 750) kendisinden önce babası ve büyükbabası gibi Emevi idaresinden sorumluydu. İlk ümmetin gösterdiği başarılı ve kapsamlı ilerlemenin ardında, İslami olmayan unsurlar arasından en iyilerini seçip kimlik krizlerine neden olmadan özümseme kabiliyeti yatmaktadır.</p>

  <p class="block_39">Mimari ihtişam</p>

  <p class="block_9">Emeviler halifeliğin mimari yönüyle de ilgilenirler. Abdülmelik, Müslüman tebaasının Zübeyr’in karşıt propagandasından etkilenmemesi için Kudüs’te muhteşem Kubbetü’s-Sahra camisini inşa ettirir. Ancak halifeliğin arzu edildiği gibi anıtsal bir görünüm kazanması, oğlu Velid’in (y. 674-715) zamanına denk gelir. Emevilerin Şam ve Halep’te inşa ettirdiği camilerle, Arapların zayıf mirasına yabancı mimari üsluplar içeren Kayrevan’daki Sidi Ukba Camii tamamıyla Arap olan, ama yüksek derecede özümseme kabiliyetine sahip bir İslam “yüzyılının” kültürel ve entelektüel açıklığının en iyi örnekleridir.</p>

  <p class="block_9">Emevilerin güçlü rakipleri olan Bizanslılarla temasları sadece Şam’daki Emevi Camii’ndeki gibi mozaik sanatıyla veya <i class="calibre2">danarius [dinar]</i> kalıbıyla sınırlı değildir; hanedan Konstantinopolis’in üçlü surlarını aşmak gibi iddialı, ama hayal ürünü bir umutla üç sefer düzenler (668, 674677 ve 717), ancak ikinci kuşatma sırasında keşfedilen “Rum Ateşi”nden dolayı “İkinci Roma”yı ele geçirme hayali suya düşer. Şehrin Müslümanlar tarafından fethedileceği doğrudur, ancak bu olay 776 yıl sonra Emeviler değil, Türkler tarafından gerçekleştirilecektir.</p>

  <p class="block_39">İspanya ve Fransa’da yayılma</p>

  <p class="block_9">Ümmetin genişleme dönemi hem Kuzey Afrika’da (Latince <i class="calibre2">Provincia Africa’</i>dan türeyen bir kelimeyle <i class="calibre2">İfrikiyye</i> olarak bilinir) hem de Doğuda, Horasan’da ve Orta Asya’da Maveraünnehir bölgesinde büyük başarılarla doludur. Ancak en önemli sonuçları yaratacak olan askeri girişim hiç şüphesiz Müslümanların -adını Berberi seyyah Tarık bin Ziyad’dan (y. 670-720) alan- Cebelitarık Boğazını geçmesi ve İber Yarımadası’na adım atmasıdır. Vizigotlar yenilgiye uğratıldıktan sonra yarımadanın yarısından fazlası istilaya uğrar; Müslümanlar oluşturdukları üslerden günümüzün Fransa sınırlarına girer ve ancak Şarl Martel (684-741) tarafından 732’de Poitiers Ovas’ında durdurulurlar.</p>

  <p class="block_9">Müslümanların Endülüs’te 800 yıldan uzun süren varlığından geriye kalan değerli miras sadece Avrupa kültürüne yaptığı katkı değildir, çünkü eski Mısır, Yahudi, Suriye, Yunan, Pers ve Hint bilgi birikiminden kaynaklanan son derece değerli ve unutulup gitmiş olan teknolojik ve entelektüel keşifler Müslümanlar tarafından aktarılarak Rönesansı da büyük ölçüde etkileyecektir.</p>

  <p class="block_9">Her ne kadar Emeviler İslam kültürüne yaptıkları bu ilk sanatsal, bilimsel ve sivil katkıdan -önemli suyolları, hastaneler, bakımevleri ve kervansarayların inşasından- dolayı övgüyü hak ediyorsa ve çöküşlerinin büyük ölçüde Hazarlarla Türgişlerin tahrip edici saldırıları gibi dış nedenlere bağlı olduğu doğruysa da, ülke içi meselelerin ve Mevalilerden gelen toplumsal adalet ve mali eşitlik talepleriyle yeterli derecede ilgilenmemelerinin rolü hiç şüphesiz oldukça büyüktür.</p>

  <p class="block_9">Bu yeni inanç teorik anlamda evrensel olmasına rağmen mevaliler genelde ayrımcılığa maruz kalmaktadır; en kazançlı ve onursal kamusal görevlerden dışlanırlar ve Gayri Müslimler gibi haksız derecede ağır vergilere tâbi tutulurlar. Ödemek zorunda kaldıkları adam başına vergi <i class="calibre2">(cizye) ve</i> toprak vergisi <i class="calibre2">(haraç)</i> makul düzeydeyse de Müslüman Araplardan toplanan dini temelli zekâttan daha yüksektir.</p>

  <p class="block_46"> </p>

  <p class="block_46"> </p>

  <p class="block_30">Parçalanma</p>

  <p class="block_39">Abbasiler</p>

  <p class="block_9">Berberilerin 740-743 yılları arasındaki ilk isyanları Kuzey Afrika’nın en batısındaki bölgelerin halifelikten kopmasıyla sonuçlanır ve geriye sadece nüfusu daha yüksek kentsel bölgelerle kıyı kesimleri kalır. Ancak Şam için asıl öldürücü darbe “Abbasi Devrimi”yle gelir.</p>

  <p class="block_9">Peygamber’in amcası Abbas’ın soyundan gelenler Ali’nin taraftarlarının karamsarlığa kapılmış olması ile Mevalilerin derin mutsuzluğunu bir araya getirmeyi başarır ve bu kaçak, ama sağlam hareketin başarılı olabilmesi için sorumluluğu, Pers veya Arap asıllı bir deha ve azad edilmiş bir köle olan Ebu Müslim’e (?-755) verir.</p>

  <p class="block_9">Ebu Müslim, Muaviye döneminden beri Ali’nin taraftarı olan 50 bin ailenin sürüldüğü Merv vahasından hareket eder; yerel Pers dokusuna dahil bu aileler 70 yıl gibi bir süre içinde, 747 yılında artık zayıf düşmüş Emevilere saldırmak için gerekli gücü oluşturmuştur.</p>

  <p class="block_9">Abbasi güçlerinin ilerlemesi durdurulamaz ve Ocak 750’de Dicle’nin kolu Zap kıyısında nihai bir zaferle sonuçlanır. Bundan kısa bir süre sonra da Emevilerin son kahraman, ama talihsiz komutanı II. Mervan (688-750) öldürülür.</p>

  <p class="block_"> </p>

  <p class="block_"> </p>

  <p class="block_47">Bkz.</p>

  <p class="block_47"><b class="calibre3">Tarih:</b> <i class="calibre2">Peygamber Hz. Muhammed ve İslamın İlk Yayılışı,</i> s. 128; <i class="calibre2">IX ve X. Yüzyıllarda Saldırılar ve İstilalar,</i> s. 226; <i class="calibre2">İslam: Abbasiler ve Fatimiler,</i> s. 189; <i class="calibre2">Avrupa’da İslam,</i> s. 195</p>

  <p class="block_47"><b class="calibre3">Edebiyat ve Tiyatro:</b> <i class="calibre2">Avrupa’da İslam Hakkında Bilinenler,</i> s. 616</p>

  <p class="block_47"><b class="calibre3">Görsel Sanatlar:</b> <i class="calibre2">İslam ve Mustarib Döneminde İspanya,</i> s. 834</p>

  <p class="block_55" id="calibre_pb_27"> </p>
</body>
</html>
