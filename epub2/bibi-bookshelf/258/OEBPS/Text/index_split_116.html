<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>ORTAÇAĞ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_60"><span class="text_16" id="id_Toc404942913">VI. Yüzyılda Zaman, Yaratılış, Boşluk ve Hareket: Simplicius ve Philoponus</span></p>

  <p class="block_6">Antonio Clericuzio</p>

  <p class="block_19"> </p>

  <p class="block_19"> </p>

  <p class="block_31">Erken ortaçağda başlıca fizik doktrinleri daha çok Aristoteles’in eserlerini konu alan yorumlarda tartışılır. Bunların arasında Yeni-Platoncu Simplicius ile Johannes Philoponus’un eserleri göze çarpar: Hıristiyan bakış açısına bağlı bir doğa anlayışını temel alan Philoponus bir yandan evrenin kökeni konusunda yaratılışçı bir tavır takınır, öte yandan Stagiralı filozofun hareket teorisini eleştirir.</p>

  <p class="block_46"> </p>

  <p class="block_46"> </p>

  <p class="block_30">Aristoteles’in Eserlerini Konu Alan Yorumlar</p>

  <p class="block_39">Önkuramlar ve yorumlar</p>

  <p class="block_9">Erken ortaçağda boşluk, zaman ve hareket kavramlarını konu alan felsefi ve bilimsel tartışmalar, Hıristiyanlığın Tanrı’yla ve doğayla ilgili kavramlarının güçlü etkisi altında kalmaya başlar. Felsefi-bilimsel düşüncenin temel unsurlarını oluşturmaya devam eden Yeni-Platoncu ve Aristotelesçi felsefeler, monoteist ve yaratılışçı anlayışların ışığında yeniden yorumlanır ve eleştiriye tabî tutulurlar. Başlıca fizik doktrinleri, bir 1000 yıl boyunca daha felsefi faaliyetlerde merkezi bir rol oynamaya devam edecek olan Aristoteles’in (MÖ 384-322) eserlerini konu alan yorumlar üzerinden ele alınır. Yorum eserlerinin temel amacı, anlatım kolaylığı açısından önkuramlara bölünmüş olan bir metini (edebiyat, teoloji, felsefe veya bilim alanında) açıklamaktır. Önkuramlar, yorumlanacak metinden seçilen bir cümledir ve yazarın düşüncesine bir giriş sağlar. Aristoteles’in eserlerini konu alan ve hem didaktik hem de felsefi bir amaca sahip olan yorumlar, sıklıkla Stagiralı filozofun düşüncesine aykırı düşen fikirler içerir. Antikçağdaki en önemli Aristoteles yorumcularından olan Afrodisiaslı Aleksandros II. yüzyıl sonlarında doğmuştur ve Lise’nin baş âlimidir; Aleksandros Aristoteles’in düşüncelerini savunmak için onları başka felsefi doktrinlerle karşılaştırır. Ondan sonraki en önemli yorumcu olan Simplicius (VI. yüzyıl) Yeni-Platoncu yönelimli bir filozof olup Aristoteles’i konu alan tefsir eserlerinde Aristoteles ile Platon (MÖ 428/427-348/347) arasında temelde fikir birliği olduğunu göstermeye çalışır.</p>

  <p class="block_9">VI. yüzyılda İskenderiye’de yaşamış olan ve Aristoteles’in Hıristiyan yorumcuları arasında olan Johannes Philoponus, felsefe ve teoloji alanında çeşitli ilmi eserler yazar ve Aristotelesçi felsefenin bazı anahtar kavramlarını tartışmaya açar. Philoponus’un Aristoteles’e getirdiği eleştiriler, Hıristiyanlığın Tanrı ve doğa anlayışını temel alan boşluk, zaman ve hareket teorisinden kaynaklanır.</p>

  <p class="block_46"> </p>

  <p class="block_46"> </p>

  <p class="block_30">Tanrı, Zaman, Evren</p>

  <p class="block_39">Yoktan var edilmek</p>

  <p class="block_9">İmparator Justinianus’un (481?-565) Simplicius’un da ders verdiği Atina’daki Yeni-Platoncu felsefe eğitimine son verilmesini emrettiği yıl olan 529’da, Philoponus, Proklos’a (412-485) karşı, dünyanın ebediyetini konu alan bir eleştiri yazısı yazar. Philoponus yoktan var edilmeyi (<i class="calibre2">creatio ex nihilo)</i> savunur ve doğanın başka herhangi bir gücünden daha üstün kudrete sahip ilahi bir yaratıcının eseri olduğunu söyler. Bu anlayış hem Platon’un hem de Aristoteles’in felsefesine yabancıdır. Platon’a göre Yaratıcı-Tanrı amorf olan bir maddeye şekil verir, ama onu yaratmaz; Stagiralı filozofa göre ise hiçbir şey yoktan var edilmez, gök ilahi bir varlıktır, dolayısıyla da ebedi olmalıdır. Philoponus’a göre ise bir tek Tanrı her şeye kadirdir ve kudretinin sınırı yoktur, evrenin bütün diğer varlıkları ise sınırlı bir güce ve ömre sahiptir. Philoponus’un yoktan var edilmeye dayalı yaratılışçı anlayışı, Simplicius tarafından eleştirilir, çünkü önce hiçbir şey yapmayan, sonra belli bir anda unsurları yaratan, sonra -evren Tanrı’nın müdahalesi olmadan var olabildiği için- yine başka bir şey yapmayan Tanrı düşüncesi felsefi açıdan dayanaktan yoksun bir anlayıştır. Simplicius gibi pagan bir filozofun itirazlarının Hıristiyan filozoflar arasında bile saygı gördüğünü belirtmek gerekir, ilk yüzyıllardaki Hıristiyanların hepsi evrenin bir başlangıcının olduğu düşüncesini desteklemezler. Örneğin hem piskopos hem de Hıristiyan bir filozof olan Cyreneli Synesius (y. 370-413), Platoncu felsefenin etkisi altında kaldığından evrenin bir başlangıcının olduğunu ve bir sonunun olacağını reddeder. Philoponus, evrenin yaratılışına dair kendi anlayışını, Platon’un zamanla ilgili olarak <i class="calibre2">Timaios’ta</i> öne sürdüğü teoriyle tamamıyla uyumlu görür: Zaman evrenle beraber başlar ve ondan önce hiçbir şey yoktur.</p>

  <p class="block_39">Zaman ve dünyanın ebediyeti</p>

  <p class="block_9">Philoponus daha sonra Aristoteles’in dünyanın ebediyetine dair doktrinini reddeder. Dünyanın ebediyetinin Aristoteles’in sonsuzluk anlayışıyla uyumlu olmadığını kanıtlamak için başvurduğu savların büyük kısmı Stagiralı filozofun düşüncesine dayanır. Philoponus’a göre, evrenin ebedi olduğu kabul edilirse, fiili bir sonsuzluğun varlığını, ona bağlı olarak da sonsuz sayıda yılın ve zaman içinde yaratılmış sonsuz sayıda bireyin de varlığını kabul etmek gerekir. Ancak Aristoteles’in kendisi fiili sonsuzluğun varlığını reddeder. Dolayısıyla Philoponus’a göre, evrenin bir başlangıcı olmuş olmalıdır ve bir sonu da olacaktır. Philoponus, kişisel bir Tanrı’nın varlığını öne sürer ve yaratılışın dünyadan bağımsız olarak, Tanrı’nın özgür kararının sonucu olduğunu düşünür. Hiçbir hareket ve hiçbir varlık sonsuz olamaz. Evren sonu olan bir varlık olduğuna göre, sonsuza kadar yaşama kudretine sahip değildir. Dolayısıyla Philoponus, Aristoteles’e göre beşinci ve yok edilemez element olan ve ilahi varlıkları oluşturan eterin varlığını reddeder. Philoponus’a göre yıldızların farklı büyüklüklere ve parlaklığa sahip olması onları oluşturan maddeye bağlıdır. Aristoteles’in öne sürdüklerinin tersine gök cisimleri daha çok ateşten oluşan bileşik cisimlerdir; bu ateş, yeryüzündeki ateşlerde olduğu gibi, yakıtlarla beslenir. Bileşik cisimler oldukları için, yıldızlar da yok olmaya tabidir. Dünyanın ebediyetini, gök cisimlerinin yaratıldığını ve bozulmaya tabî olmadığını reddeden Philoponus, Aristoteles’in <i class="calibre2">Meteora</i> eserini konu alan yorumunda gökyüzü olgularıyla yeryüzü olgularının nedenlerini bir görür. Gök cisimlerinin özellikleri yeryüzü cisimlerinde de mevcuttur. Philoponus’un bu anlayışına karşılık Simplicius göklerin bozulmaya tabî olmadığını yeniden öne sürer; en eski astronomi gözlemleri bile gökyüzü hareketlerini ve yıldızlarla gezegenlerin değişmezliğini teyit eder. Simplicius’un Philoponus’a getirdiği bir başka itiraza göre, gök cisimlerinin maddesi yeryüzü cisimleriyle aynı olsaydı birbirlerinin üzerinde etkili olup kargaşa ve felakete neden olurlardı, oysa gökyüzünde değişmez bir düzen söz konusudur. Philoponus’un Simplicius’un itirazlarına cevabı ise, gök cisimlerindeki değişimlerin çok uzun zaman sürelerinde gerçekleştiği, dolayısıyla bunlardan haberdar olmadığımız ve onlara tanık olamadığımız şeklindedir.</p>

  <p class="block_46"> </p>

  <p class="block_46"> </p>

  <p class="block_30">Hareket Teorileri</p>

  <p class="block_39">Ağırlık, hız, hareket</p>

  <p class="block_9">Aristotelesçi fiziğin ana konusu olan hareket teorisi de Philoponus tarafından tartışmaya açılır. Aristoteles’e göre hareket olması için hem hareket ettirici ile hareket edenin sürekli olarak temas içinde olması, hem de onlara direncin olması gerekir. Aristoteles’e göre hız doğrudan ağırlığa bağlıdır, ağırlık ise cismin bileşimine bağlıdır. Dolayısıyla doğal harekette ağırlık aynıysa, hız dirençle ters orantılıdır. Dolayısıyla Aristotelesçi anlayış şöyle özetlenebilir: Eğer güç, ortamın direncini yenecek ve hareketi oluşturacak derecede yüksekse, o zaman hız, hareket ettirici güç ile direnç arasındaki ilişkiyle orantılıdır. Boşlukta hareketin var olduğunu varsayalım: Ortamın yoğunluğu sıfır olduğu için hareketin hemen gerçekleşmesi gerekir. Ama bu imkânsızdır, dolayısıyla Aristoteles’e göre boşlukta hareket olamaz. Philoponus, Aristoteles’in cisimlerin düşüş hızının ağırlıklarıyla orantılı olduğuna dair anlayışını reddeder. Daha ağır cisimlerin daha hızlı düştüğüne dair düşünceyi reddeder ve daha sonra Galileo Galilei (1564-1642) tarafından gerçekleştirilecek bir deney önerir: Farklı ağırlıklarda cisimler yüksekten bırakıldığı zaman yeryüzüne beraber ulaşırlar. Philoponus’a göre hareketin ardındaki ilk temel etken hareket ettirici güçtür ve belli bir alanı kat etmek için gerekli olan zaman hareket ettirici güçle orantılıdır. Bu zamana, ortam direncinin fonksiyonu olan ilave bir zamanı eklemek gereklidir. Ortam direncinin neden olduğu gecikme, cismin boşlukta sahip olacağı doğal hareketten düşülmelidir; sonuçta Philoponus, Aristoteles’e eleştiri olarak, boşluk diye bir şey olsa, içinde hareketin mümkün olacağını ve sonlu bir hıza sahip olacağını söyler. Philoponus fiili boşluğun varlığına inanmıyorsa da, Aristoteles’in boşluğa dair doktrinini eleştirir ve boşluğun saf boyutluluk olduğunu, bedensellik ve niteliksel farklılaşmadan yoksun olduğunu söyler. Ay-altı bölgesindeki cisimlerin meylettiği üst ve alt, boşluğun içkin nitelikleri değildir. Cisimlerin üste veya alta doğru hareketi doğal ortamın uyguladığı güce değil de, Yaratıcı’nın tahsis ettiği yere ulaşma konusundaki içkin eğilime bağlıdır.</p>

  <p class="block_39">Aristoteles’e karşı Philiponus</p>

  <p class="block_9">Philoponus Aristoteles’in fırlatılan cisimlerin hareketiyle ilgili teorisini de reddeder ve ortaçağla Rönesansta bu sorunu konu alan tartışmalar üzerinde hatırı sayılır bir etkisi olacak bir çözüm önerir. Aristoteles’e göre Ay-altı dünyasındaki (Ay’ın yörüngesinin altında, yani yeryüzü üzerinde veya yakınlarında bulunan) tüm cisimler kendi doğal mekânlarında var olmanın garantilediği düzen durumunu sürdürmeye eğilimlidir. Bundan dolayıdır ki, bir cisim kendi doğal ortamının dışında olduğu zaman oraya dönmeye “doğal” olarak eğilimli olur. Yukarıya doğru fırlatılan ağır bir cisim, doğal olmayan veya Aristoteles’in dediği gibi, bir “şiddet” hareketi içerisindedir ve bu hareket bir ara sona erip yerini aşağıya doğru doğal bir harekete bırakacaktır. Doğal harekette hareketin kaynağı (veya hareket ettirici güç) hareket etmekte olan varlığın içsel gücüyken, şiddet hareketinde, hareket ettirilen cisimle sürekli olarak temas halinde olması gereken dış bir güçtür. Fırlatılan cisimlerin harekete neden olan etmenden (örneğin yayı geren veya sapanı çeviren kişi) koptuktan sonraki hareketleri (yani bir şiddet hareketi örneği) onlarla temas halinde olacak hareket ettirici bir gücün varlığını gerektirir. Aristoteles’e göre hareketi aktaran ve fırlatılan cisme eşlik edip onu taşıyan hava hareket ettirici güçtür. Philoponus’un savı ise, Aristoteles’in kendisinin de dediği üzere, havanın harekete direnç gösterdiği gözlemini temel alır; dolayısıyla hava, Aristoteles’in başka eserlerinde yazdığı gibi, hareketin devamının nedeni sayılamaz. Philoponus ikinci olarak da, bir cisim fırlatıldığı zaman nesne üzerinde mi, yoksa çevresindeki hava üzerinde mi etki uygulandığını kendi kendine sorar. Bu soruya verilmesi gereken yanıt, etkinin havaya değil de cisme uygulandığıdır, zaten arada hava olmasa bile bir el tarafından fırlatılmış bir taşın hareketini hayal edebiliriz. Philoponus’a göre ise bedensiz kinetik güç (daha sonra <i class="calibre2">impetus</i> adı verilecektir) ortama değil de cisme içlendir ve bu güç havanın direncinin ağırlığı tarafından tüketilene kadar o cismi hareket halinde tutar.</p>

  <p class="block_46"> </p>

  <p class="block_46"> </p>

  <p class="block_30">Madde ve Boşluk</p>

  <p class="block_9">Philoponus, Proklos’a karşı yazdığı ilmi yazıda Aristoteles’in <i class="calibre2">Metaphysica</i> eserinin tartışmalı bir bölümünü (7.3) temel alarak, ilk maddeyi üç boyutun bir uzantısı olarak tanımlar. Eğer ilk madde cisimlerin tüm olası biçimlerinden çıkarılırsa, geriye üç boyutta uzantıya sahip bir alt katman kalır. Bu kavrama karşı, her ikisi de Aristoteles’in felsefesini temel alan iki itiraz getirilir: Birincisine göre, ilk madde biçimlerden ayrı olarak var olamaz ve ayrı olarak bilinemez; ikincisine göre, uzantı ilk maddeyi tanımlayamaz, çünkü Aristoteles’e göre rastlantısaldır. Başka bir deyişle, yine Aristoteles’e göre, cisimlerin varlığı uzantıya değil de, uzantının varlığı cisimlere bağlıdır. Philoponus ilk madde olarak, tüm cisimlerde var olan alt katmanı, belirsiz ve nitelikten yoksun üç boyutlu bir uzantıyı kasteder. Üç boyutlu uzantı rastlantısal değildir, temeldir, ısı nasıl ateşi oluşturursa, o da ilk maddeyi oluşturur. Philoponus’a göre üç boyutlu uzantı cismi tanımlayan şeydir.</p>

  <p class="block_9">Philoponus, Aristoteles’in yer kavramına da karşı çıkar. Aristoteles’e göre yer, onu içeren bir cismin sabit sınırıdır, yani bir nesnenin yeri, onu içeren ilk hareket etmeyen cismin iç sınırıdır. Buna göre cisimlerden bağımsız olarak boşluk yoktur. Philoponus’a göre yer, cisimlerin üç boyutlu uzantısıdır ve cisimlerden ayrı olarak boşluk vardır.</p>

  <p class="block_46"> </p>

  <p class="block_46"> </p>

  <p class="block_67">Felsefe, Teoloji ve Philoponus’un Düşüncesinin Etkisi</p>

  <p class="block_39">Teslis bir tümeldir</p>

  <p class="block_9">Philoponus 553’ten sonra yirmi yıl kadar hem İsa’nın hem de teslisin doğasını konu alan teoloji tartışmalarında rol alır. Yazar İsa’ya tek bir özellik -ilahi özellik- atfeden ve önce Kalkedon Konsili’nde (451), sonra da Konstantinopolis Konsili’nde (553) mahkûm edilmiş monofizitizm doktrinini savunur. Daha sonra teslisi oluşturan her bir kişinin ayrı bir madde ve ayrı bir ilah oluşturduğunu öne sürer (triteizm). Philoponus’un savları mantıksal niteliğe sahiptir ve tümellerin sadece düşüncede var olduğu fikrine dayanır. Yazara göre teslis bir tümeldir, dolayısıyla sadece bizim zihnimizde vardır. Bu üç kişi birbirinden ayrıdır, aynı türden bireylerin bir türe ait olmasına benzer şekilde aynı ilahi özelliğe sahip değildir.</p>

  <p class="block_9">Kilisenin 681 yılında mahkûm ettiği Philoponus’un eserleri Hıristiyan Batıda daha geç dönemde etkili olur. Müslüman filozof ve bilimadamı el-Kindi (?-y. 873) dünyanın ebediyetini konu alan eleştirilerinde Philoponus’un düşüncelerinden ilham alır. Philoponus’un şiddet hareketine getirdiği açıklama ise <i class="calibre2">impetus</i> teorisini ele alan Giovanni Buridano (y. 1290-y. 1358) ve Nicola Oresme (1323-1382) tarafından örnek alınır. Philoponus’un madde anlayışı ise Rönesansta Francesco Patrizi (1529-1597) tarafından ele alınır ve XVII. yüzyılda Galilei, Philoponus’un Aristoteles’in hareket doktrinine getirdiği eleştirileri geliştirir.</p>

  <p class="block_"> </p>

  <p class="block_"> </p>

  <p class="block_47">Bkz.</p>

  <p class="block_47"><b class="calibre3">Bilim ve Teknik:</b> <i class="calibre2">Çin’de Bilim ve Teknik,</i> s. 549; <i class="calibre2">Yeryüzünün Tasviri,</i> s. 561</p>

  <p class="block_47"><b class="calibre3">Edebiyat ve Tiyatro:</b> <i class="calibre2">Klasik Metinlerin Aktarımı ve Klasik Yazarlar Hakkındaki Genel Görüşler, s.</i> 588; <i class="calibre2">Klasik Miras ve Hıristiyan Kültürü: Boethius ve Cassiodorus,</i> s. 578; <i class="calibre2">Yorklu Alcuinus ve Karolenj Rönesansı, s.</i> 593</p>

  <p class="block_"> </p>
</body>
</html>
