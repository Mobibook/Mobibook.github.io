<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 id="toc_id_5" class="block10"> </h1>
	<h1 id="toc_id_6" class="block3">BÖLÜM ÜÇ - GARİP EĞİTİMİ</h1>
	<p class="block7"> </p>
	<p class="block8">YİRMİ İKİ</p>
	<p class="block6">Spiral bir galaksinin kollarından birinde, çevresindeki sistemde yaşayanların bazılarınca 'Sol' olarak adlandırılan bir yıldızın yakınlarında, aynı tipte bir başka yıldız, kendisini felakete götürecek büyüklükte bir değişim geçirdikten sonra patlayarak novaya dönüştü. Muhteşem patlama üç-tam (729) Mars yılı ya da 1370 Arz yılı sonra görülebilecekti. Eskiler bu olayı fark edip zihinlerinin bir kenarına gençler için öğretici bir örnek olarak not ettikten sonra Beşinci Gezegen'in ölümü üzerine yazılmış yeni epik şiir hakkındaki estetik tartışmalarına devam ettiler.</p>
	<p class="block6">Uzay gemisi .Champion'un evi olan gezegene dönmek için oradan ayrılması da yorumsuzca not alındı ve geride bırakılan garip yuva gözlenmeye başlandı ama bundan başka bir şey yapılmadı çünkü sonuçları groklamanın anlamlı olması için daha vakit geçmesi gerekiyordu. Mars'ta bırakılan yirmi üç insan, aslında Antarktika Özgür Devleti'ndekinden daha yaşanılır ama yine de giysi olmadan öldürücü olan çevreyle başa çıkmayı büyük ölçüde başardılar. İçlerinden biri kimi zaman "kalp kırıklığı", kimi zaman "sıla özlemi" olarak adlandırılan bilinmez bir hastalık yüzünden çözüldü. Eskiler yaralı ruhu bağırlarına bastılar ve iyileşmesini sürdürebilmesi için ait olduğu yere geri yolladılar; bunun dışında Marslılar Arzlıları kendi hallerine bıraktılar.</p>
	<p class="block6">Dünyada patlamaya uğrayan komşu yıldız fark edilmemişti bile, insan astronomları hâlâ ışık hızını aşabilmiş değillerdi. Mars'tan Gelen Adam, kısa bir süre için haberlerde göründükten sonra tekrar manşetlerden düşüverdi. Federasyon Senatosu'nun azınlık lideri, Güneydoğu Asya'nın ikiz problemleri, aşırı nüfus ve gıda yetersizliğine karşı "cesur, yeni bir yaklaşım" önerdi; ilk etapta beşten fazla çocuğu olan ailelere acil devlet yardımı yapılması gündemdeydi. Bayan Percy B. Souchek, köpeği Piddle’ın beş günlük aşırı hava kirliliği sırasında ölmesi üzerine Los Angeles Belediyesi'ne dava açtı. Cynthia Duchess, uzmanlardan oluşan grup hem müzik ve diğer sanatlarda, hem de devlet yönetiminde mükemmel olacak harika çocuğun tam olarak ne zaman rahme düşmesi gerektiğini hesaplamayı bitirir bitirmez bilimsel olarak seçilmiş bir erkek donör ve eşit derecede mükemmel bir taşıyıcı bularak Kusursuz Bebeğe sahip olacağını ve (hormon ilaçlarının da yardımıyla) bebeği kendisinin emzireceğini açıkladı. Basına çocuğun doğal beslenmesinin psikolojik yararları üzerine bir açıklama yaptı ve fiziksel olarak bu mutlu göreve uygun olduğunun kanıtlanması için fotoğraflarının çekilmesine izin verdi (aslında bunda ısrar etti); her zaman ilgi çeken fotoğrafları zaten bu konuda herhangi bir şüpheye yer bırakmıyordu.</p>
	<p class="block6">Başpiskopos Digby onun Babil'in Fahişesi olduğunu açıkladı ve hiçbir Fostercının ne donör, ne de taşıyıcı anne olmayı kabul etmesine izin vermediğini belirtti. Alice Douglas bu konuda bir açıklama yaptı: "Bayan Duchess'i şahsen tanımasam da ona hayranlık duymak gerektiğine inanıyorum. Onun cesareti tüm dünyanın annelerine ilham kaynağı olacaktır."</p>
	<p class="block6">Jubal Harshaw, evine gelen ziyaretçilerden birinin bıraktığı bir dergide kaza eseri fotoğrafları ve hikâyeyi gördü. Güldü ve hikâyeyi mutfaktaki ilan tahtasına astı... sonra (tıpkı tahmin ettiği gibi) kısa sürede ortadan kaybolduğunu görünce bir kez daha kıkırdadı.</p>
	<p class="block6">O hafta kendisini güldürecek pek fazla olay olmadı; dünya fazlaca üzerine gelmişti. Basın, hikâyenin artık sona erdiğini ve Harshaw'un yeni haberler yaratmaya niyeti olmadığını nihayet anlayınca Mike'ı ve ev halkını rahatsız etmekten vazgeçti ama basının dışındaki binlerce insan Mike'ı unutmadı. Douglas dürüstçe Mike'ın rahatsız edilmemesi için elinden geleni yaptı; S.S. askerleri Harshaw mülkünün sınırlarında devriye geziyor, bir ekip aracı da evin üzerinde dolaşıp inmeye kalkan tüm arabaları uzaklaştırıyordu. Ama Harshaw, nöbetçilere ihtiyaç duyuyor olmaktan nefret ediyordu.</p>
	<p class="block6">Nöbetçiler insanları dışarıda tutuyordu; mektuplar ve telefonlarsa durmuyordu. Jubal telefon işini numarasını değiştirip eski numarasını arayanları bir cevaplama servisine yönlendirmek ve çok kısıtlı bir listedekiler hariç kimsenin bağlanmamasını sağlamak yoluyla çözmüştü; buna rağmen, evdeki telefon cihazı çoğu zaman "çağrı reddet &amp; telesekreter" konumunda duruyordu.</p>
	<p class="block6">Ama mektuplar durmadan geliyordu.</p>
	<p class="block6">Başlangıçta Harshaw, Jill'e bunun Mike'ın sorunu olduğunu söylemişti. Oğlan eninde sonunda büyümek zorundaydı; işe kendi mektuplarıyla ilgilenerek başlayabilirdi... Jill de ona yardımcı olup tavsiyelerde bulunabilirdi. "Ama beni bunlarla rahatsız etmeyin; yeterince gereksiz postayla uğraşıyorum zaten!"</p>
	<p class="block6">Jubal bu kararlılığını uzun süre sürdüremedi; çok fazla mektup geliyordu ve Jill ne yapacağını bilmez haldeydi.</p>
	<p class="block6">Sadece mektupları sınıflandırmak bile insanın başını ağrıtmaya yetiyordu. Jubal bu işi önce yerel postanenin şefini arayarak çözmeye çalıştı (ki bundan bir sonuç alamadı), sonra</p>
	<p class="block6">Bradley'i aradı. Bu kez sonuç aldı, yüksek mevkilerden yerel postaneye giden bir "tavsiye"nin sonrasında Mike'ın postası birinci sınıf, ikinci sınıf, üçüncü sınıf ve dördüncü sınıf olarak' ayrılmış dört çuvalla gelmeye başladı, evdeki diğerlerinin postası ise ayrı bir çuvalla getiriliyordu.</p>
	<p class="block6">İkinci ve üçüncü sınıf posta evin kuzeyindeki yeni mahzenin izolasyonunda kullanıldı; eskisi evin önceki sahibi tarafından nükleer bir sığınak olarak hazırlanmıştı ve mahzen olarak işe yaramıyordu. Yeni mahzen aşırı derecede izole olup daha fazlasını almaz hale gelince Jubal, Duke'e bu kategorideki mektupları bahçedeki su kanallarının etrafındaki erozyonu önlemek için kullanmasını söyledi; mektuplar biraz çalı çırpıyla birleşince gayet güzel iş görüyordu.</p>
	<p class="block6">Dördüncü sınıf postanın bir problem olduğu ortaya çıktı, özellikle de bir tanesi postanede vaktinden önce patlayıp ilan tahtasında birikmiş 'Aranıyor' afişlerini ve 'Yandaki Pencereyi Kullanın' tabelasını mahvettikten sonra; neyse ki posta şefi o sırada kahve molası vermişti, böbrekleri problemli yaşlı bir kadın olan yardımcısı ise tuvaletteydi. Jubal, Mike'a yollanan tüm dördüncü sınıf postayı Genel Sekreter için de aynı hizmeti veren S.S. bomba imha ekibine yollamayı düşündü.</p>
	<p class="block6">Buna gerek olmadığı ortaya çıktı; Mike, bir paketin içindeki "yanlışlık"ı açmadan fark edebiliyordu. Böylece tüm dördüncü sınıf postayı bahçe kapısının hemen önüne yığmaya başladılar; postacı gittikten sonra Mike uzaktan yığına bakıyor ve tehlikeli olan paketlerin kaybolmasını sağlıyordu; sonra Larry, geri kalanı kamyonla eve taşıyordu. Jubal bu metodun şüpheli paketleri ıslatmak, karanlıkta dikkatle açmak ya da röntgen cihazından geçirmek gibi bilinen yöntemlerin tümünden daha etkili olduğuna karar verdi.</p>
	<p class="block6">Mike zararsız paketleri açmaya bayılıyordu; onun için her gün Noel gibiydi. Özellikle adres kısmında yazan kendi adını okumaktan hoşlanıyordu. Paketlerden çıkanlar bazen ilgisini çekiyor, bazen çekmiyordu; çoğunlukla bunları evdekilerden birine veriyordu; bu süreç sırasında nihayet hediye verme kavramını anlayıp "mülkiyet"in ne olduğunu öğrendi. Kimsenin istemediği her şey bir su yoluna gidiyordu; bu gruba paketlerden çıkan tüm yiyecekler giriyordu çünkü Jubal, Mike'ın "yanlışlık" fark etme yeteneğinin zehirleri de kapsayıp kapsamadığından emin değildi... özellikle de Mike, kazara Duke'ün fotoğraf işlerinde kullandığı ve buzdolabına koyduğu zehirli solüsyonu içtikten sonra; Mike sadece içtiği "buzlu çay"ın pek de hoşuna gitmeyen bir aroması olduğunu söylemekle yetinmişti.</p>
	<p class="block6">Jubal, Jill'e Mike'a postayla gelenlerden (a) parasının ödenmesi gerekmeyenleri, (b) imzalaması gerekmeyenleri, (c) reklam olmayanları saklayabileceğini söyledi. Bazıları gayet uygun hediyelerdi; çoğu kendilerinin sipariş etmediği promosyon malzemeleriydi. Her halükârda Jubal, kendileri istemeden yabancıların yolladığı eşyalarla Mars'tan Gelen Adam'ı bir şekilde kullanma isteklerini belirttiklerine ve bu yüzden teşekkürü hak etmediklerine karar vermişti.</p>
	<p class="block6">Canlı hediyeler bir istisnaydı, civcivlerden timsah yavrularına kadar çeşitli hayvanlar geliyordu. Jubal, Jill'in bunları geri göndermesini tavsiye etmişti; tabii ki bakımını üstlenmeyi ve havuza düşmelerini önlemeyi garanti etmeyi düşünmüyorsa.</p>
	<p class="block6">Birinci sınıf mektuplar ayrı bir baş ağrısıydı. Jubal, Mike'ın birinci sınıf mektuplarından bir çuval kadarına baktıktan sonra bir kategori listesi hazırladı.</p>
	<p class="block6">A.Kişisel ve kurumsal dilenci mektupları: erozyon dolgusu.</p>
	<p class="block6">B.Tehdit mektupları: Cevaplanmayıp dosyalanacak. Aynı kaynaktan iki ya da daha fazla mektup gelirse S.S.'e iletilecek.</p>
	<p class="block6">C.Her türlü iş teklifi ve anlaşma önerisi: Cevaplanmayacak, Douglas'a iletilecek.</p>
	<p class="block6">D. Delilerden gelen ve tehdit içermeyen mektuplar: Gerçekten ilginç olanları evdekilere de okutulacak; geri kalanı su kanallarına.</p>
	<p class="block6">E.Dostça mektuplar: Ancak yanında üzeri adresli ve pulu yapıştırılmış bir zarf da gelmişse cevapla... bu durumda hazırlanmış cevap metinlerinden biri kullanılacak ve Jill tarafından imzalanacak. (Jubal, Mars'tan Gelen Adam tarafından imzalanmış mektupların değerli olduğuna ve daha fazla gereksiz mektubun gelmesine yol açacağına dikkat çekti.)</p>
	<p class="block6">F.Hakaret içeren mektuplar: Ne yapılacağına karar vermesi için Jubal'e iletilecek (Jubal kendi kendine böyle bir mektubun en ufak bir edebi beceri bile içermeyeceğine dair bahse giriyordu), yerleri genellikle su kanallarıydı.</p>
	<p class="block6">G.Evlilik teklifleri ve o kadar resmi olmayan başka teklifler: Umursanmayacak ve dosyalanacak. Aynı kaynaktan üçüncü mektubun gelmesi halinde "B" prosedürü uygulanacak.</p>
	<p class="block6">H.Eğitim kurumları ve bilimsel kuruluşlardan gelen mektuplar: "E" şıkkı uygulanacak; cevap verilecekse Mars'tan Gelen Adam'ın hiçbir şey için vakti olmadığını belirten hazır metin kullanılacak; Jill, böyle bir cevabın kurtulmaya yetmeyeceğini düşünürse Jubal'a iletilecek.</p>
	<p class="block6">I.Mike'ı gerçekten tanıyan kişilerden gelen mektuplar: Champion'un mürettebatı, Amerika Birleşik Devletleri Başkanı ve birkaç kişi daha; bunları Mike'ın istediği gibi cevaplamasına izin verilecek; yazma egzersizleri faydalı, insan ilişkilerindeki tecrübe ise daha da fazla gerekliydi (tavsiye isterse sormasına izin verilecekti).</p>
	<p class="block6">Bu rehber, cevaplanması gereken mektup sayısını makul bir rakama indirmişti; Jill her gün birkaç tane cevaplıyor, Mike'a ise nadiren bir tane düşüyordu. Sadece mektupları açmak bile büyük çaba gerektiriyordu ama Jill, biraz alıştıktan sonra günde bir saat harcayarak hepsini açıp sınıflandırmayı bitirebildiğini fark etti. Mektupların çoğu ilk dört kategoriye giriyordu; Saraydan tüm dünyaya yapılan yayının ertesinde büyük miktarda "G" kategorisi gelmişti ama miktar zamanla azaldı ve sonunda günde bir-iki taneye düştü.</p>
	<p class="block6">Jubal, Mike'ın sadece dostları ve tanıdıklarından gelen mektupları cevaplaması gerekiyorsa da adına yollanan her mektubu okumaya hakkı olduğu konusunda Jill'i uyardı.</p>
	<p class="block6">Kategori sisteminin devreye girmesinden sonraki üçüncü günün sabahı Jill, Jubal'e "G" kategorisi bir mektup getirdi. Bu kategoride mektup yollayan bayanların ve diğer kadınların (artı birkaç uygunsuz erkeğin) yarısından fazlası mektupla birlikte kendilerine ait olduğunu iddia ettikleri fotoğraflar yolluyordu; bu resimlerin bazıları, tıpkı mektuplar gibi hayal gücüne pek yer bırakmayan cinstendi.</p>
	<p class="block6">Bu mektupla birlikte gelen fotoğraf hayal gücüne yer bırakmamakla kalmıyor, yeni ve daha ilginç şeyler öneriyordu. "Şuna bak, Patron! Sana soruyorum!" dedi Jill.</p>
	<p class="block6">Jubal mektubu okudu, sonra, da fotoğrafa baktı. "Kadın ne istediğini biliyor gibi görünüyor. Mike bu konuda ne düşünüyor?"</p>
	<p class="block6">"Henüz görmedi. Bu yüzden sana getirdim."</p>
	<p class="block6">Jubal fotoğrafa tekrar göz attı. "Benim gençliğimde 'malzemesi yerinde' denilen tiplerden. Seks becerisi de esnekliği de şüphe götürmez. Ama neden bu fotoğrafı bana gösteriyorsun ki? Daha iyilerini gördüm, emin olabilirsin."</p>
	<p class="block6">"Peki bunu ne yapayım! Mektup yeterince kötü... ama şu iğrenç resim, yırtıp atayım mı? Mike görmesin!"</p>
	<p class="block6">"Ah. Otur yerine, Hemşire. Zarfta ne yazıyor?"</p>
	<p class="block6">"Hiçbir şey. Sadece adres, bir de gönderenin adresi."</p>
	<p class="block6">"Peki adres olarak ne yazılmış?"</p>
	<p class="block6">"Ha? 'Bay Valentine Michael Smith, Marstan Gelen..."</p>
	<p class="block6">"Ah. Demek ki sana gönderilmemiş."</p>
	<p class="block6">"Ne? Tabii ki hayır..."</p>
	<p class="block6">"Ben de bundan emin olmak istemiştim. Şimdi, bir konuyu açıklığa kavuşturalım. Ben Mike'ın bekçisi değilim. Sen onun ne annesisin, ne de dadısı. Ben senin sadece onun sekreterliğini üstlenmeni istedim. Mike kendisine yollanan her şeyi, üçüncü sınıf çöplük posta da olsa okumak istiyorsa, bunu yapmakta özgür."</p>
	<p class="block6">"Hemen hemen tüm reklamları okuyor. Ama böyle bir pisliği görmesini istemezsin herhalde? Jubal, Mike dünyanın nasıl bir yer olduğunu bilmiyor. O çok masum."</p>
	<p class="block6">"Öyle mi? Şu âna kadar kaç kişiyi öldürdü, Jill?"</p>
	<p class="block6">Jill cevap vermedi; mutsuz görünüyordu.</p>
	<p class="block6">"Ona yardımcı olmak istiyorsan," diye devam etti Jubal, "adam öldürmenin bu toplumda hoş karşılanmadığını öğretmeye konsantre ol. Aksi takdirde gerçek hayata adımını attığında oldukça fazla dikkat çekecek."</p>
	<p class="block6">"Ah, onun 'gerçek hayata adımını atmayı' istediğini hiç sanmıyorum."</p>
	<p class="block6">"Uçabileceğini düşündüğüm anda onu yuvadan dışarı iteceğimden emin olabilirsin. İsterse daha sonra geri dönebilir ama tüm hayatını burada, tutuklu bir çocuk gibi geçirmesine imkân vermemeliyim. Her şeyden önce, istesem de bunu yapamam... çünkü Mike benden altmış-yetmiş yıl daha fâzla yaşayacak ve bu yuva o sürede kaybolup gidecek. Ama haklısın, Mike -bizim standartlarımıza göre- masum. Hemşire, Nötre Dame'daki steril laboratuvarı hiç gördün mü?"</p>
	<p class="block6">"Hayır. Hakkında yazılanları okudum."</p>
	<p class="block6">"Dünyanın en sağlıklı hayvanları orada ama o laboratuvardan asla çıkamayacaklar. Çocuğum, benim evim steril bir laboratuvar değil. Mike, senin ifadenle "pislikle' tanışmak ve ona karşı bağışıklık kazanmak zorunda. Günün birinde bu mektubu yollayan kızla ya da onun ruh ikiziyle karşılaşacak - aslına bakarsan onlardan yüzlercesi olacak- kahretsin, canı isterse sahip olduğu ün ve yakışıklılığı sayesinde tüm hayatını sıcak bir yataktan diğerine gezerek geçirebilir. Bunu ne sen önleyebilirsin, ne de ben; bu sadece Mike'a kalmış. Ayrıca, bunu önlemeye çalışmayı da istemem, bence insanın hayatını geçirmesi için aptalca bir yol olsa da; yani sürekli aynı monoton egzersizi tekrarlayarak demek istiyorum. Sen ne düşünüyorsun?"</p>
	<p class="block6">"Ben..." Jill durdu ve kıpkırmızı kesildi.</p>
	<p class="block6">"Sorumu geri alıyorum. Belki de sen bunu monoton bulmuyorsundur; zaten tüm bunlar beni hiç ilgilendirmez. Ama Mike'ın onunla yalnız kalmayı başaran ilk beş yüz kadın tarafından serseme çevrilmesini istemiyorsan; ben de bunun iyi bir fikir olduğunu sanmıyorum; başka şeylerle de ilgilenmesi gerek, mektupları görmesini engellemeye çalışmaktan vazgeç. Böyle mektuplar onun bağışıklık kazanmasına yardımcı olur... ya da en azından daha dikkatli olmasını sağlar. Bunu bir olay haline getirme; sadece şu 'pis' resmi diğerleriyle birlikte ona ver. Soru sorarsa cevap ver... ve kızarmamaya çalış."</p>
	<p class="block6">"Ih, pekâlâ. Patron, mantıklı olduğunda insanı çıldırtıyorsun."</p>
	<p class="block6">"Evet, tartışmanın en kaba metotlarından biri bu. Şimdi, işinin başına dön."</p>
	<p class="block6">"Pekâlâ. Ama Mike gördükten sonra bu resmi yırtıp atacağım."</p>
	<p class="block6">"Ah, bunu yapma!"</p>
	<p class="block6">"Neden? Sen mi istiyorsun, Patron?"</p>
	<p class="block6">"Tanrı korusun! Sana daha iyilerini gördüğümü söylemiştim. Ama Duke bu konuda benim kadar hassas değil; öyle resimlerin koleksiyonunu yapıyor. Mike resmi istemezse -ki istemeyeceğine bire beş veririm- o zaman Duke'e ver. Çok hoşuna gidecektir."</p>
	<p class="block6">"Duke böyle pislikleri mi topluyor? Oysa ne kadar iyi bir insan gibi görünüyor."</p>
	<p class="block6">"Öyledir. Gerçekten iyi bir insandır. Öyle olmasa kıçına tekmeyi basardım."</p>
	<p class="block6">"Ama... anlamıyorum."</p>
	<p class="block6">Jubal iç çekti. "Bütün gün burada oturup sana anlatmaya çalışsam da anlamayacaksın. Tatlım, ırkımızın iki cinsiyeti arasında seksle ilgili anlatılması mümkün olmayan görüş farklılıkları var. Bazen, ender rastlanır derecede yetenekli bazı kişiler, bunları, aramızdaki uçuruma rağmen içgüdüsel olarak groklar. Ama sözcüklerin bir faydası yok, bu yüzden hiç uğraşmayacağım. Sadece sözüme güven: Duke mükemmel bir şövalyedir, sans peur et sans reproche ve o resimden çok hoşlanacaktır."</p>
	<p class="block6">"Pekâlâ, Mike istemezse onun olabilir. Ama sadece sana getireceğim. Götürüp Duke'e vermem... yanlış fikirlere kapılabilir."</p>
	<p class="block6">"Korkak. Kapıldığı fikirler senin de hoşuna gidebilir. Postada şaşırtıcı başka bir şey var mı?"</p>
	<p class="block6">"Hayır. Mike'ın şunu ya da bunu desteklemesini isteyen her zamanki tipler ya da tescilli 'Mars'tan Gelen Adam' ıvır zıvırı üretmek için izin isteyenler: İçlerinden biri beş yıl boyunca haklara tek başına, telif ödemeden sahip olmayı, üstelik masrafları da Mike'ın karşılamasını önerecek kadar cesur."</p>
	<p class="block6">"Şu yürekli hırsızı takdir ettim. Onu cesaretlendir. Ona Mike'ın Napolyon brendisiyle krep süzet yapacak kadar zengin olduğunu ve daha çok vergi indirimine ihtiyaç duyduğunu söyle... ne kadar bir garanti istiyormuş?"</p>
	<p class="block6">"Ciddi misin, Patron? Onu Bay Douglas'a gönderilmek üzere hazırlanmış çuvalın içinden bulup çıkarmam gerek."</p>
	<p class="block6">"Tabii ki ciddi değilim. Bunu yaparsan o soyguncu yarın sabah, ailesiyle birlikte kapıya dayanır. Ama bana bir hikâye için iyi bir fikir verdin, şimdi kaybol. Sıradaki!"</p>
	<p class="block6">Mike, "iğrenç" resme tümüyle ilgisiz kalmadı. Mektubun ve fotoğrafın sembolize ettiği şeyleri (sadece teorik olarak da olsa) doğru şekilde grokladı ve fotoğrafı, yanından geçen kelebeklere gösterdiği çocuksu ilgiyle inceledi. Kelebekleri de kadınları da müthiş derecede ilginç buluyordu... aslında, çevresindeki tüm dünyayı groklamak büyüleyiciydi ve groklamasının kusursuz olması için her şeyi sonuna kadar içmek istiyordu.</p>
	<p class="block6">Entelektüel olarak kendisine bu mektuplarda teklif edilen mekanik ve biyolojik işlemi anlayabiliyordu ama bu yabancılar neden yumurtalarının hayat oluşturması için onun yardımını istiyorlardı ki? Mike bu insanların bu basit gerekliliği, en az su töreni kadar önemli ve değerli bir "yakınlaşma"yı sağlayan bir ritüel haline getirdiklerini (groklamadan) anlıyordu. Bunu groklamaya hevesliydi.</p>
	<p class="block6">Ama acelesi yoktu, "acele etmek" insan kavramları içinde hiç groklamayı başaramadıklarından biriydi. Yapılan her harekette doğru zamanlamanın ne kadar önemli olduğunun yeterince farkındaydı ama Marslı yaklaşımına göre, doğru zamanlamaya ancak bekleyerek ulaşılırdı. İnsan kardeşlerinin zaman algılarının kendisi kadar hassas olmadığının ve çoğu kez bir Marslıya göre daha çabuk beklemek zorunda kaldıklarını fark etmişti ama onların safça beceriksizliklerini bir suç olarak görmüyordu; sadece kendisi de daha çabuk beklemeyi öğrenip onların eksikliğini kapatmıştı.</p>
	<p class="block6">Aslında bazen o kadar etkili şekilde çabuk bekliyordu ki bir insan onun aşırı hızlı ve acele hareket ettiğini düşünebilirdi. Ama o insan yanılmış olurdu; Mike sadece kendi bekleyişini diğerlerinin ihtiyaçlarına anlayış gösterecek şekilde yeniden ayarlıyordu.</p>
	<p class="block6">Bu yüzden Jill'in dişi insanlardan gelen bu kardeşçe tekliflere cevap vermemesi konusundaki talimatını kabul etti ama bunu kesin bir ret olarak değil, bir bekleyiş gibi algılamıştı... muhtemelen bir yüzyıl daha beklemesi iyi olacaktı; en azından su kardeşi Jill doğru konuşmuştu, şu an doğru zaman değildi.</p>
	<p class="block6">Jill kendisine, oldukça katı bir tavırla bu resmi Duke'e vermesini söylediğinde Mike hemen kabul etti. Hemen bunu yapmak için oradan ayrıldı, üstelik zaten böyle yapacaktı; Duke'ün koleksiyonunu biliyordu, onu görmüştü, büyük bir ilgiyle bakmıştı ve Duke'ün neden "Şunun suratında iş yok ama bacaklara bir baksana kardeşim!" dediğini groklamaya çalışmıştı. Su kardeşlerinin biri tarafından "kardeşim" diye çağrılmak Mike'ın hoşuna gidiyordu ama sonuçta bacak bacaktı, sadece kendi insanlarının üç bacağı varken buradakiler iki bacaklıydı, üstelik sakat değiller diye kendi kendine hatırlattı; insanlar için iki bacak normaldi, bunun doğru olduğunu her an groklamak gerekiyordu.</p>
	<p class="block6">Suratlara gelince; Jubal, Mike'ın gördüğü en güzel yüze sahipti, açıkça ve ayırt edici şekilde kendine özgüydü. Mike'a Duke'ün resim koleksiyonundaki dişi insanlar henüz kendi yüzlerini geliştirmemişler gibi geliyordu, öyle ki hepsi birbirinin aynıydı. Tüm genç dişi insanların yüzleri aynıydı... başka türlü nasıl olabilirdi ki zaten? Tabii ki Jill'in yüzünü tanımakta hiçbir zorluk çekmiyordu; o sadece gördüğü ilk kadın değil, daha da önemlisi, ilk dişi su kardeşiydi. Mike onun burnundaki her gözeneği, suratındaki her kırışıklığı biliyordu ve hepsini mutlu meditasyonları sırasında tek tek kutsamıştı.</p>
	<p class="block6">Ama her ne kadar şu anda Anne'i Dorcas'tan ve Dorcas'ı Miriam'dan sadece yüzlerine bakarak ayırabiliyorsa da buraya ilk geldiğinde durum böyle değildi. Günler boyunca Mike onları ebatları, renkleri -ve tabii sesleriyle, hiçbir ses bir diğerine benzemezdi- ayırt edebilmişti. Ama bazen olduğu gibi üç dişi de sessiz kaldığında o zaman Anne'in çok iri olması işe yarıyordu, Dorcas çok ufaktı ve Miriam, Dorcas'tan iri ama Anne'den küçüktü, Anne ya da Dorcas orada değilse bile kimseyle karış tırılmazdı çünkü Miriam'ın saçları başka hiçbir şeyle karıştırılmayacak "kızıl" denen saç rengine sahipti, oysa saç dışında bir şeyden bahsederken kullanılan "kızıl" rengi bu değildi.</p>
	<p class="block6">"Kızıl" kelimesinin bu özel anlamı Mike için sorun değildi; daha Dünya'ya gelmeden önce İngilizce'deki her kelimenin birden fazla anlamı olduğunu öğrenmişti. Bu birinin, her ne kadar grok edemese de alışabileceği bir gerçekti, tıpkı tüm kızların yüzlerinin birbirinin aynı olmasına alışması gibi... ve bir süre bekledikten sonra o kadar da aynı gelmiyorlardı. Mike artık Anne'in yüzünü zihninde canlandırıp burnundaki gözenekleri Jill'de olduğu kadar rahat sayabiliyordu. Aslında bir yumurta bile tek ve benzersizdi, diğer yumurtaların hepsinden farklıydı... Mike bunu biliyordu. Ve her kızın yüzü de -farklılıklar ne kadar küçük olursa olsun- kendine özgüydü.</p>
	<p class="block6">Mike o "iğrenç" resmi Duke'e verdi ve Duke'ün memnuniyetiyle içi ısındı. Mike, resimden ayrılırken kendini bir şey kaybediyormuş gibi hissetmedi; resmi bir kez görmüştü, istediği zaman tekrar zihninde görebilir, hatta o alışılmadık güzellikteki acı ifadesiyle parıldayan yüzü bile hatırlayabilirdi.</p>
	<p class="block6">Duke'ün teşekkürlerini ciddiyetle kabul etti ve sonra mektuplarının geri kalanını okumak üzere geri döndü.</p>
	<p class="block6">Mike, çığ gibi yağan mektuplar konusunda Jubal'in rahatsızlığını paylaşmıyordu; sigorta reklamlarının da evlilik tekliflerinin de keyfini çıkarıyordu. Saray'a yaptığı ziyaret bu dünyanın devasa çeşitliliğini fark etmesini sağlamıştı ve hepsini groklamaya kararlıydı. Bunu yapmasının birkaç yüzyıl alacağının farkındaydı, büyümesi ve büyümesi ve büyümesi gerekiyordu ama cesareti kırılmamıştı, acelesi de yoktu... sonsuzluk ve durmaksızın-değişen-güzel şu ânın aynı şey olduğunu grokladı.</p>
	<p class="block6">Britanica Ansiklopedisini tekrar okumaktan vazgeçti; mektup seli kendisine dünyadan daha canlı görüntüler sunuyordu. Hepsini okudu, başarabildiklerini grokladı, geri kalanını da ev halkı uyurken üzerinde düşünmek için hafızasına yazdı.</p>
	<p class="block6">Bu gece meditasyonları sayesinde "iş", "para", "alma", "satma" ve benzeri Marslılara uzak aktiviteleri groklamaya başladığını düşünüyordu. Ansiklopedideki makaleler onun için doyurucu olmamıştı çünkü (bunu şimdi grokladığında) her makale onun bilmediği pek çok şeyi bildiği varsayılarak yazılmıştı. Ama Sayın Sekreter Joseph Edgerton Douglas'tan bir mektupla birlikte bir çek defteri ile diğer bazı kâğıtlar gelmişti ve kardeşi Jubal, ona paranın ne olduğunu ve nasıl kullanıldığmı anlatmak için çok uğraşmıştı.</p>
	<p class="block6">Jubal'in ona ilk çekinin nasıl yazılacağını göstermesine, karşılığında kendisine "para" vermesine ve nasıl sayılacağını öğretmesine rağmen başlangıçta bunu anlamakta tümüyle başarısız olmuştu.</p>
	<p class="block6">Sonra bir anda, onu titreten ve geri çekilmemek için tüm gücünü harcamasını gerektiren şiddetteki bir groklamayla, paranın soyut sembolik doğasını anlayıvermişti. Bu hoş resimler ve parlak madalyonlar "para" değildi; onlar sadece tüm insanlar arasında, tüm dünyaya yayılmış olan soyut bir fikrin maddi sembolleriydi. Ama bu şeyler, su töreninde yakınlaşmayı sağlayanın su olmaması gibi para değildi. Tören için su gerekmezdi... ve para için de bu hoş şeyler gereksizdi. Para bir fikirdi, bir Eskinin düşünceleri gibi soyut bir şeydi; para dengenin, iyileştirmenin ve yakınlaşmanın bir sembolüydü.</p>
	<p class="block6">Mike, paranın muhteşem güzelliği karşısında şaşkına dönmüştü.</p>
	<p class="block6">Sembollerin akışı, değişimi ve eşleşmeleri ayrı bir meseleydi, küçük ve güzeldi ama ona yuvalıların nedenleri doğru şekilde öğrenip büyümeleri için öğretilen oyunları hatırlatıyordu. Onu şaşkına çeviren, tüm yapının büyüklüğüydü, tüm bir dünyanın dinamik, tümüyle iç içe geçmiş bir semboller yapısıyla tanımlanabilmesiydi. Mike o anda bu ırkın Eskilerinin böyle bir güzelliği yaratabildiklerine göre çok yaşlı olduklarını grokladı ve bir an önce biriyle tanışmasına izin verilmesini diledi.</p>
	<p class="block6">Jubal, onu parasının birazını harcamaya yönlendirdi, Mike da bir yatağa götürülen bir gelinin ürkek ama hevesli tavrıyla harcadı. Jubal ona "dostları için hediyeler alması"nı önerdi, Jill de bu işte başlangıç için belirli sınırlar belirleyerek yardımcı oldu; her dosta sadece bir hediye alınacak ve harcanan paranın toplamı, Mike'ın hesabına yatan paranın üçte birini geçmeyecekti; oysa başlangıçta Mike'ın hedefi, hesabındaki o tatlı paranın hepsini dostları için harcamaktı.</p>
	<p class="block6">Para harcamanın ne kadar zor olduğunu çabucak öğrendi. Pek çok seçenek vardı, hepsi de muhteşemdiler ve çoğunu tanımlayamıyordu bile. Etrafı Marshalls Field'dan Ginza'ya kadar farklı mağazalar ve Bombay'dan Kopenhag'a farklı şehirlerden gelen kalın kataloglarla çevriliydi, kendini bu zengin çeşitliliğin içinde boğulmuş gibi hissediyordu. Sears &amp; Montgomery kataloğu bile onun için çok fazlaydı.</p>
	<p class="block6">Ama Jill yardımcı oldu. "Hayır, Mike. Duke'ün bir traktör isteyeceğini sanmıyorum."</p>
	<p class="block6">"Duke traktörleri seviyor."</p>
	<p class="block6">"Hımm, belki de, ama bir traktörü var ya da Jubal'in bir traktörü var, ki bu da aynı şey sayılır. Şu şirin Belçika yapımı tek tekerlekli bisikletten hoşlanabilir... onu parçalar, tekrar birleştirir ve bütün gün boyunca parlatır. Ama o bile çok pahalı, vergiler eklenince ne olur kimbilir. Mike tatlım, bir hediye pahalı olmamalıdır; bir kızı seninle evlenmeye ikna etmeye falan çalışmadığın sürece. Özellikle 'falan' kısmına dikkat. Ama bir hediye, senin üzerinde düşündüğünü ve o insanın zevklerini dikkate aldığını göstermelidir. Hoşuna gidecek ama muhtemelen gidip kendisinin almayacağı bir şey."</p>
	<p class="block6">"Nasıl?"</p>
	<p class="block6">"Zaten sorun da her zaman budur. Bir dakika. Bu sabahki postada gördüğüm bir şeyi hatırladım; umarım Larry onu henüz götürmemiştir." Çabucak döndü. "Buldum! Şunu dinle: 'Yaşayan Afrodit: Dünyanın En Büyük Fotoğraf Sanatçılarından Kadın Güzelliği Üzerine Stereo Renkli Bir Albüm. Dikkat: bu albüm postayla gönderilmez. Önceden ödenmiş ekspresle yollanır ve tüm riskler siparişi verene aittir. Sadece aşağıdaki eyaletlerden gelen siparişler kabul edilir.' Hımm, Pennsylvania gönderilmeyen eyaletler listesinde ama endişelenme; adres kısmında senin adın yazıyorsa, gelecektir ve Duke'ün- vahşi zevklerini biraz olsun anlamışsam, bu hediyeden hoşlanacaktır."</p>
	<p class="block6">Duke gerçekten de hoşlandı. Albüm, ekspres postayla değil, evin üzerinde dolaşan S.S. aracı tarafından getirildi. Eve gelen . albümün yanındaki yeni reklamda şöyle yazıyordu: "Mars'tan Gelen Adam'a özel siparişle gönderilen albümün aynısı." Bu Mike'ın hoşuna gitmiş ama Jill'i kızdırmıştı.</p>
	<p class="block6">Diğer hediyeleri seçmek de oldukça zordu ama Jubal'e bir hediye bulmak en zoru olmuştu. Jill çaresizdi. İnsan, her şeye sahip olan birine ne alırdı; en azından istediği ve paranın satın alamayacağı her şeye sahip olan birine? Sfenks mi? Üç dilek mi? Ponce de Leon'un arayıp bulamadığı çeşmeyi mi?</p>
	<p class="block6">Yaşlı kemiklerini işler hale getirecek bir şeyler mi, yoksa bir günlük de olsa gençliğini yaşatmak mı? Jubal uzun süre önce evcil hayvan sahibi olmayı bile reddetmişti çünkü kendisi hayvanlardan uzun yaşıyordu, üstelik şimdi (daha da beter bir şekilde) hayvanın ondan uzun yaşayıp yetim kalması ihtimali vardı.</p>
	<p class="block6">Gizlice diğerlerine danıştı. "Lanet," dedi onlara Duke, "bilmiyor muydunuz? Patron heykellere bayılır."</p>
	<p class="block6">"Gerçekten mi?" diye karşılık verdi Jill. "Etrafta hiç heykel göremiyorum."</p>
	<p class="block6">"Çünkü hoşlandığı şeylerin çoğu satılık değil. Bugünlerde yaptıkları pisliklerin bir hurdalık felaketine benzediğini ve eline kaynak makinesi alan her beyinsiz astigmatlının heykeltıraş sayıldığını söylüyor."</p>
	<p class="block6">Anne düşünceli bir şekilde başıyla onayladı. "Sanırım Duke haklı. Jubal'in heykel zevkini kütüphanesindeki kitaplara bakarak anlayabilirsin. Ama bunun pek yardımı olacağını sanmam."</p>
	<p class="block6">Yine de Anne, Jill ve Mike beraberce baktılar. Anne (ona göre) sıkça bakıldıklarına dair kanıtlar taşıyan üç kitabı bulup çıkardı. "Hmm..." dedi. "Patron'un Rodin tarafından yapılmış her şeyi seveceği belli. Mike, Jubal için bunlardan birini alacak olsan, hangisini seçerdin? Oh, şuradaki oldukça güzel; 'Sonsuz Bahar'."</p>
	<p class="block6">Mike ona şöyle bir göz attıktan sonra sayfayı çevirdi. "İşte şu."</p>
	<p class="block6">"Ne?" Jill heykele baktı ve titredi. "Mike, bu heykel korkunç! Umarım böyle görünmeden çok önce ölmüş olurum."</p>
	<p class="block6">"Bu, güzellik," dedi Mike, kararlı bir tavırla.</p>
	<p class="block6">"Mike!" diye itiraz etti Jill. "Çok çarpık bir zevkin var; sen Duke'ten de betersin. Ya da daha iyisini görmemişsin."</p>
	<p class="block6">Normalde bir su kardeşinden, özellikle Jill'den gelen böyle bir azarlama Mike'ın kendisini kapatmasına ve gecenin geri kalanını hatasını anlamaya çalışarak geçirmesine neden olurdu. Ama bu sanattı ve Mike kendinden emindi. Heykelin yüzü, Dünya'da gördüğü ve kendini evinde hissettiren ilk şeydi. Heykelin bir insan kadınına ait olduğu açıkça ortada olmasına rağmen Mike, bir Marslı Eskisinin etrafta olduğu ve bu heykelin yaratımına katkıda bulunduğu hissine kapılmıştı. "Bu güzellik," dedi inatla. "Kendi yüzü var. Ben grokluyorum."</p>
	<p class="block6">"Jill," dedi Anne, hafifçe. "Mike haklı."</p>
	<p class="block6">"Hı? Anne! Bunu beğenmiş olamazsın!"</p>
	<p class="block6">"Beni korkutuyor. Ama Mike, Jubal'in neden hoşlandığını biliyor. Kitabın kendisine bak. Bıraktığında kendi kendine şu üç sayfadan biri açılıyor. Şimdi sayfalara bak, bu sayfanın diğer ikisinden daha çok açıldığı belli. Mike, Patron'un favorisini buldu. Şu diğeri -'Taşıdığı Taşın Altında Ezilmiş Karyatid' bunu da neredeyse diğeri kadar beğeniyor. Ama Mike, Jubal'in evcil hayvanını seçti."</p>
	<p class="block6">"Onu satın alıyorum," dedi Mike, kararlı bir tavırla.</p>
	<p class="block6">Ama o satılık değildi. Anne, Mike adına Paris'teki Rodin Müzesi'ni aradı ve suratına karşı gülünmesini engelleyen tek şey Galyalı centilmenliği ve Anne'in kendi güzelliği oldu. Ustanın işlerinden birini satmak mı? Sevgili leydi, satılık olmayı bırakın, kopyalarının yapılması bile yasak. Non, non, non! Quelle idée!</p>
	<p class="block6">Ama başkaları için mümkün olmayan bazı şeyler Mars'tan Gelen Adam için mümkündü. Anne, Bradley'i aradı; birkaç gün sonra Bradley sonucu bildirdi. Fransız hükümetinin bir iltifatı olarak ücret istenmiyordu -ama hediyenin asla sergilenmeyeceği garanti edilmeliydi- Mike, orijinali olmasa bile aynı boyda, mikroskopik detaylara kadar aynı bir kopyayı, 'Bir Zamanlar Güzel Heaulmiere Olan Kadın'ın bronz bir eşini alacaktı.</p>
	<p class="block6">Jill, Mike'ın kızlar için hediye seçmesine yardım etti, bu onun için kolay bir işti. Ama Mike ona ne alacağını sorduğunda yardım etmemekle kalmadı, kendisine bir şey almaması için ısrar etti.</p>
	<p class="block6">Mike, bir su kardeşinin her an doğru konuşması gerekmesine rağmen, bazen diğerlerinin daha doğru konuşabildiğini anlamaya başlıyordu çünkü İngilizce'nin çeşitli derinlik seviyeleri vardı ve uygun derinliğe ulaşabilmek için bazen araştırma yapmak gerekiyordu. Bu yüzden Anne'e danıştı.</p>
	<p class="block6">"Tabii ki ona bir hediye alacaksın, tatlım. Sana öyle söylemesi normal... ama yine de ona bir hediye vereceksin. Hımm..." Anne kıyafet ve mücevherlere karşı çıktı ve sonunda Mike'ın kafasını karıştıran bir hediye seçti; Jill zaten Jill'in kokması gerektiği gibi kokuyordu.</p>
	<p class="block6">Hediyenin küçük boyutları ve görünürdeki önemsizliği şüphelerini daha da artırdı. Anne onu Jill'e vermeden önce bir koklamasını istediğinde Mike tümüyle kuşkuya gömüldü; koku oldukça güçlüydü ve Jill'in kokusuna hiç benzemiyordu.</p>
	<p class="block6">Ama Anne haklıydı; Jill parfüme bayıldı ve Mike'ı öpmekte ısrar etti. Mike, onu öperken bu hediyenin onun istediği şey olduğunu ve daha da yakınlaşmalarına yardım ettiğini tümüyle grokladı.</p>
	<p class="block6">O akşam yemekte Jill parfümü sürdüğünde Mike, aslında kokunun Jill'in kendi kokusundan çok da farklı olmadığını keşfetti; garip bir şekilde parfüm, Jill'in her zamankinden daha leziz bir şekilde Jill gibi kokmasını sağlamıştı. Daha da garibi, parfüm Dorcas'ın onu öpmesine neden oldu. "Mike tatlım, bana aldığın gecelik şahane ve tam da istediğim hediye ama belki bir gün bana da parfüm alırsın," diye fısıldadı kulağına.</p>
	<p class="block6">Mike, Dorcas'ın niye bunu istediğini groklamadı, sonuçta Dorcas'ın kokusu Jill'inkine hiç benzemiyordu ve parfüm ona uymazdı, ayrıca Dorcas'ın Jill gibi kokmasını da istemiyordu; Dorcas, Dorcas gibi kokmalıydı.</p>
	<p class="block6">"Burnunu çocuğa sürtüp durmayı kes de yemeğini yiyebilsin, Dorcas," diye araya girdi Jubal. "Zaten bir Marsilya kedi evi gibi kokuyorsun, Mike'ı tatlı dille daha da azdırmaya uğraşma."</p>
	<p class="block6">"Sen kendi işine bak, Patron."</p>
	<p class="block6">Jill'in normalde olduğundan daha da fazla Jill gibi kokabilmesi ve Dorcas'ın zaten kendi kokusu varken Jill gibi kokmak istemesi... ve üstelik ortada öyle bir şey yokken Jubal'in Dorcas'ın bir kedi gibi koktuğunu söylemesi çok kafa karıştırıcıydı. Evde yaşayan bir kedi vardı (bir evcil hayvan değildi, Jubal'le yarı yarıya ortaktılar); nadiren de olsa eve gelir ve kendisine sunulan yiyecekleri kabul ederdi. Kedi ve Mike birbirlerini daha ilk anda groklamışlardı, Mike onun etobur düşüncelerini hoş ve Marslı düşüncelerine yakın bulmuştu. Ayrıca kedinin adının (Friedrich Wilhelm Nietzsche) gerçekte kedinin adı olmadığını da keşfetmişti ama bunu diğerlerine söylememişti çünkü kedinin gerçek adını telaffuz edemiyordu, sadece zihninde duyabiliyordu.</p>
	<p class="block6">Kedi, Dorcas gibi kokmuyordu.</p>
	<p class="block6">Hediye vermek çok güzeldi ve satın alma kısmı Mike'a paranın gerçek değerini öğretmişti. Ama bir an için bile groklamaya hevesli olduğu daha pek çok şey olduğunu unutmadı. Jubal, Senatör Boone'un davetini Mike'a haber vermeden iki kez ertelemiş ti ve Mike da bunu fark etmemişti, onun farklı zaman algısı, 'gelecek pazar' sözcüğünü herhangi bir tarihle ilişkilendirmiyordu.</p>
	<p class="block6">Ama bir sonraki davet, üzerinde Mike'ın adı bulunan bir zarfla geldi; Başpiskopos Digby, Senatör Boone'a Mars'tan Gelen Adam'ı getirmesi için baskı yapıyordu ve Senatör de Harshaw'un kendisini oyaladığını, oyalamaya da devam edeceğini sezmişti.</p>
	<p class="block6">Mike mektubu Jubal'e götürdü ve durup bekledi. "Şey..." diye homurdandı Jubal. "Gitmek istiyor musun, istemiyor musun? Bir Fostercı törenine katılmak zorunda değilsin. Onlara cehenneme kadar yolları olduğunu söyleyebiliriz."</p>
	<p class="block6">Böylece, insan şoförlü (Jubal hayatını otomatik bir aracın ellerine teslim etmeyi reddetmişti) bir damalı taksi Jubal, Mike ve Jill'i ertesi pazar sabahı aldı ve Yeni Vahiy Kilisesi'nin Başmelek Foster Tapınağı'nın kutsal topraklarının hemen dışındaki bir iniş pistine bıraktı. </p>
	<p class="block7"> </p>
	<p class="block8">YİRMİ ÜÇ</p>
	<p class="block6">Jubal, yol boyu Mike'ı uyarmaya çalışmıştı; ama Mike, nedenini tam olarak anlayamıyordu. Dinlemişti, hep dinlerdi zaten ama altlarındaki manzaraya da ilgi göstermek gerekiyordu; o da sorunu Jubal'in sözlerini zihninin bir köşesine yazarak çözmüştü. "Bak, evlat," diye söze girdi Jubal, "şu Fostercılar senin paranın peşinde. Bu çok normal, zaten herkes senin paranın peşinde, tek yapman gereken katı olmak. Senin paran ve Mars'tan Gelen Adam'ın kiliselerine katılmasının getireceği prestij. Bunu başarmaya çalışacaklar ve bu konuda da katı olman gerek."</p>
	<p class="block6">"Anlamadım?"</p>
	<p class="block6">"Lanet olsun, dinlediğini bile sanmıyorum."</p>
	<p class="block6">"Üzgünüm, Jubal."</p>
	<p class="block6">"Peki... şu açıdan bak. Din, pek çok insan için bir teselli kaynağıdır, hatta mevcut dinlerden birinin Esas Gerçek olması da muhtemel. Ama dindar olmak çoğu kez kendini beğenmişlikten başka bir şey değildir. Çocukluğumda bana öğretilen koyu Protestanlık hep dünyanın geri kalanından daha üstün olduğumu düşünmeyi öğütlerdi; ben 'kurtarılmış'tım ve geri kalanlar da 'lanetlenmiş'ti; bizler günahlardan uzak yaşıyorduk, dünyanın geri kalanı ise 'kâfir'di ve 'kâfir' derken kardeşimiz Mahmud gibi insanlardan bahsediyorlardı. Bu da nadiren yıkanan ve Ay'ın döngüsüne göre mısırlarını eken cahil, aptal bir köylünün Evren'le ilgili tüm soruların cevaplarını bildiği anlamına geliyordu. Bu, onun herkese tepeden bakabilmesini sağlıyordu. İlahi kitabımız böyle beyinsizce ukalalıklarla, Tanrı'yla aramızın ne kadar iyi olduğu, nasıl onun gözdesi olduğumuzla ilgili kendimizi kutlayan ve Kıyamet Günü geldiğinde diğerlerinin nasıl cehennemlik olacaklarını anlatan saçmalıklarla doluydu. Lydia Pinkham'ın tek gerçek ilacını biz satıyorduk..."</p>
	<p class="block6">"Jubal!" dedi Jill, sertçe. "Bunu groklamıyor." "Ah? Özür dilerim. Kendimi fazla kaptırdım. Bizimkiler benim vaiz olmamı istemişlerdi ve çok ufak bir farkla kaybettiler; sanırım bu belli oluyor."</p>
	<p class="block6">"Öyle."</p>
	<p class="block6">"Bunu kafama kakıp durma, kızım. Elime geçen her şeyi okumak gibi ölümcül bir hataya düşmeseydim, oldukça iyi bir vaiz olurdum. Birazcık daha kendine güven ve cehalet sayesinde ünlü bir İncil yazarı olabilirdim. Kahretsin, şu anda gitmekte olduğumuz yerin adı 'Başmelek Jubal Tapınağı' bile olabilirdi."</p>
	<p class="block6">Jill yüzünü buruşturdu. "Jubal, lütfen! Kahvaltıdan hemen sonra hiç çekilmiyorsun."</p>
	<p class="block6">"Ciddiyim. Kendine güvenen biri yalan söylediğinde bunun farkındadır; bu da onun etki alanını sınırlar. Oysa, başarılı bir şaman önce kendisini aldatır; kendi söylediklerine inanır ve böylesi bir inanç bulaşıcıdır, etkinliğinin sınırı yoktur. Ama ben, kendi inancıma sarsılmaz bir şekilde güveniyor değildim; asla bir peygamber olamazdım... ancak bir eleştirmen olabilirdim, ki bu da en iyi ihtimalle zavallı bir durumdur, cinsiyet konusunda yanlış inançlar besleyen dördüncü sınıf bir peygamber." Jubal kaşlarını çattı. "İşte Fostercılar hakkında endişelendiğim nokta bu, Jill. Hepsinin son derece samimi olduklarını düşünüyorum... ve ikimiz de biliyoruz ki Mike samimiyete kolaylıkla aldanabiliyor."</p>
	<p class="block6">"Ona ne yapmaya çalışacaklar sence?"</p>
	<p class="block6">"Tabii ki onu kendi dinlerine döndürmeye çalışacaklar. Sonra da servetini ele geçirecekler."</p>
	<p class="block6">"işleri kimsenin bunu yapamayacağı şekilde ayarladın sanıyordum?"</p>
	<p class="block6">"Hayır, sadece onun iradesi dışında kimsenin bunu yapamayacağı şekilde ayarladım. Normal koşullarda servetini bağışlamaya kalksa da hükümet müdahale eder. Ama servetini bir kiliseye, özellikle Fostercılar gibi politik açıdan güçlü bir kiliseye bağışlaması ayrı bir hikâye."</p>
	<p class="block6">"Nedenini anlamıyorum."</p>
	<p class="block6">Jubal iç çekti. "Tatlım, din, kanunlara göre dokunulmaz bir bölgedir. Bir kilise, herhangi bir insan organizasyonunun yaptığı her şeyi -üstelik hiçbir kısıtlama olmadan- yapabilir. Vergi ödemez, kayıtlarını açıklaması gerekmez, aramalardan ve denetimden muaftır; üstelik kendisini öyle adlandıran her şey bir kilisedir. Bu dokunulmazlıklara sahip olmaya aday 'gerçek' kiliselerle küçük 'tarikat'ları ayırmak için birtakım çalışmalar yapıldı. Ama bunu, devlet için resmi bir din belirlemeden yapmak olanaksız... bu da hastalığın kendisinden daha beter bir tedavi. Sonuçta bunu yapmadık ve hem Amerika Birleşik Devleti Anayasası'ndan arta kalanlara, hem de Federasyon Sözleşmesi'ne göre tüm kiliseler eşittir, eşit derecede de dokunulmazdırlar; özellikle de büyük miktarda oyu etkileyebiliyorlarsa. Eğer Mike Fostercı Kilise'ye geçerse... ve vasiyetnamesini kilisenin lehine değiştirirse... ve sonra, bir gün 'cennete gidiverirse' bunun 'pazar günü kiliseye gitmek' kadar yasal olacağını söyleyebiliriz."</p>
	<p class="block6">"Ah, Tanrım! Sonunda onun güvenliğini sağlayabildiğimizi sanmıştım."</p>
	<p class="block6">"Mezarın bu tarafında onun için güvenlik diye bir şey yok."</p>
	<p class="block6">"Şey... bu konuda ne yapacaksın, Jubal?"</p>
	<p class="block6">"Hiçbir şey. Sadece huzursuzluk yaratacağım."</p>
	<p class="block6">Mike, ikisinin konuşmasını groklamaya çalışmadan hafızasına kaydetti. Konunun kendi dilinde oldukça basit ama İngilizce'de inanılmaz derecede kaypak olanlardan biri olduğunu fark etmişti. Bu konuyu, kardeşi Mahmud'la bile karşılıklı groklamayı başaramadıklarından -ki kendisi de Marslıların her şeyi kapsayan "Sen Tanrı'sın" kavramının tercümesinin yetersiz olduğunu kabul ediyordu- groklamak mümkün oluncaya kadar bekleyecekti. Bu kez bekleyişin verimli olacağını biliyordu; kardeşi Jill onun dilini öğrenmeye çalışıyordu, daha sonra her şeyi Jill'e açıklayabilecekti. Birlikte groklayacaklardı.</p>
	<p class="block6">Bu sarada altından kayıp gitmekte olan manzara onun için bitmek tükenmek bilmez bir keyifti ve yeni tecrübeler yaşamayı iple çekiyordu. İnsan Eskilerinden biriyle tanışmayı bekliyor ya da en azından umuyordu.</p>
	<p class="block6">Senatör Tom Boone onları iniş pistinde beklemekteydi. "N'aber, millet! Yüce Tanrı bu güzel Şabbat'ta hepinizi kutsasın. Bay Smith, sizi tekrar gördüğüme sevindim. Ve tabii sizi de, Doktor." Ağzındaki puroyu çıkardı ve Jill'e baktı. "Ve siz, küçükhanım; sizi Saray'da görmüştüm, değil mi?"</p>
	<p class="block6">"Evet, Senatör. Adım Gillian Boardman."</p>
	<p class="block6">"Ben de öyle düşünmüştüm, tatlım. Günahlarından arındın mı?"</p>
	<p class="block6">"Ih, hiç sanmıyorum Senatör."</p>
	<p class="block6">"Neyse, hiçbir zaman geç kalmış sayılmazsın. Sizi Dış Tapınak'taki arayıcı ayininde görmekten mutluluk duyacağız; size yol göstermesi için bir koruyucu yollayacağım. Bay Smith ve Doktor tabii ki mabede gidiyorlar." Senatör etrafına bakındı.</p>
	<p class="block6">"Senatör..."</p>
	<p class="block6">"Ih, ne var Doktor?"</p>
	<p class="block6">"Bayan Boardman mabede giremeyecekse, sanırım hep beraber arayıcı ayinine katılmamız daha iyi olur. Kendisi Bay Smith'in hemşiresi ve tercümanıdır."</p>
	<p class="block6">Boone hafifçe kaygılanmış görünüyordu. "Hasta mı? Hiç de hasta gibi görünmüyor. Ayrıca, neden bir tercümana ihtiyaç duyuyor? İngilizce konuşabiliyor; konuştuğunu duydum."</p>
	<p class="block6">Jubal omuz silkti. "Doktoru olarak gerektiğinde bana bir hemşirenin eşlik etmesini isterim. Bay Smith bu gezegenin koşullarına tümüyle uyum sağlayabilmiş değil. Bir tercüman gerekli olmayabilir. Ama bunu neden ona sormuyorsunuz? Mike, Jill'in seninle gelmesini istiyor musun?"</p>
	<p class="block6">"Evet, Jubal."</p>
	<p class="block6">"Ama... Pekâlâ, Bay Smith." Boone bir kez daha purosunu ağzından aldı, iki parmağını dudaklarının arasına sıkıştırıp kuvvetli bir ıslık çaldı. "Küçük Melek, buraya!"</p>
	<p class="block6">Ergenlik çağına yeni girmiş bir genç koşarak geldi. Kısa bir cüppe, tayt ve terliğin yanı sıra omuzlarına yayılarak yapıştırılmış güvercin kanadı gibi görünen (gerçekten de öyleydi) bir kıyafet giymişti. Kafası keldi ama altın renkli birkaç buklesi ve sıcacık bir gülümsemesi vardı. Jill, çocuğun bir zencefilli gazoz reklamı kadar şirin göründüğünü düşündü.</p>
	<p class="block6">"Tapınak bürosuna uç ve görevdeki bekçiye mabet kapısına bir hacı rozeti daha yollamasını istediğimi söyle. Anahtar kelime Mars," diye emretti Boone.</p>
	<p class="block6">"'Mars'" diye tekrarladı çocuk, Boone'a bir izci selamı çaktı, döndü ve kalabalığın başları üzerinden on sekiz metrelik müthiş bir sıçrayış yaptı. Jill, o kısa cüppenin neden o kadar şişkin göründüğünü anlamıştı; cüppenin içinde bir zıplama takımı gizliydi.</p>
	<p class="block6">"Rozetler konusunda dikkatli olmamız gerek," diye açıkladı Boone. "Ne kadar çok günahkârın arınmadan içeri sızıp Tanrı'nın mutluluğunun tadına bakmak istediğini duysanız şaşarsınız. Şimdi, üçüncü rozeti beklerken biraz etrafı gezinelim. Buraya erken gelmenize sevindim."</p>
	<p class="block6">Kalabalığı yararak ilerleyip devasa binaya girdiler ve kendilerini uzun, yüksek tavanlı bir koridorda buldular. Boone durdu. "Bir şeye dikkatinizi çekmek istiyorum. Her şeyde, Tanrı'nın işlerinde bile ekonomiye ihtiyaç var. Buraya gelen herhangi bir turist, arayıcı ayinine katılsın katılmasın -ki ayinler yirmi dört saat boyunca açıktır- buradan geçmek zorundadır. Peki ne görür? Mutluluk fırsatlarını." Boone elini sallayıp duvar boyunca iki yanda sıralanmış kumar makinelerini gösterdi. "Bar ve kafeterya koridorun sonunda, kimse bunu göze alıp oradan geçmeden bir bardak su bile içemez. Ve belirtmeliyim ki cebindeki tüm bozuk parayı harcamadan o kadar uzağa ulaşabilen biri olağanüstü bir günahkâr olmalıdır. Ama parasını alıp karşılığında bir şey vermiyor değiliz. Bir bakın..." Boone omzuyla kendisine yol açıp bir makinenin yanına gitti ve o sırada oynamakta olan kadının omzuna dokundu; kadının boynuna bir Fostercı tespihi asmıştı. "Lütfen, kız kardeşim."</p>
	<p class="block6">Kadın kafasını kaldırdı, yüzündeki rahatsız olmuş ifade bir anda gülümsemeye dönüştü. "Tabii ki, Piskopos."</p>
	<p class="block6">"Tanrı seni korusun. Göreceksiniz ki," diye devam etti Boone makineye birkaç bozukluk atarken, "makineden dünyevi bir ödül kazansa da kazanmasa da oynayan her günahkâr kutsanır ve uygun bir mesajla ödüllendirilir." </p>
	<p class="block6">Makine vızıldamayı kesti ve pencerede TANRI-SENİ-İZLİYOR yazısı belirdi.</p>
	<p class="block6">"Bu bire üç veriyor," dedi Boone, çabucak ve makineden dökülen paraları toparladı, "ve işte mesajınız." Makineden çıkan bir kâğıt parçasını kopardı ve Jill'e uzattı. "Sizde kalsın, küçükhanım ve üzerinde düşünün."</p>
	<p class="block6">Jill kâğıdı çantasına koymadan önce bir göz attı: "Oysa günahkârın midesi pislikle doludur-Y.V. XXII 17."</p>
	<p class="block6">"Dikkat ederseniz," diye devam etti Boone, "makineler para değil, fiş ödüyorlar ve paranızı alabileceğiniz vezne de barın ilerisinde... burada da hayır işleri ve benzeri iyilikler için bağışta bulunabileceğiniz pek çok fırsat var. Yani günahkâr, muhtemelen kazandığı parayı yine burada bırakıyor... her seferinde bir kez daha takdis ediliyor ve evine götüreceği bir mesaj daha alıyor. Hepsinin toplam etkisi inanılmaz, gerçekten inanılmaz! Cemaatimizin en çalışkan ve dindar üyelerinden bazıları işe tam burada, bu odada başladılar."</p>
	<p class="block6">"Bundan şüphem yok," diye onayladı Jubal.</p>
	<p class="block6">"Özellikle de büyük ödülü kazananlar. Anlıyorsunuz ya para kazandıran her kombinasyon tamamlanmış bir cümledir, bir kutsama. Ama büyük ödül öyle değildir. Büyük ödül için üç kutsal gözü tutturmak gerekir. Size söylüyorum, o üç gözün kendilerine baktığını ve cennetten gelen ödülün yağdığını görenler, gerçekten durup bir düşünürler. Bazıları bayılır. İşte, Bay Smith..." Boone, Mike'a makineden az önce çıkan jetonlardan birini uzattı. "Bir çevirin bakalım."</p>
	<p class="block6">Mike duraksadı. Jubal çabucak uzatılan jetonu aldı... lanet olsun, çocuğun bir tek kollu makineye alışmasını istemiyordu! "Ben deneyeyim, Senatör." Jetonu attı.</p>
	<p class="block6">Mike gerçekten bir şey yapmaya niyetli değildi. Sadece zaman algısını biraz genişletti, makinenin içine şöyle bir göz atıp ne yaptığını anlamaya çalışıyor ve neden durup makineye baktıklarını merak ediyordu. Ama kendisi makineyle oynayacak kadar cesur değildi.</p>
	<p class="block6">Ama Jubal makineyi çalıştırdığında, Mike silindirlerin dönüşünü izledi, her birinin üzerindeki bir gözü fark etti ve üçü bir araya geldiğinde ortaya çıkan bu "büyük ikramiye"nin ne olduğunu merak etti. Kelimenin, bildiği kadarıyla sadece üç anlamı vardı ve hiçbiri bu duruma uygun görünmüyordu. Neredeyse düşünmeden, kesinlikle bir kargaşa yaratmayı da istemeden dönen silindirlerin hepsini sırayla yavaşlattı ve pencerede üç göz görünecek şekilde durdurdu.</p>
	<p class="block6">Bir zil çaldı, bir koro kutsal ilahiler söyledi, makinenin tüm ışıkları yandı ve jetonlar alttaki çanağa sel gibi akmaya başladı. Boone çok memnun görünüyordu. "Tanrı sizi korusun! Doktor, bugün sizin gününüz! Durun, size yardım edeyim... bir jeton atalım da şu tantana kesilsin." Jubal'i beklemeden bir jeton alıp makineye attı.</p>
	<p class="block6">Mike tüm bunların nedenini merak ediyordu, bu yüzden bir kez daha üç gözü aynı hizaya getirdi. Aynı olaylar tekrarlandı, tek farkla, bu kez dökülen jetonlar bir sel değil, ufak bir akıntı gibiydi. Boone makineye dik dik baktı. "Şey, hay lanet... Tanrı aşkına! İki kez üst üste olmaması gerekiyordu. Ama boş verin; sonuçta oldu ve ikisinin de parasını alacağınızdan emin olabilirsiniz." Çabucak makineye bir jeton daha attı.</p>
	<p class="block6">Mike hâlâ bunun neden "büyük ikramiye" olduğunu görmek istiyordu. Bir kez daha üç göz geldi.</p>
	<p class="block6">Boone makineye bakakalmıştı. Aniden Jill, Mike'ın elini sıktı. "Mike... kes şunu!" diye fısıldadı.</p>
	<p class="block6">"Ama Jill, görüyordum ki..."</p>
	<p class="block6">"Bundan bahsetme. Sadece kes şunu. Eve gittiğimizde gösteririm ben sana!"</p>
	<p class="block6">"Buna mucize demek biraz zor. Muhtemelen makinenin tamire ihtiyacı var," dedi yavaşça. "Melek, buraya!" diye seslendi sonra. "Her neyse, sonuncuyu da almamız gerekiyor," diye ekledi ve makineye bir jeton daha attı.</p>
	<p class="block6">Mike'ın müdahalesi olmayınca silindirler kendi hallerinde yavaşlayıp durdular. Ekranda "FOSTER-SENİ-SEVİYOR" yazdı ve makine on jeton vermeye çalıştı ama içinde jeton kalmamıştı. Öncekinden büyük ve parlak siyah saçları olan bir melek çıkageldi. "İyi günler. Yardıma mı ihtiyacınız var?" dedi.</p>
	<p class="block6">"Üç büyük ikramiye," dedi ona Boone.</p>
	<p class="block6">"'Üç' mü?"</p>
	<p class="block6">"Müziği duymadın mı? Sağır mısın? Biz barda olacağız; parayı oraya getir. Ayrıca söyle de şu makineyi kontrol etsinler."</p>
	<p class="block6">"Baş üstüne, Piskopos."</p>
	<p class="block6">Meleği orada kafasını kaşır vaziyette bıraktılar ve Boone onları mutluluk odasından geçirip koridorun sonundaki bara götürdü. "Kiliseyi iflas ettirmeden önce," dedi samimi bir şekilde Boone, "sizi oradan çıkarmam gerekliydi. Doktor, her zaman bu kadar şanslımısınızdır?"</p>
	<p class="block6">"Her zaman," dedi Harshaw, ciddiyetle. Mike'a dönüp bakmamıştı ve bakmaya da niyeti yoktu; kendi kendine çocuğun bu işte parmağı olup olmadığını bilmiyorsun diyordu... ama bütün bunların sona ermesini ve bir an önce eve dönmeyi diliyordu.</p>
	<p class="block6">Boone onları barın "Rezerve" olarak işaretlenmiş kısmına götürdü. "Bu işimizi görür mü, yoksa küçükhanım oturmayı mı tercih eder?"</p>
	<p class="block6">"Bence burası iyi." (Ve bana bir kez daha "küçükhanım" dersen Mike'ı üzerine salacağım!)</p>
	<p class="block6">Bir barmen aceleyle geldi. "İyi günler. Her zamankinden mi, Piskopos?"</p>
	<p class="block6">"Duble. Ne içersiniz, Doktor? Ve Bay Smith? Çekinmeyin; Başpiskoposun davetlisisiniz."</p>
	<p class="block6">"Brendi, teşekkürler. Yanında suyla, lütfen."</p>
	<p class="block6">"Brendi, teşekkürler," diye tekrarladı Mike... sonra biraz düşündü. "Bana su getirmeyin, lütfen," diye ekledi. Su töreni için suyun önemli olmadığı doğruydu, yine de burada su içmek istemiyordu.</p>
	<p class="block6">"Ha şöyle!" dedi Boone, içtenlikle. "Erkek adam susuz içer! Susuz. Anladın mı? Espriydi!" jubal'in kaburgalarına bir dirsek attı. "Küçükhanım ne içecek? Kola mı? Pembe yanaklarına sağlık katmak için süt mü? Yoksa büyüklerle birlikte bir Mutluluk Günü içkisi mi içersiniz?"</p>
	<p class="block6">"Senatör," dedi Jill, dikkatle, "misafirperverliğiniz bir martiniye izin verir mi acaba?"</p>
	<p class="block6">"Tabii ki! Dünyanın en iyi martinileri buradadır; vermut kullanmayız bile. Bunun yerine onları kutsarız. Küçükhanım için bir duble martini. Tanrı seni kutsasın, evlat ve elini çabuk tut." Konuklarına döndü. "Çabucak birer içki içecek kadar vaktimiz var, sonra Başmelek Foster'a saygılarımızı sunup mabede gideceğiz ve Başpiskoposun konuşmasını dinleyeceğiz."</p>
	<p class="block6">İçkilerle birlikte büyük ikramiyenin parası da geldi. Boone'un kutsamasından sonra içkilerini içtiler. Jubal ve Boone, az önce gelen üç yüz dolar için tartıştılar, Boone, ikinci ve üçüncü seferde jetonu kendisi atmış olsa da tüm ödülün Jubal'e ait olduğunda ısrar ediyordu. Jubal sorunu tüm parayı bar tezgâhının üzerindeki sevgi bağışı kutusuna atmakta buldu.</p>
	<p class="block6">Boone onaylar bir tavırla başını salladı. "Bu, inceliğinizin bir göstergesi, Doktor. Hâlâ sizi günahkârların arasından kurtarma şansımız var. Birer tane daha içer miyiz, millet?"</p>
	<p class="block6">Jill birinin evet demesini umuyordu. Cin oldukça suluydu ve tadı da pek hoş değildi; yine de midesinde biraz tolerans göstermesine yardımcı olacak bir sıcaklık yayılmaya başlamıştı. Ama kimse bir şey söylemedi, bu yüzden kalkıp yolu gösteren Boone'un peşinden gittiler, bir kat yukarı çıktılar. Önünden geçtikleri tabelada şöyle yazıyordu: BU KATA KESİNLİKLE ARAYICI YA DA GÜNAHKÂRLARIN GİRMESİ YASAKTIR - BU SİZ DEMEK OLUYORSUNUZ!</p>
	<p class="block6">Tabelanın ilerisinde ağır, parmaklıklı bir kapı vardı. "Piskopos Boone ve üç hacı, başpiskoposun konukları," dedi Boone, kapıya doğru.</p>
	<p class="block6">Kapı açıldı. Yuvarlak tavanlı bir koridordan geçip bir odaya girdiler.</p>
	<p class="block6">Burası büyük sayılabilecek bir odaydı. Jill'e cenaze levazımatçılarını hatırlatan lüks bir tarzda döşenmişti ama neşeli bir müzik çalıyordu. Müziğin esas teması "Jingle Bells"ti ama içine bir Kongo ritmi ve kaynağı anlaşılamayacak kadar süslü bir aranjman yerleştirilmişti. Jill müziğin hoşuna gittiğini ve içinde dans etme isteği uyandırdığını fark etti.</p>
	<p class="block6">Odanın karşı duvarı tümüyle camdı ve neredeyse hiçbir şey yokmuş gibi görünecek kadar şeffaftı. "İşte buradayız, millet; Huzura çıktık," dedi Boone, canlı bir sesle. Çabucak yüzünü beş duvara döndü ve diz çöktü. "Siz diz çökmek zorunda değilsiniz, sizler hacısınız ama öylesi hoşunuza gidecekse diz çökebilirsiniz. Çoğu hacı böyle yapar. Ve işte, orada... tıpkı Cennet'e çağrıldığı günkü gibi."</p>
	<p class="block6">Boone purosuyla işaret etti. "Doğal görünmüyor mu? Bir mucizeyle korunan vücudu çürümüyor. Üzerinde oturduğu sandalye, mesajları yazarken kullandığıyla aynı... ve duruşu da Cennet'e gittiği andaki pozu. Hiç hareket etmedi ve kimse de onu yerinden kıpırdatmadı; tüm tapınağı onun etrafına kurduk... tabii eski kiliseyi yıkıp o kutsal taşları sakladık."</p>
	<p class="block6">Yaklaşık beş metre önlerine, tahta benzer büyük bir sandalyede yüzü onlara dönük şekilde oturmuş yaşlı bir adam vardı. Canlı gibi görünüyordu... ve Jill'e, çocukluğunda yazlarını geçirdiği çiftlikteki yaşlı bir keçiyi -evet, dışa çıkık dudağı, bıyıklarının kesim şekli ve vahşi, düşünceli bakışlarına varıncaya kadar- hatırlatıyordu. Jill tüylerinin diken diken olduğunu hissetti; Başmelek Foster onu huzursuz etmişti.</p>
	<p class="block6">"Kardeşim, bu Eskilerden biri mi?" diye Marsça sordu Mike.</p>
	<p class="block6">"Bilmiyorum, Mike. Öyle olduğunu söylüyorlar."</p>
	<p class="block6">"Burada bir Eski groklamıyorum."</p>
	<p class="block6">"Dediğim gibi, bilmiyorum."</p>
	<p class="block6">"Bir yanlışlık grokluyorum."</p>
	<p class="block6">"Mike! Hatırla!"</p>
	<p class="block6">"Evet, Jill."</p>
	<p class="block6">"Ne diyor, küçükhanım? Ne sormuştunuz, Bay Smith?" dedi Boone.</p>
	<p class="block6">"Önemli bir şey değil, Senatör, buradan çıkabilir miyiz? Sanırım bayılacağım," diye çabucak araya girdi Jill. Cesede bir bakış daha attı. Üzerinde bulutlar toplanmıştı ama aradan sızan bir ışık huzmesi hep Foster'ın yüzünü aydınlatıyordu. Işığın değişimleri, yüzün ve gözlerin canlıymış gibi görünmelerini sağlıyordu.</p>
	<p class="block6">"İlk seferinde böyle bir etki yapar," dedi Boone, yatıştırıcı bir sesle. "Ama onu bir de altımızdaki arayıcı galerisinden görmelisiniz; aşağıdan yukarı, tümüyle değişik bir müzik eşliğinde. Tümüyle. Ağır bir müzik, içine kaydedilmiş bilinçaltı sinyalleri var sanırım, onlara günahlarını hatırlatıyor. Bu odaysa kilisenin önde gelenleri için hazırlanmış Mutlu Düşünceler meditasyon salonu... kendimi her kötü hissedişimde buraya gelir, bir saat kadar oturup bir puro içerim."</p>
	<p class="block6">"Lütfen, Senatör!"</p>
	<p class="block6">"Ah, kesinlikle. Sen dışarıda bekle, tatlım. Bay Smith, istediğiniz kadar kalabilirsiniz."</p>
	<p class="block6">"Senatör, gidip ayine katılmamız gerekmiyor mu?" diye sordu Jubal.</p>
	<p class="block6">Hep birlikte oradan ayrıldılar. Jill titriyor ve Mike'ın elini sıkıyordu. Mike'ın o korkunç cesede bir şeyler yapacağından ve hepsinin linç edilmelerine yol açacağından korkmuştu.</p>
	<p class="block6">Mabede vardıklarında, melek kıyafetine benzer ama daha süslü kıyafetler giymiş iki nöbetçi, ellerindeki mızrakları çaprazlayarak yollarını kesti. "Haydi, haydi! Bu hacılar başpiskoposun özel davetlileri. Rozetleri nerede?" dedi Boone, azarlarcasına.</p>
	<p class="block6">Karışıklık çabucak halledildi, rozetlerle birlikte kapı ödülü çekilişinin biletleri getirildi. "Buradan, Piskopos," dedi saygıyla bir yer gösterici ve sonra onları geniş merdivenlerden geçirip sahneyi tam karşıdan gören bir locaya yerleştirdi.</p>
	<p class="block6">Boone, diğerlerine yol verdi. "Önce siz, küçükhanım." Hemen ardından bir irade savaşı yaşandı; Boone, sorularını cevaplayabilmek için Mike'ın yanında oturmak istiyordu. Mücadeleyi Harshaw kazandı; Mike, Jill ve onun arasında otururken Boone'a koridor tarafı düştü.</p>
	<p class="block6">Loca geniş ve lükstü, kendiliğinden ayarlanır rahat koltuklar ve her koltukta birer kül tablası, önlerinde de içkilerini koymak için birer açılır kapanır sehpa vardı. Balkondaki yerleri, cemaatin beş metre kadar üzerinde, sunaktan ise otuz metre kadar uzaktaydı. Sunakta genç bir rahip kalabalığı ateşlendiriyor, müzikle birlikte hareket ediyor, yumrukları sıkılı şekilde kaslı kollarını birer piston gibi ileri geri sallayıp duruyordu. Güçlü bas sesi zaman zaman koroya karışıyor, sonra teşvik edercesine yükseliyordu:</p>
	<p class="block6">"Kıçınızı kaldırın! Daha ne bekliyorsunuz? Şeytanın sizi uykuda yakalamasına izin mi vereceksiniz?"</p>
	<p class="block6">Koltukların arasındaki koridorlar oldukça genişti. İnsanlar sıra halinde, bir yılan gibi dans ederek sağ koridordan sunağın önüne geldiler ve sonra orta koridordan geri döndüler. Ayaklarını, rahibin piston gibi hareketleri ve koronun durup kalkan ilahisiyle uyum içinde yere vuruyorlardı. Rap, rap, inle!.. Rap, rap, inle! Jill ritmi hissetti ve bir koyun gibi aşağıdaki dansa katılmanın hoş olacağını düşündü; kaslı rahibin sataşmaları sayesinde giderek daha çok insan dans etmeye başlamıştı.</p>
	<p class="block6">"Bu çocukta iş var," dedi Boone, onaylar bir tavırla. "Bir- iki kez onunla birlikte vaaz verdik ve emin olun, kalabalığı size teslim ettiğinde herkes iyice ısınmış oluyor. Rahip 'Fıçı' Jackerman; bir zamanlar Rams takımında sol bek oynuyordu. İzlemişsinizdir."</p>
	<p class="block6">"Korkarım hayır," diye kabullendi Jubal. "Amerikan futbolunu pek takip etmem."</p>
	<p class="block6">"Gerçekten mi? Neler kaçırdığınızın farkında değilsiniz. Sezon boyunca inananların büyük bölümü törenden sonra burada kalır, sıralarında oturup öğle yemeklerini yerken maçları izlerler. Sunağın arkasındaki duvarın tamamı açılıyor ve arkasında bugüne kadar yapılmış en büyük stereo ekranı var. Oyunun adeta içine girmiş gibi oluyorsunuz. Evde izlemekten çok daha iyi.... üstelik etrafında bir sürü insanla birlikte izlemek daha heyecanlı oluyor." Durdu ve ıslık çaldı. "Hey, Küçük Melek! Buraya!"</p>
	<p class="block6">Bir yer gösterici aceleyle geldi. "Evet, Piskopos?"</p>
	<p class="block6">"Evlat, bizi buraya yerleştirdikten sonra o kadar hızlı kayboldun ki sipariş vermeye fırsatım olmadı."</p>
	<p class="block6">"Üzgünüm, Piskopos."</p>
	<p class="block6">"Üzgün olmak Cennet'e gitmeni sağlamaz. Mutlu ol, evlat. O gençlik enerjisi adımlarına geri dönsün ve her an tetikte ol. Herkes aynından mı istiyor, millet? Güzel!" Siparişi verdi. "Ve bana purolarımdan birkaç tane daha getir... barmenden iste yeter," diye ekledi sonra.</p>
	<p class="block6">"Hemen, Piskopos."</p>
	<p class="block6">"Tanrı seni korusun, evlat. Bekle..." Aşağıdaki dans eden insan sırası altlarından geçmek üzereydi; Boone parmaklıkların üzerinden aşağı eğildi, ellerini ağzına götürüp onca gürültünün arasında seslendi. "Dawn! Hey, Dawn!" Bir kadın kafasını kaldırıp baktı; göz göze geldiler ve Boone ona yukarı gelmesini işaret etti. Kadın gülümsedi. "Siparişe bir de sek viski ekle. Uç bakalım."</p>
	<p class="block6">Kadın da içkiler de çabucak geldiler. Boone locanın arka tarafından bir sandalye çekti ve kendi sandalyesinin karşısına koydu. "Millet, Bayan Dawn Ardent'le tanışın. Tatlım, bu Bayan Boardman, şu köşedeki küçükhanım... ve bu yanımdaki de meşhur Doktor Jubal Harshaw..."</p>
	<p class="block6">"Gerçekten mi? Doktor, yazdığınız öykülerin neredeyse Tanrısal olduğunu söyleyebilirim!"</p>
	<p class="block6">"Teşekkürler."</p>
	<p class="block6">"Ah, gerçekten öyle. Neredeyse her gece teybime sizin ka-setlerinizden birini takıp öykülerinizle uyuyorum."</p>
	<p class="block6">"Bir yazarın beklemeyeceği kadar büyük bir iltifat," dedi Jubal, ifadesiz bir yüzle.</p>
	<p class="block6">"Bu kadarı yeterli, Dawn," diye araya girdi Boone. "İkisinin arasında oturan genç adam ise... Bay Valentine Smith, Mars'tan Gelen Adam."</p>
	<p class="block6">Kadının ağzı da gözleri de kocaman açıldı. "Ah, yüce Tanrım!"</p>
	<p class="block6">Boone kükredi: "Tanrı seni korusun, evlat. Sanırım bu kez seni gerçekten şaşırtmayı başardım."</p>
	<p class="block6">"Siz gerçekten de Mars'tan Gelen Adam mısınız?" dedi Dawn.</p>
	<p class="block6">"Evet, Bayan Dawn Ardent."</p>
	<p class="block6">"Bana 'Dawn' deyin. Ah, Tanrım!"</p>
	<p class="block6">Boone kadının eline hafifçe vurdu. "Bir piskoposun sözünden şüphe etmenin günah olduğunu bilmiyor musun? Tatlım, Mars'tan Gelen Adam'a ışığa giden yolu göstermek hoşuna gider mi?"</p>
	<p class="block6">"Ah, buna bayılırım!"</p>
	<p class="block6">(Tabii ki bayılırsın, seni parlak fahişe, dedi Jill kendi kendine.) Bayan Ardent onlara katıldığından beri gitgide öfkeleniyordu. Kadının giydiği kıyafet uzun kollu, yüksek yakalıydı ve şeffaf değildi; buna rağmen hiçbir şeyi gizlemiyordu. Neredeyse kadının teniyle aynı renkte bir kumaştan yapılmıştı ve Jill elbisenin altında -Bayan Ardent'in vücudundan başka, ki her tarafı da yeterince dolgundu- bir şey olmadığına emindi. Elbise gösterişliydi ama topluluktaki kadınların yarısının giydiği acayip kıyafetlerin yanında oldukça mütevazı kalıyordu... kadınların çoğu dans ederken elbiselerinin içinden çıkıverecekmiş gibi görünüyorlardı.</p>
	<p class="block6">Jill, giyinik olmasına rağmen Bayan Ardent'in daha az önce yataktan çıkmış ve her an -Mike'la birlikte- tekrar yatmaya hazır gibi göründüğünü düşündü. Ona sırnaşıp durmaktan vazgeç, şıllık!</p>
	<p class="block6">"Başpiskoposla bu konuyu görüşürüm, tatlım. Şimdi, aşağı inip şu gösteriyi yönetsen iyi olur. Fıçı'nın yardımına ihtiyacı var," dedi Boone.</p>
	<p class="block6">Dawn itaatkâr bir şekilde ayağa kalktı. "Başüstüne, Piskopos. Sizinle tanıştığıma sevindim, Doktor ve Bayan Broad. Umarım tekrar görüşürüz, Bay Smith. Sizin için dua edeceğim." Zarif yürüyüşüyle oradan ayrıldı.</p>
	<p class="block6">"İyi bir kız," dedi Boone, mutlu bir sesle. "Hiç onun gösterilerini izlediniz mi, Doktor?"</p>
	<p class="block6">"Sanmıyorum. Ne yapıyor?"</p>
	<p class="block6">Boone duyduklarına inanamamış gibi görünüyordu. "Bilmiyor musunuz?"</p>
	<p class="block6">"Hayır."</p>
	<p class="block6">"Adını duymadınız mı? Dawn Ardent... tüm Kaliforniya'nın en pahalı striptizcisi, işte o. Onun için intihar eden erkekler oldu; ne üzücü. Üzerine odaklanmış bir spot ışığıyla çalışır ve üzerinde ayakkabıları hariç hiçbir şey kalmadığında, ışık sadece yüzünü aydınlatır ve başka hiçbir şey göremezsiniz. Çok etkili. Ruhsal bir anlamı var. Şu tatlı yüzü gördükten sonra, onun bir zamanlar böyle ahlaksız bir kadın olduğuna kim inanır?"</p>
	<p class="block6">"İnanamıyorum."</p>
	<p class="block6">"Gerçekten öyleydi. Ona sorun. Size anlatacaktır. Daha da iyisi, arayıcıların arınma törenlerinden birine gelin... ne zaman sahneye çıkacağım size haber veririm. O günahlarını itiraf ettiğinde, diğer kadınlara da aynı şeyi yapmaları için cesaret veriyor. Hiçbir ayrıntıyı gizlemiyor; tabii ki bunu yapmak onun için de yararlı, diğer insanlara yardım ettiğini biliyor. Artık kendisini adamış bir kadın... Cumartesi gecesi şovunu yaptıktan hemen sonra, Pazar Okulu'nda vereceği dersi kaçırmamak için buraya geliyor. Genç Erkeklerin Mutluluk Sınıfı'nda ders veriyor ve derslere o girmeye başladığından beri katılım üçe katlandı."</p>
	<p class="block6">"İşte buna inanırım," diye onayladı Jubal. "Bu şanslı 'Genç Erkekler' kaç yaşındalar?"</p>
	<p class="block6">Boone ona bakıp bir kahkaha patlattı. "Beni kandıramazsın, seni yaşlı şeytan; birisi sana Dawn'un sınıfının sloganını söylemiş olmalı; 'Genç olmak için asla çok geç değildir.'"</p>
	<p class="block6">"Hayır, gerçekten."</p>
	<p class="block6">"Ne olursa olsun ışığı görüp arınmadan ve kiliseye kabul edilmeden onun derslerine katılamazsınız. Üzgünüm. Burası Tek Gerçek Kilise, Hacı, Şeytan'ın diğer tuzakları gibi değil, habersiz masumları puta tapma ve benzeri iğrençliklere götürebilmek için kendilerine 'kilise' diyen o ahlaksızlık çukurlarına benzemez. Birkaç saatliğine yağmurdan korunmak için buraya öylece giremezsin... önce günahlarından arındırılman gerekir. Aslında; ah, ah, kamera uyarısı." Büyük salonun her köşesinde kırmızı ışıklar yanıp sönüyordu. "Ve Fıçı onlara bir tur attırdı bile. Şimdi biraz hareket göreceksiniz."</p>
	<p class="block6">Aşağıdaki dans eden insan kuyruğuna yenileri katılmıştı, yerlerinde kalan az sayıda insan da oldukları yerde zıplayıp el çırparak müziğe eşlik ediyordu. Yer göstericiler koşup düşenleri kaldırıyordu, bazıları sessizdi ama çoğu kadın olan bir grup yerde kıvranıp ağızlarından köpükler saçıyordu. Bunlar aceleyle sunağın önüne atılıyor ve orada yeni yakalanmış balıklar gibi sıçrayıp duruyorlardı. Boone purosuyla bir deri bir kemik kalmış kızıl saçlı bir kadını işaret etti, kadın kırk yaşlarında görünüyordu ve aşağıdaki gösteri sırasında elbisesi feci şekilde yırtılmıştı. "Şu kadını görüyor musunuz? Bir tören boyunca Ruh tarafından ele geçirilmeyeli en az bir yıl oldu. Bazen Başmelek Foster bizlerle onun ağzından konuşur... ve bu olduğunda onu kontrol altında tutabilmek için dört iriyarı rahip yardımcısı gerekir. Her an Cennet'e gidebilir, buna hazır. Ama ona burada ihtiyacımız var. Birer içki daha ister misiniz? Kameralar yayına başlayıp işler iyice canlanınca bar servisi yavaşlayacaktır."</p>
	<p class="block6">Mike, neredeyse mutsuz bir şekilde bardağının tekrar dol-durulmasına izin verdi. Jill'in manzaradan duyduğu tiksintiyi paylaşmıyordu. "Eskilerden" biri sandığı şeyin aslında sadece israf edilmiş yiyecek olduğunu ve etrafta hiçbir Eski'nin bulunmadığını görmek onu oldukça rahatsız etmişti.</p>
	<p class="block6">Aşağıda sürüp gitmekte olan çılgınlıkta öyle bir Marslı havası vardı ki Mike aynı anda hem evini özlüyor, hem de kendini evindeymiş gibi hissediyordu. Hiçbir ayrıntı Marslı özelliği taşımıyordu, her şey son derece farklıydı ama yine de bunun en az su töreni kadar gerçek bir yakınlaşma olduğunu doğru şekilde grokladı, üstelik katılanların miktarı ve yoğunluğu da kendi yuvasının dışında hiç rastlamadığı kadar büyüktü. Özlemle birinin kendisini şu aşağı yukarı zıplamaya katılmak için davet etmesini bekledi. Ayakları, onlara katılma dürtüsüyle karıncalanıyordu.</p>
	<p class="block6">Aşağıda tekrar Bayan Dawn Ardent'i gördü ve onunla göz göze gelmeye çalıştı; belki o kendisini davet edebilirdi. İlk bakışta boy ve ölçü olarak kardeşi Jill'e oldukça yakın olduğunu fark ettiyse de onu tanımak için boyutları ve ölçülerine dikkat etmesine gerek yoktu. Bayan Dawn Ardent'in sıcak gülümsemesinin altında gizli acıları, hüzünleri ve tecrübesiyle kendine ait bir yüzü vardı. Bayan Dawn Ardent'in bir gün kendisiyle su paylaşıp yakınlaşmak isteyip istemeyeceğini merak etti. Senatör Piskopos Boone onu oldukça ihtiyatlı davranmaya itmişti ve Jubal ikisinin yan yana oturmasına izin vermediği için mutluydu. Ama Mike, Bayan Dawn Ardent aşağı gönderildiğinde üzülmüştü.</p>
	<p class="block6">Bayan Dawn Ardent onun bakışlarını hissetmedi. Dans eden insan grubu onu sürükleyip götürdü.</p>
	<p class="block6">Platformun üzerindeki adam iki elini kaldırdı; koca mağara bir anda sessizleşti. Adam bir anda ellerini indirdi. "Kim mutlu?"</p>
	<p class="block6">"BİZ MUTLUYUZ!"</p>
	<p class="block6">"Neden?"</p>
	<p class="block6">"TANRI... BİZLERİ SEVİYOR!"</p>
	<p class="block6">"Nereden biliyorsunuz?"</p>
	<p class="block6">"FOSTER BİZE SÖYLEDİ!"</p>
	<p class="block6">Adam dizlerinin üzerine düştü ve sıkılı yumruğunu havaya kaldırdı. "Şu aslanın KÜKREDİĞİNÎ duyalım!"</p>
	<p class="block6">Cemaat kükredi ve çığlıklar attı. Platformdaki adam kargaşayı yumruğunu bir orkestra şefinin sopası gibi kullanarak yönetiyor, sesi bir alçaltıyor bir yükseltiyor, homurdanma seviyesine indirip sonra bir anda balkonu sallayacak kadar güçlü bir kreşendoya çıkarıveriyordu. Mike, kendisine çarpan sesin içinde o kadar güçlü bir huşu hissediyordu ki geri çekilmek zorunda kalacağından korktu. Ama Jill ona bunu odasında tek başına olduğu zamanlar hariç asla yapmamasını tembihlemişti; Mike kendini kontrol etti ve dalgaların üzerinden akıp gitmesine izin verdi.</p>
	<p class="block6">Adam ayağa kalktı. "İlk ilahimiz," dedi canlı bir sesle, "Melek Ekmekleri'ni üreten Cennet Gıdası Fırınları'ndan geliyor. Her diliminin üzerinde Başpiskoposumuzun gülümseyen yüzünün bulunduğu, her paketinde en yakın Yeni Vahiy Kilisesi'nde bozdurabileceğiniz kuponlar olan sevgi ekmeğimizden. Kardeşlerim, Cennet Gıdası Fırınları yarın, tüm şubelerinde ekinoks öncesi indirimini başlatıyor. Çocuklarınızı yarın okula bir çanta dolusu Baş melek Foster kurabiyesiyle yollayın ve dağıttığı her kurabiyenin bir başka günahkâr çocuğu ışığa doğru çekmesi için dua edin. Ve şimdi, şu eski klasikle ortalığı iyice şenlendirelim: 'İleri, Foster'ın Çocukları!' Hep beraber..."</p>
	<p class="block6">"İleri, Foster'ın Çocukları! </p>
	<p class="block6">Düşmanlarınızı ezin... </p>
	<p class="block6">İnancımız kalkanımız ve zırhımız! </p>
	<p class="block6">Hepsini sırayla yok edin!" </p>
	<p class="block6">"İkinci kıta!" </p>
	<p class="block6">"Barış yok günahkarla!  </p>
	<p class="block6">Tanrı bizim yanımızda!"</p>
	<p class="block6">Mike o kadar keyif alıyordu ki kelimeleri tercüme edip groklamaya çalışmadı. Kelimelerin önemsiz olduğunu grokladı, önemli olan yakınlaşmaydı. Altlarındaki dans tekrar başladı, yürüyenler koroyla ve yürüyüşe katılamayacak kadar zayıf olanlarla beraber güçlü sesler çıkarıyorlardı.</p>
	<p class="block6">İlahiden sonra duyurular yapılır, Cennet'ten mesajlar iletilir, arada bir başka reklam geçer ve kapı ödülü çekiliş sonuçları açıklanırken herkes biraz soluklandı. Sonra meslekte - rakip markaların ürünlerini satmadıkları ve her şubelerinde kiliseden bir rahibenin gözetmenliğini yaptığı bir Mutlu Çocuk odası bulundurdukları için Günahtan Arınmış dükkân sayılan Dattelbaum Mağazaları'nın sponsorluğunda ikinci ilahi, 'Göğe Bakan Mutlu Yüzler' söylendi.</p>
	<p class="block6">Genç rahip platformun en önüne kadar geldi ve bir elini kulağına dayayıp dinledi.</p>
	<p class="block6">"Digby'yi... iste... riz!"</p>
	<p class="block6">"Kimi?"</p>
	<p class="block6">"DIGBY'yi - iste-riz!"</p>
	<p class="block6">"Daha yüksek! Sizi duysun!"</p>
	<p class="block6">"DIG-BY'Yİ-İSTE-RİZ!" Şak, şak, rap, rap. "DİG-BY'Yİ-İS- TE-RİZ!" Şak, şak, rap, rap.</p>
	<p class="block6">Bina gürültüden sallanmaya başlayıncaya kadar ses yükselerek sürdü. Jubal, Boone'a doğru eğildi. "Bunu biraz daha sürdürürseniz Samson'un yaptığını yapacaksınız."</p>
	<p class="block6">"Korkmayın," dedi Boone, ağzında purosuyla. "Sağlamlaştırılmış, yangın geçirmez, üstelik inanç sayesinde korunuyor. Ayrıca, binayı sarsılmaya uygun şekilde yaptık; işe yarıyor."</p>
	<p class="block6">Işıklar karardı, sunağın arkasındaki perdeler açıldı ve kaynağı görülemeyen kör edici bir ışık başının üzerinde birleştirdiği ellerini sallayıp kalabalığa gülümseyen Başpiskoposu aydınlattı.</p>
	<p class="block6">Kalabalık buna aslan kükreyişiyle karşılık verdi, Digby de onlara öpücükler yolladı. Kürsüye giderken durdu, sunağın yanında kıvranıp duran trans halindeki kadınlardan birini hafifçe kaldırdı, alnından öptü, nazikçe yerine bıraktı, yürümeye başladı... tekrar durdu ve o sıska kızılın yanında diz çöktü. Başpiskopos elini arkasına uzattı ve ona hemen bir portatif mikrofon verildi.</p>
	<p class="block6">Diğer kolunu kadının omzuna koydu ve mikrofonu kadının dudaklarına doğru uzattı.</p>
	<p class="block6">Mike kelimeleri anlayamıyordu. Her neyseler, İngilizce olmadıkları kesindi.</p>
	<p class="block6">Ama Başpiskopos söylenenleri tercüme ediyordu, ağzından köpükler saçan kadın her duraklayışında araya girip konuşuyordu.</p>
	<p class="block6">"Başmelek Foster bugün bizimle..."</p>
	<p class="block6">"Hepinizden çok memnun. Sağınızdaki kız kardeşinizi öpün..."</p>
	<p class="block6">"Başmelek Foster hepinizi seviyor. Solunuzdaki kız kardeşinizi öpün..."</p>
	<p class="block6">"İçimizden birine özel bir mesajı var."</p>
	<p class="block6">Kadın tekrar konuştu; Digby kararsız kalmış göründü. "Ne dedin? Daha yüksek sesle, rica ediyorum." Kadın mırıldandı ve sonra uzun bir çığlık attı.</p>
	<p class="block6">Digby kafasını kaldırıp gülümsedi. "Mesajı başka bir gezegenden gelen bir hacı için... Valentine Michael Smith, Mars'tan Gelen Adam! Neredesin, Valentine Michael! Ayağa kalk, ayağa kalk!"</p>
	<p class="block6">Jill, Mike'ı durdurmaya çalıştı ama Jubal homurdandı. "Yapmak karşı koymaktan daha kolay. Bırak kalksın, Jill. El salla, Mike. Tamam, şimdi oturabilirsin." Mike da öyle yaptı, kalabalığın "Mars'tan Gelen Adam!... Mars'tan Gelen Adam!" diye tezahürat yapması onu şaşırtmıştı.</p>
	<p class="block6">Ardından gelen vaaz, doğrudan kendisine söyleniyor gibiydi ama ne kadar uğraşsa da anlatılanları anlamıyordu. Kelimeler İngilizce'ydi ya da en azından çoğu öyleydi ama yanlış şekilde bir araya gelmiş gibiydiler. Ayrıca ortalıkta çok fazla gürültü, çok fazla alkış ve "Haleluya!", "Mutlu Günler!" bağırtısı vardı, bu da kafasını karıştırıyordu. Tüm bunların bitmesine sevindi.</p>
	<p class="block6">Vaaz sona erir ermez Digby ayini genç rahibe devretti ve oradan ayrıldı; Boone ayağa kalktı. "Haydi, millet. Kalabalıktan önce biz de sıvışalım."</p>
	<p class="block6">Mike, Jill'in elini tutarak arkalarından gitti. Gösterişli kemerleri olan bir tünelden geçiyorlardı ve kalabalığın gürültüsü arkalarında kalmıştı. "Bu yol park alanına mı gidiyor? Şoförüme beklemesini söylemiştim," dedi Jubal.</p>
	<p class="block6">"Hı?" diye cevapladı Boone. "Doğruca giderseniz oraya çıkar. Ama önce gidip Başpiskopos'u göreceğiz."</p>
	<p class="block6">"Ne?" diye karşılık verdi Jubal. "Hayır, bunu yapabileceğimizi sanmıyorum. Eve gitme zamanımız geldi."</p>
	<p class="block6">Boone ona dik dik baktı. "Doktor, bunu kastediyor olamazsınız. Başpiskopos şu anda bizi bekliyor. Öylece çıkıp gidemezsiniz; ona saygılarınızı sunmanız gerek. Siz onun konuklarısınız. "</p>
	<p class="block6">Jubal bir an kararsız kaldı, sonra teslim oldu. "Şey, başka bir sürü insan olmayacak, değil mi? Bu çocuk bugün yeterince heyecan yaşadı."</p>
	<p class="block6">"Sadece Başpiskopos. Sizinle baş başa görüşmek istedi." Boone onları tünelin dekorlarının arasına gizlenmiş küçük bir</p>
	<p class="block6">asansöre soktu; birkaç dakika sonra Digby'nin dairesinin salonunda oturmuş bekliyorlardı.</p>
	<p class="block6">Bir kapı açıldı ve Digby aceleyle içeri girdi. Tören giysilerini çıkarmış ve bol kesimli bir cüppe giymişti. Onlara gülümsedi. "Sizi beklettiğim için üzgünüm, millet... sahneden iner inmez bir duş almam şart. Şeytanı yumruklayıp yoluna devam etmenin insanı ne kadar terlettiğini tahmin bile edemezsiniz. Demek Mars'tan Gelen Adam bu? Tanrı seni kutsasın, çocuğum. Tanrı'nın evine hoş geldin. Başmelek Foster burada kendini evinde hissetmeni istiyor. Seni izliyor."</p>
	<p class="block6">Mike karşılık vermedi, Jubal, Başpiskopos'un bu kadar kısa boylu olmasına şaşırmıştı. Sahnedeyken yüksek tabanlı ayakkabılar mı giyiyordu? Yoksa ışık sisteminin bir numarası mıydı? Foster'ı taklit etmek amacıyla bırakılmış olduğu ortada olan keçi sakalı dışında adam, -her an hazır gülümsemesi ve sıcak, samimi görünüşlü yaklaşımı ile- Jubal'e bir ikinci el araba satıcısını hatırlatıyordu. Ama bir başkasını da hatırlatmıyor değildi... bir başkası - Hatırladım! 'Profesör' Simon Magus, Becky Vesey'in uzun süre önce ölmüş kocası. Jubal gevşedi ve din adamına biraz daha dostça yaklaşmaya başladı. Simon, tanıdığı tüm serserilerden daha canayakın biriydi.</p>
	<p class="block6">Digby, ilgisini Jill'e yöneltti. "Diz çökme, kız kardeşim; burada sadece bir arada bulunan dostlarız." Ona birkaç şey söyledi, Jill'i geçmişi hakkındaki bilgisiyle şaşırtmıştı. "Mesleğine çok derin bir saygım var, kızım. Başmelek Foster'ın kutsanmış sözlerine göre, Tanrı bizim, ruhumuzun hastalıklarla uğraşmadan ışığı arayabilmesi için önce vücudumuzla ilgilenmemizi ister. Henüz bizden biri olmadığını biliyorum... ama hizmetlerin Tanrı tarafından kutsanmış. Bizler, cennet yolunda beraberce yürüyen yolcularız."</p>
	<p class="block6">Jubal'e döndü. "Siz de öyle, Doktor. Başmelek Foster, Tanrı'nın bizden mutlu olmamızı istediğini söyler... ve pek çok kez asamı bir kenara bırakıp cemaatimin dertleriyle uğraşmaktan yorgun düşmüş bedenimi sizin öykülerinizden biriyle geçen masum, mutlu bir saat boyunca dinlendirdiğimi bilirim... ve sonunda da dinlenmiş ve tekrar savaşmaya hazır bir şekilde ayağa kalktığımı hatırlarım."</p>
	<p class="block6">"Ih, teşekkür ederim, Piskopos."</p>
	<p class="block6">"Son derece samimiyim. Sizin kayıtlarınızın Cennet'te bile arandığını duydum... neyse, neyse, boş verin; sizin inananlardan bir olmadığınızı biliyorum ama yine de konuşmama izin verin. Şeytan'ın bile Tanrı'nın Büyük Planında bir yeri vardır. Henüz inanma zamanınız gelmemiş. Kendi acılarınız ve hüznünüzden başkalarını mutlu edecek öyküler çıkarıyorsunuz. Tüm bunlar sizin günah-sevap defterinize yazılıyor. Şimdi, lütfen bunları geçelim! Sizi buraya teknolojiyi tartışmak için çağırmadım. Biz kimseyle tartışmayız, onların ışığı görmelerini bekler ve sonra da onları kucaklarız. Ama bugün, birlikte mutlu bir saat geçirmeliyiz."</p>
	<p class="block6">Digby sonra böyle demek istediğini kanıtlamaya girişti. Jubal, tatlı dilli sahtekârın iyi bir ev sahibi olduğunu kabullenmek zorunda kaldı, üstelik kahve, likör ve yiyeceklerin hepsi de mükemmeldi. Jubal, Mike'ın oldukça huzursuz olduğunu fark etti, özellikle de Digby onu diğerlerinden ayırıp baş başa konuştuğunda... ama lanet, çocuk, insanlarla tanışıp yanında Jubal veya Jill olmadan onlarla tek başına konuşmaya alışmak zorundaydı.</p>
	<p class="block6">Odanın öbür tarafında Boone, Jill'e cam bir kutudaki Foster'dan kalan birtakım emanetleri gösteriyordu; Jubal, ekmeğinin üzerine pate de fois gras'sını sürerken Jill'in açıkça ortada olan çekingen tavırlarını gözledi. Bir kapının kapanma sesini duydu ve etrafına bakındı; Digby ve Mike ortada yoktular. "Nereye gittiler, Senatör?"</p>
	<p class="block6">"Eh? Ne demiştiniz Doktor?"</p>
	<p class="block6">"Piskopos Digby ve Bay Smith. Neredeler?"</p>
	<p class="block6">Boone etrafına bakındı, kapanmış kapıyı yeni fark etmiş gibi göründü. "Ah, birkaç dakikalığına şuraya girdiler. Özel görüşmeler için kullanılan küçük bir odadır. Siz de oraya girmiştiniz, değil mi? Başpiskopos size etrafı gösterirken?"</p>
	<p class="block6">"Im, evet." İçinde bir yükseltinin üzerinde duran bir sandalyeden -bir "taht", diye kendi düşüncesini içinden gülümseyerek düzeltti Jubal- ve birinin kolunu dayayabileceği bir basamaktan başka bir şey olmayan küçük bir odaydı. Jubal hangisinin tahtı kullandığını, hangisinin basamağa çöküp kolunu dayadığını merak etti - eğer bu gösterişli fakat değersiz piskopos Mike'la bir din tartışmasına girdiyse şu anda şokta olmalıydı. "Umarım içeride uzun süre kalmazlar. Gerçekten dönmemiz gerek."</p>
	<p class="block6">"Uzun süre kalacaklarını sanmam. Muhtemelen Bay Smith biraz baş başa konuşmak istemiştir. İnsanlar genelde bunu yapar... Başpiskopos da bu konuda cömert davranır. Bakın, park yerini arayıp taksinizin asansöre bindiğimiz koridorun hemen sonunda beklemesini sağlayabilirim; orası Başpiskopos'un özel girişidir. Size en azından on dakika kazandırır."</p>
	<p class="block6">"Çok naziksiniz."</p>
	<p class="block6">"Bay Smith'in itiraf etmek istediği bir şeyler varsa, onun acele etmesini istemeyiz. Dışarı çıkıp telefon edeyim." Boone gitti.</p>
	<p class="block6">Jill, Jubal'in yanına geldi. "Jubal, bundan hoşlanmadım. Sanırım Digby'nin Mike'ı yalnız yakalayıp üzerinde çalışabilmesi için özellikle kandırıldık," dedi endişeli bir sesle.</p>
	<p class="block6">"Bundan eminim."</p>
	<p class="block6">"Eh? Bunu yapmaya hakları yok. Gidip onları basacağım ve Mike'a eve dönme vaktinin geldiğini söyleyeceğim."</p>
	<p class="block6">"Keyfîne bak," diye karşılık verdi Jubal, "ama bence sıkıntılı anaç bir tavuk gibi davranıyorsun. Bu, S.S.'in peşimizde olmasıyla aynı şey değil, Jill; bu kandırmaca çok daha incelikli. Bir güç gösterisi olmayacak." Gülümsedi. "Bence, Digby, Mike'ı kendi tarafına çekmeye çalışırsa, sonuçta taraf değiştiren kendisi olacak. Mike'ın fikirlerini sarsmak oldukça zor."</p>
	<p class="block6">"Yine de bundan hoşlanmadım."</p>
	<p class="block6">"Rahatla. Bir porsiyon daha al."</p>
	<p class="block6">"Aç değilim."</p>
	<p class="block6">"Ama ben açım... ve bedava yiyeceği geri çevirirsem, Yazarlar Derneği'nden atılırım." Kâğıt inceliğindeki Virginia jambonlarını alıp ekmeğinin üzerine yığdı, elindeki ekmek dengesiz bir piramide dönüşünceye kadar hiçbiri sentetik olmayan birkaç şey daha ekledi, sonra hepsini birden ağzına attı ve parmaklarında kalan mayonezi yaladı.</p>
	<p class="block6">On dakika geçmiş ama Boone hâlâ dönmemişti. "Jubal, nezaketimi daha fazla koruyamayacağım. Gidip Mike'ı oradan çıkaracağım," dedi sertçe Jill.</p>
	<p class="block6">"Sen bilirsin."</p>
	<p class="block6">Jill kapıya gitti. "Jubal, kapı kilitli."</p>
	<p class="block6">"Ben de öyle olacağını tahmin etmiştim."</p>
	<p class="block6">"Şey? Ne yapacağız? Kıracak mıyız?"</p>
	<p class="block6">"Son çare olarak belki." Jubal içerideki kapıya gitti ve dikkatle inceledi. "Hımm, yirmi sağlam adam ellerinde bir koç başıyla deneyebilir. Ama bunun bile garantisi yok. Jill, bu kapı bir banka kasasını bile koruyabilir, sadece odanın dekorasyonuna uysun diye şirin gösterilmeye çalışılmış. Benim çalışma odamın yangın geçirmez kapısı da buna benzer bir şey."</p>
	<p class="block6">"Ne yapacağız?"</p>
	<p class="block6">"İstersen kapıyı yumrukla. Sadece ellerini acıtırsın. Ben gidip dostumuz Boone'u neyin meşgul ettiğine bakacağım."</p>
	<p class="block6">Ama Jubal kafasını koridora uzattığında Boone'un dönmekte olduğunu gördü. "Üzgünüm," dedi Boone. "Meleklerin sizin şoförü arayıp bulması gerekti. Adam Mutluluk Oda- sında öğlen yemeğini yiyordu. Ama şimdi, söylediğim yerde sizi bekliyor."</p>
	<p class="block6">"Senatör," dedi Jubal, "artık gitmemiz gerekiyor. Piskopos Digby'ye haber verme nezaketini gösterir misiniz?"</p>
	<p class="block6">Boone telaşlanmış görünüyordu. "Israr ediyorsanız, onu telefonla arayabilirim. Ama bunu yapmamayı tercih ederim ve özel bir görüşmeyi de öylece bölemem."</p>
	<p class="block6">"Öyleyse telefon edin. Israr ediyoruz."</p>
	<p class="block6">Ama bu esnada içerideki kapı açıldı, Mike dışarı çıkarak Boone'u bu utançtan kurtardı. Jill, Mike'ın yüzüne baktı ve titredi. "Mike! İyi misin?"</p>
	<p class="block6">"Evet, Jill."</p>
	<p class="block6">"Başpiskopos'a ayrıldığınızı bildireceğim," dedi Boone ve Mike'ı geçip küçük kapıdan içerideki odaya girdi. Hemen ardından dışarı çıktı. "Gitmiş," dedi. "Çalışma odasına açılan bir arka kapı var." Boone gülümsedi. "Tıpkı kediler ve aşçılar gibi, Başpiskopos da haber vermeden gider. Bu bir çeşit şakadır. 'Vedaların,. dünyanın mutluluğuna hiçbir katkısı olmadığını' söyler, bu yüzden asla 'veda' etmez. Alınmayın."</p>
	<p class="block6">"Alınmadık. Ama biz veda edeceğiz... bu çok ilginç tecrübe için teşekkür ederiz. Hayır, aşağı gelmeye zahmet etmeyin; yolumuzu bulabileceğimizden eminim." </p>
	<p class="block7"> </p>
	<p class="block8">YİRMİ DÖRT</p>
	<p class="block6">Şey, Mike, tüm bunlar hakkında ne düşünüyorsun?" diye sordu Jubal, havalandıklarında. Mike kaşlarını çattı. "Groklayamadım."</p>
	<p class="block6">"Yalnız değilsin, evlat. Piskopos neler söyledi?"</p>
	<p class="block6">Mike uzun bir süre duraksadı. "Kardeşim jubal, groklayana kadar uzun süre düşünmem gerek," dedi sonunda.</p>
	<p class="block6">"İstediğin kadar düşün, evlat. Biraz kestir. Ben öyle yapacağım."</p>
	<p class="block6">"Jubal, bütün bunları nasıl yutturmuşlar?" dedi Jill, aniden.</p>
	<p class="block6">"Neyi yutturmuşlar?"</p>
	<p class="block6">"Her şeyi. Orası bir kilise değil, bir tımarhane."</p>
	<p class="block6">Bu kez cevap vermeden önce düşünme sırası Jubal'deydi. "Hayır, Jill, yanılıyorsun. Orası bir kilise... yaşadığımız zamanın eklektisizminin doğal bir uzantısı."</p>
	<p class="block6">"Ha?"</p>
	<p class="block6">"Yeni Vahiy ve sahiplendikleri tüm o doktrinler oldukça eski şeyler, çok eski. Tek söyleyebileceğin, ne Foster'ın ne de Digby'nin hayatları boyunca bir tek orijinal fikre sahip olmadıkları. Ama bugün, bu çağda neyin satacağını çok iyi biliyorlar. Böylece, defalarca kullanılmış numaraları bir araya getirmişler, allayıp pullamışlar ve işe koyulmuşlar. Oldukça da kârlı bir iş bu. Beni korkutan tek şey, tüm bunların -herkes için çekici bir hal alacak kadar- büyüyüp gelişmesi."</p>
	<p class="block6">"Ah, hayır!"</p>
	<p class="block6">"Ah, evet. Hitler daha azıyla işe koyuldu ve satabileceği tek şey nefretti. Nefret her zaman alıcı bulur ama uzun vadede daha kârlı bir satış için mutluluk daha iyi bir mal. İnan bana, biliyorum; ben de aynı meslekteyim. Tıpkı Digby'nin bana hatırlattığı gibi." Jubal yüzünü ekşitti. "Suratına bir yumruk patlatmalıydım. Oysa aksine, bundan hoşlanmamı sağladı. İşte bu yüzden ondan korkuyorum. İşinde oldukça iyi, oldukça akıllı. İnsanların ne istediğini biliyor. Mutluluk. Dünya suçluluk ve korkuyla dolu uzun, soğuk bir yüzyıl geçirdi; şimdi Digby onlara ne burada, ne de ahirette korkacak bir şey olmadığını ve Tanrı'nın onlara mutlu olmalarını emrettiğini söylüyor. Her gün, her gün bunu kafamıza sokuyor: Korkmayın, mutlu olun."</p>
	<p class="block6">"Evet, bu kısmen doğru," diye kabullendi Jill, "ve sanırım bunun için çok çalışıyor. Ama..."</p>
	<p class="block6">"Saçmalık! Sadece iyi rol yapıyor."</p>
	<p class="block6">"Hayır, bende gerçekten işine adanmış biri izlenimini uyandırdı, sanki geri kalan her şeyi bunun için feda etmiş gibi..."</p>
	<p class="block6">"Dediğim gibi, 'saçmalık!'. Digby için her şey bir gösteri. Jill, dünyayı çarpıtan onca saçmalık içinde en kötüsü, "erdemli davranış'tır. İnsanlar her zaman ne yapmak istiyorlarsa onu yaparlar. Eğer bir seçim yapmak onlara acı veriyorsa -yani bu seçim 'asil bir fedakârlık' gibi görünüyorsa- bunun açgözlülükten kaynaklanan bir huzursuzluktan daha asil olmadığından emin olabilirsin... ikisini birden istediğin ama bunun mümkün olmadığı iki şey arasında seçim yapmanın tatsız zorunluluğu bu. Sıradan biri bu rahatsızlığı her gün yaşar ya bira almak ya aynı parayı çocukları için bir kenara koymak arasında seçim yapmak zorunda kaldığında ya da yorgun olduğu halde yataktan kalkmak ile günü sıcak yatağında geçirip işini kaybetmek arasında. Ne olursa olsun her zaman kendisine en az zararı ya da en çok keyfi verecek şıkkı seçer. Ortalama bir ahmak hayatını bu ufak seçimlerle boğuşarak geçirir. Ama gerçek üçkâğıtçı ve kusursuz aziz, aynı seçimleri daha büyük ölçekte yapar. Onlar da kendi hoşlarına gideni seçer. Digby'nin yaptığı gibi. Aziz ya da üçkâğıtçının teki olabilir ama o küçük ahmaklardan biri değil."</p>
	<p class="block6">"Sence hangisi, Jubal?"</p>
	<p class="block6">"Yani ikisinin arasında bir fark olduğunu mu ima ediyorsun?"</p>
	<p class="block6">"Ah, Jubal, alaycılığın sadece poz, bunu ikimiz de biliyoruz! Tabii ki aralarında bir fark var."</p>
	<p class="block6">"Hımm, evet, haklısın, fark var. Umarım sadece üçkâğıtçının tekidir... çünkü bir aziz, bir üçkâğıtçının becerebileceğinden on kat daha fazla zarar verebilir. Bunu kayıtlardan sil; ne de olsa sadece 'alaycılık' olduğunu söyleyeceksin... sanki böyle söylemen 'gerçeği değiştirecekmiş gibi. Jill, o kilisede olanlarda seni rahatsız eden neydi?"</p>
	<p class="block6">"Aslında... her şey. Bana bunun ibadet olduğunu söyleyemezsin."</p>
	<p class="block6">"Yani çocukken gittiğin sizin vadinin Küçük Kahverengi Kilisesi'nde işlerin farklı yürüdüğünü söylüyorsun. Sıkı dur, Jill... bu işler St. Petersburg'da da senin düşündüğün gibi değil. Mekke'de de öyle."</p>
	<p class="block6">"Evet ama... şey ama hiçbiri o şekilde yapmıyor. Tren şeklinde dans eden insanlar... tek kollu kumar makineleri... hatta kilisenin ortasında bir bar! Bu kutsallık değil, ahlaklı bile değil! Sadece iğrenç."</p>
	<p class="block6">"Tapınak fahişeliği de pek ahlaklı değildi sanırım."</p>
	<p class="block6">"Ha?"</p>
	<p class="block6">"Bence bir Tanrı'nın hizmetindeyken çökertilmek, başka herhangi bir durumdaki kadar terletir ve görüntü de o kadar komiktir. Danslara gelince, daha önce hiçbir Shaker töreni gördün mü? Hayır, tabii ki görmedin, ben de görmedim; cinsel ilişkiye (onların olduğu gibi) karşı olan hiçbir kilise uzun süre yaşamaz. Ama Tanrı'yı yüceltmek için dans etmenin uzun ve saygıdeğer bir tarihçesi vardır. İyi bir dans olması şart değil, -tanıkların bildirdiğine göre Shakerların da Bolşoy Balesi 'nde yer alacak kadar iyi oldukları söylenemez - coşkulu olması yeterli. Güneybatılı Kızılderililerin Yağmur Dansının saygıdeğer olmadığını mı iddia edeceksin?"</p>
	<p class="block6">"Hayır. Ama o farklı."</p>
	<p class="block6">"Her şey her zaman farklıdır ve ne kadar çok değişirse, o kadar aynılaşırlar. Şu tek kollu kumar makinelerine gelince; hiç kiliselerdeki Bingo oyununu gördün mü?"</p>
	<p class="block6">"Şey... evet. İpotek bedelini ödemeye çalışırken bizim kilisede de düzenleniyordu. Ama oyun cuma akşamları düzenlenirdi; kesinlikle kilise ayinleri sırasında böyle şeyler yapmazdık."</p>
	<p class="block6">"Ne olmuş? Bana erdemiyle gururlanan evli kadını hatırlattı. Sadece kocası evde değilken diğer erkeklerle yatıyordu."</p>
	<p class="block6">"Yapma Jubal, ikisinin birbiriyle en ufak bir ilgisi yok!"</p>
	<p class="block6">"Belki de yok. Analoji mantıktan bile daha güvenilmezdir. Ama 'küçükhanım'..."</p>
	<p class="block6">"Bana bunu söyleme!"</p>
	<p class="block6">"'Şakaydı.' Niye suratına tükürmedin ki? Biz ne yaparsak yapalım Boone bizimle iyi geçinmek zorundaydı; Digby öyle emretmişti. Ama Jill, bir şeyi yapmak pazar günü günahsa, cuma günü de günahtır; en azından benim gibi ya da Mars'tan gelen biri gibi dışarıdan bakan biri öyle groklar. Görebildiğim tek fark, Fostercıların kaybetsen bile bütünüyle bedava olarak kutsal cümleler vermeleri. Sizin bingo oyunları için aynı şey söylenebilir mi?"</p>
	<p class="block6">"Sahte kutsal yazılar demek istedin herhalde. Yeni Vahiy'den parçalar. Patron, yazanları okudun mu?"</p>
	<p class="block6">"Evet, okudum."</p>
	<p class="block6">"O zaman biliyorsun. İncil dili gibi gösterilmiş. Bir kısmı, yapış yapış bir tatlılığa sahip ama işe yaramaz, tıpkı sakarin tabletleri gibi, çoğu bütünüyle saçmalık... ve geri kalanı da nefret dolu. Yazılanların hiçbiri mantıklı değil, hatta ahlaklı bile değil."</p>
	<p class="block6">Jubal o kadar uzun süre sessiz kaldı ki Jill onun uyuyakaldığını zannetti. "Jill, Hindu kutsal yazıtları hakkında bilgin var mı?" dedi Jubal, sonunda.</p>
	<p class="block6">"Hımm, korkarım yok."</p>
	<p class="block6">"Peki Kuran? Ya da bir başka büyük kitap? Demek istediğim şeyi İncil'den örneklerle de anlatabilirim ama duygularını incitmek istemem."</p>
	<p class="block6">"Ah, korkarım pek bilgili değilim, Jubal. Devam et, duygularımı incitmezsin."</p>
	<p class="block6">"O zaman Eski Ahit'e bağlı kalacağım, insanları çok fazla rahatsız etmeyen kısımları seçeceği. Sodom ve Gomorra'nın öyküsünü biliyor musun? Ve Yehova bu iki iğrenç şehri cennetten yolladığı atom bombalarıyla yıkarken Lut'un nasıl kurtulduğunu?"</p>
	<p class="block6">"Ah, tabii ki. Karısı tuzdan bir sütuna dönüşmüştü."</p>
	<p class="block6">"Herhalde radyoaktif serpintidendir. Geride kaldı ve arkasına baktı. Bu bana hep kadınsı bir merak için fazla ağır bir ceza gibi gelmiştir. Ama biz Lut'tan bahsediyorduk. Aziz Petrus onu ahlaksızların pis konuşmalarından rahatsız olan adil, Tanrı'ya inanan ve iyi niyetli biri olarak tanımlar. Sanırım Aziz Petrus'un ahlak konusunda bir otorite olduğunu kabul etmeliyiz, ne de olsa Cennet Krallığı'nın anahtarları ona emanet edilmiş. Ama Eski Ahit'te Lut'tan bahseden kayıtları araş- tırırsan, Lut'un bu kadar el üstünde tutulmayı hak edecek ne yaptığına karar vermek zorlaşır. Kardeşinin önerisiyle koyun sürüsünü ikiye bölmüştür. Bir savaşta esir düşmüştür. Uyarılmış ve tam zamanında şehirden kaçarak postu kurtarmıştır. İki yabancıyı bir geceliğine misafir edip karınlarını doyurmuştur ama davranış şekli, onların melek olduklarını bilmese de VIP olduklarını tahmin ettiğini göstermektedir. Kuran'ın ve benim bakış açıma göre onlar zavallı fakirler olsaydı, gösterdiği misafirperverlik daha anlamlı olurdu. Bu önemsiz olayların ve Aziz Petrus'un yorumlarının dışında, İncil'de Lut'un yaptığı ve buna bakarak erdemlerini yargılayabileceğimiz sadece bir yer var... unutma, erdemleri o kadar büyük ki cennetten gelen bir müdahaleyle hayatı kurtarılıyor. Tekvin, bölüm on dokuz, sekizinci kıta."</p>
	<p class="block6">"Ne diyor peki?"</p>
	<p class="block6">"Eve döndüğümüzde açıp oku. Bana inanmanı beklemiyorum."</p>
	<p class="block6">"Jubal! Sen tanıdığım en sinir bozucu insansın."</p>
	<p class="block6">"Sen de tatlı bir kızsın ve iyi bir aşçısın, bu yüzden cehaletini bağışlıyorum. Pekâlâ, sana anlatacağım... nasıl olsa sonra da kontrol edebilirsin. Lut'un komşuları gelip kapısını çalmışlar ve şehir dışından gelen bir grup adamla başa çıkmasını istemişler. Lut onlarla kavga etmemiş; bunun yerine onlara bir anlaşma önermiş. İki bakire genç kızı varmış -en azından Lut öyle olduklarını düşünüyormuş- ve bu kalabalık gruba kızlarını vereceğini, onları istedikleri gibi kullanabileceklerini söylemiş - toplu seks, bir gece yarısı gösterisi, onlara kızlarıyla her istediklerini yapmaları için yalvarmış... defolup gitmeleri ve kendisini rahatsız etmemeleri koşuluyla."</p>
	<p class="block6">"Jubal... orada gerçekten böyle mi yazıyor?"</p>
	<p class="block6">"Aç da kendin bak. Dili biraz modernleştirdim ama anlamı, bir fahişenin göz kırpması kadar açıkça ortada. Lut, kapısını kırmamaları koşuluyla koca bir çeteye 'genç ve yaşlı' diyor İncil- koruması altındaki iki bakireyi sunmuş. Söyle!" Jubal öne doğru eğildi ve gülümsedi. "Belki de ben de Şu S.S. kapıma dayandığında bunu yapmalıydım! Belki bu cennete gitmemi sağlardı; Aziz Petrus biliyor ya bu konuda pek de şansım yok." Sonra kaşlarını çattı ve yüzü endişeli bir hal aldı. "Hayır, işe yaramazdı. Reçetede açıkça 'dokunulmamış bakireler' yazıyor... askerlere içinizden hangi ikisini vereceğimi bilemezdim."</p>
	<p class="block6">"Hıh! Bunu benden öğrenemeyeceksin."</p>
	<p class="block6">"Hiçbirinizin konuşacağını sanmıyorum zaten. Lut bile yanılmış olabilir. Ama onlara söz verdiği şey buydu -kendi bakire kızları, genç, körpe ve korkmuş- şu sokak çetesini kızlarına istedikleri kadar tecavüz etmeleri için zorladı... sadece rahat bırakılmak için!" Jubal tiksintiyle homurdandı. "Ve İncil, böyle bir pisliği bize ahlaklı bir adam diye sunuyor."</p>
	<p class="block6">"Bize Pazar Okulu'nda öğrettikleri bu değildi," dedi Jill, yumuşak bir sesle.</p>
	<p class="block6">"Lanet olsun, aç da bak! Muhtemelen size sansürlenmiş versiyonu okutmuşlardı. İncil'i gerçekten okuyan birinin karşılaşacağı tek şok bu değil. Elisha'yı hatırla. Söylendiğine göre Elisha öylesine kutsalmış ki sadece onun kemiklerine dokunmak bir ölüyü diriltebilirmiş. Ama o da benim gibi kel kafalı yaşlı bunağın tekiymiş. Bir gün bir grup çocuk onun kel kafasıyla alay etmişler, tıpkı siz kızların yaptığı gibi. Tanrı kendisi müdahale etmiş ve kırk iki çocuğu parçalara ayırmaları için iki ayı yollamış. Yazan bu -II. Krallar, bölüm iki."</p>
	<p class="block6">"Patron, senin kel kafanla asla dalga geçmem."</p>
	<p class="block6">"Şu saç ekimi yapan şarlatanlara adımı kim yolladı peki? Dorcas mı acaba? Tanrı bilir kim... her kimse ayılara karşı dikkatli olmalı. Bunaklık dönemimde Tanrısal koruma altına girmek için kendimi dine verebilirim. Ama sana daha fazla örnek vermeyeyim. İncil böyle şeylerle dolu; oku ve kendin gör. Mideni kaldıracak kadar büyük suçlar ya Tanrı tarafından emredilmiş ya da Tanrı tarafından bağışlanmış olarak sunuluyor... tabii birçok mantıksızlık ve görgüsüzlükle birlikte. İncil'i aşağılamıyorum; diğer kutsal yazıtlar arasında oldukça masum kalıyor. Hinduların kutsal yazıtlar dediği sadist, pornografik çöplerin yanına bile yaklaşamaz. Ya da bir düzine başka dinin kitaplarının. Ama herhangi birini ayırıp suçlamıyorum da; bu çelişkili mitolojilerden birinin Tanrı'nın sözü olması da son derece mümkün... bu Tanrı gerçekten de rahiplerinden birine sataşıyorlar diye kırk iki çocuğu paramparça edebilecek kadar kana susamış bir paranoyak olabilir. Genel Müdürlüğün politikalarını bana sorma, ben sadece basit bir çalışanım. Demek istediğim, senin aşağılık olduğunu düşündüğün Foster'ın Yeni Vahiy'i, diğer kitaplarla kıyaslanınca çok tatlı ve hafif kalıyor. Piskopos Digby'nin Patronu oldukça iyi bir adam; İnsanların mutlu olmalarını istiyor... hem burada, yeryüzünde mutlu olmalarını istiyor, hem de Cennet'te sonsuz mutluluğu garantiliyor. Senden öldükten sonra alacağın ödüller için burada kendini kırbaçlamanı istemiyor. Ah, hayır! Bu tam bir modern dev-ekonomi paketi.' İçkiden ve kumardan ve danstan ve fahişelerden hoşlanıyorsan -çoğu insan hoşlanır- kiliseye gel ve bunları kutsal kişilerin gözetiminde yap. Suçluluk hissetmeden yap. Dilediğince yaşa! Mutlu ol!"</p>
	<p class="block6">Oysa Jubal, mutlu görünmeyi başaramadı. "Tabii ki bunun ufak bir bedeli var; Digby'nin Tanrı'sı bu şekilde kabul edilmeyi bekliyor ama bu tüm tanrıların paylaştığı ufak bir kusur. Onun koşullarıyla mutlu olmayı reddedecek kadar salak olan herkes günahkâr kabul edilir... ve bir günahkâr da başıma gelen her şeyi hak eder. Ama bu kural tarihteki tüm tanrı ve tanrıçalar için geçerli; Foster ve Digby'yi suçlama, bunu onlar icat etmedi. Onların uyduruk ilacı da her açıdan kabul edilebilir sayılır."</p>
	<p class="block6">"Patron, sanki neredeyse o kiliseye katılacakmış gibi konuşuyorsun."</p>
	<p class="block6">"Asla! Grup halinde dans etmekten hoşlanmam, kalabalıktan nefret ederim, benden sosyal ve beyinsel olarak aşağı seviyedeki insanların pazar günlerimi nasıl geçireceğimi söylemelerine izin vermem; ayrıca o kalabalık da oraya gidiyorsa Cennet'ten hoşlanacağımı hiç sanmıyorum. Sadece, onları yanlış nedenlerle eleştirmene karşı çıkıyorum. Edebi olarak, Yeni Vahiy ortalama bir eser sayılır; öyle olmalı çünkü diğer kitaplardan parçalar toplanarak oluşturulmuş. Mantık ve kendisiyle çelişme konusuna gelince, böyle dünyevi kurallar kutsal metinler için geçerli değil, hiç olmadı ama buna rağmen Yeni Vahiy üstün sayılmalı; kendi kuyruğunu neredeyse hiç ısırmıyor. Bir gün Eski Ahit'i Yeni Ahit'le ya da Budist doktrinini Budist inciliyle karşılaştırmayı dene. Ahlaki açıdan Fosterizm, psikolojiyi doğrudan alamayan insanlar için şekerle kaplanmış Freud etiği sayılır. Tabii kitabı yazan... pardon, 'yazması için ilham verilen' kart zamparanın bunun farkında olduğunu hiç sanmıyorum. Kendisi okumuş biri değil. Ama içinde yaşadığı zamanla uyum içinde, bugünün ruhunu yakalamış. Korku, suçluluk duygusu ve inanç kaybı... bunu görmemesi imkânsız. Neyse, şimdi sakinleş. Biraz kestireceğim."</p>
	<p class="block6">"Deminden beri konuşan kimdi?"</p>
	<p class="block6">"'Beni baştan çıkaran kadın.'" Jubal gözlerini kapadı.</p>
	<p class="block6">Eve vardıklarında Caxton ve Mahmud'un beraberce o gün için geldiğini gördüler. Ben, vardığında Jill'in evde olmadığını görünce hayal kırıklığına uğramıştı ama Anne, Miriam ve Dorcas'ın arkadaşlıkları sayesinde gözyaşlarına boğulmadan duruma katlanmıştı. Mahmud'un ziyaret amacı dostu Mike'ı ve Dr. Harshaw'u görmekti; ama ev sahibinin yokluğunda Jubal'in yemekleri, içkisi, bahçesi -ve cariyeleri- ile idare etmişti. Miriam sırtına, Dorcas da başına masaj yaparken yüzüstü yatıyordu.</p>
	<p class="block6">Jubal ona baktı. "Kalkma."</p>
	<p class="block6">"İstesem de kalkamam, Miriam üzerimde oturuyor. Biraz daha yukarı, Miriam. Selam, Mike."</p>
	<p class="block6">"Selam kardeşim Kokarca Dr. Mahmud." Mike sonra ciddiyetle Ben'i selamladı ve izin istedi.</p>
	<p class="block6">"Keyfine bak, evlat," dedi ona Jubal.</p>
	<p class="block6">"Bekle bir dakika, Mike. Öğle yemeğini yedin mi?" diye sordu Anne.</p>
	<p class="block6">"Anne, aç değilim. Teşekkür ederim," diye ciddiyetle cevap verdi Mike, döndü ve eve girdi.</p>
	<p class="block6">Mahmud yan döndü, neredeyse Miriam'ı üzerinden atıyordu. "Jubal? Oğlumuzun sorunu mu var?"</p>
	<p class="block6">"Evet," dedi Ben. "Deniz tutmuş gibi görünüyor."</p>
	<p class="block6">"Onu yalnız bırakın, düzelecektir. Aşırı dozda dine maruz kaldı. Digby onun üzerinde biraz çalıştı." Jubal, sabah olup biteni kabaca anlattı.</p>
	<p class="block6">Mahmud kaşlarını çattı. "Peki onu Digby'yle yalnız bırakmak gerekli miydi? Bu bana -kusura bakma, kardeşim!- pek akıllıca gelmedi."</p>
	<p class="block6">"Ona bir şey olmadı. Kokarca, böyle şeylerle karşılaşmayı öğrenmek zorunda. Sen ona kendi teolojini öğrettin - bunu yaptığını biliyorum; bana anlattı. Digby'nin bunu yapmasını engellemem için bana bir tane iyi sebep gösterebilir misin? Bana bir bilim adamı olarak cevap ver, bir Müslüman olarak değil."</p>
	<p class="block6">"Herhangi bir şeyi bir Müslüman olmayarak cevaplamanı mümkün değil," dedi Dr. Mahmud, hafif bir sesle.</p>
	<p class="block6">"Üzgünüm. Sana katılmasam da cevabındaki doğruluk payını görüyorum."</p>
	<p class="block6">"Ama Jubal, ben 'Müslüman'ı gerçek, teknik anlamında kullandım, sekreterin Meryem'in yaptığı yanlış tanımlama, 'Muhammedi' gibi değil."</p>
	<p class="block6">"'Miriam'ı düzgün telaffuz etmeyi öğrenene kadar sana böyle demeye devam edeceğim. Kıvranıp durma. Canını yakmıyorum."</p>
	<p class="block6">"Evet, Meryem. Ay! Kadınlar bu kadar kaslı olmamalı, Jubal. Bir bilim adamı olarak Michael'ı kariyerimin en büyük ödülü olarak görüyorum. Bir Müslüman olarak onda, Tanrı'nın iradesine boyun eğme isteği olduğunu düşünüyorum... ve bu da onun adına sevinmeme yol açıyor, tabii ki büyük semantik sorunlarımız olduğunu ve onun hâlâ İngilizce 'Tanrı' kelimesinin anlamını groklamıyor gibi görünmesini kabul ediyorum." Omuz silkti. "Arapça 'Allah' kelimesini de öyle. Ama bir insan -ve Tanrı'nın bir kulu olarak- üvey evladımız ve su kardeşimiz olan bu genç adamı seviyorum ve kötü şeylerden etkilenmesini istemem. İnançlarını bir kenara bıraksak bile şu Digby bana kötü bir örnek gibi geliyor. Sen ne düşünüyorsun?"</p>
	<p class="block6">"Oley!" diye alkışladı Ben. "Kaypak piç kurusunun teki ve onun şu düzmece işini sütunumda parça parça etmememin tek sebebi, Sendika'nın yayınlamaya korkması. Kokarca, böyle güzel konuşmaya devam edersen sonunda Arapça öğrenmeye başlayıp bir halı alacağım."</p>
	<p class="block6">"Umarım öyle olur. Ama halıya gerek yok."</p>
	<p class="block6">Jubal iç çekti. "İkinize de katılıyorum. Mike'ın Digby'nin kilisesine katılmasındansa esrar içmesini tercih ederim. Ama Mike'ın Digby'nin pazarladığı şu sağdan soldan devşirilmiş saçmalığa kapılacağını hiç sanmıyorum... ayrıca kötü örneklerle baş etmeyi öğrenmek zorunda. Sizlerin iyi örnekler olduğunuzu düşünüyorum ama Digby'den daha fazla şansınız olduğunu hiç sanmıyorum, çocuğun kendi fikirleri şaşırtıcı derecede güçlü. Muhammed'in yeni bir peygambere yol vermek için kenara çekilmesi gerekebilir."</p>
	<p class="block6">"Tanrı böyle istiyorsa," diye sakince karşılık verdi Mahmud.</p>
	<p class="block6">"Bu da tartışmaya yer bırakmıyor," diye onayladı Jubal.</p>
	<p class="block6">"Siz eve dönmeden önce dinleri tartışıyorduk," dedi Dorcas, yumuşak bir sesle. "Patron, kadınların ruhları olduğunu biliyor muydun?"</p>
	<p class="block6">"Var mıymış?"</p>
	<p class="block6">"Kokarca öyle diyor."</p>
	<p class="block6">"Meryem," diye açıkladı Mahmud, "neden biz 'Muhammedilerin sadece erkeklerin ruhu olduğuna inandığımızı sordu. Bende ona ayetleri anlattım."</p>
	<p class="block6">"Miriam, beni şaşırtıyorsun. Bu da en az Yahudilerin gizli gizli Hristiyan bebeklerini kurban ettikleri söylentisi kadar saçma bir fikir. Kuran'da en azından yarım düzine yerde açıkça tüm ailelerin, kadın erkek birlikte Cennet'e girecekleri yazar. Örneğin, "Zuruf suresi' - yetmişinci ayet, değil mi, Kokarca?"</p>
	<p class="block6">'"Cennet'e girin! Siz ve eşleriniz ikramlarla ağırlanacaksınız.' İngilizce'ye aşağı yukarı bu şekilde tercüme edilebilir," diye onayladı Mahmud.</p>
	<p class="block6">"Şey," dedi Miriam, "Muhammedi erkeklerin cennete gittiklerinde oynamaları için onlara sunulan güzel hurilerden bahsedildiğini duydum, bu da karılarına pek ihtiyaç kalmadığı anlamına geliyor."</p>
	<p class="block6">"Huriler kadın değildir," dedi Jubal. "Onlar, tıpkı cinler ve melekler gibi farklı yaratıklardır. İnsan ruhlarına ihtiyaçları yoktur, onlar zaten ruhturlar, yaşlanmazlar, değişmezler ve güzeldirler. Erkek huriler de vardır ya da en azından erkeğe eşdeğer olanlar. Hurilerin Cennet'e girmek için uğraşmaları gerekmez, onlar zaten çalışanlar listesindedirler. Sınırsız lezzetli yiyecekleri, asla baş ağrısı yapmayan içkileri taşırlar ve istenildiğinde başka eğlenceler de sunarlar. Ama insan kadınlarının ruhları da tıpkı erkekler gibi Cennet'te ev işi yapmak zorunda değildir, değil mi, Kokarca?"</p>
	<p class="block6">"Gerçeğe oldukça yakın, kullandığın saygısızca sözcükleri saymazsak tabii. Huriler..." Bir anda durdu ve öyle hızla doğruldu ki Miriam sırtından düştü. "Hey! Siz kızların ruhu olmayabilir!"</p>
	<p class="block6">Miriam doğruldu. "Seni nankör kâfir! Sözünü geri al!" dedi kızgın bir sesle.</p>
	<p class="block6">"Sakin ol, Meryem. Ruhun yoksa zaten bir ölümsüzsün demektir, ruha ihtiyacın olmaz. Jubal... bir insanın ölmesi ve bunu fark etmemesi mümkün mü sence?"</p>
	<p class="block6">"Bir şey diyemeyeceğim. Hiç denemedim."</p>
	<p class="block6">"Mars'ta ölmüş ve eve döndüğümü sadece hayal etmiş olmam mümkün mü? Etrafına bak! Peygamberin kendisinin bile memnun kalacağı bir bahçe. Her an leziz yiyecekler ve içecekler taşıyan dört huri. Hatta, huysuzluk edip fazlasını istersen erkekler de var. Burası Cennet mi?"</p>
	<p class="block6">"Öyle olmadığını garanti ederim," dedi ona Jubal. "Bu hafta vergilerimi ödemem gerekiyor."</p>
	<p class="block6">"Bu beni etkileyen bir şey değil."</p>
	<p class="block6">"Ve şu hurileri ele alalım -tartışma adına onların tanıma uygun olarak kabul edilebileceklerini varsaysak bile- sonuçta güzellik gözlerdedir, bakılanlarda değil..."</p>
	<p class="block6">"Kesinlikle geçer not alırlar."</p>
	<p class="block6">"Ve bunu ödeyeceksin, Patron," diye ekledi Miriam.</p>
	<p class="block6">"... hâlâ hurilere ait bir özellik eksik kalıyor," dedi Jubal.</p>
	<p class="block6">"Hımm..." dedi Mahmud, "bu konuya girmesek iyi olur. Cennet'te bu geçici bir fiziksel durum değil, kalıcı bir ruhsal durum olurdu; düşünüş şekli gibi. Değil mi?"</p>
	<p class="block6">"Bu durumda," dedi Jubal, "bunların huri olmadıklarına eminim."</p>
	<p class="block6">Mahmud iç çekti. "Bu durumda birini kendi dinime çekmem gerekecek."</p>
	<p class="block6">"Neden sadece birini? Dünya üzerinde hâlâ kotanın tamamını doldurabileceğin ülkeler var."</p>
	<p class="block6">"Hayır, dostum. Yasalar dördüne izin verse de Peygamber'in hadislerinde bir erkeğin birden fazla kadınla hakkını vererek ilgilenmesinin imkânsız olduğu yazar."</p>
	<p class="block6">"İçim rahatladı. Hangisini istiyorsun?"</p>
	<p class="block6">"Bakacağız. Meryem, kendini dindar hissediyor musun?"</p>
	<p class="block6">"Cehenneme git! 'Huri'ymiş!" </p>
	<p class="block6">"Jill?"</p>
	<p class="block6">"Bana bir fırsat ver," diye itiraz etti Ben. "Hâlâ Jill üzerinde çalışıyorum."</p>
	<p class="block6">"Daha sonra, Jill. Anne?"</p>
	<p class="block6">"Üzgünüm. Bir erkek arkadaşım var."</p>
	<p class="block6">"Dorcas? Sen son şansımsm."</p>
	<p class="block6">"Kokarca," dedi Dorcas, yumuşak bir sesle, "kendimi ne kadar dindar hissetmemi istiyorsun?"</p>
	<p class="block7"> </p>
	<p class="block9">* * *</p>
	<p class="block7"> </p>
	<p class="block6">Mike eve girdiğinde üst kata, odasına çıktı, kapıyı kapadı, yatağa girdi, cenin gibi kıvrıldı, gözlerini devirdi, dilini yuttu ve kalp atışlarını neredeyse yok denecek kadar yavaşlattı. Bunu gündüz vakti yapmasının Jill'in hoşuna gitmeyeceğini biliyordu ama herkesin ortasında yapmadığı sürece Jill itiraz etmezdi. Herkesin içinde yapmaması gereken pek çok şey vardı ama Jill bir tek buna öfkeleniyordu. Korkunç yanlışlık dolu o odadan ayrıldığından beri bunu yapmayı bekliyordu; kendi içine çekilip olup bitenlerin hepsini groklamaya fazlasıyla ihtiyacı vardı.</p>
	<p class="block6">Çünkü Jill'in ona yapmamasını söylediği bir şeyi daha yapmıştı.</p>
	<p class="block6">Gayet insani bir dürtüyle kendi kendine bunu yapmak zorunda kaldığını, olanların kendi suçu olmadığını söyleyebilmeyi istedi; ama Marslı eğitimi kolay yola kaçmasını engelliyordu. Bir seçim yapması gerekmişti, doğru hareket yapılmalıydı, seçim ona aitti. Doğru yolu seçtiğini grokladı. Ama su kardeşi Jill, o seçimi yasaklamıştı.</p>
	<p class="block6">Ama o zaman hiçbir seçeneği kalmazdı. Bu bir çelişkiydi; bir yol ayrımına gelindiğinde seçenek olmalıydı. Ruh, seçimlerle büyürdü.</p>
	<p class="block6">Diğer yolu seçse, yiyeceği israf etmese Jill onaylar mıydı, merak etti.</p>
	<p class="block6">Hayır, Jill'in emirlerinin o yolu da yasakladığını grokladı.</p>
	<p class="block6">Bu noktada insan genlerinden oluşup Marslı düşüncesiyle şekillenmiş ama her iki tarafa da ait olamayan varlık, gelişiminin bir aşamasını tamamladı, sınırlarını aştı, artık bir yuvalı değildi. Kaderine özgür iradesiyle yön verebilmenin izole olmuş yalnızlığı artık onundu, o da bir Marslı gibi bunu kucaklıyor, bağrına basıyor, acısının tadını çıkarıyor ve sonuçlarına katlanıyordu. Trajik bir mutlulukla seçimin Jill'e değil, kendisine ait olduğunu kavradı. Su kardeşi ona öğretebilir, azarlayabilir, yol gösterebilirdi; ama bir yol ayrımında yapılan seçim paylaşılmazdı. İşte burada, her türlü alım satımın, hediyenin, ödemenin ötesinde bir 'mülkiyet' vardı; mülk ve sahibi bütünüyle groklandı, ayrılmazlardı. Sonuçta kendisi sonsuza kadar o anda yaptığı seçim olacaktı.</p>
	<p class="block6">Artık kendisinin bir birey olduğunu bildiğine göre kardeşleriyle daha da yakından groklamakta, izin olmadan bütünleşmekte özgürdü. Kişiliğin bütünlüğü olmuş, olan ve olacak her şeydi. Mike bir an durup tüm kardeşlerini, Mars'taki sayıları pek çok üçü bulan, bütün ya da çözülmüşleri ve dünyadaki çok değerli birkaç taneyi bağrına bastı... artık, uzun bir bekleyişin sonunda kendini grokladığına ve bağrına bastığına göre Dünya'da da üçün bilinmez sayıda çok katı kardeş adayı, onunla bütünleşmek ve bağrına basılmak için bekliyordu.</p>
	<p class="block6">Mike transta kaldı; hâlâ groklaması gereken pek çok şey vardı, büyümekte olan kişiliğine yerleştireceği parçalar ve çözümlenmesi gereken sorular: (sadece Digby'yle baş başayken yapmak zorunda kaldığı seçim değil) Başmelek Foster Tapınağı'nda gördüğü, duyduğu ve yaşadığı her şey... neden Piskopos Senatör Boone onu korkutmadığı halde huzursuz etmişti, neden Bayan Dawn Ardent'in tadı öyle olmadığı halde bir su kardeşi gibi geliyordu, ayrıca tam olarak groklayamadığı, zıplayıp uluyan insanlann yaydığı iyilik kokusu vardı.</p>
	<p class="block6">Jubal'le yapıp hafızasına kaydetmiş olduğu konuşma gelip gidiyordu - onu her şeyden fazla rahatsız eden, Jubal'in sözleriydi; hepsini büyük bir dikkatle inceledi, bir yuvalıyken kendisine öğretilenlerle kıyasladı, bildiği iki dil arasında -biriyle düşünüyor, diğeriyle şu anda konuşuyordu, yavaş yavaş o dilde düşünmeyi de öğrenecekti- bazı amaçlar uğruna bir köprü kurabilmek için büyük çaba harcadı. Ona en çok sorun çıkaranı, Jubal'in sözleri arasında sıkça geçen "kilise" idi; buna eşdeğer bir Marslı kavramı yoktu -tabii "kilise", "tapınma", "Tanrı", "cemaat" ve daha bir sürü sözcüğü alıp büyüme- bekleme dönemi sırasında bildiği tek kelimeye katmazsa... ve sonra bu kavramı alıp beceriksizce İngilizce'ye çevirdiğinde eline Jubal, Mahmud ve Digby tarafından farklı şekillerde de olsa reddedilen o cümleye çevirmezse.</p>
	<p class="block6">"Sen Tanrı'sın." Asla o Marslı kavramının berraklığına ulaşamayacaksa da İngilizce'deki anlamını şimdi daha iyi anlamaya başlıyordu. Zihninde aynı anda hem İngilizce cümleyi, hem de Marsh sözcüğünü söyleyip groklamaya yaklaştığını hissetti. Kendi kendine Om Mani Padme Hum'ı söyleyerek nirvanaya sorunsuzca ulaşan bir öğrenci gibi kelimeleri tekrarlıyordu.</p>
	<p class="block6">Gece yarısından kısa bir süre önce kalbini tekrar hızlandırdı, soluk alıp verişini normale döndürdü, tüm vücudunu baştan aşağı kontrol edip her şeyin yerli yerinde olduğunu gördü ve sonra kalkıp yatakta oturdu. Daha önce ruhsal olarak yorgundu; şimdiyse kafası temizlenmişti, kendini rahat ve neşeli hissediyordu, önünde onu bekleyen pek çok işi halletmeye hazırdı.</p>
	<p class="block6">Daha önceki yalnız kalma isteği ne kadar kuvvetliyse, şu anda hissettiği birilerinin yanında olma ihtiyacı da öyleydi. Üst kat koridoruna çıktı ve su kardeşlerinden biriyle karşılaştığına sevindi. "Selam!"</p>
	<p class="block6">"Ah. Selam, Mike. Çok neşeli görünüyorsun."</p>
	<p class="block6">"Kendimi gayet iyi hissediyorum! Herkes nerede?"</p>
	<p class="block6">"Seninle ben hariç herkes uyuyor; bu yüzden alçak sesle konuş. Ben ile Kokarca bir saat kadar önce evlerine gittiler ve millet yattı."</p>
	<p class="block6">"Ah." Mike, Mahmud'un gitmiş olmasına üzülmüştü;, ona yeni groklamasını açıklamak istiyordu. Ama bir dahaki sefere anlatırdı.</p>
	<p class="block6">"Benim de uykuda olmam gerekiyor ama bir şeyler atıştırmak istedim. Aç mısın?"</p>
	<p class="block6">"Ben? Tabii. Açım!"</p>
	<p class="block6">"Güzel. Aç olman gerek, akşam yemeğini kaçırdın. Gel, biraz soğuk tavuk var, başka neler varmış bir bakalım." Alt kata indiler ve bir tepsiyi bolca yiyecekle doldurdular. "Haydi dışarı çıkalım. Hava oldukça iyi."</p>
	<p class="block6">"Bu iyi bir fikir," diye onayladı Mike.</p>
	<p class="block6">"İstesek havuza girip yüzebileceğimiz kadar sıcak, gerçekten de pastırma yazı. Bekle, ışıkları açayım."</p>
	<p class="block6">"Zahmet etme," diye karşılık verdi Mike. "Tepsiyi ben taşırım, ben görebiliyorum." Hepsinin bildiği gibi neredeyse zifiri karanlıkta bile görebiliyordu. Jubal, onun sıra dışı gece görüşünün muhtemelen doğup büyüdüğü koşullardan kaynaklandığını söylemişti, Mike da bunun doğru olduğunu grokladı ama bundan fazlası olduğunu da grokluyordu; üvey anne ve babası ona görmeyi öğretmişti. Havanın sıcaklığına gelince, kendisi Everest Tepesi'nde çırılçıplak bile durabilirdi ama su kardeşlerinin sıcaklık ve basınçtaki değişikliklere pek tolerans gösteremediklerini biliyordu; öğrendiğiniden beri onların tüm zayıflıklarını anlayışla karşılamıştı. Ama karın yağmasını -kitaplarda okuduğu, yaşam veren suyun oluşturduğu her biri farklı kristalleri kendi gözleriyle görmeyi- yalınayak içinde yürümeyi ve yuvarlanmayı hevesle bekliyordu.</p>
	<p class="block6">O sırada mevsim normallerinden daha sıcak sonbahar gecesinde bir su kardeşiyle birlikte olmaktan da çok memnundu.</p>
	<p class="block6">"Tamam, tepsiyi sen taşı. Sadece su altı ışıklarını açacağım. Yanında yemek yememiz için o kadarı yeterli olur."</p>
	<p class="block6">"Güzel." Mike, suyun kıpırtıları arasından görünen ışığı seviyordu; ihtiyaç duymasa da bu bir güzellikti. Havuz başında piknik yaptılar ve sonra çimlere uzanıp yıldızları izlediler.</p>
	<p class="block6">"Mike, işte Mars. O Mars, değil mi? Yoksa Antares mi?"</p>
	<p class="block6">"Mars."</p>
	<p class="block6">"Mike? Mars'ta ne yapıyorlar?"</p>
	<p class="block6">Uzun bir süre sessiz kaldı; soru, yetersiz İngiliz dilinde uygun bir cevap üretebilmek için fazlasıyla geniş kapsamlıydı. "Ufka doğru bakan tarafta -güney yarıküre- şu anda ilkbahar; bitkilere büyümeleri öğretiliyor."</p>
	<p class="block6">"Büyümeleri mi öğretiliyor?"</p>
	<p class="block6">Sadece bir an durakladı. "Larry, her gün bitkilere büyümeyi öğretiyor. Ona yardım ettim. Ama benim halkım -yani Marslılar demek istiyorum; artık benim halkımın siz olduğunu grokluyorum- bitkilere farklı bir şekilde öğretirler. Diğer yarıkürede hava soğumakta ve yaz boyu sağ kalabilmiş nympheler, hareketlenip daha da fazla büyümeleri için yuvalara götürülüyorlar." Düşündü. "Buraya gelirken ekvatorda bıraktığımız insanlara gelince, biri çözüldü ve diğerleri de üzgünler."</p>
	<p class="block6">"Evet, bunu haberlerde duymuştum."</p>
	<p class="block6">Mike bunu haberlerde duymamıştı; sorulana kadar onun ne olduğunu bile bilmiyordu. "Üzgün olmamaları gerek. Birrinci Sınıf Gıda Teknisyeni Bay Booker T. W. Jones üzgün değil; Eskiler onu bağırlarına bastılar."</p>
	<p class="block6">"Onu tanıyor muydun?"</p>
	<p class="block6">"Evet. Onun kendi yüzü var, koyu tenli ve güzel. Ama evini özlüyordu."</p>
	<p class="block6">"Ah, Tanrım! Mike... sen hiç evini özlüyor musun? Mars'ı?"</p>
	<p class="block6">"Başlangıçta çok özlüyordum," diye dürüstçe cevap verdi Mike. "Hep yalnızdım." Ona doğru yuvarlandı ve onu kollarının arasına aldı. "Ama artık yalnız değilim. Artık asla yalnız olmayacağımı grokladım."</p>
	<p class="block6">"Mike, sevgilim..." Öpüştüler ve öpüşmeye devam ettiler.</p>
	<p class="block6">Sonra su kardeşi nefes nefese konuştu. "Ah, Tanrım! Bu ilk seferkinden de kötüydü."</p>
	<p class="block6">"İyi misin, kardeşim?"</p>
	<p class="block6">"Evet. Evet iyiyim. Tekrar öp beni."</p>
	<p class="block6">"Mike? Şu o mu, yani demek istediğim, 'biliyor musun...'" dedi kozmik saate göre uzunca bir süre sonra.</p>
	<p class="block6">"Biliyorum. Daha da yakınlaşmak için. Şimdi yakınlaşıyoruz."</p>
	<p class="block6">"Şey... uzunca bir süredir hazırdım; Tanrım, hepimiz hazırdık ama... boş ver tatlım; birazcık dön. Sana yardım edeceğim."</p>
	<p class="block6">Bir araya gelip beraber groklarken, Mike yumuşak bir sesle ve zafer kazanmışçasma konuştu: "Sen Tanrı'sın."</p>
	<p class="block6">Kadın kelimelerle karşılık vermedi. Sonra, ikisinin groklaması iyice yakınlaşmalarını sağladığında ve Mike, kendisini neredeyse çözülmeye hazır hissettiğinde, onun sesini duydu: "Oh!.. Oh! Sen Tanrı'sın!"</p>
	<p class="block6">"İkimiz de Tanrı'yı grokladık." </p>
	<p class="block7"> </p>
	<p class="block8">YİRMİ BEŞ</p>
	<p class="block6">Mars'taki küçük öncü insan grubu, bir sonraki gemiyle gelecek daha büyük kadınlı erkekli grup için yarı yarıya yere gömülü basınçlı kubbeleri inşa etmekle meşguldü. Bu iş, Marslıların beklenmedik yardımları sayesinde planlanandan daha hızlı ilerliyordu. Kazanılan zamanın bir kısmı, Mars'ın kumları arasına gömülü oksijeni serbest bırakıp gezegeni gelecek kuşaklar için daha rahat yaşanır bir yer haline getirmek üzere uzun vadeli bir plan hazırlamaya harcandı.</p>
	<p class="block6">Eskiler bu uzun vadeli insan planlarına ne yardımcı oldular, ne de onları baltaladılar. Kendi meditasyonları, gelecek binlerce yıl boyunca Mars sanatını şekillendirecek zorlu bir karar aşamasına gelmişti. Dünyada seçimler her zamanki gibi sürüyordu ve çok ileri gitmiş bir şair, sadece noktalama işaretleri ve boşluklardan oluşan şiirlerinin bulunduğu kitabını sınırlı sayıda piyasaya sürmüştü. Time dergisi kitabı inceledi ve Federasyon toplantı raporlarının aynı şekle çevrilmesinin çok kârlı olacağını yazdı. Şair, Chicago Üniversitesi'ne seminer vermek üzere davet edildi, daveti kabul etti ve seminere tam takım bir smokin giyerek katıldı, sadece pantolon ve ayakkabı giymemişti. </p>
	<p class="block6">İnsanlığın kullanımı için daha fazla çiçek cinsel organı satılmasıyla ilgili devasa bir reklam kampanyası başlatıldı ve Bayan Joseph ("Büyüklüğün Gölgesi") Douglas konuyla ilgili şunları söyledi: "Masada çiçek olmadan yemek yemek, en az peçete olmadan yemek kadar kabul edilemez bir şey." Sicilya, Palermo'dan Tibetli bir swami, yeni keşfettiği, kadın ve erkek arasında hem pranha, hem de kozmik çekimi artıran çok eski bir nefes alma tekniğini Beverly Hills'te tanıttı. Kendisi Rig-Veda'dan ilahiler okurken Chelaları elde dokunmuş bebek bezleri bağlayıp matsyendra pozisyonunda duruyordu. Bu sırada, yardımcı guru bir başka odada öğrencilerin cüzdanlarım inceliyordu... cüzdanlardan bir şey çalınmıyordu; amaç daha uzun vadeliydi.</p>
	<p class="block6">Amerika Birleşik Devletleri Başkanı, yayınladığı bildirgeyle kasım ayının ilk pazar gününü 'Ulusal Büyükanneler Günü' ilan etti ve Amerikalı torunların bugünü çiçeklerle kutlamalarını istedi. Bir cenaze levazımatçıları zinciri piyasayı kırmakla suçlandı. Fostercı piskoposları, gizli toplantılarından sonra Kilisenin ikinci Büyük Mucizesini ilan ettiler: Başpiskopos Digby de Cennet'e gitmiş ve Başmelek rütbesine yükselmişti ama tabii ki rütbesi Başmelek Foster'ın altındaydı. Bu müthiş haberin ardından yeni Başpiskopos, Huey Short'un -Boone grubu tarafından reddedilen adaylardan sonra büyük tartışmalar sonucunda üzerinde uzlaşılan kişi- Cennet tarafından da onaylandığı bildirildi.</p>
	<p class="block6">L'Unita ve Hoy gazeteleri, Short'un terfisini reddeden birbirinin aynı manifestolar yayınladılar, L'Osservatore Romano ve Christian Science olayı umursamadılar bile, Times of India editörü yazısında alaycı ifadeler kullandı, Manchester Guardian ise haberi yorumsuz olarak verdi; İngiltere'deki Fostercı cemaati küçük ama oldukça militan bir gruptu.</p>
	<p class="block6">Digby, aldığı terfıden memnun değildi. Mars'tan Gelen Adam onun işini yarıda kesmesine sebep olmuştu ve Short denilen şu gerzek kesinlikle her şeyi berbat edecekti. Foster, Digby sayıp sövmeyi bitirene kadar meleklere özgü bir sabırla bekledi. "Dinle, ufaklık, sen artık bir meleksin; bu yüzden, boş ver gitsin. Sonsuz yaşamda böyle suçlamaların yeri yok. Sen de beni zehirleyene kadar gerzeğin tekiydin. Daha sonra iyi iş gördün. Artık Başpiskopos olduğuna göre Short da iyi iş görecektir; başka türlü olması mümkün değil. Aynı şey Papalar için de geçerli. Bazıları seçilinceye kadar birer kımıl zararlısından başka bir şey değildiler. Git de onlardan biriyle konuş... merak etme, burada mesleki kıskançlıklar yok," dedi sonunda.</p>
	<p class="block6">Digby biraz sakinleşti ama bir isteği vardı.</p>
	<p class="block6">Foster başının üzerindeki haleyi olumsuz anlamda iki yana salladı. "Ona dokunamazsın. Ona dokunmayı denememeliydin bile. Ah, kendini aptal durumuna düşürmek istiyorsan bir mucize talebinde bulunabilirsin. Ama sana söylüyorum, reddedilecektir... henüz Sistemi anlamış değilsin. Marslıların bizimkinden farklı, kendilerine ait bir düzenleri var ve onlar Smith'e ihtiyaç duyduğu sürece ona dokunamayız. Onlar kendi gösterilerini kendi üsluplarıyla yapıyorlar -Evren'de- herkes için farklı bir şeyler var- bu da siz saha işçilerinin sıkça gözden kaçırdıkları bir gerçek."</p>
	<p class="block6">"Yani bu serserinin beni bir kenara itebileceğini ve benim de ses çıkarmamam gerektiğini mi söylüyorsun?"</p>
	<p class="block6">"Aynı şey başıma geldiğinde ben de sesimi çıkarmadım, değil mi? Sana şu anda yardım etmiyor muyum? Şimdi, -tekrar terfi edebilmen için- yapman gereken pek çok iş var. Patron gösteri istiyor, sızlanma değil. Sinirlerini yatıştırmak için bir günlük tatile ihtiyacın varsa, Müslüman Cenneti'ne git ve keyfini çıkar. Yoksa, haleni düzelt, kanatlarını dikleştir ve işe koyul. Bir melek gibi davranmaya ne kadar çabuk başlarsan, o kendini melek gibi hissetmen de o kadar kolay olur. Mutlu ol, ufaklık!"</p>
	<p class="block6">Digby derin, ruhani bir şekilde iç çekti. "Tamam. Mutluyum. Nereden başlıyorum?"</p>
	<p class="block6">Digby'nin kayboluşu Jubal'i rahatsız etmemişti. Olaydan açıklanır açıklanmaz haberi olmamıştı, olduğundaysa, mucizeyi kimin gerçekleştirdiğine dair bazı şüpheleri olmasına rağmen bunları boş verdi; işin içinde Mike'ın parmağı varsa bile çocuk bundan paçayı sıyırmıştı ve kendisinin bununla uğraşması gerekmedikçe başpiskoposlara ne olduğu Jubal'in zerre kadar bile umurunda değildi.</p>
	<p class="block6">Daha da önemlisi, kendi evinde önemli bir sorun yaşanmıştı. Jubal, ne olduğunu biliyordu ama soruşturmaya kalkmadı. Aslında Jubal ne olduğunu tahmin ediyor ama kiminle olduğunu bilmiyordu... bilmek de istemiyordu. Küçük bir tecavüz vakası. Doğru kelime "tecavüz" müydü? Aslında "reşit olmayan biriyle ilişkiye girmek" demeliydi. Hayır, bu da değildi. Sonuçta Mike reşitti ve birinin sarkıntılığına karşı kendini koruyabilir olduğu varsayılıyordu. Her neyse, nasıl olduğu önemli değildi, çocuğun biraz eğlenmesinin zamanı gelmişti.</p>
	<p class="block6">Jubal, suçun nasıl işlendiğini kızların tavırlarından çıkaramıyordu bile çünkü tavırlar her gün değişiyordu - bazen ABC D'ye karşı, sonra BCD A'ya karşı... ya da AB CD'ye karşı ya da AD CB'ye karşı, dört kadın mümkün olan her kombinasyonda karşı karşıya geliyorlardı.</p>
	<p class="block6">Bu durum, kiliseye yaptıkları o uğursuz geziden sonraki hafta boyunca sürdü. Bu süre boyunca Mike odasında, o kadar derin bir trans halinde yattı ki Jubal bu durumu daha önce görmemiş olsa onun öldüğüne hükmedebilirdi. Evdeki hizmet gümbürtüye gitmemiş olsa Jubal'in umurunda bile olmazdı. Kızlar zamanlarının yarısını parmak uçlarında dolaşıp "Mike iyi mi diye bakarak" geçiriyorlardı ve kafaları bırak sekreterlik yapmayı, yemek bile pişiremeyecek kadar meşguldü. Kaya gibi sağlam olan Anne bile... Lanet olsun ki Anne hepsinin içinde en kötü durumda olandı. Dikkatsizdi ve durup dururken gözyaşlarına boğuluyordu... ve Anne, İsa'nın ikinci kez dünyaya gelişine tanıklık etse, o sakin mavi gözlerini bile kırpmadan sadece günü, saati, olup bitenleri ve barometrik basıncı ezberlemekle yetineceğine Jubal hayatı üzerine bahse girebilirdi.</p>
	<p class="block6">Sonra, perşembe günü akşama doğru Mike uyandı ve bir anda durum, ABCD Mike'ın hizmetinde, "ayağının altındaki toz zerresi kadar bile kıymetimiz yok"a dönüştü. Kızlar bu arada kendisine de hizmet etmeye başladıklarından Jubal şükretti ve konuyu kurcalamadı... sadece kendi kendine bir açık hesaplaşma isteseydi, Mike, Douglas'a bir posta kartı atarak hepsinin maaşını dörde katlayabilirdi diye nahoş ve özel bir fikir aklından geçti ama kızlar her durumda Mike'ı desteklerdi diye düşündü. .</p>
	<p class="block6">Evde huzur tekrar sağlandıktan sonra Jubal, krallığının artık yeni bir vali tarafından yönetiliyor olmasını umursamadı. Yemekler vaktinde hazır ve eskisinden bile güzel oluyordu; "Sıradaki!" diye bağırdığında yanma gelen kızın gözleri ışıl ışıl, mutlu ve verimli oluyordu; kendisine hizmet edildiği sürece kızların çoğunun kime hizmet ettiği Jubal'in umurunda bile olmuyordu.</p>
	<p class="block6">Ayrıca, evde huzurun sağlanması ne kadar hoşsa, Mike'taki değişim de o kadar ilginçti. Önceki hafta Mike o kadar sessiz sakindi ki Jubal onun patolojik bir vaka olduğunu düşünüyordu; şimdiyse o kadar kendine güvenir bir hali vardı ki nazik ve düşünceli davranmayı sürdürmese Jubal onu burnu bir karış havada diye tanımlayabilirdi.</p>
	<p class="block6">Ama kızların gösterdiği saygıyı doğal hakkıymış gibi karşılıyordu, takvim yaşından daha yaşlı görünüyordu, sesi kalınlaşmıştı, çekingence değil, sıkıca kontrol altında tutulan bir güçle konuşuyordu. Jubal, Mike'ın sonunda insan ırkına katıldığını düşündü; ona göre hasta artık taburcu edilebilirdi.</p>
	<p class="block6">Bir nokta hariç (diye kendi kendine hatırlattı Jubal): Mike hâlâ gülmüyordu. Bir espriye gülümsüyor ve bazen ona açıklamalarını da istemiyordu. Mike neşeli ve keyifliydi... ama asla gülmüyordu.</p>
	<p class="block6">Jubal bunun önemli olmadığına karar verdi. Hastası gayet aklı başında, sağlıklı ve... insandı. Bir-iki hafta önce Jubal, onu iyileşebileceğine dair bahse girmezdi. Bir doktor olarak tedavinin kendi eseri olduğunu iddia etmeyecek kadar ağırbaşlı ve dürüsttü; bu durum kızların eseriydi. Yoksa "kızın" mı demeliydi?</p>
	<p class="block6">Daha ilk geldiği haftadan itibaren Jubal, Mike'a hemen her gün burada istediği kadar kalabileceğini ama kendini buna hazır hisseder hissetmez dışa açılıp dünyayı görmesi gerektiğini söylemişti. Bu yüzden Mike bir sabah kahvaltıda evden ayrılacağını açıkladığında Jubal'in şaşırmamış olması gerekirdi. Ama hem şaşırmıştı, hem de daha da şaşırtıcı bir biçimde kırılmıştı.</p>
	<p class="block6">Duygularını peçetesini gerekenden önce kullanarak gizledi. "Ya? Ne zaman?" diye sordu sonra.</p>
	<p class="block6">"Bugün gidiyoruz."</p>
	<p class="block6">"Hmm. Çoğul." Jubal masadakilere bir göz gezdirdi. "Yardım bulana kadar Duke ve Larry'yle kendi yemeklerimizi pişirmemiz mi gerekecek?"</p>
	<p class="block6">"Bunu konuştuk," diye karşılık verdi Mike. "Jill benimle geliyor; başka kimse değil. Yanımda birine ihtiyacım var, Jubal; insanların dünyada pek çok şeyi nasıl yaptıklarını bilmediğimi çok iyi biliyorum. Hâlâ hatalar yapıyorum; bir süre için bir rehbere ihtiyacım var. Bence bu Jill olmalı çünkü Marsça öğrenmeyi sürdürmek istiyor; diğerleri de buna katılıyor. Ama Jill'in kalmasını istersen, bir başkası da olur. Kızların hepsine ihtiyacın varsa, hem Duke hem de Larry bana yardım etmeye gönüllüler."</p>
	<p class="block6">"Yani oy hakkım olduğunu mu söylüyorsun?"</p>
	<p class="block6">"Ne? Jubal, bu karar sana ait. Bunu hepimiz biliyoruz."</p>
	<p class="block6">(Evlat, sen bir centilmensin ve muhtemelen az önce hayatının ilk yalanını söyledin. Sen öylesini isteseydin Duke'ü bile burada tutmam mümkün olmazdı.) "Sanırım Jill en iyisi. Ama bakın çocuklar... Burası hâlâ sizin eviniz. Kapı her zaman açık."</p>
	<p class="block6">"Bunu biliyoruz ve geri döneceğiz. Tekrar su paylaşacağız."</p>
	<p class="block6">"Paylaşacağız, evlat."</p>
	<p class="block6">"Evet, Baba."</p>
	<p class="block6">"Ha?"</p>
	<p class="block6">"Jubal, Marsça'da 'baba' sözcüğünün karşılığı yok. Ama son zamanlarda senin benim babam olduğunu grokladım. Ve Jill'in babası."</p>
	<p class="block6">Jubal, Jill'e bir bakış attı. "Hımm, grokladım. Kendinize iyi bakın."</p>
	<p class="block6">"Evet. Gel, Jill." Daha Jubal masadan kalkmadan gitmişlerdi.</p>
	<p class="block7"> </p>
	<p class="block8">YİRMİ ALTI</p>
	<p class="block6">Sıradan bir kasabada sıradan bir panayırdı bu. Binilebilecek oyuncaklar aynıydı, pamuk helvanın tadı aynıydı, ödüllü reyonlar yasalar tarafından kabul edilebilir bir şekilde kurbanlarının ceplerindeki dolarları alıyorlardı. İster hedeflere fırlatılan topla, ister çarkıfelekle olsun, sonuçta amaç insanların ceplerindeki parayı almaktı. Seks eğitimi, yerel halkın Charles Darwin'in görüşleriyle ilgili görüşlerine uydurulmuştu, şovda poz veren kızlar yerel örf ve âdetlerin makul karşılayacağı ölçüde giyinmişlerdi ve Korkusuz Fentonlar her akşam gösterinin sonundan hemen önce ölüme meydan okuyan (gerçekten öyleydi) ikili atlayışlarını yapıyorlardı.</p>
	<p class="block6">Onu-bir arada şovu da aynı derecede standarttı. Zihin okuyan biri yerine bir sihirbaz vardı; sakallı kadın yerine yarı erkek yarı kadın biri; kılıç yutan biri yerine alev yutan biri... Dövmeli adamın yerinde aynı zamanda yılan terbiyecisi de olan dövmeli bir kadın vardı - üstelik ekstra sürpriz olarak (yarım dolar fazlasına) 'tümüyle çıplak!... sadece egzotik desenlerle dolu canlı bir bedendi bu ve boynundan aşağıda kalan kısımda dövmesiz bir santimetrekare bulabilene yirmi dolar ödül vardı.</p>
	<p class="block6">Sezon boyunca o yirmi doları kimse alamadı çünkü ekstra sürpriz sadece reklamdı. Bayan Paiwonski, hareketsiz ve çırılçıplak duruyordu - tabii ki üzerindeki "çıplak, canlı deri" hariç... ki bu da "Cicim" adındaki üç buçuk metrelik boğa yılanıydı. Sevgili, Bayan P.'yi o kadar stratejik bir şekilde sarmalayıp kapatıyordu ki belediye görevlileri bile -özellikle de kendi kızlarının karnavalda bundan daha az kıyafetle dolaştıkları göz önüne alındığında- şikâyet edecek bir şey bulamıyorlardı. Sakin, eğitimli bir yılan olan Cicim'in rahatsız edilmesini önlemek için Bayan P., tenteden yapılmış bir çemberin ortasında, bir platformun üzerinde duruyordu; tentenin zemininde de bir düzineden fazla kobra vardı.</p>
	<p class="block6">Yılan terbiyecisinin tüm yılanlarının dişlerinin sökülmüş olduğunu düşünen ve o dövmesiz santimetrekareyi bulmak için çembere girmeye kalkan bir sarhoş, kobralardan biri onu fark edip doğrulunca ve kafasını açınca, fikrini bir anda değiştirirdi.</p>
	<p class="block6">Ayrıca, aydınlatma da pek iyi değildi.</p>
	<p class="block6">Ama zaten bir sarhoşun o yirmi doları kazanması mümkün değildi. Bayan P.'nin iddiası, gerçekten sağlamdı. Son kocasıyla birlikte San Pedro'da uzun yıllar bir dövme stüdyosu işletmişlerdi; işleri olmadığında birbirlerine dövme yapmışlardı ve sonunda, boynundan aşağıda en ufak bir desen uygulayacak bir yer kalmamıştı ama bu kendisine pek rahatsızlık vermiyordu. Dünyanın en kusursuz şekilde dövmeyle kaplanmış kadını olmaktan gurur duyuyordu (üstelik bu işler dünyanın en iyi sanatçısının elinden çıkmaydı; son kocası hakkındaki düşüncesi buydu ve onu minnetle anıyordu) ve kazandığı her kuruşu hak ettiğine de emindi.</p>
	<p class="block6">Dolandırıcılar ve günahkârlarla bir aradaydı, kendini onların üzerinde görmüyordu. Ama kendi dürüstlüğü olduğu gibi sürüyordu. O ve kocası, Foster'ın ta kendisi tarafından kiliseye alınmışlardı. San Pedro'daki kiliseye hâlâ üyeydi ve nerede olursa olsun Yeni Vahiy'in en yakındaki şubesine gidip törenlere katılırdı.</p>
	<p class="block6">Patricia Paiwonski, ekstra sürprizde Cicim'in korumasından memnuniyetle vazgeçebilirdi, bu sadece dürüstlüğünü kanıtlamak için değildi (bunun için kanıta ihtiyaç yoktu, gerçeği zaten biliyordu) çünkü kendisinin Vatikan'ın duvar ve tavanlarındakinden çok daha mükemmel bir dinsel sanatın tuvali olduğuna inanıyordu. Kocası George ile birlikte ışığı gördüklerinde Patricia'nın üzerinde hâlâ doksan santimetrekare kadar boş yer vardı. George ölmeden önce Patricia'nın üzerini Foster'ın tüm hayatı, çevresinde meleklerle beşiğinde yatışından başmeleklerin arasına kabul edildiği güne kadar resimlemişti.</p>
	<p class="block6">Ne yazık ki (bu resimler pek çok günahkârı iyiliğin ışığını aramaya yöneltebilirdi) bu kutsal hikâyenin çoğunun üzerini yerel kanunlara göre örtmek zorunda kalıyordu. Ama yerel kiliselerde katıldığı Mutluluk toplantılarında, eğer çoban isterse, ki çoğunlukla istiyordu, tüm hikâyeyi gösterebiliyordu. Ama Mutluluğa katkıda bulunmak her ne kadar güzelse de arınmış kişilerin buna ihtiyacı yoktu; Patricia dövmeleri sayesinde günahkârları kurtarıyor olmayı isterdi. Vaaz veremiyordu, şarkı söyleyemiyordu ve kimse ondan transa girip vahiyler almasını istememişti ama kendisi, ışığın canlı tanığıydı.</p>
	<p class="block6">Onu-bir arada gösterisinde Patricia'nınki sonuncu gösteri olan sihirbazınkinden bir önceydi; bu sayede satılmamış fotoğraflarını kaldırmaya (siyah-beyazlar bir çeyrek, renkliler yarım dolar, beş dolara mühürlü bir zarf içinde özel bir fotoğraf seti -bu sonuncusu sadece tıp doktoru, psikolog, sosyolog ya da benzeri bir meslekten olup halka sunulmayan mesleki belgelere ulaşmaya yetkili olduğunu garanti eden bir belgeyi imzalayanlara satılıyordu- ve Patricia öylesine dürüsttü ki kurban gerçekten bu mesleklerden biri gibi görünmüyorsa fotoğrafları on dolara bile satmazdı; adamın kartvizitini görmek isterdi... çocukları haram parayla okumayacaktı!) ve ayrıca tentenin arkasına geçip yılanlarıyla birlikte ekstra sürpriz için hazırlanmaya vakti olurdu.</p>
	<p class="block6">Sihirbaz, Dr. Apollo, ekstra sürprize giden tentenin yanındaki son platformda gösteri yapıyordu. Gösteri, izleyicilerine her biri bir tabak büyüklüğünde bir düzine parlak çelik halka dağıtmasıyla başladı; izleyicileri tüm halkaların sağlam ve pürüzsüz olup olmadıklarını incelemeye davet etti. Sonra, halkaları üst üste gelecek şekilde tutmalarını istedi. Dr. Apollo platform boyunca yürüdü ve sopasıyla her halka grubuna dokundu; sağlam çelik halkalar artık birer zincir halini aldılar.</p>
	<p class="block6">Rahat bir tavırla sopasını havada öylece bıraktı, kollarını sıvadı ve yardımcısının getirdiği bir kâse dolusu yumurtayı alıp havada çevirmeye başladı. İzleyicilerin çoğu yumurtaların dansıyla ilgilenmiyordu; yardımcısı daha ilgi çekiciydi. Kadın modern, fonksiyonel tasarımın iyi bir örneğiydi ve şov kızlarından daha kapalı bir giysi giymesine rağmen, büyük ihtimalle en azından hiçbir yerinde dövme yoktu.</p>
	<p class="block6">Altı yumurtanın birer birer eksilip önce beş, sonra dört., üç, iki tane kaldığını fark etmediler bile; sonunda Dr. Apollo, kolları sıvalı, elinde havaya atıp tuttuğu tek yumurtayla kalmıştı, yüzünde şaşkın bir ifade vardı.</p>
	</body></html>
