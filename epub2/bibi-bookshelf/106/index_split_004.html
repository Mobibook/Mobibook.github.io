<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block6">Smith, bunun bir silah olduğundan neredeyse emindi. Onu daha önce gördüğü iki silahla karşılaştırarak, oldukça ayrıntılı biçimde inceledi. Webster'in Yeni Uluslararası İngilizce Sözlüğü'nün Springfield, Massachusetts'te yayınlanan üçüncü baskısındaki tanıma uyup uymadığını kontrol etti.</p>
	<p class="block6">Evet, bu bir silahtı; sadece biçimiyle değil, onu çevreleyen ve içine işleyen yanlışlık da öyle olduğunu gösteriyordu. Smith namluya baktı, nasıl işlediğini gördü ve o yanlışlıkla göz göze geldi.</p>
	<p class="block6">Onu yanlışlığıyla beraber alıp bir başka yere göndermeli miydi? Bunu adam arabadan tümüyle çıkmadan önce hemen mi yapmalıydı? Smith böyle yapması gerektiğini hissediyordu... ama Jubal ona daha önce kendisi gerekli olduğunu söylemedikçe hiçbir silaha bunu yapmamasını söylemişti.</p>
	<p class="block6">Artık bunun gerçekten de gerekli bir seçim olduğunu biliyordu... ama tamamını groklayana kadar seçimini yapmamaya ve o yol ayrımında beklemeye kararlıydı çünkü Jubal'in, böyle bir durumun yaklaştığını önceden görüp onu, yanlış bir davranışta bulunmaması için su altına göndermiş olması ihtimali vardı.</p>
	<p class="block6">Bekleyecekti... ama bu sırada silahı ve onun yanlışlığını dikkatle gözlemeye devam edecekti. O anda sadece bir yöne bakan iki gözle sınırlı olmadığından ve gerektiğinde her tarafı aynı anda görebileceğinden, kendisi arabaya girerken silahı ve arabadan çıkan adamı izlemeyi sürdürdü.</p>
	<p class="block6">Tahmin edebileceğinden çok daha fazla yanlışlık vardı! İçeride başka adamlar vardı ve hepsi de kapıya doğru yığılmışlardı. Zihinleri, tehlikeden habersiz bir nymphin kokusunu almış bir Khagua sürüsü gibi kokuyordu... ve her birinin elinde yanlışlık olan bir şey vardı.</p>
	<p class="block6">Jubal'e de dediği gibi Smith, biçimin esas belirleyici olmadığını biliyordu; groklamak için biçimin ötesine geçip öze bakmak gerekliydi. Kendi insanları beş temel evre geçirirdi: yumurta, nymph, yuvalı, erişkin ve sonunda belirli bir biçime sahip olmayan Eski. Ama bir Eski'nin özü daha yumurtadayken şekillenmiş olurdu.</p>
	<p class="block6">Bu insanların taşıdıkları şeyler silaha benziyordu. Ama Smith, onların silah olduklarını varsaymadı; öncelikle birini çok dikkatle inceledi. Bu daha önce gördüğü tüm silahlardan daha büyüktü, biçimi de, ayrıntıları da çok farklıydı.</p>
	<p class="block6">Bu bir silahtı.</p>
	<p class="block6">Diğerlerinin hepsini tek tek ve aynı dikkatle inceledi. Hepsi de birer silahtılar.</p>
	<p class="block6">Hâlâ koltuğunda oturan adamm belinde küçük bir silah vardı.</p>
	<p class="block6">Arabanın kendisine monte edilmiş iki devasa silah vardı - ayrıca Smith'in groklayamadığı ama yanlışlık olduğunu hissettiği başka şeyler de.</p>
	<p class="block6">Durdu ve ciddi bir biçimde arabayı, içindekileri ve her şeyi devirip tersyüz etmeyi düşündü. Ama yiyecek harcamaktan yaşam boyu çekinmiş olmasının yanı sıra, neler olup bittiğini tam olarak groklayamadığını da biliyordu. Yavaş hareket etmek, dikkatle gözlemek ve Jubal'in önderliğinde bu ortak noktada yardımcı olup paylaşmak en iyisiydi... ve onun için doğru olan davranış pasif kalmak ve bu seçim yapma zorunluluğu geçtikten sonra vücuduna dönmekse, o da böyle yapacak ve daha sonra olup biteni Jubal'le tartışacaktı.</p>
	<p class="block6">Tekrar arabanın dışına çıktı, izledi, dinledi ve bekledi.</p>
	<p class="block6">Arabadan inen ilk adam Jubal'le, Smith'in groklayamayıp sadece hafızasına kaydettiği pek çok şey hakkında konuştu. Bunlar onun deneyimlerinin ötesinde olan şeylerdi. Diğer adamlar arabadan inip etrafa yayıldılar; Smith hepsini birden izleyebilmek için algısını genişletti. Araba yerden havalandı, geriye doğru gitti ve tekrar durdu. Az önce arabanın altında kalmış olan varlıklar rahatlamışlardı; Smith, dikkatinden ayırabileceği kadarını onlarla birlikte groklamaya yönlendirdi, acılarını dindirmeye çalıştı.</p>
	<p class="block6">İlk adam Jubal'e birtakım kâğıtlar verdi; sonra kâğıtlar Anne'in eline geçti. Smith, yazanları onlarla birlikte okudu. Kelimelerin şekilleniş biçimlerinin insanların iyileşme ve dengeyle ilgili birtakım ritüellerinden bahsettiğini anlamıştı ama bu ritüellerle sadece Jubal'in hukuk kütüphanesinde karşılaşmış olduğundan, kâğıtları groklayamadı. Jubal de hiç rahatsız olmuş görünmüyordu; yanlışlık başka bir yerdeydi. Kâğıtlardan ikisinin üzerinde kendi insan adını görünce mutlu oldu; kendi adını okumak, sanki aynı anda iki yerde birden var oluyormuş hissini veriyordu; oysa bu, Eskiler dışındakiler için imkânsızdı.</p>
	<p class="block6">Jubal ve ilk adam dönüp havuza doğru yürüdüler, Anne de hemen arkalarındaydı. Smith, zaman algısını biraz gevşetip biraz daha hızlı hareket etmelerine izin verirken tüm adamları kontrol altında tutmasına yetecek kadar geniş kalmasına dikkat etti. İki adam yaklaştılar ve küçük grubun iki yanına yerleştiler.</p>
	<p class="block6">İlk adam havuzun kıyısındaki arkadaşlarının yanında durdu, onlara baktı, sonra cebinden bir resim çıkardı, resme, sonra da Jill'e baktı. Smith, Jill'in gittikçe yükselen korku ve endişesini hissedip iyice dikkat kesildi. "Jill'i koru. Yiyecek israf etmeyi umursama. Başka hiçbir şeyi umursama. Jill'i koru," demişti ona Jubal.</p>
	<p class="block6">Tabii ki bir şekilde yanlış davranmak pahasına da olsa her durumda Jill'i koruyacaktı. Ama Jubal'in onayını almış olduğunu bilmek güzeldi; bu sayede kafası oldukça rahattı.</p>
	<p class="block6">İlk adam parmağıyla Jill'i gösterdiğinde ve diğer iki adam, ellerindeki büyük yanlışlık silahlarıyla ona doğru ilerlediğinde Smith, astral bedeninden uzandı ve ikisini de yok olmalarını sağlayacak şekilde çok hafifçe büktü.</p>
	<p class="block6">İlk adam, diğer ikisinin az önce durdukları yere şaşkınlıkla baktı ve silahına uzandı... ve sonra o da gitti.</p>
	<p class="block6">Diğer dördü yaklaşmaya başladılar. Smith onları yollamak istemiyordu. Onları sadece durdurmasının Jubal'i daha çok memnun edeceğini hissetmişti. Ama bir kül tablası gibi ufak bir şeyi bile durdurmak bir işti... ve o an için Smith'in vücudu el altında değildi. Eskilerden biri dördünü birden halledebilirdi. Ama Smith yapabileceği şeyi, yapmak zorunda olduğu şeyi yaptı.</p>
	<p class="block6">Dört hafif dokunuş... hepsi yok olmuştu.</p>
	<p class="block6">Yerde duran arabadan yayılan çok daha yoğun yanlışlığı hissetti ve dikkatini oraya çevirdi... çabucak bir kararı grokladı ve arabayla pilotu da yok oldular.</p>
	<p class="block6">Havada devriye gezen ikinci arabayı neredeyse unutmuştu. Yerdeki arabadan kurtulduğunda rahatlamaya başlamıştı ama bir anda yanlışlık ve sorunun arttığını hissedip yukarı baktı.</p>
	<p class="block6">İkinci araba onun bulunduğu yere inmeye hazırlanıyordu.</p>
	<p class="block6">Smith zaman algısını kişisel sınırının sonuna kadar uzatmak için zorladı ve havadaki arabaya gitti, onu dikkatle inceledi, tıpkı ilki gibi yanlışlık dolu olduğunu grokladı... ve onu da hiçliğin içine eğdi. Sonra havuzun başında duran grubun yanına döndü.</p>
	<p class="block6">Tüm arkadaşları oldukça heyecanlanmış görünüyordu; Dorcas hıçkıra hıçkıra ağlıyordu, Jill de sarılmış onu yatıştırmaya çalışıyordu. Sadece Anne, Smith'in etrafında kaynaştığını hissettiği yoğun duygulardan etkilenmemiş gibiydi. Ama tüm yanlışlık, daha önce meditasyonunu bölen problemleri de beraberinde götürerek yok olmuştu. Dorcas'ı en hızlı şekilde iyileştirebilecek kişinin Jill olduğunu biliyordu... Jill her zaman acının kaynağını çabucak ve tümüyle grokluyordu. Etrafındaki duygulardan huzursuz olmuş vaziyetteydi, ayrıca tam olarak doğru seçimi yapmamış olabileceği kaygısını taşıyordu ya da Jubal onu öyle groklayabilirdi. Smith, artık rahatça ayrılabileceğine karar verdi. Tekrar havuza girdi, bedenini buldu, bıraktığı gibi durduğunu ve zarar görmediğini grokladı... tekrar içine girdi.</p>
	<p class="block6">Seçim yapma esnasında olup bitenleri sorgulamayı düşündü. Ama olanlar çok yeniydi, çok kısa bir süre önce olmuştu; henüz onları kavramaya, hareket ettirdiği adamları kutsayıp bağrına basmaya hazır değildi. Bunun yerine neşeyle az önce yapmakta olduğu işe döndü. "Şerbet"... "Şerbetli"... "Şerbetzade".</p>
	<p class="block6">Jill'in dokunuşunun ona yaklaştığında hissettiğinde "Tenekeci"yi geçmiş, "Teneşir"i düşünmeye hazırlanıyordu. Yuttuğu dilini tekrar çıkardı ve kendini hazırladı. Kardeşi Jill'in sorun yaşamadan su altında uzun süre kalamayacağını biliyordu.</p>
	<p class="block6">Jill ona dokunduğunda Smith uzandı, onun yüzünü elleri arasına aldı ve öptü. Bunu yapmayı çok kısa süre önce öğrenmişti ve onu mükemmel şekilde groklayamadığını hissediyordu. Bu eylem su törenindeki yakınlaşmaya benziyordu. Ama bir şey daha vardı... tamamını mükemmel bir şekilde groklamayı çok istediği bir şey.</p>
	<p class="block7"> </p>
	<p class="block8">ON ALTI</p>
	<p class="block6">Jubal Harshaw, Gillian'ın sorunlu çocuğunu havuzdan çıkarmasını beklemedi; Dorcas'a sakinleştirici bir şeyler verilmesi için talimat verdi ve aceleyle çalışma odasına yöneldi, son on dakikada olanları açıklamayı (ya da açıklamamayı) Anne'e bırakmıştı. "Sıradaki!" diye seslendi, omzunun üzerinden.</p>
	<p class="block6">Miriam döndü ve ona yetişti. "Sanırım 'Sıradaki' ben oluyorum," dedi nefes nefese. "Ama Patron, neler ol..."</p>
	<p class="block6">"Kızım, bir tek kelime bile duymak istemiyorum."</p>
	<p class="block6">"Ama Patron..."</p>
	<p class="block6">"Kes şunu dedim. Miriam, bundan bir hafta sonra hep birlikte oturacağız ve Anne'den bize gerçekte ne gördüğümüzü anlatmasını isteyeceğiz. Ama şu anda ne kadar insan ve onların ne kadar kuzeni varsa buraya telefon edecek ve ağaçlar muhabirlerle dolup taşacak... ve benim öncelikle birkaç telefon görüşmesi yapmam gerek. Yardıma ihtiyacım var. Sen de şu, ihtiyaç duyulduğunda dağılıp giden işe yaramaz kadınlardan mısın? Aklıma gelmişken... Dorcas'ın sinir krizi geçirdiği süreyi maaşından kesmeyi bir kenara not al."</p>
	<p class="block6">Miriam güçlükle soludu. "Patron! Bunu yapmaya cüret edersen hepimiz ânında işi bırakırız!"</p>
	<p class="block6">"Saçmalık."</p>
	<p class="block6">"Ciddiyim. Dorcas'la uğraşmayı bırak. O, benden önce davranmasaydı ben sinir krizi geçirecektim." Durakladı. "Sanırım sinir krizini şimdi geçireceğim," diye ekledi.</p>
	<p class="block6">Harshaw sırıttı. "Bunu yaparsan kıçına şaplağı yersin. Pekâlâ, Dorcas'a 'aşırı derecede tehlikeli görev' için bir ikramiye ver. Hatta bu ikramiyeyi herkese ver. Özellikle bana. Ben bunu kesinlikle hak ettim."</p>
	<p class="block6">"Pekâlâ. Ama senin ikramiyeni kim ödeyecek?"</p>
	<p class="block6">"Vergi verenler, tabii ki. Kitabına uydurmanın bir yolunu bulu... Lanet olsun!" Çalışma odasının kapısına varmışlardı; telefon daha şimdiden ilgi görmeyi bekliyordu. Harshaw koltuğuna yerleşti ve telefonu açtı. "Harshaw konuşuyor. Sen dc kimsin be adam?"</p>
	<p class="block6">"Geç bunları, Doktor," diye neşeyle karşılık verdi bir yüz. "Beni yıllardır korkutamadın. İşler nasıl gidiyor?"</p>
	<p class="block6">Harshaw, Yeni Dünya Yayın Grubu'nun prodüksiyon müdürü Thomas Mackenzie'nin yüzünü tanıdı; biraz yumuşadı. "Yeterince iyi, Tom. Ama şu anda çok acelem var ve bu yüzden..."</p>
	<p class="block6">"Acelen mi var? Bir de benim kırk sekiz saatlik günümü yaşamayı dene. Kısa keseceğim. Hâlâ elinde bizim için bir şey olacağını düşünüyor musun? Bağladığın pahalı ekipman umurumda değil; bunu göz ardı edebilirim. Ama iş iştir ve üç eksiksiz ekibe sadece senden bir işaret beklesinler diye para ödemek zorundayım. Sendika kuralları... nasıl olduğunu bilirsin. Sana elimden gelen her türlü iyiliği yapmak istiyorum. Geçmişte senin yazdığın pek çok metni kullandık, gele-cekte de böyle olmasını umuyoruz... ama kontrolörlerimize ne diyeceğimi merak etmeye başladım."</p>
	<p class="block6">Harshawona dik dik baktı. "Az önce çektiğiniz flaş haberin masrafları karşılayacağını düşünmüyor musun?"</p>
	<p class="block6">"Ne flaş haberi?"</p>
	<p class="block6">Birkaç dakika sonra Harshaw veda etti ve telefonu kapattı, Yeni Dünya Yayın Grubu'nun evindeki son olayların hiçbirini görmediğine ikna olmuştu.7 Mackenzie'nin konuyla ilgili sorularını geçiştirmişti çünkü olayları eksiksiz şekilde anlatsa, Mackenzie'nin zavallı yaşlı Harshaw'un sonunda aklını kaybettiğini düşüneceğinden emindi. Harshaw bu yüzden onu suçlayamazdı.</p>
	<p class="block6">Bunun yerine, sonraki yirmi dört saat içinde haber yapmaya değer bir malzeme çıkmazsa, Yeni Dünya'nın bağlantıyı kesmesi ve kameralar ile diğer ekipmanları geri alması konusunda anlaşmışlardı.</p>
	<p class="block6">"Larry'yi bulun," diye emretti Harshaw, ekrandaki görüntü kaybolurken. "Şu panik düğmesini getirmesini söyleyin... büyük ihtimalle düğme Anne'de." Sonra bir başka telefon görüşmesine başladı, arkasından bir üçüncüsü geldi. Larry yanına geldiğinde Harshaw, hiçbir yayın grubunun S.S. birimlerinin evine saldırı girişimini izlemediğinden emin olmuştu. Kaydetmiş olduğu iki düzine "Bekleyin" mesajının gönderilip gönderilmediğini kontrol etmesi gereksizdi; onların iletilmesi de haber kanallarına ulaşmadığı apaçık ortada olan sinyale bağlıydı.</p>
	<p class="block6">Telefona arkasını dönerken Larry ona "panik düğmesi" adlı portatif telsiz bağlantısını uzattı. "Bunu mu istemiştin, Patron?"</p>
	<p class="block6">"Sadece onu terslesem bana karşılık verir mi diye bakmak istedim. Larry, bu bize ders olsun; asla çatal ve bıçaktan daha karmaşık aletlere güvenme."</p>
	<p class="block6">"Tamam. Başka bir şey var mı?"</p>
	<p class="block6">"Larry, şu zımbırtıyı kontrol etmen ve çalışıp çalışmadığına bakman, mümkün mü? Üç yayın grubunu da yataklarından zıplatmadan, tabii ki."</p>
	<p class="block6">"Sorun değil. Teknisyenler, alıcı-vericiyi atölyede ayarladılar ve üzerinde tam da bu iş için konulmuş bir şalter var.</p>
	<p class="block6">Şalteri aç, düğmeye bas; bir ışık yanar. Ayrıntılı bir test için onları doğrudan bu alıcı-vericiden arar ve kameralardan gözlem istasyonlarına bir test yapmak istediğini söylersin."</p>
	<p class="block6">"Peki, bu testin yayının gitmediğini gösterdiğini varsayalım. Sorun buradaysa, arızanın nerede olduğunu bulabilir misin?"</p>
	<p class="block6">"Şey, belki bulabilirim," dedi şüpheyle Larry, "eğer gevşemiş bir bağlantıdan falan ibaretse. Ama buranın elektron iticisi Duke... ben daha entelektüel olanım."</p>
	<p class="block6">"Biliyorum, evlat, ben de böyle pratik işlerde pek parlak sayılmam. Elinden geleni yap. Beni haberdar et."</p>
	<p class="block6">"Başka bir şey var mı, Jubal?"</p>
	<p class="block6">"Evet, tekerleği icat eden adamı görürsen yukarı yolla; ona birazcık akıl vermek istiyorum. Münasebetsiz!"</p>
	<p class="block6">Jubal, sonraki birkaç dakikayı derin düşüncelere dalarak geçirdi. Duke'ün, "panik düğmesini" sabote etme olasılığını düşündü ama bunun zaman kaybı, hatta değersiz olduğunu düşünerek vazgeçti. Bir an için bahçesinde neler olduğunu ve delikanlının bunu -suyun üç metre altındayken- nasıl yaptığını merak etti. Sonuçta bu imkânsız numaranın arkasında Mars'tan Gelen Adam'ın olduğundan hiç kuşkusu yoktu.</p>
	<p class="block6">Aslında, bir gün önce bu odada gördüklerinin de entelektüel açıdan sonra olanlar kadar şaşırtıcı olduğunu kabul etmek gerekirdi; ama duygusal etki başka bir şeydi. Bir fare de biyolojik açıdan en az bir fil kadar mucizevi bir organizmaydı; ama ne olursa olsun, aralarında bir fark vardı: Fil çok daha büyüktü.</p>
	<p class="block6">Sadece çöp olan boş bir kutunun havada kayboluvermesi mantıksal olarak aynı şeyin içi adam dolu bir tim arabasının da başına gelebileceğini gösteriyordu. Ama biri insanın suratında bir tokat gibi patlıyordu; diğeri öyle değildi.</p>
	<p class="block6">Neyse, o yağmacılar için gözyaşı dökecek değildi. Jubal'in, polis gibi polislerle bir sorunu yoktu; hayatı boyunca</p>
	<p class="block6">pek çok dürüst polisle tanışmıştı... rüşvetçi bir kasaba polisi bile bir mum gibi sönüp yok olmayı hak etmiyordu. Sahil Güvenlik, polislerin nasıl olması gerektiği ve çoğunlukla nasıl olduklarına iyi bir örnekti.</p>
	<p class="block6">Ama S.S. ekiplerinin bir üyesi olabilmek için insanın yüreğinde haydutluk, ruhundaysa sadistlik olması gerekirdi. Gestapo gibi. İktidarda kim varsa ona hizmet eden S.S.'ler. Jubal, bir avukatın Haklar Bildirgesi'ni okuyup bir Federasyon numarası ile yenilmediği eski güzel günleri özlüyordu.</p>
	<p class="block6">Her neyse. Mantıken şimdi ne olabilirdi? Heinrich'in ekibinin üstleriyle telsiz bağlantısı olduğu kesindi; dolayısıyla ekibin kaybı, yanıt gelmeyince fark edilecekti. Kısa sürede başka S.S. askerleri arkadaşlarını aramaya gelecekti... hatta ikinci araba rapor vermeye başladıysa ve rapor yarıda kesildiyse, şu anda yolda olmalıydılar. "Miriam!"</p>
	<p class="block6">"Evet, Patron."</p>
	<p class="block6">"Mike, Jill ve Anne'in hemen buraya gelmelerini istiyorum. Sonra Larry'yi bul -herhalde atölyededir- sonra ikiniz de eve gelin, tüm kapıları ve zemin kat pencerelerini kilitleyin."</p>
	<p class="block6">"Başımız yine mi dertte?"</p>
	<p class="block6">"Harekete geç, kızım."</p>
	<p class="block6">S.S. maymunları tekrar gelirse -hayır, geldiklerinde- ellerinde muhtemelen arama emirlerinin kopyaları olmayacaktı. Liderleri kilitli bir eve elinde izin olmadan zorla girmeye kalkacak kadar aptalsa, Mike'ı üzerlerine salmak zorunda kalabilirdi. Ama bu anlamsız yıpratma savaşı sona ermek zorundaydı; bu da Jubal'in Genel Sekreter'e ulaşmak zorunda olduğu anlamına geliyordu.</p>
	<p class="block6">Nasıl?</p>
	<p class="block6">Tekrar Hükümet Sarayı'nı arayarak mı? Heinrich muhtemelen tekrar denese de sonuçta Heinrich'e -ya da şu anda onun bir daha ihtiyaç duymayacağı koltuğunu hangi S.S. patronu işgal ediyorsa, ona- ulaşacağını söylerken muhtemelen basitçe gerçeği dile getiriyordu. Yani? Tutuklanması için bir ekip gönderdikleri bir adamın telefon açıp açıkça yüz yüze görüşmesi onları kesinlikle şaşırtırdı; belki de en tepeye, şu Kumandan Adı-her-neyse'ye, suratı besili bir gelinciği andıran Twitchell'e ulaşabilirdi. Ve şu S.S. serserilerinin kumandanının patronuna da doğrudan erişebileceği kesindi.</p>
	<p class="block6">Bu bir işe yaramazdı. Kurbağayı ne zaman zıplatacağınızı bilmeniz gerekirdi. Silahlara inanan birine elinizde silahlardan daha etkili bir şey olduğunu, sizi tutuklayamayacağını ve en iyisinin denemekten vazgeçmesi olduğunu söylemek nefesini boşa harcamaktan başka bir şey değildi. Twitchell, her ikisi de tükenene kadar onlara adamlarını ve silahlarını yollamaya devam eder ama asla, yeri bilinen birini tutuklayıp getiremediğini kabullenmezdi.</p>
	<p class="block6">Öyleyse, ön kapıdan giremiyorsan arka kapıdan içeri sızmanın bir yolunu bulmalıydın... temel politika. Jubal, son çeyrek yüzyıldır politikayı umursamadığı için hafif bir pişmanlık duydu. Lanet olsun, Ben Caxton'a ihtiyacı vardı. Ben, arka kapının anahtarlarının kimde olduğunu bilirdi... ve Jubal de bu sayede birini tanıyan birini bulabilirdi.</p>
	<p class="block6">Ama zaten bu aptalca eşek yarışının sebebi Ben'in yokluğu değil miydi? Ben'e soramayacağına göre, tanıdıkları arasında istediğini bilen kim vardı?</p>
	<p class="block6">Lanet olasıca aptal, daha az önce onlardan biriyle konuşuyordu! Jubal telefona döndü ve Tom Mackenzie'ye ulaşmaya çalıştığında arada sadece üç engelle karşılaştı, hepsi de onu tanıyordu ve sorun çıkarmadılar. O bunu yaparken, emrinde çalışanlar ve Mars'tan Gelen Adam içeri girdiler. Jubal onları umursamadı ve hepsi oturdular. Miriam öncelikle durup bir not kâğıdına mesajını yazdı: "Kapılar ve pencereler kilitlendi."</p>
	<p class="block6">Jubal onu başıyla onayladı ve hemen altına şöyle yazdı: "Larry... panik düğmesi?" Sonra ekrana döndü. "Tom, tekrar rahatsız ettiğim için üzgünüm."</p>
	<p class="block6">"Bu benim için bir zevk, Jubal."</p>
	<p class="block6">"Tom, Genel Sekreter Douglas'la görüşmek istesen, bunu nasıl hallederdin?"</p>
	<p class="block6">"Hı? Basın Sekreteri Jim Sanforth'u arardım. Ya da belki Jack Dumont'u, isteğimin ne olduğuna bağlı. Ama Genel Sekreterle konuşmazdım zaten; Jim sorunu hallederdi."</p>
	<p class="block6">"Ama Douglas'ın kendisiyle görüşmek istediğim farz et?"</p>
	<p class="block6">"Jim'e söyler ve ondan görüşmeyi ayarlamasını isterdim. Ama derdimi Jim'e anlatmam çok daha hızlı olurdu; beni araya sıkıştırması bir-iki gün alırdı... o zaman bile daha acil bir duruma toslama şansım var. Bak, Jubal, yayın grubu yönetim için faydalı... bunu biz de biliyoruz, onlar da. Ama gereksiz yere bundan faydalanmayız."</p>
	<p class="block6">"Tom... bunun gerekli olduğunu düşün. Sadece Douglas'la konuşmak zorunda olduğunu farz et. Hemen şimdi. Haftaya değil. Önümüzdeki on dakika içinde."</p>
	<p class="block6">Mackenzie kaşlarını kaldırdı. "Şey... konuşmak zorunda olsaydım, Jim'e neden bu kadar acil olduğunu açıklardım-"</p>
	<p class="block6">"Hayır."</p>
	<p class="block6">"Mantıklı ol."</p>
	<p class="block6">"Hayır. Olamayacağım tek şey bu. Jim Sanforth'u kaşıkları çalarken yakaladığını farz et, yani acil durumun ne olduğunu ona anlatamazsın. Ama Douglas'la hemen görüşmen gerek."</p>
	<p class="block6">Mackenzie iç çekti. "Sanırım Jim'e basitçe patronla konuşmak zorunda olduğumu söylerdim... ve onunla hemen görüştürülmezsem, yönetimin" bir daha yayın grubundan en ufak bir yardım alamayacağını belirtirdim. Kibarca, tabii ki. Ama ciddi olduğumu anlamasını sağlardım. Sanforth kendi çıkarını bilir, asla kendi kafasını bir tepside sunmaz."</p>
	<p class="block6">"Pekâlâ, Tom, yap bunu."</p>
	<p class="block6">"Ha?"</p>
	<p class="block6">"Bu hat açık kalsın. Başka bir makineden Saray'ı ara ve senin çocuklara beni bağlamaya hazır olmalarını söyle. Genel Sekreterle hemen şimdi konuşmam gerek!"</p>
	<p class="block6">Mackenzie üzgün görünüyordu. "Jubal, eski dostum..."</p>
	<p class="block6">"Bu, yapmayacaksın demek oluyor."</p>
	<p class="block6">"Hayır, yapamam demek oluyor. Özür dilerim ama kıtalararası bir yayın grubunun üst düzey yöneticilerinden birinin çok acil koşullar sebebiyle Genel Sekreter'le görüşmesini gerektiren farazi bir durum uydurdun. Ama bu görüşmeye bir başkasını katamam. Bak, Jubal, sana saygı duyuyorum. Bunun dışında, muhtemelen bugün hayatta olan altı popüler yazardan dördü sensin. Yayın grubu, seni kaybetmeyi kesinlikle istemez ve seni bir kontratla bağlamamıza izin vermeyeceğinin de ne yazık ki farkındayız. Ama seni memnun etmek için bile olsa, bunu yapamam. O seninle görüşmek istemedikçe Dünya hükümetinin şefini telefonla arayamayacağını anlaman gerek."</p>
	<p class="block6">"Yedi yıllık bir kontrat imzaladığımı farz edelim?"</p>
	<p class="block6">Mackenzie dişleri ağrıyormuş gibi görünüyordu. "Yine de yapamam. Ben işimi kaybederim... ve sen de kontratına uymak zorunda kalırsın."</p>
	<p class="block6">Jubal, Mike'ı ekranın başına çağırıp kimliğini açıklamayı düşündü. Bu fikirden hemen vazgeçti. Sahte "Mars'tan Gelen Adam" röportajları Mackenzie'nin kendi kanallarında yayınlanmıştı ve Mackenzie ya sahtekârın tekiydi ve aldatmacanın bir parçasıydı... ya da Jubal'in düşündüğü gibi dürüsttü ve aldatılmış olduğuna kolay kolay inanmayacaktı. "Pekâlâ Tom, kolunu bükmeyeceğim. Ama sen, hükümet çevrelerini benden daha iyi biliyorsun. Kim canı istediğinde Douglas'ı arayabiliyor ve ona ulaşabiliyor? Sanforth'dan bahsetmiyorum."</p>
	<p class="block6">"Hiç kimse."</p>
	<p class="block6">"Lanet olsun, hiçbir insan boşlukta yaşamaz! Onu arayıp bir sekreter tarafından terslenmeden ona ulaşabilecek en az bir düzine insan olmalı."</p>
	<p class="block6">"Kabinesinin bir kısmı, sanırım. Ama onların bile hepsi değil."</p>
	<p class="block6">"Onların hiçbirini tanımıyorum zaten; olaylardan biraz uzaktım. Ama ben profesyonel politikacılardan bahsetmiyorum. Kim onu özel hattından arayıp poker oynamaya davet edebilecek kadar iyi tanıyor?"</p>
	<p class="block6">"Hımm... fazla şey istemiyorsun, değil mi? Jake Allenby var. Aktör olan değil, diğeri. Petrol."</p>
	<p class="block6">"Onunla tanışmıştım. Beni sevmez. Ben onu sevmem. Bunu biliyor."</p>
	<p class="block6">"Douglas'ın pek fazla yakın arkadaşı yoktur. Karısı insanların cesaretini kırıyor denebilir. Söylesene, Jubal... astrolojiyle aran nasıl?"</p>
	<p class="block6">"Elimi bile sürmem. Brendiyi tercih ederim."</p>
	<p class="block6">"Şey, bu zevk meselesi tabii ki. Ama... bak Jubal, sana bunu söylediğim herhangi birinin kulağına gidecek olursa, gırtlağını kendi yazdığın metinlerden biriyle keserim."</p>
	<p class="block6">"Anlaşıldı. Onaylandı. Devam et."</p>
	<p class="block6">"Şey, Agnes Douglas bu işe bulaşıyor denebilir... ve ben kimden hizmet aldığını biliyorum. Astrologu Bayan Douglas'ı istediği zaman arayabilir ve inan bana, Bayan Douglas canı ne zaman isterse Genel Sekreter'e sözlerini iletebilir. Astrologunu arayabilirsin... gerisi sana kalmış."</p>
	<p class="block6">"Noel kartları listemde bir astrolog olduğunu hiç sanmıyorum," diye karşılık verdi Jubal, kuşkuyla. "Adamın adı ne?"</p>
	<p class="block6">"Kadın. Adı Madam Alexandra Vesant. Washington Exchange. V, E, S, A, N, T."</p>
	<p class="block6">"Anladım," dedi neşeyle Jubal. "Ve Tom, bana dünyanın en büyük iyiliğini yaptın!"</p>
	<p class="block6">"Öyle olduğunu umarım. Yakında yayın grubu için bir şeyler çıkacak mı?"</p>
	<p class="block6">"Bekle bir saniye." Jubal, Miriam'ın az önce kolunun yanına bıraktığı nota göz attı. Notta şöyle yazıyordu: "Larry, alıcı-vericinin sinyal iletmediğini söylüyor ve sebebini bilmiyormuş." Jubal konuşmaya döndü. "Daha önceki flaş haberin size ulaşmamasının sebebi çalışmayan bir alıcı-vericiymiş ve elimde bunu onarabilecek kimse yok."</p>
	<p class="block6">"Birini yollarım."</p>
	<p class="block6">"Teşekkürler. Her ikisi için de teşekkürler."</p>
	<p class="block6">Jubal telefonu kapattı, arayacağı ismi söyledi ve aranan numara meşgülse hattı bozup görüşmeyi bitirmesi talimatını verdi. Gerçekten hattın meşgul olduğunu görmek onu şaşırtmadı. Çok kısa bir süre sonra Madam Vesant'ın ağırbaşlı yüzü ekranda belirdi. Jubal ona sırıttı ve seslendi. "Hey, Rube!"</p>
	<p class="block6">Kadın şaşırmış göründü, sonra biraz daha yakından baktı. "Hey, Doktor Harshaw, seni yaşlı üçkâğıtçı! Tanrı aşkına, seni görmek güzel. Nerelerde saklanıyordun?"</p>
	<p class="block6">"Aynen öyle, Becky... saklanıyordum. Palyaçolar peşimde."</p>
	<p class="block6">Becky Vesey nedenini sormadı; bunun yerine hemen karşılık verdi: "Nasıl yardımcı olabilirim ? Paraya ihtiyacın var mı?"</p>
	<p class="block6">"Bolca param var, Becky ama yine de teşekkürler. Paranın bana bir yardımı olmaz. Başım bundan çok daha büyük bir dertte ve bana Genel Sekreter Douglas'tan başka kimsenin yardımcı olabileceğini sanmıyorum. Onunla konuşmam gerek, hem de hemen. Şimdi... hatta daha bile çabuk."</p>
	<p class="block6">Kadının yüzü ifadesizdi. "Bu oldukça zor bir iş, Doktor."</p>
	<p class="block6">"Becky, öyle olduğunu biliyorum; çünkü bir haftadır ona ulaşmaya çalışıyorum... ve ulaşamıyorum. Ama bu işe kendini bulaştırma, Becky... çünkü benim başım çok sıkı belada. Belki bana bir tavsiyede bulunabilirsin diye aradım; ona ulaşabileceğim bir telefon numarası biliyorsundur belki. Ama senin kişisel olarak bu işe bulaşmam istemiyorum. Başına bir şey gelir ve ben Profesör'le bir gün tekrar karşılaşırsam yüzüne bakamam... Huzur içinde yatsın."</p>
	<p class="block6">"Profesör ne yapmamı isterdi, biliyorum!" dedi sertçe kadın. "Bu yüzden saçmalamayı bir kenara bırakalım, Doktor. Profesör her zaman senin insanları kesip biçmeye uygun tek cerrah olduğunu söylerdi; geri kalanların hepsinin kasap olduğunu düşünürdü. Elkton'da olanları hiç unutmadı."</p>
	<p class="block6">"Yapma, Becky, bundan bahsetmeyelim. Para karşılığı yapmıştım."</p>
	<p class="block6">"Onun hayatını kurtardın."</p>
	<p class="block6">"Öyle bir şey yapmadım. Kurtulmasını sağlayan kendi sağlam bünyesi, savaşma azmi ve senin bakımındı."</p>
	<p class="block6">"Ah... Doktor, vaktimizi boşa harcıyoruz. Başın ne kadar dertte?"</p>
	<p class="block6">"İşin kitabında ne varsa üstüme salmış durumdalar... ve yakınımdaki herkes de bundan payını alacak. Hakkımda çıkarılmış bir tutuklama emri var -Federasyon imzalı- ve nerede olduğumu biliyorlar ve kaçmam mümkün değil. Her an gelebilirler... ve bunu durdurabilecek tek kişi Bay Douglas."</p>
	<p class="block6">"Serbest bırakılırsın. Bunu garanti ediyorum."</p>
	<p class="block6">"Becky... bunu yapabileceğinden eminim. Ama bu, en azından birkaç saat sürer. Korktuğum şey şu 'arka oda', Becky. Arka odada bir seans için fazlaca yaşlıyım."</p>
	<p class="block6">"Ama... Ah, ulu Tanrım! Doktor, bana ayrıntılardan bahsedemez misin? Falına bakmalıyım, böylece ne yapacağımı bilebilirim. Sen Merkür'e bağlısın, tabii ki doktor olduğuna göre öyle. Ama sorunun kaynağını bulmak için hangi eve bakacağımı bilirsem, daha faydalı olabilirim."</p>
	<p class="block6">"Kızım, buna zamanımız yok. Ama yine de teşekkür ederim." Jubal hızla düşündü. Kime güvenmeli? Ve ne zaman? "Becky, sadece bunu bilmen bile başını benim kadar derde sokar... tabii Bay Douglas'ı ikna edemezsem."</p>
	<p class="block6">"Anlat bana, Doktor... bunu sen de biliyorsun."</p>
	<p class="block6">"Pekâlâ. Demek ben 'Merkür'üm. Ama sorun 'Mars'ta."</p>
	<p class="block6">Becky ona sertçe baktı. "Nasıl?"</p>
	<p class="block6">"Haberleri gördün. Mars'tan Gelen Adam'ın And Dağları'nda bir yerde inzivada olduğu hikâyesini biliyorsun. Aslında öyle değil. Bu, taşralıları kandırmak için uydurulmuş bir yalan."</p>
	<p class="block6">Becky şaşırmış görünüyordu ama Jubal'in beklediği kadar değil. "Sen bu işin neresindesin, Doktor?"</p>
	<p class="block6">"Becky, bu zavallı gezegenin her yerinde o oğlanı ele geçirmek isteyen insanlar var. Onu kullanmak istiyorlar, onu kendilerince bir hilkat garibesi haline getirmek istiyorlar. Ama o benim müvekkilim ve mümkün olduğu sürece elim kolum bağlı oturacak değilim. Ama tek şansım Bay Douglas'la, yüz yüze görüşmek."</p>
	<p class="block6">"Mars'tan Gelen Adam senin müvekkilin mi? Onu ortaya çıkarabilir misin?"</p>
	<p class="block6">"Evet. Ama sadece Bay Douglas'a. Nasıl olduğunu bilirsin, Becky, vali iyi bir herif olabilir, çocuklara ve köpeklere nazik davranabilir. Ama emrindeki soytarıların neler karıştırdığını bilmek zorunda değil... özellikle birini içeri alıp arka odaya götürdüklerinde."</p>
	<p class="block6">Becky başıyla onayladı. "Benim de polislerle başımın derde girdiği oldu. Polisler!"</p>
	<p class="block6">"İşte bu yüzden onlar beni alıp götürmeden Bay Douglas'la pazarlık etmem gerek."</p>
	<p class="block6">"Tek istediğin onunla telefonda görüşmek mi?"</p>
	<p class="block6">"Evet. Ayarlayabilirsen. İşte, sana numaramı vereyim; burada oturup telefonun gelmesini umacağım... onlar gelip beni alıncaya kadar. Ayarlayamazsan... yine de teşekkürler, Becky, çok teşekkürler. En azından denemiş olduğunu bileceğim."</p>
	<p class="block6">"Kapatma!" dedi Becky, sertçe.</p>
	<p class="block6">"Hı?"</p>
	<p class="block6">"Ben ne yapabileceğime bir bakayım, Doktor, sen de bu arada hatta kal. Biraz şansım varsa doğrudan bu telefona bağlarlar ve zaman kazanırız. Bekle." Madam Vesant veda etmeden ekranın başından ayrıldı ve sonra Agnes Douglas'ı aradı. Sakin ve kendine güvenli bir sesle konuştu, Agnes'e bunun tam da yıldızların önceden haber verdiği gelişme olduğunu ve tam da zamanında gerçekleştiğini söyledi. İşte şimdi Agnes'in kocasına yol gösterme ve destek olma zamanı gelmişti, kadınca kurnazlığı ve bilgeliğini kullanarak kocasının akıllıca ve gecikmeden hareket etmesini sağlamalıydı. "Agnes tatlım, bu diziliş bin yılda bir ancak görülür: Mars ve Merkür, Venüs tepe noktasına ulaşırken eşit açılarla kusursuz bir şekilde duruyorlar, bu da Venüs'ü baskın kılıyor. Yani, görüyorsun ki..."</p>
	<p class="block6">"Allie, yıldızlar ne yapmamı söylüyor? Biliyorsun, işin bilimsel kısmını pek anlamıyorum."</p>
	<p class="block6">Bu pek de şaşırtıcı değildi, zaten anlattığı ilişki de gerçek değildi. Madam Vesant'ın yıldız haritası çıkaracak vakti olmamıştı ve tümüyle doğaçlıyordu. Ama bundan rahatsız değildi, "daha yüce" bir gerçekten bahsediyordu, doğru tavsiyeler veriyor ve dostlarına yardım ediyordu. İki dostuna aynı anda yardım edebiliyor olmak Becky Vesey'i iyice mutlu etmişti. "Tatlım, gerçekten anlıyorsun, bu konuda doğuştan yeteneklisin. Sen her zaman olduğu gibi Venüs'sün ve Mars şu anda fazlaca güçlü, bu kriz boyunca hem kocanı, hem de Smith denilen adamı temsil ediyor. Merkür ise Dr. Harshavv. Mars'ın fazla gücünün yarattığı dengesizliği düzeltmek için Venüs, kriz geçinceye kadar Merkür'e destek olmak zorunda. Ama bunun için çok az zamanın var; Venüs tepe noktasına ulaşıncaya kadar tam güçte olacak, yani şu andan itibaren yedi dakika sonra... ardından senin etkin azalmaya başlayacak. Çabuk harekete geçmelisin."</p>
	<p class="block6">"Beni daha önce uyarmalıydın."</p>
	<p class="block6">"Tatlım, sabahtan beri burada, telefonun başında her an harekete geçmeye hazır vaziyette bekliyorum. Yıldızlar bize </p>
	<p class="block6">kriz durumunun anahatlarını anlatır; ayrıntıları söylemezler. Ama hâlâ vaktimiz var. Dr. Harshaw diğer hatta bekliyor; tek yapılması gereken ikisini yüz yüze görüştürmek; mümkünse Venüs tepe noktasına varmadan önce."</p>
	<p class="block6">"Şey... Peki, Allie. Joseph'i aptal bir konferanstan söküp almam gerekecek ama onu getireceğim. Hattı açık tut. Bana şu Doktor Rackshaw'ın bulunduğu hattın numarasını ver ya da sen hattı buraya yönlendirebilir misin?"</p>
	<p class="block6">"Buradan hallederim. Sen sadece Bay Douglas'ı getir. Acele et, tatlım."</p>
	<p class="block6">"Edeceğim."</p>
	<p class="block6">Agnes Douglas'ın yüzü ekrandan kaybolduğunda Becky bir diğer telefona yöneldi. Mesleği sürekli telefonla görüşmeyi gerektiriyordu, en büyük harcaması da buydu. Neşeyle bir şarkı mırıldanarak brokerını aradı. </p>
	<p class="block7"> </p>
	<p class="block8">ON YEDİ</p>
	<p class="block6">Madam Vesant ekrandan kaybolur kaybolmaz Jubal Harshaw arkasına yaslandı. "Sıradaki," dedi. "Tamam, patron," dedi Miriam.</p>
	<p class="block6">"Bu seferki 'Gerçek Deneyimler' grubu için. Kapak sayfasında anlatıcının seksi kontralto bir sesi olmasını istediğimi belirt..."</p>
	<p class="block6">"Belki de ben denemeliyim."</p>
	<p class="block6">"O kadar da seksi değil. Kes sesini. Yazar adı olarak kulanmak için Nüfus Müdürlüğü'nden aldığımız soyadı listesini karıştır, birini seç ve başına masum, anaç bir isim bul. Sonu 'a' ile biten bir kız adı..."</p>
	<p class="block6">"Hah! Ve hiçbirimizin adı da 'a' ile bitmiyor. Seni kıçı kırık herif!"</p>
	<p class="block6">"Sen de şu küçük göğüslülerdensin, değil mi? 'Angela'. Adı 'Angela'. Başlık: 'Bir Marslıyla Evliydim'. Giriş: Hayatım boyunca astronot olmak istedim. Çilli ve aklı bir karış havada küçük bir çocukken, ben de erkek kardeşlerimin yaptığı gibi karton kolilerin tepelerini fethederdim... ve annem, Space Cadet miğferimle yatağa girmeme izin vermediğinde ağlardım. Paragraf. O tasasız çocukluk günlerimde erkeksi tutkumun beni nasıl garip, trajikomik bir kadere sürükleyeceğini tahmin bile..."</p>
	<p class="block6">"Patron!"</p>
	<p class="block6">"Evet, Dorcas?"</p>
	<p class="block6">"İki parti daha geliyor."</p>
	<p class="block6">Jubal telefon sandalyesinden kalktı. "Devamı için bekle. Miriam, telefonun başına geç." Pencereye gitti, Dorcas'ın fark ettiği iki hava arabasını gördü, onların tim arabaları olabileceğine ve kendi mülküne iniş yapmak üzere olabileceklerine hükmetti. "Larry, bu odanın kapısını kilitle. Anne, cüppeni giy. Onları izle ama pencereden uzak dur; evin boş olduğunu düşünmelerini istiyorum. Jill, Mike'ın yakınında kal ve ani hareketlerde bulunmasına engel ol. Mike, Jill ne diyorsa onu yap."</p>
	<p class="block6">"Evet, Jubal. Yapacağım."</p>
	<p class="block6">"Jill, mecbur kalmadığın sürece onu serbest bırakma. Yani birimizin vurulmasını önlemen falan gerekmedikçe demek istiyorum. Kapıları kırmaya kalkarlarsa, bırak girsinler... zaten böyle yapmalarını umuyorum. Jill, iş o noktaya gelirse, sadece silahları alıp adamlara dokunmamasını tercih ederim."</p>
	<p class="block6">"Evet, Jubal."</p>
	<p class="block6">"Onun anladığından emin ol. Bu rasgele polis katliamı son bulmak zorunda."</p>
	<p class="block6">"Telefon, Patron!"</p>
	<p class="block6">"Geldim." Jubal aceleyle telefonun başına geçti. "Kimse alıcının görüş alanına girmesin. Dorcas, sen biraz kestirebilirsin. Miriam, ilerisi için bir başka başlık, not al: 'Bir İnsanla Evliydim.'" Miriam'ın boşalttığı sandalyeye oturdu ve telefonu açtı. "Evet?"</p>
	<p class="block6">Karşısında ifadesiz yüzlü, yakışıklı bir adam duruyordu. "Doktor Harshaw?"</p>
	<p class="block6">"Evet."</p>
	<p class="block6">"Lütfen bekleyin. Genel Sekreter sizinle görüşecek." Sesinin tonu, bir saygı gösterisinde bulunduğunu belirtiyordu.</p>
	<p class="block6">"Tamam."</p>
	<p class="block6">Ekran titreşti, sonra netleşip Ekselansları, Dünya Özgür Uluslar Federasyonu Genel Sekreteri Joseph Edgerton Douglas'ın saçı başı dağınık görüntüsüne dönüştü. "Dr. Harshaw? Anladığım kadarıyla benimle görüşmeniz gerekiyormuş. Başlayın. "</p>
	<p class="block6">"Hayır, efendim."</p>
	<p class="block6">"Eh? Ama anladığım kadarıyla..."</p>
	<p class="block6">"Daha doğru şekilde dile getirmeme izin verin, Sayın Sekreter. Sizin benimle görüşmeniz gerek."</p>
	<p class="block6">Douglas şaşırmış göründü, sonra sırıttı. "Kendinizden oldukça eminsiniz, değil mi? Pekâlâ, Doktor, bunu kanıtlamak için size on saniye veriyorum. Yapacak başka işlerim var."</p>
	<p class="block6">"Nasıl isterseniz, efendim. Ben, Mars'tan Gelen Adam'ın avukatıyım."</p>
	<p class="block6">Douglas bir anda toparlandı. "Ne dedin, tekrar et bakayım."</p>
	<p class="block6">"Ben, Mars'tan Gelen Adam olarak da bilinen Valentine Michael Smith'in avukatıyım. Tam yetkili avukatı. Aslında, beni bilfiil Mars elçisi olarak düşünmeniz işleri kolaylaştırabilir... Larkin Kararları'na göre diyelim."</p>
	<p class="block6">Douglas ona dik dik baktı. "Be adam, sen aklını kaçırmış olmalısın!"</p>
	<p class="block6">"Ben de son zamanlarda böyle düşünmüyor değilim. Her neyse, Mars'tan Gelen Adam adına hareket ediyorum. Ve sizinle pazarlık etmeye hazır."</p>
	<p class="block6">"Mars'tan Gelen Adam şu anda Ekvador'da."</p>
	<p class="block6">"Lütfen, Sayın Sekreter. Bu özel bir konuşma. İkimizin de bildiği gibi, kendisi Ekvador'da değil. Smith -gerçek Valentine Michael Smith, haberlerde görünen değil- kapatıldığı yer olan Bethesda Tıp Merkezi'nden Hemşire Gillian Boardman'la birlikte kaçtı - belirtmeliyim ki zaten kilit altında tutulması yasadışıydı. Şu anda özgür ve öyle kalmaya da devam edecek. O kalabalık yardımcı personel ordunuzdan biri size farklı bir şey söylediyse, yalan söylemiş demektir... ben de bu yüzden doğrudan sizinle temasa geçtim. İşleri yoluna koyabilesiniz diye."</p>
	<p class="block6">Douglas çok düşünceli görünüyordu. Birisinin, ekranın görüş alanı dışından onunla konuştuğu anlaşılıyordu ama ses telefona ulaşmıyordu. "Söyledikleriniz doğru olsa bile, Doktor, genç Smith adına konuşacak konumda değilsiniz. O, devletin sorumluluğunda," dedi sonunda.</p>
	<p class="block6">Jubal başım iki yana salladı. "Bu mümkün değil. Larkin Kararları."</p>
	<p class="block6">"Bakın, ben de bir avukatım ve sizi temin ederim ki..."</p>
	<p class="block6">"Bir avukat olarak kendi düşüncelerime uymalı ve müvekkilimi korumalıyım."</p>
	<p class="block6">"Siz bir avukat mısınız? Ben sadece danışman değil de avukatı konumunda olduğunuzu iddia ettiğinizi sanmıştım."</p>
	<p class="block6">"Her ikisi de. Benim saygı duyulan ve Yüksek Mahkeme önünde davalara çıkmış bir avukat olduğumu göreceksiniz. Bugünlerde ofisimin tabelasını asmıyor olabilirim ama öyleyim." Jubal aşağıdan gelen boğuk bir gümbürtü duydu ve yana doğru baktı.</p>
	<p class="block6">"Ön kapı sanırım, Patron. Gidip bir bakayım mı?" diye fısıldadı Larry.</p>
	<p class="block6">Jubal başını olumsuz anlamda iki yana salladı ve ekrana döndü. "Sayın Sekreter, biz önemsiz şeylerle uğraşırken zaman tükeniyor. Şu anda adamlarınız -S.S. holiganları- evime zorla girmekteler. Kendi evimde kuşatma altında olmak oldukça tatsız bir durum. Şimdi, ilk ve son kez, şu tatsızlığa bir son verebilir misiniz? Böylece huzurlu ve adil bir ortamda pazarlık edebiliriz. Ya da isterseniz bu davayı, beraberinde getireceği tüm kötü kokular ve skandallarla birlikte Yüksek Mahkeme'ye de taşıyabiliriz?"</p>
	<p class="block6">Sekreter, yine ekranın dışındaki biriyle konuştu. .Tekrar ekrana döndü, yüzü sıkıntılıydı. "Doktor, S.S.'in sizi tutuklamaya çalışıyor olması benim bilgim dahilinde değil. Bunun için hiçbir..."</p>
	<p class="block6">"Dikkatle dinlerseniz, merdivenlerimden yukarı çıkan ayak seslerini duyabilirsiniz, efendim! Mike! Anne! Buraya gelin." Jubal sandalyesini geri iterek kameranın üç kişiyi görüntüleyebilmesini sağladı. "Sayın Genel Sekreter Douglas, Mars'tan Gelen Adam!" Tabii ki Anne'i tanıştırmadı ama kadının güvenilirliğini belirten beyaz cüppesi açıkça görülüyordu.</p>
	<p class="block6">Douglas, Smith'e dik dik baktı; Smith ona bakarken huzursuz olmuş görünüyordu. "Jubal..."</p>
	<p class="block6">"Bir dakika, Mike. Şey, Sayın Sekreter. Adamlarınız evime zorla girdi... şu anda çalışma odanım kapısını yumrukladıklarını duyabiliyorum." Jubal kafasını çevirdi. "Larry, kapıyı aç. Bırak gelsinler." Bir eliyle Mike'a dokundu. "Heyecanlanma, evlat ve ben sana söylemedikçe hiçbir şey yapma."</p>
	<p class="block6">"Evet, Jubal. Şu adam. Onu tanıyorum."</p>
	<p class="block6">"O da seni tanıyor." Jubal omzunun üzerinden artık açık olan kapıya doğru seslendi. "İçeri gelin, Çavuş. Tam buraya." S.S. çavuşu kapı girişinde, elinde silahıyla duruyordu ve içeri girmedi. Bunun yerine dışarıya seslendi. "Binbaşı! Buradalar!"</p>
	<p class="block6">"Başlarındaki yetkili subayla görüşmeme izin verin, Doktor," dedi Douglas. Sonra tekrar ekranın dışındaki birileriyle konuştu.</p>
	<p class="block6">Jubal, çavuşun çağırdığı binbaşının silahının hâlâ kılıfında durduğunu gördüğüne memnun oldu; çavuş görüş alanına girdiğinden beri Jubal elinin altındaki Mike'ın omzunun titrediğini hissedebiliyordu ve her ne kadar Jubal bu askerlere karşı bir sevgi beslemiyorduysa da Smith'in güçlerini göstermesini... ve açıklanamaz sorulara yol açmasını istemiyordu.</p>
	<p class="block6">Binbaşı gözlerini odada gezdirdi. "Sen Jubal Harshaw mısın?"</p>
	<p class="block6">"Evet. Böyle gel. Patronunuz sizi istiyor."</p>
	<p class="block6">"Bu saçmalıkları bir kenara bırak. Benimle geliyorsun. Ayrıca aradığım..."</p>
	<p class="block6">"Buraya gel! Genel Sekreter'in kendisi seninle konuşmak istiyor... şu anda telefonda."</p>
	<p class="block6">S.S. Binbaşısı şaşırmış göründü, sonra çalışma odasına girdi, Jubal'in masasının çevresinden dolaştı ve ekranın görüş alanına girdi - ekrana baktı, aniden hazır ola geçti ve selam verdi. Douglas başıyla karşılık verdi. "İsmin, rütben ve görevin."</p>
	<p class="block6">"Efendim, Binbaşı C. D. Bloch, S.S. Birimi Cheerio, Maryland kışlası."</p>
	<p class="block6">"Şimdi bana şu anda bulunduğun yerde ne yaptığını ve nedenini söyle."</p>
	<p class="block6">"Efendim, bu biraz karmaşık. Ben..."</p>
	<p class="block6">"Öyleyse aydınlat beni. Konuş, Binbaşı."</p>
	<p class="block6">"Evet, efendim. Buraya tutuklama emri sebebiyle geldim. Görüyorsunuz..."</p>
	<p class="block6">"Hayır, görmüyorum."</p>
	<p class="block6">"Efendim, yaklaşık yarım saat önce bir hava timi buraya birden fazla tutuklama yapmak üzere gönderildi. Gereken zamanda rapor vermediler ve onlara telsizle ulaşamayınca, elimdeki bu takviye timiyle onları bulmak ve gerekirse destek olmak amacıyla yollandım."</p>
	<p class="block6">"Kimin emriyle?"</p>
	<p class="block6">"Ih, Kumandanın, efendim."</p>
	<p class="block6">"Ve onları bulamadınız?"</p>
	<p class="block6">"Hayır, efendim. En ufak bir iz yok."</p>
	<p class="block6">Douglas, Harshaw'a baktı. "Sayın Müşavir, daha önce yollanan başka bir ekip gördünüz mü?"</p>
	<p class="block6">"Hizmetkârlarınızın gittiği yerlerin çetelesini tutmak benim görevim değil, Sayın Sekreter. Belki yanlış adrese gittiler. Ya da basitçe kayboldular."</p>
	<p class="block6">"Bu, benim sorumun cevabı değil."</p>
	<p class="block6">"Haklısınız, efendim. Ben şu anda sorguda değilim. Yasal bir soruşturma olmadıkça, sorgulanmayacağım da. Müvekkilim adına hareket ediyorum; bu üniformalı, ıh, kişilerin bakıcısı değilim. Ama bence, gördüğüm kadarıyla, bir banyo küvetinde bir domuzu bile bulamayacaklarını söyleyebilirim."</p>
	<p class="block6">"Hımm... olabilir. Binbaşı, adamlarını topla ve geri dön. Bu emri diğer kanallardan da onaylayacağım."</p>
	<p class="block6">"Emredersiniz, efendim!" Binbaşı selam verdi.</p>
	<p class="block6">"Bir dakika!" dedi Harshaw, sertçe. "Bu adamlar evime zorla girdiler. Arama izinlerini görmek istiyorum."</p>
	<p class="block6">"Ah, Binbaşı, arama iznini göster."</p>
	<p class="block6">Binbaşı Bloch'un yüzü kiremit kırmızısına döndü. "Efendim, izinler benden önce gelen subaydaydı. Yüzbaşı Heinrich. Kayıp olan."</p>
	<p class="block6">Douglas ona dik dik baktı. "Genç adam... orada durmuş bana bir yurttaşın evine zorla, elinde arama izni olmadan mı girdiğini söylüyorsun?"</p>
	<p class="block6">"Ama... Efendim, anlamıyorsunuz! Bir tutuklama emri vardı... birden fazla emir vardı. Onları gördüm. Ama tabii ki ' Yüzbaşı Heinrich giderken onları yanına aldı, Efendim."</p>
	<p class="block6">Douglas ona baktı. "Geri dön. Gittiğinde kendini tutukla. Seninle sonra ilgileneceğim."</p>
	<p class="block6">"Emredersiniz, efendim."</p>
	<p class="block6">"Bekleyin," dedi Harshaw. "Bu koşullarda onun gitmesine izin veremem. Bir vatandaş tutuklaması yapma hakkımı kullanmak istiyorum. Onu götürüp kasaba yönetimine teslim edeceğim ve buradaki nezarethaneye kapatılmasını sağlayacağım. 'Haneye silahlı ve zorla tecavüz."'</p>
	<p class="block6">Douglas düşünceli bir şekilde gözlerini kırpıştırdı. "Bu gerçekten gerekli mi, Efendim?"</p>
	<p class="block6">"Bence öyle. Bu herifleri istediğinizde bulmak çok zor oluyor; bu yüzden bu adamın yerel yargı alanı dışına çıkmasını istemiyorum. Ayrıca, ciddi suçlamalar bir yana, daha mülküme verilen hasarı tespit etme şansım bile olmadı."</p>
	<p class="block6">"Tüm hasarın karşılanacağından emin olabilirsiniz, Efendim."</p>
	<p class="block6">"Teşekkür ederim, Efendim. Ama bir başka üniformalı soytarının yirmi dakika sonra, bu kez elinde arama izniyle gelmesini ne engelleyecek? Üstelik gelenin kapıyı kırması bile gerekmeyecek! Kalem tecavüze uğramış, tüm istilacılara açık duruyor. Sayın Sekreter, bu serserinin size ulaşamadan beni alıp götürmesini sadece dayanıklı kapımın kazandırdığı birkaç değerli saniye engelledi... ve duydunuz, ortalıkta bunun gibi bir tane daha var ve onun söylediğine göre, elinde tutuklama emirleriyle geziyor."</p>
	<p class="block6">"Doktor, sizi temin ederim böyle bir emirden haberim yok."</p>
	<p class="block6">"Emirler, efendim. 'Birçok tutuklama için emir' dedi. Belki de 'lettres de cachet' daha doğru bir terim olur."</p>
	<p class="block6">"Bu çok ciddi bir suçlama."</p>
	<p class="block6">"Bu çok ciddi bir konu. Bana neler yapıldığını gördünüz."</p>
	<p class="block6">"Doktor, bu emirler hakkında, gerçekten böyle bir emir varsa, hiçbir bilgim yok. Ama size konuyla hemen ilgileneceğim, neden çıkarıldıklarını bulacağım ve durumun gerektirdiği şekilde davranacağım konusunda garanti veririm. Daha ne diyebilirim?"</p>
	<p class="block6">"Çok daha fazlasını söyleyebilirsiniz, Efendim. Bu emirlerin tam olarak neden çıkarıldığım size söyleyeyim. Hizmetinizdekilerden biri, fazlaca hevesli davranmış ve kolay etki altına alınır bir yargıçtan bu emirleri çıkarmasını istemiştir... beni ve davetlilerimi ele geçirmek ve sizden habersiz sorgulamak için. Herkesten habersiz, efendim! Sizinle tüm konuları tartışacağız... ama penceresiz bir arka odada..." Jubal başparmağıyla S.S. binbaşısını işaret etti "...bu yaratık gibi birisi tarafından sorgulanmayacağız! Efendim, sizin elinizden gelecek adaleti dört gözle beklerim... ama bu emirler hemen iptal edilmezse, bana kişisel olarak hiçbir şekilde Mars'tan Gelen Adam'a, Hemşire Boardman'a ve bana dokunulmayacağı, hareket özgürlüğümüzün kısıtlanmayacağına dair kişisel olarak garanti vermezseniz, o zaman..." Jubal durdu ve çaresizce omuz silkti, "...ben kendime başka bir kurtarıcı bulmak zorunda kalırım. Bildiğiniz gibi, hükümetin dışında da Mars'tan Gelen Adam'ın durumuyla ilgilenen kişiler ve güçler mevcut."</p>
	<p class="block6">"Beni tehdit ediyorsunuz."</p>
	<p class="block6">"Hayır, Efendim. Size yalvarıyorum. Öncelikle size geldim. Pazarlık etmek istiyoruz. Ama sürekli kovalanırken bunu yapmamız pek kolay olmaz. Yalvarırım, Efendim... köpeklerinizi geri çekin."</p>
	<p class="block6">Douglas aşağı doğru baktı, sonra tekrar kafasını kaldırdı. "Bu emirler, gerçekten varsalar, uygulanmayacaklar. Kaynağını bulur bulmaz emirleri iptal edeceğim."</p>
	<p class="block6">"Teşekkür ederim, Efendim."</p>
	<p class="block6">Douglas, Binbaşı Bloch'a baktı. "Hâlâ onu yerel nezarethaneye tıkmayı düşünüyor musunuz?"</p>
	<p class="block6">Jubal küçümser bir bakışla baktı. "Onu mu? Ah, onu bırakacağım, alt tarafı üniformalı bir aptal. Hasarı da unutabiliriz. Sizinle konuşacak daha ciddi konularımız var."</p>
	<p class="block6">"Gidebilirsin, Binbaşı." S.S. subayı selam verdi ve hızla "oradan ayrıldı. Douglas devam etti: "Sayın Başkan, bence bu görüşmeyi yüz yüze sürdürmeliyiz. Ortaya attığınız konular telefonda halledilebilecek şeyler değil."</p>
	<p class="block6">"Size katılıyorum."</p>
	<p class="block6">"Siz ve ıh, müvekkiliniz Saray'da misafirim olacaksınız. Sizi alması için yatımı göndereceğim. Bir saat içinde hazır olabilir misiniz?"</p>
	<p class="block6">Harshaw başını iki yana salladı. "Teşekkür ederim, Sayın Sekreter. Ama buna gerek yok. Burada kalacağız... ve buluşma zamanı gelince de köpekli bir kızak falan bulurum. Yatınızı göndermenize gerek yok."</p>
	<p class="block6">Bay Douglas kaşlarını çattı. "Yapmayın, Doktor! Sizin de belirttiğiniz gibi, bu görüşmeler kısmen diplomatik sayılır. Uygun protokolü önererek ben de bunu kabul etmiş oldum. Bu yüzden izin verin, size resmi misafirperverliğimizi göstereyim."</p>
	<p class="block6">"Şey, Efendim, belirtmeliyim ki müvekkilim resmi misafirperverliği fazlasıyla gördü zaten... bir süredir etkilerinden kurtulmaya çalışıyor."</p>
	<p class="block6">Douglas'ın yüzü bir anda dondu. "Bayım, ima ettiğiniz şey..."</p>
	<p class="block6">"Hiçbir şey ima etmiyorum. Sadece Smith'in son zamanlarda çok şey yaşadığını ve üst düzey törenlere alışkın olmadığını söylüyorum. Burada, kendini evinde gibi hissettiği yerde daha rahat uyuyacaktır. Ben de öyle. Ben zayıf, yaşlı bir adamım, Efendim ve kendi yatağımı tercih ederim. Ya da konuşmamızın bir sonuca varmaması ve müvekkilimle benim başka kaynaklara yönelmemiz durumunda... sizin misafiriniz olmanın beni utandıracağını belirtmem gerek."</p>
	<p class="block6">Genel Sekreter çok soğuk görünüyordu. "Yine tehditler. Bana güvendiğinizi sanıyordum, Efendim? Ayrıca 'pazarlık etmeye hazır' olduğunuzu söylediğinizden de eminim."</p>
	<p class="block6">"Size güveniyorum, Efendim," (en fazla ben bir sinir krizi geçirene kadar, tabii ki!) "Ve gerçekten de pazarlık etmeye hazırız. Ama ben 'pazarlık' kelimesini gerçek anlamıyla kullanıyorum, son zamanlarda moda olan 'pasifize etme' anlamında değil. Ancak, makul olma niyetindeyiz. Ama görüşmelere hemen başlamamız mümkün değil, bir koşulun daha yerine gelmesi gerekiyor ve bunun için beklemeliyiz. Ne kadar bekleriz, bilmiyorum."</p>
	<p class="block6">"Ne demek istiyorsunuz?"</p>
	<p class="block6">"Hükümetin bu görüşmelerde seçtiğiniz delegasyon tarafından temsil edilmesini bekliyoruz ve aynı ayrıcalığa biz de sahibiz."</p>
	<p class="block6">"Tabii ki. Ama fazla kalabalık olmayalım. Ben bu işi kendim, bir-iki asistanımla birlikte yürüteceğim. Devlet Başsavcısı, sanırım... ve uzay hukuku uzmanlarımız. Ama iş yapabilmemiz için sizin de ufak bir grup olmanız gerekiyor... ne kadar ufak olursa o kadar iyi."</p>
	<p class="block6">"Kesinlikle. Grubumuz küçük olacak. Smith'in kendisi -ben- bir Adil Tanık getireceğim..."</p>
	<p class="block6">"Ah, yapmayın canım!"</p>
	<p class="block6">"Bir Tanık işleri yavaşlatmaz. Sizin de bir tane bulundurmanızı öneririm. Yanımızda bir ya da iki kişi daha olur sanırım ama çok önemli birisi eksik. Müvekkilimin görüşmede Ben Caxton adlı birinin de bulunması konusunda kesin talimatı var... ama o adamı bulamıyorum."</p>
	<p class="block6">Jubal, bu noktaya gelebilmek için saatlerce karmaşık manevralar yapmıştı, şimdi yüzünde en sıkı poker ifadesiyle durmuş, ne olacağını bekliyordu. Douglas ona dik dik baktı. '"Ben Caxton mu?' Şu ucuz Winchell taklidini kastediyor olamazsınız?"</p>
	<p class="block6">"Bahsettiğim Ben Caxton bir gazeteci. Sendikaya bağlı bir köşesi var."</p>
	<p class="block6">"Kesinlikle söz konusu bile olamaz!"</p>
	<p class="block6">Harshaw başını iki yana salladı. "Öyleyse hepsi bu kadar, Sayın Sekreter. Talimatlarım son derece kesin ve esnek olma şansım yok. Zamanınızı harcadığım için özür dilerim. İzninizi isteyeceğim." Telefonu kapatacakmış gibi ileri uzandı.</p>
	<p class="block6">"Bekle."</p>
	<p class="block6">"Efendim?"</p>
	<p class="block6">"Sakın hattı kesme; seninle konuşmam daha bitmedi!"</p>
	<p class="block6">"Sayın Genel Sekreter'e en derin özürlerimi sunarım. Tabii ki müsaadenizi bekleyeceğiz."</p>
	<p class="block6">"Evet, evet, resmiyeti boş ver. Doktor, bu Başkentte çıkan ve adına haber denen çöpleri okuyor musun?"</p>
	<p class="block6">"Tanrı aşkına, hayır!"</p>
	<p class="block6">"Keşke ben de okumak zorunda olmasaydım. Bu görüşmelerde bir gazetecinin bulunmasını talep etmek bile akıl dışı. Onları her şey halledildikten sonra içeri alırız. Ama her hangi biri görüşmelerde bulunacak olsa bile, o Caxton olmayacak. Adam kesinlikle zehirli... en rezilinden bir röntgenci."</p>
	<p class="block6">"Sayın Sekreter, görüşmelerin halka açık olmasına bir itirazımız yok. Aksine böyle olması için ısrar etmek durumundayım."</p>
	<p class="block6">"Saçmalık!"</p>
	<p class="block6">"Belki de. Ama ben, müvekkilime en iyisi olduğunu düşündüğüm şekilde hizmet ediyorum. Mars'tan Gelen Adam ve onun evi olan gezegen hakkında bir karara varabilirsek, bunun nasıl yapıldığını ve varılan kararın ne olduğunu bu gezegendeki herkesin bilme şansı olsun istiyorum. Öte yandan, eğer anlaşamazsak, insanlar görüşmelerin nerede ve nasıl kesildiğini bilmeli. Yıldızlı salon oturumları olmayacak. Sayın Sekreter."</p>
	<p class="block6">"Lanet olsun be adam, yıldızlı salondan falan bahsetmiyorum, sen de bunu biliyorsun! Sadece kolumuzdan dürtüp duran kimsenin olmadığı sessiz, düzgün bir görüşme istiyorum!"</p>
	<p class="block6">"Öyleyse bırakın basın kameralar ve mikrofonlar aracılığıyla gelsin, efendim... kendileri dışarıda kalsınlar. Aklıma gelmişken, müvekkilim ve ben, günün ilerleyen saatlerinde yayın gruplarından birinde bir röportaj yapacağız; sanırım bu görüşmelerin halka açık olmasını talep ettiğimizi duyurmalıyım."</p>
	<p class="block6">"Ne? Şu anda röportaj falan vermemelisiniz... bu, konuşmamıza tümüyle aykırı."</p>
	<p class="block6">"Öyle olduğunu görebiliyorum. Tabii ki bu özel görüşmeden bahsetmeyeceğiz... ama bir vatandaşın basınla konuşmak için sizden izin alması gerektiğini mi söylemek istiyorsunuz?"</p>
	<p class="block6">"Hayır, tabii ki hayır ama..."</p>
	<p class="block6">"Korkarım her halükârda çok geç zaten. Her şey ayarlandı ve bunu önlemenizin tek yolu şu haydutlarınızdan birkaç araba dolusu yollamak... tutuklama emirleri olsun olmasın. Ama korkarım o halde bile çok geç kalmış olacaklar. Bundan bahsetmiş olmamın tek sebebi, sizin -bu röportajdan önce- bir basın bülteni yayınlayıp kamuoyuna Mars'tan Gelen Adam'ın And Dağları'ndaki inzivasından döndüğü... ve şu anda Pocono Dağları'nda tatil yapmakta olduğunu bildirmek isteyebileceğiniz. Böylece hükümetin hazırlıksız yakalanmış olması gibi bir izlenimi önlemiş olursunuz. Beni anlıyor musunuz?"</p>
	<p class="block6">"Sizi anlıyorum... hem de oldukça iyi." Genel Sekreter bir süre Jubal'e sessizce baktı. "Lütfen, bekleyin," dedi sonunda. Ekrandan tümüyle çıktı.</p>
	<p class="block6">Harshaw eliyle Larry'ye gelmesini işaret etti ve diğer eliyle telefonun ses alıcısını örttü. "Bak, evlat," diye fısıldadı, "o verici çalışmadığı sürece elimde bir şey olmadan blöf yapıyorum demektir. Önerdiğim basın bültenini mi yayınlatacak... yoksa beni telefonda meşgul ederken köpeklerini tekrar mı salacak, bilmiyorum. İki durumda da bunu bilme şansım yok. Acilen buradan ayrıl, telefonla Tom Mackenzie'ye ulaş ve ona buradaki sistemi bir an önce çalışır hale getirmezse, Troya'nın düşüşünden bu yana gelmiş geçmiş en büyük hikâyeyi kaçıracağım söyle. Sonra eve dön ama dikkatli ol...her taraftan polisler fışkırıyor olabilir."</p>
	<p class="block6">"Anladım. Ama Mackenzie'yi nasıl arayacağım?"</p>
	<p class="block6">"Ih..." Douglas tam ekranın karşısına geçmek üzereydi. "Miriam'la konuş. Kaybol."</p>
	<p class="block6">"Dr. Harshaw, tavsiyenize uydum. Tam da söylediğiniz gibi bir basın bülteni... ve birkaç inandırıcı ayrıntı." Douglas, kamuoyuna sunduğu imajdaki gibi sıcak bir şekilde gülümsedi. "Ve boşa kürek çekmenin de anlamı yok. Böyle bir görüşmeyi kamuoyunun önünde yapmak aptalca olsa da siz bunda ısrar ettiğiniz sürece engellemenin hiçbir yolu olmadığını görebiliyorum. Bu yüzden basın bültenine hükümetimin, Mars'tan Gelen Adamla -yol yorgunluğunu atar atmaz- gezegenler arası ilişkilerle ilgili bir görüşme ayarladığı ve bunun kamuoyu önünde... oldukça açık bir şekilde yapılacağı notunu ekledim." Gülümsemesi birden soğuklaştı ve o tanıdık Joe Douglas gibi görünmeyi bıraktı.</p>
	<p class="block6">Harshaw içtenlikle sırıttı, adamı gerçekten takdir etmişti... yaşlı hırsız olayla başa çıkmayı başarmış ve yönetimin yenilgisini zafere çevirmişti. "Mükemmel, Sayın Sekreter! Böyle konuların hükümet tarafından resmen duyurulması çok daha iyi. Sizi her adımda destekleyeceğiz!"</p>
	<p class="block6">"Teşekkürler. Şimdi, şu Caxton denen adama gelelim... toplantının basına açık olması onu kapsamıyor. Evinde oturup görüşmeleri stereovizyondan izleyebilir ve bunun üzerine istediği yalanı uydurabilir, ki öyle yapacağından kuşkum yok. Ama görüşmelerde bulunamaz. Üzgünüm. Hayır."</p>
	<p class="block6">"Öyleyse Sayın Sekreter, basına ne söylemiş olursanız olun, görüşme falan olmayacak."</p>
	<p class="block6">"Beni anladığınızı sanmıyorum, Sayın Müşavir. Bu adamdan tiksiniyorum. Kişisel ayrıcalık."</p>
	<p class="block6">"Haklısınız, efendim. Bu bir kişisel ayrıcalık sorunu."</p>
	<p class="block6">"Öyleyse bu konuyu kapatalım."</p>
	<p class="block6">"Beni yanlış anladınız. Gerçekten de kişisel ayrıcalık. Ama sizin değil. Smith'in ayrıcalığı."</p>
	<p class="block6">"Hı?"</p>
	<p class="block6">"Siz, görüşmelerde yanınızda bulunacak danışmanları seçme ayrıcalığına sahipsiniz... ve isterseniz gidip Şeytan'ın ta kendisini getirin, şikâyet etmeyiz. Smith de kendi danışmanlarını seçme ve yanında bulundurma ayrıcalığına sahip. Caxton orada olmayacaksa, biz de olmayacağız. Aslına bakarsanız, bizi caddenin karşısında, başka bir konferansta bulabileceksiniz. Sizi hoş karşılamayacakları bir yerde. Hintçe'yi mükemmel konuşsanız bile. Şimdi beni anladınız mı?"</p>
	<p class="block6">Uzun bir sessizlik oldu, bu sürede Harshaw, klinik bir tavırla Douglas yaşında bir adamın bu kadar büyük bir öfkeye kapılmasının iyi olmadığını düşündü. Douglas ekrandan ayrılmadı ama dışarıdaki birileriyle sessizce görüştü. Sonunda konuştu... Mars'tan Gelen Adam'la. Mike, tüm bu süre boyunca ekranın başında, en az Tanık kadar sessiz ve sabırlı durmuştu. "Smith, neden bu aptalca koşulda ısrar ediyorsun?" diye ona sordu Douglas.</p>
	<p class="block6">Harshaw bir elini Mike'ın omzuna koydu. "Cevap verme Mike!" dedi hemen, ardından sekretere döndü. "Cık cık, Sayın Sekreter! İlkelere saygı, lütfen! Müvekkilimin bana verdiği talimatları sorgulayamazsınız. Ayrıca, ilkelerin, müvekkilimin İngilizce'yi yeni öğrenmiş oluşu ve size karşı kendini savunmasının mümkün olmadığı noktasında da şiddetle çiğnendiğini eklemek isterim. Öncelikle gidip Marsça'yı öğrenme zahmetine katlanırsanız, soruyu tekrar sormanıza izin verebilirim... onun dilinde. Belki de vermem. Ama bugün bunu soramayacağınız kesin."</p>
	<p class="block6">Douglas iç çekti. "Pekâlâ. Sizin de hangi ilkeleri çiğneyip hangilerini umursamadığınızı tartışmak yerinde olurdu ama buna zamanım yok; yönetmem gereken bir hükümet var. Teslim oluyorum. Ama şu Caxton'la el sıkışmamı beklemeyin!"</p>
	<p class="block6">"Nasıl isterseniz, efendim. Şimdi, başladığımız noktaya dönelim. Elimiz kolumuz bağlı. Caxton'u bulmam mümkün olmadı. Bürosu, şehir dışında olduğunu söylüyor."</p>
	<p class="block6">Douglas bir kahkaha attı. "Bu benim sorunum değil. Bu -benim kişisel hakaret saydığım- ayrıcalıkta siz ısrar ettiniz. Kimi isterseniz getirin. Ama onları siz toparlayın."</p>
	<p class="block6">"Makul, efendim, çok makul. Ama Mars'tan Gelen Adam'a bir iyilik yapmak istemez misiniz?"</p>
	<p class="block6">"Eh? Neymiş bu?"</p>
	<p class="block6">"Caxton bulunana kadar görüşmeler başlamayacak; bu kesin ve tartışmaya açık değil. Ama onu bulamıyorum... ve müvekkilim huzursuz olmaya başladı. Ben sadece bir vatandaşım... oysa sizin kaynaklarınız var."</p>
	<p class="block6">"Ne demek istiyorsunuz?"</p>
	<p class="block6">"Birkaç dakika önce S.S. ekipleri hakkında hakarete varan sözler söyledim... bunu ön kapısı az önce kırılmış bir adamın kızgınlığına verin. Ama gerçekte onların oldukça etkili olabildiklerini biliyorum... üstelik yerel, eyalete bağlı, ulusal ya da Federasyon departman ve büroları olsun her yerdeki polis kuvvetlerinin işbirliğine de sahipler. Sayın Sekreter, S.S. Kumandanını arayıp birinin mümkün olan en kısa sürede ve insanca bulunmasını istediğinizi söyleseniz... şey, eminim benim bir yüzyılda başaramayacağım işi bir saatte halledebilirsiniz."</p>
	<p class="block6">"Her yerdeki polis güçlerini ne halt etmeye bir skandal üreticisi muhabiri bulmaları için görevlendireyim ki?"</p>
	<p class="block6">"Mars için, sevgili efendim. Sizden bunu Mars'tan Gelen Adam'a bir iyilik olması için istedim."</p>
	<p class="block6">"Şey... çok akıl dışı bir istek ama kabul ediyorum." Douglas doğruca Mike'a baktı. "Sadece Smith istediği için. Ama görüşmeler başladığında sizden de benzeri bir işbirliği beklerim."</p>
	<p class="block6">"Bunun durumu son derece kolaylaştırdığı konusunda sizi temin ederim."</p>
	<p class="block6">"Hiçbir şey için söz veremem. Adamın kayıp olduğunu söylediniz. Öyleyse, bir kamyonun önüne çıkmış olabilir; ölmüş olabilir; onun için yas tutmayacağımı da belirteyim."</p>
	<p class="block6">Harshaw çok ciddi görünüyordu. "Hepimizin iyiliği için, öyle bir şey olmamasını umalım." .</p>
	<p class="block6">"Ne demek istiyorsunuz?"</p>
	<p class="block6">"Bu üzücü olasılığı müvekkilime anlatmaya çalıştım ama rüzgâra karşı bağırmaktan farkı yok. Kesinlikle dinlemiyor bile." Harshaw iç çekti. "Rezalet, efendim. Şu Caxton'u bulamazsak elimizde sadece bu kalır: koca bir rezalet."</p>
	<p class="block6">"Pekâlâ... deneyeceğim. Ama mucize beklemeyin, Doktor."</p>
	<p class="block6">"Ben değil, efendim. Müvekkilim. O, Marslıların bakış açısına sahip... ve gerçekten de mucize bekliyor. Bu yüzden gerçekleşmesi için dua edelim."</p>
	<p class="block6">"Size haber vereceğim. Tek söyleyebileceğim bu."</p>
	<p class="block6">Harshaw ayağa kalkmadan eğilerek selam verdi. "Hizmetkârınızım, efendim."</p>
	<p class="block6">Genel Sekreter'in görüntüsü ekrandan silinirken Jubal iç çekti ve doğruldu, kalkar kalkmaz da Gillian'ın kollarını boynuna dolanmış buldu. "Ah, Jubal, harikaydın!"</p>
	<p class="block6">"Henüz ormandan çıkış yolumuzu bulmuş değiliz, çocuğum."</p>
	<p class="block6">"Biliyorum. Ama Ben'i kurtarabilecek ne varsa yaptın." Jill, Jubal'i öptü.</p>
	<p class="block6">"Hey, kes şunu! Ben öpüşmeyi sen doğmadan önce bırakmıştım. Yaşıma biraz saygı göster, lütfen." Sonra Jubal onu dikkatlice ve uzun uzun öptü. "Bu, ağzımdaki Douglas tadından kurtulmak içindi... kıçını tekmelemekle yalamak arasında gidip gelmekten midem bulandı. Şimdi git Mike'ı öp. Bunu hak ediyor... tüm yalanlarım karşısında sessiz kaldı."</p>
	<p class="block6">"Ah, öyle yapacağım!" Jill, Harshaw'u bıraktı ve kollarını Mars'tan Gelen Adam'ın boynuna doladı. "Ne şahane yalanlar attın, Jubal!" Kız, Mike'ı öptü.</p>
	<p class="block6">Jubal, Mike Jill'i ikinci kez, bu kez kendi isteğiyle öperken ilgiyle izledi, Mike bu işi törensel bir edayla yapıyordu ama çok da acemi değildi... biraz beceriksizdi ama en azından burnunu sağa sola çarpmıyor ya da geri çekilmiyordu. Harshaw, tekniğine B, çabasına ise A verdi.</p>
	<p class="block6">"Evlat," dedi, "beni şaşırtmaya devam ediyorsun. Kıvrılıp o baygınlıklarından birini geçirmeni beklerdim."</p>
	<p class="block6">"Öyle oldu," diye karşılık verdi Mike, Jill'i bırakmadan, "ilk öpüşme sırasında."</p>
	<p class="block6">"Güzel! Tebrikler, Jill. Elektrik var mıydı?"</p>
	<p class="block6">Jill, Harshaw'a baktı. "Jubal, sen muzır herifin tekisin ama seni yine de seviyorum ve beni kızdırmana izin vermeyeceğim. Mike bir an rahatsız oldu ama artık öyle değil, sen de görüyorsun."</p>
	<p class="block6">"Evet," diye onayladı Mike, "bu iyi bir şey. Su kardeşleri için daha fazla yakınlaşma demek. Sana göstereceğim. Tamam mı?" Jill'i bıraktı.</p>
	<p class="block6">Jubal aceleyle elini kaldırdı. "Hayır."</p>
	<p class="block6">"Hayır mı?"</p>
	<p class="block6">"Hemen gücenme. Ama hayal kırıklığına uğrardın, evlat. Bu, su kardeşleri için daha fazla yakınlaşma ama sadece genç ve güzel kızlar için... Jill gibi."</p>
	<p class="block6">"Kardeşim Jubal, doğru mu konuşuyorsun?"</p>
	<p class="block6">"Çok doğru konuşuyorum. İstediğin tüm kızları öp... bu, kâğıt oyunları oynamaktan çok daha iyidir."</p>
	<p class="block6">"Anlamadım?"</p>
	<p class="block6">"Yakınlaşmak için iyi bir yol... ama sadece kızlarla. Hmm..." Jubal gözlerini odada gezdirdi. "Acaba ilk seferdeki fenomen tekrarlanacak mı? Dorcas, senden bilimsel bir deneye yardımcı olmanı istiyorum."</p>
	<p class="block6">"Patron, ben bir kobay fare değilim! Cehenneme kadar yolun var."</p>
	<p class="block6">"Zamanı gelince oraya gideceğim kesin. Zorluk çıkarma, kızım; Mike'ın bulaşıcı bir hastalığı yok, öyle olsa havuzu kullanmasına izin vermezdim... aklıma gelmişken, Miriam, Larry dönünce ona havuzun boşaltılıp tekrar doldurulmasını istediğimi söyle; artık bulanık suyla işimiz yok. Evet, Dorcas?"</p>
	<p class="block6">"Bunun ilk seferimiz olduğunu nereden biliyorsun?"</p>
	<p class="block6">"Hmm, o da var tabii. Mike, daha önce Dorcas'ı öptün mü?"</p>
	<p class="block6">"Hayır, Jubal. Dorcas'ın su kardeşim olduğunu daha bugün öğrendim."</p>
	<p class="block6">"Öyle mi?"</p>
	<p class="block6">"Evet. Dorcas, Anne, Miriam ve Larry. Onlar senin su kardeşlerin, su kardeşim Jubal."</p>
	<p class="block6">"Hmm, evet. Özünde doğru."</p>
	<p class="block6">"Evet. Mesele işin özü, groklamak... suyu paylaşmak değil. Doğru konuşuyor muyum?"</p>
	<p class="block6">"Çok doğru, Mike."</p>
	<p class="block6">"Onlar senin su kardeşlerin." Mike duraklayıp doğru kelimeleri düşündü. "Zincirleme bağlantıya bakarsak, onlar benim su kardeşlerim." Mike Dorcas'a baktı. "Kardeşler için daha fazla yakınlaşmak iyi. Ama bilmiyorum."</p>
	<p class="block6">"Evet, Dorcas?" dedi Jubal.</p>
	<p class="block6">"Hıh? Ah, Tanrı aşkına! Patron, sen dünyanın en muzır insanısın. Ama Mike senin gibi sataşmıyor. O çok tatlı." Mike'a doğru yürüdü, parmaklarının ucunda yükseldi ve ona sarıldı. "Öp beni, Mike."</p>
	<p class="block6">Mike aynen öyle yaptı. Birkaç saniye boyunca "daha fazla yakınlaştılar".</p>
	<p class="block6">Dorcas bayıldı.</p>
	<p class="block6">Jubal bunu gördü ve Dorcas'ı yakalayarak düşmesini önledi. Mike, bununla başa çıkabilmek için fazlasıyla tecrübesizdi. Sonra Jill, Dorcas'a olanları gördükten sonra titreyerek transa girmesin diye Mike'la sertçe konuşmak zorunda kaldı. Neyse ki Dorcas kısa sürede ayıldı ve Mike'a her şeyin yolunda olduğunu, gerçekten onunla "daha fazla yakınlaştığını" ve bunu tekrar memnuniyetle yapabileceğini ama nefes almaya ihtiyacı olduğunu anlattı. "Fiyuu!"</p>
	<p class="block6">Miriam olanları fal taşı gibi açılmış gözlerle izledi. "Bu riski göze alır mıyım bilmiyorum."</p>
	<p class="block6">"Yaşlılara öncelik lütfen," dedi Anne. "Patron, bir Tanık olarak benimle işin bitti mi?"</p>
	<p class="block6">"Şimdilik bitti."</p>
	<p class="block6">"Öyleyse cüppemi tut." Cüppeyi üzerinden çıkardı. "Bahse girmek ister misiniz?"</p>
	<p class="block6">"Ne üzerine?"</p>
	<p class="block6">"Bayılmayacağıma dair yediye iki veririm ama kaybedersem de üzülmem."</p>
	<p class="block6">"Tamam."</p>
	<p class="block6">"Birkaç dolar, olur ama yüzlerce dolar değil. Mike, tatlım... haydi çok daha fazla yakınlaşalım."</p>
	<p class="block6">Bir süre sonra Anne oksijen yetersizliği yüzünden öpüşmeyi bırakmak zorunda kaldı, oysa Mike, Marslı eğitimi sayesinde çok daha uzun süre oksijensiz dayanabilirdi. "Sanırım yeterince doğru gösteremedim. Patron, sana paranı geri alman için bir şans daha vereceğim."</p>
	<p class="block6">Tekrar yüzünü Mike'a doğru uzatıyordu ki Miriam omzuna vurdu. "Çekil."</p>
	<p class="block6">"Bu kadar hevesli olma."</p>
	<p class="block6">"Çekil dedim. Sıranın sonuna, şıllık," diye ısrar etti Miriam.</p>
	<p class="block6">"Ah, pekâlâ!" Anne, Mike'a aceleyle bir öpücük kondurdu ve kenara çekildi. Miriam yaklaştı, Mike'a gülümsedi ve hiçbir şey söylemedi. Söylemesine gerek yoktu; birbirlerine gitgide daha fazla yakınlaştılar.</p>
	<p class="block6">"Sıradaki!"</p>
	<p class="block6">Miriam etrafına bakındı. "Patron, meşgul olduğumu görmüyor musun?"</p>
	<p class="block6">"Pekâlâ, pekâlâ! Ama görüş alanından çekilin... telefona ben cevap vereceğim."</p>
	<p class="block6">"Dürüstçe söylemek gerekirse, çaldığını duymadım bile."</p>
	<p class="block6">"Belli oluyor. Ama az da olsa saygınlığımızı koruyalım; arayan Genel Sekreter olabilir. Bu yüzden görüş alanından çekilin."</p>
	<p class="block6">Ama arayan Mackenzie'ydi. "Jubal, orada neler oluyor?"</p>
	<p class="block6">"Sorun mu var?"</p>
	<p class="block6">"Az önce senin adına konuştuğunu söyleyen genç bir adam aradı ve elimdeki her şeyi bırakıp harekete geçmemi söyledi çünkü en sonunda benim için bir şeyin varmış. Zaten senin evin oraya seyyar bir ekip yolladım."</p>
	<p class="block6">"Buraya gelmediler."</p>
	<p class="block6">"Biliyorum. Kuzeyinizde bir yerlerde dolanıp durduktan sonra aradılar. Operatörümüz onlara yolu tarif etti, çok geçmeden orada olurlar. İki kez seni aradım ama hat meşguldü. Ne kaçırdım?"</p>
	<p class="block6">"Henüz bir şey kaçırmadm." Jubal bunu düşündü. Lanet olsun, birini şu aptal kutusunu izlemekle görevlendirmiş olması gerekirdi. Douglas gerçekten şu basın bültenini yayınlamış mıydı? Douglas bunu yapmaya kalkışmış mıydı? Yoksa bir posta polis daha mı gelecekti? Bu arada çocuklar evcilik oynuyorlardı! Jubal, bunamaya başladın. "Henüz bir şeyler olacağını sanmıyorum. Geçen bir saatte haberlerde önemli bir şey var mıydı?"</p>
	<p class="block6">"Yoo... ah, bir tek haber: Saray, Mars'tan Gelen Adam'ın kuzeye döndüğünü ve tatil yapmakta olduğu... Jubal! Yoksa bu işe mi bulaştın?"</p>
	<p class="block6">"Bir dakika. Mike, telefona gel. Anne, cüppeni giy "</p>
	<p class="block6">"Tamam, Patron."</p>
	<p class="block6">"Bay Mackenzie... Mars'tan Gelen Adam'la tanışın."</p>
	<p class="block6">Mackenzie'nin ağzı bir karış açık kaldı, sonunda profesyonel refleksleri imdadına yetişti. "Bekle. Orada bekle de bunu görüntülemesi için bir kamera getireyim! Doğrudan, telefondan görüntü alacağız ve benim soytarılar oraya gelir gelmez stereo'dan yayınlayacağız. Jubal... güvende miyim? Yapmazsın... Yapmazsın..."</p>
	<p class="block6">"Yanı başımda bir Adil Tanık dururken seni dolandırır mıyım? Evet, gerekirse yaparım. Ama sana bu röportajı zorla yaptırmıyorum. Aslına bakarsan, bekleyip Argus ve Trans- Planet'in de bağlanmalarını sağlamalıyız."</p>
	<p class="block6">"Jubal, bunu bana yapamazsın."</p>
	<p class="block6">"Ve yapmayacağım da. Sizinle anlaşmamız, kameraların görüntülediklerini izlemenizdi... ben işaret verdiğimde tabii ki. Ve haber değeri varsa, bu görüntüleri kullanmanızdı. Ama buna ek olarak röportaj yapma sözü vermedim; ve New-World bu röportajı Argus ve Trans-P'den, ah, diyelim ki yarım saat önce alabilir... tabii ki istersen." Jubal durdu. "Bize bağlantı için bunca ekipmanı ödünç vermekle kalmadın ama kişisel olarak da yardımcı oldun, Tom. Ne kadar yardımcı olduğunu anlatamam," diye ekledi.</p>
	<p class="block6">"Yani, telefon numarasından mı bahsediyorsun?"</p>
	<p class="block6">"Doğru!"</p>
	<p class="block6">"İşe yaradı mı?"</p>
	<p class="block6">"Evet. Ama bu konu hakkında soru sormak yok, Tom. Yayında olmaz. Bana daha sonra -mesela gelecek sene- özel olarak sorarsın."</p>
	<p class="block6">"Ah, bunu aklımdan bile geçirmedim. Sen dilini tut, ben de tutayım. Şimdi, bir yere ayrılmayın."</p>
	<p class="block6">"Bir şey daha. Şu sinyale karşı elinde tuttuğun o mesajlar. Kesinlikle dışarı sızmasınlar. Hepsini bana geri yolla."</p>
	<p class="block6">"Eh? Pekâlâ, pekâlâ... hepsi masamın üzerinde duruyorlar, o konuda çok mızmızdın. Jubal, şu anda telefon ekranını görüntüleyen kamera hazır. Başlayabilir miyiz?"</p>
	<p class="block6">"Motor."</p>
	<p class="block6">"Üstelik bunu kendim yapacağım!" Mackenzie kafasını çevirdi ve kameraya doğru baktı. "Flaş haber! YDYG muhabiriniz olay yerinden sıcağı sıcağına bildiriyor! Mars'tan Gelen Adam az önce sizi, yerel televizyon istasyonunuzdan aradı ve sizinle konuşmak istiyor! Kes. Reji, flaş haber bandını ve sponsorun reklamını gir. Jubal, ona sormamı istediğin özel bir şey var mı?"</p>
	<p class="block6">"Güney Amerika'yla ilgili sorular sorma... o bir turist değil. En güvenli konu yüzme. Gelecekle ilgili planlarını bana sorabilirsin."</p>
	<p class="block6">"Tamam. Tekrar motor. Dostlarım, şu anda Valentine Michael Smith, Mars'tan Gelen Adam'la karşı karşıyasınız! YDYG her zamanki gibi en önde ve az önce söylediğim gibi, Bay Smith And Dağları'ndaki inzivasından yeni döndü... biz de ona hoş geldin diyoruz. Bay Smith..."</p>
	<p class="block6">("Telefona el salla, evlat. Gülümse ve el salla.")</p>
	<p class="block6">"Teşekkürler, Valentine Michael Smith. Hepimiz sizi böyle sağlıklı ve bronz renkli gördüğümüze memnunuz. Anladığım kadarıyla yüzerek güç topluyormuşsunuz?"</p>
	<p class="block6">"Patron! Misafirimiz var. Ya da öyle bir şey."</p>
	<p class="block6">"Konuşma bölünmeden önce... 'topluyormuşsunuz'dan sonrasını kes. Orada ne boklar oluyor, Jubal?"</p>
	<p class="block6">"Bakmam gerek. Jill, Mike'a yine göz kulak ol... yine Genel Karargâh olabilir."</p>
	<p class="block6">Ama bunlar değildi. Gelen YDYG'nin seyyar stereovizyon ekibiydi -ve bir kez daha çiçek tarhları ezildi- Larry, Mackenzie'ye telefon etmek için gittiği köyden dönüyordu ve Duke de geri gelmişti. Mackenzie, siyah-beyaz röportajı çabucak bitirmeye karar verdi, mobil ünitesinin renkli ve güzel görüntüler alacağını biliyordu. Bu arada ekibi Jubal'e ödünç verilen ekipmandaki sorunu kontrol edebilirdi. Larry ve Duke de onlarla gittiler.</p>
	<p class="block6">Röportaj anlamsızca çabuk bitiverdi, Jubal, Mike'ın anlamadığı sorulara onu yerine cevap verdi; Mackenzie, Mars'tan Gelen Adam'la renkli ve daha derinlikli özel bir röportajın yarım saat sonra ekranlarda olacağı sözünü vererek yayını kesti. "Bu istasyondan ayrılmayın!" Telefonda kalıp teknisyenlerinin rapor vermelerini bekledi.</p>
	<p class="block6">Ekip şefi, çabucak raporunu verdi: "Bu alıcı-vericinin de buradaki diğer ekipmanın da hiçbir sorunu yok, Bay Mackenzie. "</p>
	<p class="block6">"O zaman önceki sorun neydi?"</p>
	<p class="block6">Teknisyen, Larry ve Duke'e bir göz atıp sırıttı. "Hiçbir şey. Tabii alete elektrik vermek işe yarayabiliyor. Masadaki devre anahtarı açıktı."</p>
	<p class="block6">Harshaw, Larry ve Duke arasındaki kavgayı ayırmak zorunda kaldı. Duke'ün Larry'ye ödünç alınan ekipman kullanılmadan önce bahsi geçen devre anahtarının açılması gerektiğini söyleyip söylemediği değil, hangisinin ne derece budala olduğu tartışılıyordu. Jubal'in şovmen tarafı, Elijah'ın Baal rahiplerini alt edişinden bu yana yapılmış en iyi doğaçlama performansın kameralar tarafından görüntülenmeyişine çok üzüldü. Ama içindeki dolandırıcı politikacı, bu şanssızlık sayesinde Mike'ın ilginç yeteneklerinin bir sır olarak kalmasına seviniyordu. Jubal hâlâ gizli bir silah olarak bu yeteneklere ihtiyacı olabileceğini tahmin ediyordu... ayrıca kuşkucu yabancılara iki araba dolusu polis memurunun şu anda nerede olduğunu açıklamaktan kurtulmuş olmanın rahatlığı da vardı.</p>
	<p class="block6">Bunun dışında, olup bitenler onun, bilim ve icatların Ford'un T modeli ile zirveye vardığı ve ondan sonra sürekli bir düşüşe geçtiği konusundaki inancını destekliyordu, hepsi bu.</p>
	<p class="block6">Ayrıca, Mackenzie renkli ve detaylı röportajına başlamak istiyordu.</p>
	<p class="block6">Bu işi minimum provayla hallettiler; Jubal basitçe Mars'tan Gelen Adam'ın Güney Amerika'dan yeni döndüğü yalanını ortaya çıkarabilecek hiçbir soruya izin vermedi. Mike, Champion'daki arkadaşları ve kardeşlerine selam yolladı, özellikle Dr. Mahmud'a vıraklar gibi bir sesle Marsça bir şeyler söyledi. Jubal, Mackenzie'nin parasının karşılığını aldığına karar verdi.</p>
	<p class="block6">Sonunda ev biraz sakinleşebildi. Jubal, telefonu iki saat boyunca hiçbir çağrıyı kabul etmeyecek biçimde ayarladı, ayağa kalkıp gerindi, iç çekti ve büyük bir yorgunluk hissetti. "Acaba yaşlanıyor muyum?" diye düşündü. "Akşam yemeği nerede? Bu akşam hanginiz yemek hazırlayacaktı? Ve neden hazırlamadı? Tanrım, bu evde kural ve düzen diye bir şey kalmadı!"</p>
	<p class="block6">"Bu akşam yemeği hazırlama sırası bendeydi," diye karşılık verdi Jill, "ama..."</p>
	<p class="block6">"Bahaneler, hep bahaneler!"</p>
	<p class="block6">"Patron," diye araya girdi Anne, sertçe, hepimizi bütün akşamüstü boyunca burada, çalışma odasında tuttun, nasıl olur da yemek hazırlamamızı beklersin?"</p>
	<p class="block6">"Bu benim sorunum değil," dedi Jubal, kayıtsızca. "Şunun iyice anlaşılmasını istiyorum ki kıyamet kopmak üzere bile "olsa yemeklerin son âna kadar zamanında ve sıcak servis edilmesini beklerim. Ayrıca..."</p>
	<p class="block6">"Ayrıca..." diye tamamladı Anne, "saat şu anda yedi kırk ve sekizde yiyeceğimiz yemeği hazırlamak için yeterince vakit var. Gerçekten buna değecek bir şeyler oluncaya kadar cıyaklamayı bırak, Patron. Mızmız şey."</p>
	<p class="block6">"Gerçekten sekize sadece yirmi dakika mı var? Öğlen yemeğinden bu yana bir hafta geçmiş gibi. Yani yemekten önce bir kadeh bir şeyler içmek için yeteri kadar zamanım yok."</p>
	<p class="block6">"Vah zavallı!"</p>
	<p class="block6">"Birisi bana bir içki getirsin. Herkese birer içki getirsin. Düşündüm de bu akşam yemeği geçelim ve içkiye doyalım; kendimi yağmur altındaki bir çadırı tutan bir ip gibi gergin hissediyorum. Anne, bir smörgasbord için malzememiz var mı?"</p>
	<p class="block6">"Fazlasıyla."</p>
	<p class="block6">"Öyleyse neden on sekiz-on dokuz çeşit çıkarıp etrafa yaymıyoruz? Bırakalım herkes neyi ne zaman istiyorsa yesin. Bunca tartışma niye?"</p>
	<p class="block6">"Hemen yapıyorum," diye onayladı Jill.</p>
	<p class="block6">Anne durup Jubal'in kafasındaki kel noktayı öptü. "Patron, her şeyi çok asilce hallettin. Seni doyuracağız, sarhoş edeceğiz ve yatırıp uyutacağız. Bekle, Jill, yardıma geliyorum."</p>
	<p class="block6">"Ben de yardım edebilirim?" dedi Smith, hevesle.</p>
	<p class="block6">"Tabii ki Mike. Tepsileri taşıyabilirsin. Patron, yemek havuz başında olacak. Bu, oldukça sıcak bir akşam."</p>
	<p class="block6">"Başka nasıl olabilirdi ki?" Diğerleri odadan çıktıklarında Jubal, Duke'e döndü. "Bütün gün hangi cehennemdeydin?"</p>
	<p class="block6">"Düşünüyordum."</p>
	<p class="block6">"Sana bir şey kazandırmaz. Sadece etrafındı gördüklerinden daha da fazla şikâyetçi olmam sağlar. Bir sonuca vardın mı?"</p>
	<p class="block6">"Evet," dedi Duke. "Mike'ın ne yiyip ne yemediğinin beni ilgilendirmediğine karar verdim."</p>
	<p class="block6">"Tebrikler! Başkalarının işine burnunu sokmamak insanın sahip olabileceği bilgeliğin yüzde seksenidir... kalan yüzde yirmi de pek önemli değildir zaten."</p>
	<p class="block6">"Sen başkalarının işine burnunu sokuyorsun. Hem de her zaman."</p>
	<p class="block6">"Benim bilge olduğumu kim söyledi? Ben profesyonel bir kötü örneğim. Beni izleyerek çok şey öğrenebilirsin. Ya da dinleyerek. İkisi de olur."</p>
	<p class="block6">"Jubal, gidip Mike'a bir bardak su versem, şu töreni yapar mı sence?"</p>
	<p class="block6">"Öyle yapacağından eminim. Duke, Mike'ın sahip olduğu neredeyse tek insani özellik kendisini başkalarına sevdirme çabası. Ama bunun onun için ne kadar ciddi olduğunu anlamanı istiyorum. Evlenmekten bile ciddi. Ben, Mike'la daha ne olup bittiğini tam anlayamadan su kardeşi oldum ve groklamam arttıkça onun sorumlulukları çok daha da karmaşık gelmeye başladı. Ona asla yalan söylemeyeceğini, onu asla kandırmayacağını ya da yanlış yönlendirmeyeceğini ve karşısına ne çıkarsa çıksın yanında olacağını belirtmiş olacaksın çünkü o da aynen böyle yapacak. Bunu düşünsen iyi olur."</p>
	<p class="block6">"Bütün gün bunu düşündüm zaten. Jubal, Mike'ta insanı onunla ilgilenmeye, koruyup kollamaya iten bir şey var."</p>
	<p class="block6">"Biliyorum. Muhtemelen daha önce tam ve gerçek dürüstlükle karşılaşmadın... ben, karşılaşmadığımı biliyorum. Masumiyet. Mike, İyilik ve Kötülük Bilgisi Ağacı'nın meyvesini hiç tatmamış... ve tatmış olan bizler onun düşünüş şeklini anlayamıyoruz. Şey, sorumluluk sende. Umarım bundan asla pişman olmazsın." Jubal kafasını kaldırdı. "Ah, işte buradasın! Ben de içkileri kendin damıtıyorsun sanmıştım."</p>
	<p class="block6">"Tirbuşonu bir türlü bulamadım," diye karşılık verdi Larry.</p>
	<p class="block6">"Yine makineler. Neden şişenin tepesini kırıvermedin? Duke, yukarıda, Melankolinin Anatomisi'nin arkasında birkaç bardak bulacaksın..."</p>
	<p class="block6">"Onları nereye sakladığını biliyorum."</p>
	<p class="block6">"... ve biz, ciddi şekilde içmeye başlamadan önce çabucak birer kadeh yuvarlayacağız." Duke bardakları aldı; Jubal içkileri doldurup kendi kadehini kaldırdı. "İtalya'nın altın renkli güneşinin gözyaşlarına dönüşmüş hali. Alkolik kardeşliğe... insanın zayıf ruhuna diğer tüm kardeşliklerden daha uygun."</p>
	<p class="block6">"Sağlığınıza."</p>
	<p class="block6">"Şerefe."</p>
	<p class="block6">Jubal içkisini yavaşça boğazından aşağı yolladı. "Ah!" dedi mutlu bir sesle ve geğirdi. "Şundan daha sonra biraz da Mike'a ver, Duke ve insan olmanın ne kadar güzel olduğunu öğrensin. Bana ilham veriyor. Sıradaki! Neden ihtiyacım olduğunda bu kızlar etrafta olmuyorlar? Sıradaki!"</p>
	<p class="block6">"'Sıradaki' hâlâ benim," dedi Miriam, kapının ağzından, "ama..."</p>
	<p class="block6">"Biliyorum. Diyordum ki: '... erkeksi tutkumun beni nasıl garip, trajikomik bir kadere sürükleyeceğini...'"</p>
	<p class="block6">"Ama ben o hikâyeyi sen telefonda Genel Sekreterle sohbet ederken tamamladım."</p>
	<p class="block6">"Öyleyse sen artık 'Sıradaki' değilsin. Yolla gitsin."</p>
	<p class="block6">"Önce okumak istemez misin? Her neyse, zaten tekrar gözden geçirmem gerek... Mike'la öpüşmek bana yeni fikirler verdi."</p>
	<p class="block6">Jubal'in tüyleri ürperdi. "Onu okumak mı? Tanrı aşkına, hayır! Böyle şeyleri yazmak bile yeterince kötü zaten. Ayrıca gözden geçirmeyi ve gerçeklere uydurmayı falan düşünme bile. Çocuğum, gerçek bir itiraf hikâyesi kesinlikle gerçeklerle lekelenmemelidir."</p>
	<p class="block6">"Tamam, Patron. Anne diyor ki yemekten önce bir şeyler atıştırmak isterseniz, havuz başına gelmeliymişsiniz."</p>
	<p class="block6">"Daha iyi bir zamanlama olamazdı. Teras toplantısına ara verelim mi, beyler?"</p>
	<p class="block6">Havuz başındaki parti, balık ve diğer yüksek kalorili İskandinav yemeklerinin lezzetlerinin eklenmesiyle devam etti. Jubal'in davetiyle Mike, suyla seyreltilmiş brendiyi denedi. Mike, içkinin etkisini had safhada rahatsız edici buldu, bu yüzden sorunun kaynağını inceledi, vücudunda etanole oksijen ekleyerek fermantasyon sürecini tersine çevirdi ve sonuçta alkolü kendisini rahatsız etmeyen glikoz ve suya dönüştürdü.</p>
	<p class="block6">Jubal, Mars'tan Gelen Adam'ın içtiği ilk içkinin etkisini ilgiyle izliyordu... onun neredeyse hemen sarhoş oluşunu ve bundan bile kısa sürede ayılmasını izledi. Neler olduğunu anlayabilmek için Mike'a biraz daha brendi verdi. Mike da kendisine içkiyi sunan kişi su kardeşi olduğu için bunu düşünmeden kabul etti. Jubal, onu sarhoş etmenin neredeyse imkânsız olduğunu kabul edene kadar Mike, oldukça büyük miktarda kaliteli ithal içkiyi tüketti.</p>
	<p class="block6">Ama Jubal için aynı şey söylenemezdi, yıllardır içiyor olmasına rağmen bu deney sırasında Mike'a eşlik etmek onu biraz çakırkeyif yapmıştı. Mike'a ne yaptığını sorduğunda Mike, onun S.S. operasyonu sırasında olanları sorduğunu zannetti... ki Mike bu konuda gizliden gizliye suçluluk duyuyordu. Olanları açıklamaya ve gerekirse Jubal'in affına sığınmaya uğraştı.</p>
	<p class="block6">Jubal, çocuğun neden bahsettiğini sonunda anladığında, araya girdi. "Evlat, ne yaptığını ya da nasıl yaptığını bilmek istemiyorum. Yaptıkların gerekliydi... mükemmeldi, tam olarak mükemmeldi. Ama..." Bir baykuş gibi gözlerini kırpıştırdı, "... bana bundan bahsetme. Bundan hiç kimseye bahsetme."</p>
	<p class="block6">"Etmeyeyim mi?"</p>
	<p class="block6">"'Etme.' Bu iki kafalı amcamın kendi kendine yumurta mı - tavuk mu tartışmasını yapması ve başarılı bir şekilde kendi görüşlerini çürütmesinden beri gördüğüm en lanet şeydi. Bir açıklama her şeyi bozar."</p>
	<p class="block6">"Doğru olarak groklamadım?"</p>
	<p class="block6">"Ben de öyle. Bu yüzden boş verelim ve birer içki daha içelim." Muhabirler ve diğer haberciler partinin havası gittikçe neşelenirken gelmeye başladılar. Jubal her birini saygın bir tavırla karşıladı, yemeye, içmeye ve rahatlamaya davet etti ama kendisini ya da Mars'tan Gelen Adam'ı rahatsız etmelerini yasakladı.</p>
	<p class="block6">Bu kurala uymayanlar havuza atıldılar.</p>
	<p class="block6">Başlangıçta Jubal, işleri idare etmek için Larry ve Duke'ü yanında tutuyordu. Ama her ne kadar bazı zavallı açgözlüler sinirlenip Jubal'i (Mike'ı bir şey yapmaması için uyarmak dışında) ilgilendirmeyen birtakım şeylerle tehdit ettilerse de yanındakiler kaçınılmaz olarak gevşediler ve adeta genç rahiplerin fanatizmiyle içki içen gruba katıldılar. Jubal, onların New York Times'ın yaşlı Lippmann'ını üçüncü kez havuza atmalarını önlemek zorunda kaldı.</p>
	<p class="block6">Bir süre sonra Dorcas evden çıktı, Jubal'i buldu ve kulağına doğru eğildi. "Telefon, Patron. Sana," diye fısıldadı.</p>
	<p class="block6">"Not al."</p>
	<p class="block6">"Cevaplaman gerek, Patron."</p>
	<p class="block6">"Cevaplayacağım, hem de bir baltayla! Duke, bana bir balta getir. Şu Demir Bakire'den kurtulmayı uzun zamandır planlıyordum... bu akşam tam da havamdayım."</p>
	<p class="block6">"Patron... bu telefonu cevaplamak isteyeceksin. Bu akşamüstü uzun bir konuşma yaptığın adam."</p>
	<p class="block6">"Ah. Niye daha önce söylemedin?" Jubal sarsakça merdivenlerden çıktı, çalışma odasının kapısını arkasından kilitledi ve telefona doğru gitti. Douglas'ın parlak yardımcılarından biri ekrandaydı ama çabucak kayboldu ve yerini Douglas'a bıraktı. "Telefonu açmanız çok uzun sürdü."</p>
	<p class="block6">"Telefon bana ait, Sayın Sekreter. Bazen hiç açmam bile.".</p>
	<p class="block6">"Belli oluyor. Neden şu Caxton denen adamın bir alkolik olduğunu söylemediniz?"</p>
	<p class="block6">"Öyle miymiş?"</p>
	<p class="block6">"Kesinlikle öyle! Kayıp falan değilmiş... en azından bildiğimiz anlamda. Kendini içkiye boğma dönemlerinden birindeymiş. Sonora'da ucuz bir otelde uyurken bulunmuş."</p>
	<p class="block6">"Bulunduğunu duyduğuma sevindim. Teşekkürler, Efendim."</p>
	<p class="block6">"Sokak serseriliği suçundan tutuklandı. Suçlamada ısrarcı olmayacağız... bunun yerine onu size teslim edeceğiz."</p>
	<p class="block6">"Size borçluyum, Efendim."</p>
	<p class="block6">"Ah, bu tümüyle bir iyilik sayılmaz. Onu size bulunduğu halde teslim edeceğim; kirli, tıraşsız ve anladığım kadarıyla bir içki fabrikası gibi kokuyor. Onun nasıl bir serseri olduğunu kendi gözlerinizle görün istedim."</p>
	<p class="block6">"Pekâlâ, efendim. Ne zaman burada olur dersiniz?"</p>
	<p class="block6">"Her an gelebilir. Kurye aracı Nogales'den ayrılalı epey oldu. Mach üçle gittiğine göre yakında orada olur. Pilota, adamı size teslim etmesi ve karşılığında imzalı bir belge alması talimatını verdim."</p>
	<p class="block6">"İstediğiniz belgeyi alacak."</p>
	<p class="block6">"Sayın Müşavir... onu size teslim ettikten sonra benim işim bitiyor. O sarhoş hakaret makinesi gelse de gelmese de siz ve müvekkilinizin görüşmelere katılmanızı bekliyorum."</p>
	<p class="block6">"Anlaştık. Ne zaman?"</p>
	<p class="block6">"Yarın onda diyelim mi? Burada."</p>
	<p class="block6">"'En iyisi çabucak halletmek.' Anlaştık."</p>
	<p class="block6">Jubal aşağı indi ve kırılmış kapının yanında durdu. "Jill! Gel buraya, çocuğum."</p>
	<p class="block6">"Evet, Jubal." Jill, peşinde bir muhabirle ona doğru koşturdu.</p>
	<p class="block6">Jubal adamı elini sallayarak uzaklaştırdı. "Özel," dedi sert bir sesle. "Aile meselesi. Git bir içki iç."</p>
	<p class="block6">"Kimin ailesi?"</p>
	<p class="block6">"Israr edersen senin ailenden bir kişi eksilecek. Pislik!" Haberci sırıttı ve durumu kabullendi. Jubal, Gillian'a doğru eğildi. "İşe yaradı. O artık güvende," dedi yumuşak bir sesle.</p>
	<p class="block6">"Ben mi?"</p>
	<p class="block6">"Evet. Çok geçmeden burada olacak."</p>
	<p class="block6">"Ah, Jubal!" Kız hüngür hüngür ağlamaya başladı.</p>
	<p class="block6">Jubal onu omuzlarından tuttu. "Kes şunu!" dedi kararlı bir şekilde. "İçeri git ve kendini tekrar kontrol edebilinceye kadar kapını kilitle. Basına böyle bir malzeme verme."</p>
	<p class="block6">"Evet, Jubal. Evet, Patron."</p>
	<p class="block6">"Bu daha iyi. Git yastığına kapanıp ağla, sonra da yüzünü yıka." Dışarı çıkıp havuza doğru gitti. "Sessizlik, millet! Susun! Bir duyuru yapacağım. Sizi konuk etmek çok keyifliydi ama parti sona erdi."</p>
	<p class="block6">"Yuuh!"</p>
	<p class="block6">"Birisi şunu havuza atsın. Yarın sabah erkenden yapmam gereken işler var, ben yaşlı bir adamım ve dinlenmem gerek. Ailemin de dinlenmeye ihtiyacı var. Lütfen, burayı mümkün olduğunca çabuk ve sessiz boşaltın. İsteyen herkese koyu kahve servisi yapılacak ama hepsi o kadar. Duke, şu şişelerin ağızlarını kapat. Kızlar, yiyecekleri kaldırın."</p>
	<p class="block6">Ufak tefek homurdanmalar oldu ama sorumluluk sahibi olanlar meslektaşlarını susturdular. On dakika sonra Jubal ve ailesi yalnız kalmışlardı.</p>
	<p class="block6">Yirmi dakika sonra Ben Caxton geldi. Kurye aracının komutasındaki S.S. subayı sessizce önceden hazırlanmış bir kâğıda Jubal'in İmzasıyla parmak izini aldı, sonra Jill, Ben'in omzunda ağlamaya devam ederken oradan ayrıldı.</p>
	<p class="block6">Jubal, havuzun ışığında Caxton'u baştan aşağı süzdü. "Ben, berbat bir haldesin. Bir haftadır sarhoş olduğunu duydum... görünüşünden de anlaşılıyor."</p>
	<p class="block6">Ben, Jill'in sırtını sıvazlarken kesintisiz bir küfür dizisi savurdu. "N sarhojum, taam... ama hij içki içmedim."</p>
	<p class="block6">"Ne oldu?"</p>
	<p class="block6">"Bilmiyorum. Bilmiyorum!"</p>
	<p class="block6">Bir saat sonra Ben'in midesi boşalmıştı (alkol ve mide asitleri; yemek yoktu); Jubal ona alkolün etkisini geçirecek iğneler yaptı ve barbitürat verdi. Ben yıkandı, tıraş oldu, üzerine uymayan temiz kıyafetler giydi, Mars'tan Gelen Adam'la tanıştı ve süt içip lapa yerken son zamanlarda olanlardan haberdar oldu.</p>
	<p class="block6">Ama kendisi başına gelenleri anlatamıyordu. Ben'e göre geçen hafta hiç yaşanmamıştı... Washington'da bir takside giderken kendinden geçmişti; iki saat önce de sarhoş uykusundan uyandırılmıştı. "Tabii ki ne olduğunu biliyorum. Bana uyuşturucu verdiler ve tümüyle karanlık bir odaya kapattılar... ve suyumu çıkardılar. Bir kısmını hayal meyal hatırlıyorum. Ama hiçbir şey kanıtlayamam. Şu kasaba şerifi, beni götürdükleri deliğin sahibi olan kadın ve daha başka pek çok tanık vardır, eminim; bu gringonun nasıl zaman geçirdiği konusunda tanıklık edeceklerdir. Bu konuda yapabileceğim hiçbir şey yok."</p>
	<p class="block6">"Öyleyse mücadele etmeyi bırak," diye önerdi Jubal. "Rahatla ve keyfine bak."</p>
	<p class="block6">"Cehenneme kadar! Onları..."</p>
	<p class="block6">"Cık cık! Kazandın, Ben. Ve hayattasın... bu sabah bunun pek de yüksek bir ihtimal olmadığını düşünüyordum. Douglas tam da istediklerimizi yapacak; üstelik gülümseyip bundan memnun olacak."</p>
	<p class="block6">"Bu konu hakkında konuşmak istiyorum. Bence..."</p>
	<p class="block6">"Bence gidip yatıyorsun. Şimdi. Yaşlı Doktor Harshaw'un sarhoşlar için hazırladığı Gizli Reçetesi'nin tadını gizlemek için bir bardak ılık süt içtikten sonra."</p>
	<p class="block6">Kısa süre sonra Caxton yatakta horlamaya başlamıştı. Jubal birkaç önemsiz ayrıntıyla uğraştı, sonra yatağına gitmeye karar verdi ama üst katta Anne ile karşılaştı. Başını yorgun bir tavırla iki yana salladı. "Ne gündü, evlat."</p>
	<p class="block6">"Evet, öyle. Tekrar yaşasam diyeceğim bir gün değil. Git de yat, Patron."</p>
	<p class="block6">"Bir dakika sonra. Anne, bir şey sormak istiyorum. Şu oğlanın öpüşünde bu kadar özel olan ne var?"</p>
	<p class="block6">Anne'in gözleri bir an uzaklara daldı, sonra gamzelerini göstererek gülümsedi. "Teklif ettiğinde denemeliydin."</p>
	<p class="block6">"Tercihlerimi değiştirmek için fazlaca yaşlıyım. Ama oğlanla ilgili her şey ilgimi çekiyor. Gerçekten de o kadar farklı mı?"</p>
	<p class="block6">Anne bir an düşündü. "Evet."</p>
	<p class="block6">"Nasıl?"</p>
	<p class="block6">"Mike, öpüşmeye tüm dikkatini veriyor."</p>
	<p class="block6">"Ah, lanet! Ben de öyleyim. Ya da öyleydim."</p>
	<p class="block6">Anne başını iki yana salladı. "Hayır. Bazı erkekler bunu yapmaya çalışır. Gerçekten de işlerini iyi bilen erkeklerle öpüştüm. Ama hiçbiri bir kadını öperken tüm dikkatlerini vermez. Bunu yapamazlar. Ne kadar uğraşırlarsa uğraşsınlar, düşüncelerinin bir bölümü başka şeylere kayar. Belki son otobüsü kaçırmak... ya da öptükleri kızla yatıp yatamayacakları... ya da kendi öpüşme teknikleri... ya da işleri, kazandıkları para ya da kocanın ya da babanın ya da komşuların onları yakalayıp yakalamayacağı. Ya da herhangi bir şey. Mike'ın bir tekniği yok... ama Mike seni öperken başka hiçbir şey düşünmüyor. Hiçbir şey. O an için sen onun tüm evreni oluyorsun... ve o an sonsuz oluyor çünkü başka bir planı yok ve bir yere de gitmiyor. Sadece seni öpmeye konsantre oluyor." Anne titredi. "Bir kadın bunu fark eder. İnsanı ezip geçen bir durum."</p>
	<p class="block6">"Hımm..."</p>
	<p class="block6">"Bana 'Hımm' deme seni kart zampara! Anlamıyorsun."</p>
	<p class="block6">"Hayır. Ve üzgünüm ama muhtemelen asla anlayamayacağım. Neyse, iyi geceler... Ah, bu arada... Mike'a bu gece kapısını kilitlemesini söyledim."</p>
	<p class="block6">Anne suratını astı. "Oyunbozan!"</p>
	<p class="block6">"Zaten fazla hızlı öğreniyor. Aceleye getirilmemeli." </p>
	<p class="block7"> </p>
	<p class="block8">ON SEKİZ</p>
	<p class="block6">Toplantı akşamüstüne alındı, sonra bir kez daha, bu kez ertesi sabaha ertelendi, bu da Caxton'a kendin, toplaması, kayıp olduğu bir hafta boyunca olanları ayrıntısıyla öğrenmesi ve Mars'tan Gelen Adam'la yakınlaşması için ihtiyacı olan yirmi dört saati kazandırdı. Mike hemen Jill ve Ben'in "su kardeşi" olduklarını grokladı, Jill'e danıştı ve ardından ciddi bir tavırla Ben'e su sundu.</p>
	<p class="block6">Jill, Ben'e durumu yeterince anlatmıştı. Ben, suyu aynı ciddiyetle ve art niyetsiz kabul etti... iyice düşündükten sonra kendi kaderinin Mars'tan Gelen Adam'ınkiyle bağlantılı olduğuna karar vermişti; hem de daha onunla tanışmadan önce yaptıklarından dolayı.</p>
	<p class="block6">Ben, bunu yapmadan önce ruhunun derinliklerinde gizli rahatsızlık verici bir hisle uğraştı. Sonunda bunun basitçe kıskançlık olduğuna karar verdi ve bu histen kurtulması gerekliydi. Mike ve Jill arasındaki yakınlığın kendisini huzursuz ettiğini fark etmişti. Anlaşılan kendi bekâr kişiliği, bir haftalık yaşayan ölü tecrübesinden sonra değişmişti; evlenmek istiyordu, hem de Jill'le. Onu yalnız yakalar yakalamaz tekrar evlilik teklif etti, üstelik sesinde şakacı bir tondan eser olmadan.</p>
	<p class="block6">Jill uzaklara baktı. "Lütfen, Ben."</p>
	<p class="block6">"Neden olmasın? Yeterince param ve oldukça iyi bir işim var, oldukça sağlıklıyım; ya da en azından onların lanet "doğruyu söyle" uyuşturucularını vücudumdan atar atmaz sağlıklı olacağım... ve henüz bu ilaçları atamadığımdan, gerçeği söylemek için dayanılmaz bir istek duyuyorum. Seni seviyorum. Seninle evlenmek ve yorgun ayaklarına masaj yapmak istiyorum. Neden olmasın? Seninle paylaşmadığım hiçbir kötü huyum yok ve pek çok evli çiftten daha iyi geçiniyoruz. Senin için fazla mı yaşlıyım? O kadar da yaşlı değilim! Yoksa başka biriyle mi evlenmeyi planlıyorsun?"</p>
	<p class="block6">"Hayır, hiçbiri değil! Sevgili Ben... Ben, seni seviyorum. Ama benden şu anda seninle evlenmemi isteme. Benim... sorumluluklarım var."</p>
	<p class="block6">Ben onun kararlılığını sarsmayı başaramadı. Kabul etmeliydi ki Mike, Jill'in yaşına daha uygundu; neredeyse aynı yaştaydılar, bu da Ben'in ikisinden de on yaş büyük olduğu anlamına geliyordu. Ama Jill yaşın bir önemi olmadığını söylediğinde ona inanmıştı, yaş farkı çok fazla değildi ve düşünüldüğünde bir kocanın karısından daha büyük olması normaldi.</p>
	<p class="block6">Ama sonunda Mars'tan Gelen Adam'ın rakibi olmadığına karar verdi; o, Jill'in hastasıydı. Ve o anda, bir hemşireyle evlenen bir adamın, hemşirelerin hastalarına karşı anaç duygular beslediklerini kabullenmesi gerektiğini kabullendi; bununla yaşaması ve bundan hoşlanması gerekir diye ekledi çünkü Gillian, onu bir hemşire olmaya iten o kişiliğe sahip olmasaydı, Ben onu sevmeyecekti. Onu sevmesinin sebebi ne biçimli kalçalarının yürürken dalgalanışının güzelliğiydi, ne de diğer taraftan bakıldığında karşısına çıkan hoş memeli manzarasıydı. Tanrı'ya şükür ki kendisi o hep çocuk kalan ve sadece kadınların göğüslerinin büyüklüğüyle ilgilenen tiplerden değildi! Hayır, o, Jill'in kendisini seviyordu.</p>
	<p class="block6">Madem onun kişiliği, ona ihtiyaç duyan hastalar olduğunda Ben'in ikinci plana atılmasını gerektirecekti (tabii emekliye ayrılmadığı sürece ama Ben, o durumda bile bunun tümüyle son bulmayacağından emindi, sonuçta Jill, Jill'di, öyleyse onun şu anki hastasını kıskanırsa Ben'e lanet olsundu! Mike iyi bir çocuktu; tam da Jill'in tarif ettiği gibi masum ve saftı.</p>
	<p class="block6">Ayrıca, kendisi de kıza bir gül bahçesi vaat etmiyordu; bir gazetecinin karısı olmanın da kendine göre zorlukları vardı. Bazı durumlarda haftalarca uzakta olması gerekebilirdi -gerekecekti- ve çalışma saatleri her zaman düzensizdi. Jill bu konuda dırdırlansa hoşuna gitmezdi. Ama Jill bunu yapmazdı. Bu, Jill'e uygun değildi.</p>
	<p class="block6">Kafasında tüm bunları çözümledikten sonra Ben, Mike'ın sunduğu su törenini içtenlikle kabul etti.</p>
	<p class="block6">Jubal, kazandıkları bir günü taktiklerini planlamak için kullandı. "Ben, bu sıcak patatesi kucağıma bıraktığında Gillian'a bu çocuğun bahsi geçen 'haklarını' alması konusunda kılımı bile kıpırdatmayacağımı söylemiştim. Ama fikrimi değiştirdim. Hükümetin onu soymasına izin vermeyeceğiz."</p>
	<p class="block6">"Bu hükümetin soymasına kesinlikle izin vermeyeceğiz!"</p>
	<p class="block6">"Ne de başka bir hükümetin, muhtemelen sonraki hükümet bundan da beter olacak. Ben, Joe Douglas'ı fazlasıyla küçümsüyorsun."</p>
	<p class="block6">"Ahlaktan nasibini almamış ucuz bir politikacı işte!"</p>
	<p class="block6">"Evet. Ayrıca virgülden sonraki basamakları hesaplayamayacak kadar cahil. Ama aynı zamanda oldukça becerikli ve aklı başında bir dünya yöneticisi; beklediğimizden ve muhtemelen hak ettiğimizden daha iyi. Onunla poker oynamak keyifli olabilirdi... çünkü hile yapmaz, oyunu yarıda bırakmaz ve borcunu gülümseyerek öderdi. Ah, o bir O.Ç. ama bunu 'olgun çocuk' diye de okuyabilirsin. Yeterince dürüst."</p>
	<p class="block6">"Jubal, seni anlıyorsam ne olayım. Daha dün bana Douglas'ın beni neredeyse öldürteceğini söylüyordun... ve emin ol, bunu yapmaya oldukça yaklaştı!... ve hâlâ sağsam beni kurtarabilmek için bir sürü numara yaptığını da söyledin... ve beni kurtardın, Tanrı biliyor ki sana müteşekkirim! Ama benden her şeyin arkasında Douglas'ın olduğunu unutmamı mı bekliyorsun? Hâlâ hayatta olmam onun işi değil; o benim ölmüş olmamı tercih ederdi."</p>
	<p class="block6">"Sanırım öyle. Ama evet, aynen öyle... unut gitsin."</p>
	<p class="block6">"Unutursam bana lanet olsun!"</p>
	<p class="block6">"Unutmazsan aptallık edersin. İlk olarak, hiçbir şeyi kanıtlayamazsın. İkinci olarak, bana minnettar olmanı gerektirecek bir şey yok ve bunu bana yüklemene izin vermeyeceğim. Bütün bunları senin için yapmadım."</p>
	<p class="block6">"Ha?"</p>
	<p class="block6">"Bütün bunları cinnet geçirip -bir şey yapmazsam- kendini öldürtecek küçük bir kız için yaptım. Bunu yaptım çünkü o benim konuğum ve geçici de olsa onun babası konumunda sayılırım. Bunu yaptım çünkü çok cesur ve deli dolu ama öyle dişli biriyle uğraşmak için fazla cahil; sonunda canı yanacaktı. Ama sen, benim alaycı ve günahkâr dostum, bu dişli herifler hakkında her şeyi biliyorsun. Kendi kuş beyinli düşüncesizliğin yüzünden birinin eline düştüysen karmana müdahale etmek bana düşmez. Başına gelenleri hak ettin."</p>
	<p class="block6">"Hımm;.. ne demek istediğini anladım. Pekâlâ Jubal, cehenneme kadar yolun var... karmamla oynadığın için. Tabii bende öyle bir şey varsa."</p>
	<p class="block6">"Bu ayrı bir tartışma konusu. Son duyduğumda kadercilerle özgür iradeciler son çeyrekte hâlâ berabereydiler. Her durumda, lağımda uyuyan birini rahatsız etmek istemem; aksi ispatlanana kadar onun oraya ait olduğunu düşünürüm. Bütün bu iyilik yapma meselesi bana hemofili tedavisini hatırlatıyor... hemofilinin tek gerçek tedavisi, hastalığı taşıyanları çocuk yapmadan önce kanamadan ölmeye terk etmektir."</p>
	<p class="block6">"Onları kısırlaştırabilirsin."</p>
	<p class="block6">"Benim Tanrı rolünü oynamamı mı istiyorsun? Ama konudan uzaklaşıyoruz. Douglas seni öldürtmeye çalışmadı."</p>
	<p class="block6">"Kim demiş?" </p>
	<p class="block6">"Asla hata yapmayan Jubal Harshaw, kilisenin kendisine verdiği yetkiye dayanarak diyor. Bak, evlat, bir kasaba şerifi bir mahkûmu öldüresiye döverse, bunun şehir meclisi tarafından emredilmediğine emin olabilirsin, haberleri yoktur, olsa zaten izin vermezler. En kötü ihtimalle -her şey olup bittikten sonra- anlaşmalarını bozmaktansa buna göz yumarlar. Ama bu ülkede insanları öldürtmek hiçbir zaman geçerli bir politika olmadı."</p>
	<p class="block6">"Sana daha önce araştırdığım birkaç ölümün içyüzünü göstermek isterdim."</p>
	<p class="block6">Jubal umursamazca elini salladı. "Bunun bir politika olmadığını söyledim. Politik suikastlar her zaman oldu. Huey Long  gibi göz önünde olanlardan tut, kendi evlerinin önünde ölümüne dövülüp sekizinci sayfada ufacık bir haberle geçiştirilenlere kadar. Ama bu asla geçerli bir metot olmadı ve şu anda güneş ışığında sağ salim oturuyor olmanın sebebi de Joe Douglas'ın böyle bir politikasının olmaması. Düşün. Seni gayet temiz bir şekilde aldılar, kargaşa yok, soruşturma yok. Bildiğin her şeyi suyunu sıkarcasına aldılar - artık sana ihtiyaçları yoktu... ve senden kolayca ve sessizce, ölü bir fareyi klozete atıp sifonu çekercesine kurtulabilirlerdi. Ama yapmadılar. Neden? Çünkü patronlarının böyle sert oynamalarından hoşlanmayacağını biliyorlardı... ve böyle yaptıklarına ikna olursa (mahkeme olsun olmasın) sonuçta işlerini kaybedebileceklerinin farkındaydılar."</p>
	<p class="block6">Jubal içkisinden bir yudum almak için durdu. "Ama düşün. Şu S.S. kabadayıları sadece birer araç; henüz yeni Sezar'ı seçen Praetorian Muhafızları değiller. Ayrıca, Sezar yerine kimin olmasını isterdin? Eğitimi bu ülkenin bir sürü farklı geleneğe sahip bir imparatorluk valiliği değil de bir devlet olduğu zamanlara dayanan mahkeme adamı Joe... bir suikastı midesi kaldırmayacak olan Douglas mı? Yoksa onu mevkiinden edip (biliyorsun, yarın bunu yapabiliriz; beklediği anlaşmayı yaparken onu kazıklamamız yeterli olur) hayatın ucuz, suikastların sıradan bir gelenek olduğu bir ülkeden bir genel sekreter getirmek mi? Bunu yaparsan, Ben, bana karanlık bir sokaktan geçen bir sonraki araştırmacı gazetecinin başına neler geleceğini söyle."</p>
	<p class="block6">Caxton cevap vermedi.</p>
	<p class="block6">"Dediğim gibi, S.S. sadece bir araç. Kirli işeri seven, her an kiralanabilecek adamlar. Douglas'ın desteğini yok edersen, işler ne kadar kirli bir hal alır?"</p>
	<p class="block6">"Jubal, bana yönetimi eleştirmemem gerektiğini mi söylüyorsun? Hata yaptıkları halde? Hata yaptıklarını bildiğim halde?"</p>
	<p class="block6">"Hayır. Senin gibi ısrarcı eleştirmenler her zaman gereklidir. Ayrıca 'sahtekârların ortaya çıkarılması'na da karşı değilim; bu, politikanın en anlamlı kurallarından biridir. Demokrasi en iyi niyetli yaklaşımla bile zavallı bir sistemdir; onunla ilgili söylenebilecek tek iyi şey, insan ırkının denemiş olduğu diğer sistemlerden yaklaşık sekiz kat daha iyi olmasıdır. Demokrasinin en büyük kusuru, liderlerinin oy aldıkları seçmenlerin erdemlerini de kusurlarını da taşımalarıdır; moral bozucu derecede düşük bir düzey ama başka ne bekleyebilirsin? Bu yüzden Douglas'a bir bak ve düşün, cehaleti, aptallığı ve bencilliğiyle senin benim gibi Amerikalıları aynen yansıtıyor... ve aslına bakarsan ortalamanın bir-iki basamak üzerinde. Sonra da hükümet devrilirse onun yerine geçecek adama bir bak."</p>
	<p class="block6">"Çok az seçenek var."</p>
	<p class="block6">"Her zaman bir seçenek vardır! Bu seferki 'kötü' ve 'daha kötü' arasında bir seçim... bu da 'iyi' ve 'daha iyi' arasındakinden çok daha üzücü."</p>
	<p class="block6">"Şey, Jubal? Ne yapmamı bekliyorsun?"</p>
	<p class="block6">"Hiçbir şey," diye karşılık verdi Harshaw. "Çünkü bu gösteriyi tümüyle kendim yürüteceğim. Ya da neredeyse hiçbir şey diyelim. Şu yazdığın günlük pislikte Joe Douglas'ı bu görüşmeyle ilgili olarak yerden yere vurmaktan kaçınmanı istiyorum - hatta onu 'bir devlet adamı gibi kendini kontrol edebildiği' için biraz övebilirsin de."</p>
	<p class="block6">"Şimdi kusacağım!"</p>
	<p class="block6">"Çimenlere kusma lütfen. Şapkanı kullan. Çünkü, neler yapacağımı, neden yapacağımı ve Joe Douglas'ın bunları neden kabul edeceğini sana önceden söyleyeceğim. Bir kaplanın sırtında yolculuk etmenin en önemli kuralı, kulaklarını asla bırakmamaktır."</p>
	<p class="block6">"Ukalalığı bırak. Durum ne?"</p>
	<p class="block6">"Kalın kafalılığı bırak da dinle. Bu çocuk meteliksiz bir 'hiç kimse' olsaydı, sorun olmazdı. Ama o, Karun'un hayal bile edemeyeceği kadar büyük bir servetin tartışmasız tek varisi... artı Sekreter Fall'ın Doherty'nin vermediğini kanıtladığı rüşveti almakla suçlanması örneğinden bu yana görülen en aptalca politik-adli iddia ile bu servetten de büyük bir politik güce sahip olduğu düşünülüyor."</p>
	<p class="block6">"Evet ama..."</p>
	<p class="block6">"Kontrol bende. Jill'e de söylediğim gibi, şu 'Gerçek Prens' saçmalığıyla işim yok. Ayrıca tüm o serveti 'onun' olarak da görmüyorum; bir kuruşunu bile kendisi kazanmış değil. Kendisi kazanmış olsaydı bile -onun yaşında bu imkânsız- 'mülk', çoğu insanın düşündüğü doğal ve açıkça ortada olan kavramdan biraz farklıdır."</p>
	<p class="block6">"Anlayamadım?"</p>
	<p class="block6">"Herhangi bir şeyin mülkiyeti çok karmaşık bir soyutlamadır, mistik bir ilişkidir, gerçekten de Tanrı biliyor ki hukuk teorisyenlerimiz bu gizemli ilişkiyi iyice karmaşık hale getiriyorlar; ama bunun ne kadar ince bir nokta olduğunu Marslıların anlayışını görünceye kadar fark etmemiştim. Marslıların mülkü yok. Hiçbir şeyin... kendi vücutlarının bile sahibi değiller."</p>
	<p class="block6">"Bir dakika, Jubal. Hayvanların bile mülkü vardır. Marslılar hayvan değiller; büyük şehirleri ve tüm o başka şeylerle çok gelişmiş bir uygarlıkları var."</p>
	<p class="block6">"Evet. 'Tilkilerin delikleri ve havadaki kuşların yuvaları vardır.' Ve kimse bir mülkün sınırlarını ve onunla ilgili hakları bir bekçi köpeğinden daha iyi bilemez. Ama Marslılar öyle değil. Tabii ki her şeyin birkaç milyon ya da milyar yaşlı vatandaş -sana göre 'hayalet'- tarafından ortak olarak sahiplenilmesine 'mülkiyet' diyorsan başka."</p>
	<p class="block6">"Söylesene, Jubal, şu Mike'ın bahsettiği 'Eskiler' de ne?"</p>
	<p class="block6">"Resmi versiyonu mu istersin? Yoksa benim kişisel fikrimi mi?"</p>
	<p class="block6">"Ha? Kişisel fikrini. Ne düşünüyorsun?"</p>
	<p class="block6">"O zaman bunu kendine sakla. Bence tümüyle dinsel bir saçmalık, gübre olarak kullanılacak nitelikte. Bence, bir çocuğun kafasına daha sonra kurtulmasını imkânsız kılacak kadar erken yaşlarda sokulmuş bir batıl inanç bu."</p>
	<p class="block6">"Jill, sanki inanıyormuş gibi konuşuyor."</p>
	<p class="block6">"Başka zamanlarda benim de inanırmış gibi konuştuğuma şahit olabilirsin. Nezaket icabı. Çok değerli dostlarımdan biri astrolojiye inanır; ona bu konuda ne düşündüğümü söyleyerek gücendirmek istemem. İnsan zihninin pek de olası olmayan şeylere -nazar değmesin diye masaya vurmaktan tut, kendi çocuklarının diğerlerinden üstün olduğu inancına kadar- ısrarla inanma kapasitesi hiçbir zaman tam olarak anlaşılamadı. İnanç bana entelektüel tembellik gibi geliyor ama bunu tartışmıyorum; özellikle yanlış olduğunu kanıtlayacak durumda olmak bu kadar zorken. Genellikle aksine kanıt bulmak imkânsız. Mike'ın 'Eskiler'e olan inancı, yağmur duası sayesinde evrenin tüm dinamiklerini etkileyebilme düşüncesinden daha saçma değil. Ayrıca, elinde kanıt avantajı var; o Mars'ta bulundu, bense bulunmadım."</p>
	<p class="block6">"Hımm, Jubal, itiraf etmeliyim ki ölümsüzlüğün gerçek olduğuna dair ciddi şüphelerim var ama yine de büyükbabamın hayaletinin ortalıkta dolaşıp hayatımı kontrol etmeye çalışmamasından memnunum. Yaşlı şeytanın tekiydi."</p>
	<p class="block6">"Benimki de öyle. Ben de öyleyim. Ama düşün, öldü diye bir vatandaşın oy hakkı niye ortadan kalksın ki? Düşünsene, doğup büyüdüğüm bölgede çok büyük bir mezarlık oyu potansiyeli vardı - neredeyse Marslılar gibi. Yine de o kasaba yaşamak'için oldukça güzel bir yerdi. Her neyse, bizim Mike hiçbir şeyin sahibi olamaz çünkü 'Eskiler' zaten her şeyin sahibi. Şimdi neden ona Lunar Girişimcilik'in bir milyondan fazla hissesi, Lyle Îtkisi'nin tüm hakları ve başka bazı menkullere sahip olduğunu bir türlü anlatamadığımı anlıyor musun? Esas sahiplerinin ölmüş olması işleri kolaylaştırmıyor; tam tersine daha da çıkmaza sokuyor, onlar artık 'Eskiler' ve Mike 'Eskilerin işine asla burnunu sokmaz."</p>
	<p class="block6">"Ih... lanet olsun, kanuni yeterliliğe sahip olmadığı ortada."</p>
	<p class="block6">"Tabii ki öyle. Mülklerini kendisi kontrol edemez çünkü bunun gizemlerine inanmıyor; tıpkı benim hayaletlere inanmadığım gibi. Ben, Mike'ın şu anda sahip olduğu tek şey ona verdiğim diş fırçası ve ona sahip olduğundan da habersiz. Gidip elinden alsan itiraz etmez, gelip bana haber bile vermez; sadece 'Eskiler'in böyle uygun gördüğü çıkarımını yapar."</p>
	<p class="block6">Jubal iç çekti. "Yani kanuni açıdan yetersiz... üstelik mülkiyet kanununu kelimesi kelimesine ezbere bilmesine rağmen. Öyleyse onun yeterliliğinin test edilmesine... hatta söz konusu edilmesine bile izin vermemeliyim yoksa ona vasi olarak kimi atarlar dersin?"</p>
	<p class="block6">"Hah! Douglas'ı. Ya da kuklalarından birini."</p>
	<p class="block6">"Emin misin, Ben? Yüksek Mahkeme'nin şu anki durumunu bir düşün. Vasinin adının Sawonavong olma şansı yok mu? Ya da Nadi? Ya da Kee?"</p>
	<p class="block6">"Um... haklı olabilirsin."</p>
	<p class="block6">"Bu durumda çocuk pek uzun süre yaşamayacaktır. Ya da kaçması Bethesda Hastanesi'nden çok daha zor olan güzel bahçeli tek kişilik bir hapishanede yaşlanacaktır."</p>
	<p class="block6">"Ne yapmayı planlıyorsun?"</p>
	<p class="block6">"Çocuğun elinde tuttuğu güç, kendi başına idare edebileceğinden çok daha fazla ve tehlikeli. Bu yüzden hepsini atıp kurtulacağız."</p>
	<p class="block6">"O kadar çok parayı nasıl başkalarına verirsin?"</p>
	<p class="block6">"Vermezsin, Veremezsin. Bu imkânsız. Parayı bağışlamak bile gücünü kullanmak demektir, güç dengelerini değiştirecektir ve bunu yapmaya kalkışmak da ânında onun yeterliliğinin sorgulanmasına yol açacaktır. Bunun yerine, kulaklarına hayatımız pahasına yapışmışken kaplanın koşmasına izin vereceğiz. Ben, sana Douglas'a sunacağım planı anahatlarıyla anlatayım... sen de boşlukları doldurmak için elinden geleni yap. Yasallığıyla uğraşma, Douglas'ın yasal personeli kendi aldatmacalarını yazacaklar ve ben de bunu kontrol edip tuzakları bulacağım. Bu konuda endişelenme; anafikir, Douglas'a hoşlanacağı, bu yüzden de bubi tuzağı döşemekle uğraşmayacağı bir plan sunmak. Senden politik açıdan makul olup olmadığını, bunu sunup sunamayacağımızı değerlendirmeni istiyorum. Şimdi, planımız şu..."</p>
	<p class="block8">ON DOKUZ</p>
	<p class="block6">Jubal Harshaw tarafından organize edilen Marslı Diplomatik Delegasyonu ve İç Kulvar Ortaklığı, ertesi sabah, saat ondan biraz önce Hükümet Sarayı'nın önündeki düzlüğe indi. Mars tahtının alçakgönüllü vârisi Mike Smith, yolculuğun nedeni hakkında endişelenmemişti; sadece güneye yapılan kısa uçuşun keyfîni doyasıya yaşamıştı.</p>
	<p class="block6">Yolculuk, tarifeli bir Uçan Greyhound seferiyle yapıldı ve Mike, bir yanında Jill, diğer yanında Dorcas ile şoförün üstündeki astro kubbede oturdu, kızlar ona görülecek çeşitli yerleri işaret edip konuşurlarken o hayranlıkla çevreyi izledi, izledi. Koltuk, iki kişilik yapılmış olduğundan biraz sıkışmışlardı ama Mike'ın umurunda değildi, sonuçta oluşan yakınlık insanın içini ısıtıyordu. Kollarını ikisinin de omuzlarına dolamış şekilde oturdu, baktı, dinledi ve groklamaya çalıştı, suyun üç metre altında bile bundan daha mutlu olamazdı.</p>
	<p class="block6">Bu, gerçekte Dünya uygarlığını ilk görüşüydü. Champion'dan alınıp Bethesda Merkezi'ndeki K-12 no'lu süite götürülürken hiçbir şey görmemişti; on gün önce hastaneden Ben'in dairesine giderken birkaç dakikalık bir taksi yolculuğu yapmıştı ama o zaman hiçbir şey groklamadı. O zamandan beri tüm dünyası bir ev, bir havuz ve çevredeki bahçeyle ağaçlardan ibaretti. Jubal'in evinin dış kapısına kadar bile gitmemişti.</p>
	<p class="block6">Ama şimdi, on gün öncesinden çok daha bilgiliydi. Pencereleri anlıyordu, çevresini saran balonun bir pencere olduğunu, dışarıyı izlemek üzere yapıldığını ve sürekli değişen manzaranın da gerçekten bu insanların şehirleri olduğunu biliyordu. Haritaları anlıyordu ve kızların da yardımıyla önlerinde açık duran haritada nerede olduklarını ve neler gördüklerini bulabiliyordu. Ama tabii ki o her zaman haritalardan haberdardı; sadece insanların da haritaları bildiğini daha yeni öğrenmişti. Bir insan haritasını ilk grokladığında, evine dair tatlı bir özlem hissetmişti. Tabii ki bu, kendi insanları tarafından kullanılanlarla kıyaslandığında statik ve cansızdı ama yine de bir haritaydı işte. Mike'ın doğası da eğitimi de aşağılayıcı kıyaslamalara izin vermezdi; insan haritaları bile özünde Marslılarınkilerin aynıydı; onları sevmişti.</p>
	<p class="block6">Çoğunluğu devasa bir dünya şehriyle kaplı üç yüz kilometrelik manzara görmüştü ve bunu groklamaya çalışıyordu. İnsan şehirlerinin büyüklüğü ve havadan bile görülebilen hareketliliği, kendi insanlarının ağır çekim, manastır bahçesi havasındaki şehirlerinden o kadar farklıydı ki bu onu şaşırtmıştı. Bir insan şehri, ona hemen eskiyip tükenecekmiş, birikmiş yaşam tecrübesiyle dolup taşacakmış gibi geliyordu ve ancak Eskilerin en güçlüleri boş caddelerde dolaşıp üst üste olan katmanlarda birikmiş olaylar ve duyguları groklayabilirlerdi. Kendisi memleketindeyken birkaç kez terk edilmiş şehirleri ziyaret etmiş, bunun muhteşemliğini ve hüznünü yaşamıştı; sonra hocaları bunu yapmasını yasakladığında, böyle bir tecrübe için yeterince güçlü olmadığını groklamıştı.</p>
	<p class="block6">Jill ve Dorcas'a sorduğu dikkatlice soruları ve aldığı cevapları daha önce okuduklarıyla birleştirmek, durumu kısmen de olsa groklamak, zihnini rahatlatmasını sağladı: Bu şehir henüz çok gençti; sadece iki Dünya yüzyılı önce kurulmuştu. </p>
	<p class="block6">Dünya zaman birimlerinden pek hoşlanmadığından dolayı, kafasında bunu Mars yılları ve sayılarına çevirdi; üç dolu ve üç bekleyiş yılı (34 + 33 = 108 Mars yılı).</p>
	<p class="block6">Korkutucu ve güzel! Bu insanlar şu anda bile şehir baskının altında parçalanıp hiç olmadan önce orayı boşaltmak için hazırlanıyor olmalıydılar. Oysa, zaman açısından bakıldığında şehir daha sadece bir yumurtaydı.</p>
	<p class="block6">Mike, bir ya da iki yüzyıl sonra Washington'a dönüp boş caddelerinde yürümeyi ve şehrin sonsuz acısı ve güzelliğiyle yakınlaşmayı, kendisi Washington, Washington da kendisi olana kadar hevesle groklamayı sabırsızlıkla bekliyordu; tabii ki o zamana kadar yeterince güçlenebilirse. Sonra bu düşünceyi kafasının bir köşesine yazdı çünkü şehrin devasa kederini gereğince kutsayıp bağrına basacak seviyeye gelinceye kadar büyümesi, büyümesi, büyümesi gerektiğini biliyordu.</p>
	<p class="block6">Greyhound şoförü, şehir trafiğinin yönü geçici olarak değiştirilince (Mike'ın bundan haberi yoktu ama bu Mike'ın geçişi sebebiyle yapılıyordu) doğuya doğru kaymak zorunda kaldı ve Mike, hayatında ilk defa denizi gördü.</p>
	<p class="block6">Jill orayı gösterip bunun su olduğunu söyledi. Dorcas da bunun Atlantik Okyanusu olduğunu söyleyip haritada kıyı şeridini gösterdi. Mike cahil değildi; daha bir yuvalıyken bile Güneş'e kendilerinden daha yakın olan bu gezegenin neredeyse tümüyle hayat suyuyla kaplı olduğunu biliyordu ve son zamanlarda bu insanların bu büyük zenginliği sıradan bir şey olarak gördüklerini öğrenmişti. Hatta kendi başına, yardım bile almadan çok daha zor, sıradan bir Mars kavramı olan, su töreni için su gerekmediğini, suyun sadece meselenin özünün sembolü olduğunu en sonunda groklamıştı... su güzeldi ama olması zorunlu da değildi.</p>
	<p class="block6">Ama tıpkı büyük bir tecrübeyi ilk kez yaşayan bir insanda olduğu gibi Mike da bir gerçeği soyut olarak bilmenin onu yaşamakla aynı şey olmadığını keşfetti; Atlantik Okyanusu'nun görüntüsü onda Öyle bir hayranlık uyandırmıştı ki Jill kolunu sıkıca yakaladı. "Kes şunu, Mike! Aklından bile geçirme!" dedi sertçe.</p>
	<p class="block6">Mike duygularını daha sonra kullanmak üzere bir yana bıraktı. Sonra hayal bile edilemeyecek kadar uzaktaki ufka doğru uzanan okyanusa baktı ve kafası üçler, üçün katları ve üçün katlarının kadarıyla karmakarışık olana dek büyüklüğünü hesaplamaya çalıştı.</p>
	<p class="block6">İnerlerken Jubal onları çağırdı. "Unutmayın, kızlar, Mike'ın etrafında bir kare oluşturun ve fazla yaklaşan olursa ayağına basmaktan ya da göğsüne dirsek atmaktan çekinmeyin. Anne, cüppem giyiyor olacağının farkındayım ama bu, fazla üzerine gelirlerse birilerinin ayağına basmana engel değil. Yoksa engel mi?"</p>
	<p class="block6">"Endişelenmeyi bırak, Patron; kimse bir Tanığı sıkıştırmaya kalkmaz ama gerekirse ayağımda sivri topuklu ayakkabılar var ve senden daha ağırım."</p>
	<p class="block6">"Tamam. Duke, ne yapacağım biliyorsun ama Larry'yi alıp otobüsü mümkün olduğunca çabuk geri getir. Ona ne zaman ihtiyaç duyacağımı bilmiyorum."</p>
	<p class="block6">"Grokladım, Patron. Heyecanlanmayı bırak."</p>
	<p class="block6">"Ne zaman istersem o zaman heyecanlanırım. Haydi gidelim." Harshaw, Mike'la birlikte dört kız ve Caxton otobüsten indiler; araç onlar iner inmez tekrar havalandı. İniş pistinde bir gazeteci ordusu yoktu, bu Harshaw'u aynı anda hem rahatlattı, hem de endişelendirdi.</p>
	<p class="block6">Ama pist tümüyle boş da değildi. Bir adam onu görür görmez onlara doğru geldi. "Dr. Harshaw mu? Ben Tom Bradley," dedi samimi bir tavırla. "Genel Sekreter'in baş danışmanıyım. Doğruca Bay Douglas'ın özel ofisine gitmeniz gerekiyor. Toplantı başlamadan önce sizinle birkaç dakika görüşecek."</p>
	<p class="block6">"Hayır."</p>
	<p class="block6">Bradley gözlerini kırpıştırdı. "Beni anladığınızı sanmıyorum. Bunlar Genel Sekreter'in talimatları. Ah, ayrıca Bay Smith'in sizinle gelmesinin sakıncası olmadığını söyledi; Mars'tan Gelen Adam demek istedim."</p>
	<p class="block6">"Hayır. Bu grup tuvalete giderken bile bir arada olacak. Şimdi doğruca toplantı odasına gidiyoruz. Birisi yolu göstersin. Ve şu adamlar da çekilsinler; fazla kalabalık yapıyorlar. Bu arada sizden ufak bir ricam var. Miriam, o mektup."</p>
	<p class="block6">"Ama Dr. Harshaw..."</p>
	<p class="block6">"'Hayır!' dedim. İngilizce'den anlamıyor musunuz? Şu mektubu derhal Bay Douglas'a götürmenizi ve kendisine vermenizi istiyorum... eline geçtiğine dair imzalı bir belgeyi bana getirin." Harshaw, Miriam'ın kendisine uzattığı zarfın üzerini imzalamak için bir an durdu, imzanın üzerine parmak izini bastı ve zarfı Bradley'e uzattı. "Ona bu mektubu hemen -toplantıdan önce- okumasının çok önemli olduğunu söyleyin."</p>
	<p class="block6">"Ama Genel Sekreter'in isteği..."</p>
	<p class="block6">"Sekreter o mektubu görmek istiyor. Genç adam, bana geleceği görme yetisi bahşedilmiş... ve bence o mektubu vakit kaybetmeden Sekreter'e götürmezsen yarın burada çalışmıyor olacaksın."</p>
	<p class="block6">Bradley, Jubal'in gözlerinin içine baktı. "Jim, yerimi al," dedi sonra ve mektubu alıp gitti. Jubal içinden bir oh çekti. O mektuba çok emek vermişti; Anne'le ikisi bütün gece taslak üzerine taslak hazırlamışlardı. Jubal, tüm dünyanın kamera ve mikrofonları önünde açık bir anlaşmaya varmak niyetindeydi; ama Douglas'ın herhangi bir teklife hazırlıksız yakalanmasını istemiyordu.</p>
	<p class="block6">Bradley'in emriyle bir başka adam öne çıktı; Jubal onu şöyle bir süzdü, adamın yükselme heveslisi ve bu yolda iktidarda olanların pis işlerini yapmaktan çekinmeyecek, zeki genç türünün üst düzey örneklerinden biri olduğuna karar verdi; daha ilk bakışta ondan hoşlanmamıştı. Adam içtenlikle gülümsedi. "Adım Jim Sanforth, Doktor... Şefin basın sekreteriyim. Bundan sonra size ben eşlik edeceğim... röportajları ayarlamak gibi işlerinizle uğraşacağım. Toplantı odasının henüz hazır olmadığını üzülerek belirtirim; son dakikada bir değişiklik oldu ve daha büyük bir salona geçmek durumunda kaldık. Benim düşünceme göre..."</p>
	<p class="block6">"Benim düşünceme göre hemen şimdi o toplantı salonuna gideceğiz. Sandalyeler getirilene kadar ayakta bekleriz."</p>
	<p class="block6">"Doktor, durumu anladığınızdan pek emin değilim. Hâlâ kabloları bağlamak gibi şeylerle uğraşıyorlar ve salon şu anda muhabirler ve yorumcularla dolu."</p>
	<p class="block6">"Pekâlâ. Siz hazır olana kadar onlarla sohbet ederiz."</p>
	<p class="block6">"Hayır, Doktor. Aldığım talimatlara göre..."</p>
	<p class="block6">"Genç adam, o talimatları alıp dört köşe haline gelinceye kadar katlayabilir ve müsait bir yerine sokabilirsin. Sizin keyfinize göre hareket edecek değiliz. Bizim için röportaj falan ayarlamayacaksın. Burada sadece bir amaç için bulunuyoruz: halka açık bir toplantı. Toplantı henüz hazır değilse, basınla şimdi görüşürüz... toplantı odasında."</p>
	<p class="block6">"Ama..."</p>
	<p class="block6">"Hepsi bu kadar da değil. Mars'tan Gelen Adam'ı rüzgârlı bir çatıda bekletiyorsun." Harshaw sesini yükseltti. "Burada bizi kaybolmadan toplantı odasına kadar götürebilecek kadar zeki birisi var mı?"</p>
	<p class="block6">Sanforth yutkundu. "Beni takip edin, Doktor," dedi sonunda.</p>
	<p class="block6">Toplantı odası gerçekten de haberciler ve teknisyenlerle doluydu ama büyük, oval bir masa, bolca sandalye ve birkaç daha ufak masa da vardı. Mike hemen fark edildi ve Sanforth'un itirazlarına rağmen haberciler onun çevresine doluşuverdiler. Ama Mike'ın amatör Amazonlardan oluşan koruma birliği onu masaya ulaştırmayı başardı; Jubal, Dorcas ve</p>
	<p class="block6">Jill, Mike'ın iki yanına oturdular, Miriam ve Adil Tanık da hemen arkasına yerleştiler. Bu iş halledildikten sonra Jubal, habercilerin soru sormalarını ya da resim çekmelerini engellemeye kalkışmadı. Mike'ı pek çok insanla tanışacağı ve bu insanların garip şeyler yapabileceği konusunda uyarmışlardı, Jubal özellikle Jill ona söylemedikçe ani bir hareket (insanların ya da bir şeylerin ortadan kaybolmasını ya da durmalarını sağlamak gibi) yapmamasını öğütlemişti.</p>
	<p class="block6">Mike kargaşa karşısında ciddiyetini korudu ve huzursuzluğunu belli etmedi; Jill elini tutuyordu ve kızın dokunuşu kendisini rahatlatıyordu.</p>
	<p class="block6">Jubal, habercilerin resim çekmelerini istedi, ne kadar çok olursa o kadar iyiydi; doğrudan Mike'a yöneltilen sorulardan ise hiç çekinmiyordu ve engellemek için bir şey yapmadı. Bir hafta boyunca Mike'la konuşmak onu hiçbir habercinin birkaç dakika içinde -uzman yardımı olmadan- Mike'tan önemli bir şey öğrenemeyeceğine ikna etmişti. Mike'ın sorulan soruları aynen cevaplayıp susma alışkanlığı, ondan bir şey öğrenme çabalarının çoğunu durdurmaya yeterdi.</p>
	<p class="block6">Öyle de oldu. Mike çoğu soruyu nazikçe "Bilmiyorum," ya da daha da hevessiz bir "Anlamadım?" ile cevapladı.</p>
	<p class="block6">Ama bir soru, soran muhabiri pişman etti. Mike'ın vâris oluşuyla ilgili müthiş bir mücadele olacağını sezinleyen bir Reuters muhabiri, kendince Mike'ın yasal yeterliliğini test etmeye çalıştı. "Bay Smith? Buranın veraset kanunları hakkında ne biliyorsunuz?"</p>
	<p class="block6">Mike, insanların mülkiyet kavramını, özellikle de veraset konusunu groklamakta zorlandığının farkındaydı. Bu yüzden kendi fikirlerini işe hiç karıştırmadan kitaba bağlı kaldı - Jubal kısa sürede kitabı tanıdı, Veraset ve Bağışlar Üzerine, bölüm bir.</p>
	<p class="block6">Mike, hatasız ve duygusuz bir şekilde, tıpkı bilgili ama sıkıcı bir hukuk profesörü gibi kitabı sayfa sayfa ezberden okumaya başladı. Soruyu soran muhabir yutkunurken odaya şaşkın bir sessizlik çöktü.</p>
	<p class="block6">Jubal, oradaki tüm muhabirler miras ve vesayet, üveylik ve yarı üveylik durumu, eşit paylaştırma ve kişisel bölüşme gibi konularda bilmek istediklerinden çok daha fazlasını öğreninceye kadar bunun sürmesine izin verdi. Sonunda Mike'ın omzuna dokundu. "Bu kadarı yeterli, Mike."</p>
	<p class="block6">Mike şaşırmış görünüyordu. "Daha çok var."-</p>
	<p class="block6">"Evet ama daha sonra. Farklı bir konuda sorusu olan var mı?</p>
	<p class="block6">Popüler bir Londra pazar gazetesinin muhabiri, işvereninin ilgi alanına yönelik bir soruyla ortaya atılıverdi: "Bay Smith, Dünyalı kızları beğendiğinizi duyduk. Hiçbiriyle öpüştünüz mü?"</p>
	<p class="block6">"Evet."</p>
	<p class="block6">"Hoşunuza gitti mi?"</p>
	<p class="block6">"Evet."</p>
	<p class="block6">"Ne kadar hoşlandınız?"</p>
	<p class="block6">Mike cevap vermeden önce bir an duraksadı. "Öpüşmek çok güzel," diye açıkladı ciddiyetle. "Bir yakınlaşma. Kesinlikle kâğıt oyunlarından daha iyi."</p>
	<p class="block6">Alkışlar onu korkuttu. Ama Jill ve Dorcas'ın korkmadıklarını hissedebiliyordu, ikisi de kendisinin bir türlü öğrenemediği o gürültülü neşe gösterisini zorlukla bastırıyorlardı. Böylece o da korkusunu yatıştırdı ve ciddiyetle bundan sonra olacakları beklemeye başladı.</p>
	<p class="block6">Bundan sonra olanlar onu başka sorulan cevaplamaktan kurtardı ve çok mutlu etti; yan kapıların birinden giren tanıdık bir yüz görmüştü. "Kardeşim Dr. Mahmud!" Mike büyük bir heyecanla konuşmaya devam etti; ama Marsça.</p>
	<p class="block6">Champion ekibinin dilbilimcisi el sallayıp gülümsedi ve Mike'ın yanına doğru gelirken aynı rahatsız edici dille karşılık verdi. İkisi, insanlık dışı seslerle konuşmayı sürdürdüler. Mike hevesli ve akıcı, Mahmud ise daha yavaş konuşuyordu. Çıkardıkları sesler bir hırdavatçının arabasına toslayan bir gergedanı andırıyordu.</p>
	<p class="block6">Haberciler bir süre dinlediler, sesçiler kayıt alırken muhabirler haberlerini biraz daha renklendirmek için notlar alıyorlardı. Ama sonunda biri araya girdi. "Dr. Mahmud! Ne diyorsunuz? Bize de açıklayın!"</p>
	<p class="block6">Mahmud döndü, hafifçe gülümsedi ve Oxford aksanıyla cevap verdi: "Konuşmanın çoğunda ona 'Yavaş ol, sevgili evlat... lütfen,' diyordum."</p>
	<p class="block6">"Peki o neler diyor?"</p>
	<p class="block6">"Konuşmamızın geri kalanı özel, kişisel ve kimseyi ilgilendirecek şeyler değil, sizi temin ederim. Selamlaşma, bilirsiniz işte. Eski dostlarız." Tekrar Mike'a döndü ve Marsça sohbet etmeyi sürdürdüler.</p>
	<p class="block6">Aslında Mike, kardeşi Mahmud'a onu son gördüğü geceden beri olanları anlatıyordu, böylece daha yakın groklayabileceklerdi ama Mike'ın anlatırken kullandığı soyutlamalar tümüyle Marslı kavramlarıydı, çoğu yeni su kardeşleri ve her birinin kendine özgü aromaları hakkındaydı... Jill, sakin bir su gibiydi... Anne, derindi... Jubal'in bazen bir yumurta, bazen bir Eski gibi davranmasının ama aslında ikisi de olmayışının henüz groklanamamış bir garipliği vardı; okyanusun groklanması mümkün olmayan büyüklüğü gibi...</p>
	<p class="block6">Mahmud'un Mike'a anlatacak daha az şeyi vardı çünkü bu arada başından -Marslı standartlarına göre- çok daha az olay geçmişti... Marslılara oldukça aykırı ve kendisinin de gurur duymadığı bir içki sefası, Washington'un Süleyman Camii'nde yüzüstü yerde yatarak geçirilen uzun bir gün, ki sonuçlarını henüz groklamaya ve tartışmaya hazır değildi. Yeni su kardeşi yoktu.</p>
	<p class="block6">Mahmud, Mike'ın sözünü kesti ve Jubal'e elini uzattı. "Siz Dr. Harshaw'sunuz, biliyorum. Valentine Michael beni her birinizle tanıştırdığını düşünüyor; kendi kurallarına göre tanıştırdı da."</p>
	<p class="block6">Harshaw onu şöyle bir süzdü ve sonra el sıkıştı. Adam tüvid ve pahalı görünümlü kıyafeti ve kısa kesilmiş gri bıyığıyla avlanan, atıcılık yapan, sporla uğraşan bir İngiliz gibi görünüyordu... ama teni bronzdan daha esmerdi ve burnu, soyunun Orta Doğu'dan geldiğini gösteriyordu. Harshaw sahte olan hiçbir şeyden hoşlanmazdı ve sentetik "bonfile" yemektense soğuk mısır ekmeğini tercih ederdi.</p>
	<p class="block6">Ama Mike ona bir dost gibi davranıyordu, öyleyse aksi kanıtlanana kadar onu "dost" olarak kabul edecekti.</p>
	<p class="block6">Mahmud'a göre Harshaw, tam müzelik bir Yankee gibi görünüyordu; kaba, böyle bir toplantı için fazla rahat giyinmiş, muhtemelen cahil ve neredeyse kesinlikle kültürsüz. Üstelik bir profesyoneldi, bu da durumu iyice kötüleştiriyordu, Dr. Mahmud'un tecrübelerine göre Amerikalı profesyonellerin çoğu yetersiz eğitim görmüş, dar kafalı teknisyenlerden ibarettiler. Amerika'ya ait her şeye karşı derin bir tiksintisi vardı. İnanılmaz çoktanrılı dinler kargaşası, tabii ki bunun suçlusu onlar değildi... aşçılıkları (aşçılıkları!!), tavırları, ne idüğü belirsiz mimarileri ve hastalıklı sanatları... hâlâ körlemesine, zavallıca ve kibirle inandıkları üstünlükleri. Kadınları. Hepsinden fazla kadınları, ona rahatsız edici şekilde hurileri çağrıştıran sıska vücutlarıyla küstah, kendini beğenmiş kadınları. İşte, dördü buradaydı, Valentine Michael'ın etrafına toplanmışlardı... kesinlikle tüm katılımcıların erkek olması gereken bir toplantıda hem de -Ama Valentine Michael onu bu insanlarla- tüm şu etraftan hiç ayrılmayan dişi yaratıklar da dahil olmak üzere- tanıştırmıştı; onları gururla ve hevesle kendi su kardeşleri olarak tanıtmıştı, bu da Mahmud'a kendi yeğenlerine göstermesi gerekenden çok daha fazla ailevi bir yükümlülük getirmişti. Mahmud, Marslıların böyle yakın bir ilişki için kullandıkları terimin onlar için ne anlama geldiğini kendi gözleriyle görmüştü ve "zincirleme bağlantı" ya da "biri için öyle olan diğerleri için de öyledir" gibi yetersiz ve zavallı tercümelere başvurması gerekmiyordu. Marslıları kendi evlerinde görmüştü; onların aşırı yoksulluğunu (Dünya standartlarına göre tabii) biliyordu; aşırı büyük kültürel servetlerinin bir kısmını görmüştü ve fazlasını tahmin ediyordu; ve Marslıların bireyler arası ilişkilere verdikleri yüksek değeri doğru şekilde grokluyordu.</p>
	<p class="block6">Ortada yapacak bir şey yoktu; Valentine Michael ile suyu paylaşmıştı ve şimdi dostunun güvenini boşa çıkarmaması gerekiyordu... elinden sadece bu Yankeelerin tümüyle onursuz insanlar olmadıklarını ümit etmek geliyordu.</p>
	<p class="block6">Böylece yüzünde sıcak bir gülümsemeyle Jubal'in elini sıktı. "Evet. Valentine Michael bana -gururla- hepinizin onunla..." (Mahmud Marsça bir kelime söyledi) "... olduğunuzu söyledi."</p>
	<p class="block6">"Hı?"</p>
	<p class="block6">"Su kardeşliği. Anlıyor musunuz?"</p>
	<p class="block6">"Grokladım."</p>
	<p class="block6">Mahmud'un bu konuda ciddi şüpheleri vardı ama belli etmeden devam etti: "Zaten onunla böyle bir ilişkim olduğundan ailenin bir parçası olarak kabul edilmeyi diliyorum. Sizin adınızı biliyorum ve sanırım bu da Bay Caxton; aslında resminizi köşenizin üzerinde görmüştüm, Bay Caxton; fırsat buldukça okuyorum. Bakalım genç bayanları tanıyabilecek miyim. Şu, Anne olmalı."</p>
	<p class="block6">"Evet. Ama şu anda cüppesi üzerinde."</p>
	<p class="block6">"Evet, tabii ki. Mesleğiyle meşgul olmadığı bir zamanda ona saygılarımı sunarım."</p>
	<p class="block6">Harshaw onu diğer üçüyle tanıştırdı... ve Jill onu, bir su kardeşine söylenen hitap şeklini doğru kullanarak şaşırttı. Sesi yetişkin bir Marslıya göre üç oktav daha tizdi ama gırtlak- tan gelen aksansız telaffuzu doğruydu. Bu, Jill'in güçlükle anladığı yaklaşık yüz kelime içinde telaffuz edebildiği birkaç kelimeden biriydi; bu kelimeyi çok iyi öğrenmişti çünkü her gün defalarca duyuyor ve kullanıyordu.</p>
	<p class="block6">Dr. Mahmud'un gözleri şaşkınlıktan hafifçe büyüdü; belki de bu insanlar basit, sünnetsiz barbarlar olmayabilirlerdi... ayrıca genç dostunun sezgileri güçlüydü. Hemen Jill'e doğru hitapla karşılık verdi ve başını eğerek onu selamladı.</p>
	<p class="block6">Jill, Mike'ın durumdan çok memnun olduğunu açıkça görebiliyordu; biraz beceriksizce ama anlaşılır şekilde bir su kardeşinin karşılık vermekte kullanabileceği dokuz sözcükten en kısa olanını söyledi; oysa bunun anlamını tam olarak groklayamıyordu ve insan biyolojisindeki karşılığını (İngilizce olarak) yeni tanıştığı bir adama karşı kesinlikle kullanmazdı!</p>
	<p class="block6">Oysa Mahmud, söyleneni anladı ve (insanlar için imkânsız olan) direkt tercümesini değil, sembolik anlamını aldı ve uygun karşılığı verdi. Ama Jill'in linguistik yeteneğinin sınırı bu kadardı; adamın söylediğini anlamamıştı ve gündelik İngilizce'yle bile karşılık veremezdi.</p>
	<p class="block6">Ama bir anda ilham geldi. Masaya belirli aralıklarla insanların yüzyıllardır konuşma sırasında kullandıkları birer eşya konmuştu; su dolu sürahiler ve yanlarında da bardaklar. Uzandı, sürahilerden biriyle bir bardak aldı ve su doldurdu.</p>
	<p class="block6">Mahmud'un gözünün içine baktı. "Su. Yuvamız senindir," dedi içtenlikle. Bardağı dudaklarına değdirdi ve-Mahmud'a uzattı.</p>
	<p class="block6">Mahmud ona Marsça bir karşılık verdi, sonra anlamadığını görünce tercüme etti. "Suyu paylaşan her şeyi paylaşır." Bir yudum aldı ve tam bardağı Jill'e geri veriyordu ki yanlışını düzeltti, Harshaw'a baktı ve bardağı ona sundu.</p>
	<p class="block6">"Ben Marsça konuşamıyorum, evlat; ama su için sağ ol. Asla susuz kalmayasm," dedi Jubal. Bir yudum aldı, sonra bardağın üçte birini bitirdi. "Ah!" Bardağı Ben'e uzattı.</p>
	<p class="block6">Caxton, Mahmud'a baktı. "Yakınlaşalım. Hayat veren suyla yakınlaşalım," dedi ciddi bir tavırla. Dudaklarını suyla ıslattı ve bardağı Dorcas'a uzattı.</p>
	<p class="block6">Dorcas, az önce gördüklerine rağmen bir an tereddüt etti. "Dr. Mahmud? Bunun Mike için ne kadar önemli olduğunu biliyor musunuz?"</p>
	<p class="block6">"Biliyorum, Bayan."</p>
	<p class="block6">"Şey... bizim için de en az o kadar ciddi. Anlıyor musunuz? Grokluyor musunuz?"</p>
	<p class="block6">"Bütünüyle grokluyorum... yoksa içmeyi reddederdim."</p>
	<p class="block6">"Pekâlâ. Her zaman kana kana içesin. Yumurtalarımız bir yuvayı paylaşsın." Yanaklarından yaşlar süzülmeye başlamıştı, aceleyle bir yudum su içip bardağı Miriam'a uzattı.</p>
	<p class="block6">"Kendini toparla, evlat," diye fısıldadı Miriam. Sonra Mike'a döndü. "Suyla birlikte kardeşimize hoş geldin diyoruz." Sonra Mahmud'a dönüp ekledi: "Yuva, su, hayat." Sudan içti. "Kardeşimiz." Bardağı Mahmud'a sundu.</p>
	<p class="block6">Mahmud kalan suyu bitirdi. Sonra ne Marsça, ne de İngilizce konuştu. “'Ve görevlerin onlarınkiyle birleşiyorsa onlar senin kardeşlerindir,'" dedi Arapça.</p>
	<p class="block6">"Amin," diye onayladı Jubal.</p>
	<p class="block6">Dr. Mahmud ona çabucak bir bakış fırlattı ve Harshaw'un onu gerçekten anladığını mı, yoksa kibarlık etmek için mi böyle dediğini sormamaya karar verdi; bu an kendi şüpheleri ve endişelerini dile getirmenin ne yeri, ne de zamanıydı. Her şeye rağmen su töreninin ruhunda -her zaman olduğu gibi- yarattığı sıcaklığı hissetti... her ne kadar bu seferki sahtekârlık kokuyor olsa da.</p>
	<p class="block6">Protokol şefi yardımcısının onlara doğru gelişiyle düşünceleri yarıda kesildi. "Siz Dr. Mahmud'sunuz. Yeriniz masanın öbür yanında, Doktor. Beni takip edin."</p>
	<p class="block6">Mahmud adama baktı, sonra Mike'a dönüp gülümsedi. "Hayır, benim yerim burası, dostlarımın yanı. Dorcas, şuraya bir sandalye çekip seninle Valentine Michael'ın arasına oturabilir miyim?"</p>
	<p class="block6">"Tabii ki, Doktor, işte, şöyle yana kayayım."</p>
	<p class="block6">Protokol şefi yardımcısı ayağını sabırsızlıkla yere vuruyordu. "Dr. Mahmud, lütfen! Yerleşim planına göre masanın öbür yanında oturmanız gerekiyor. Genel Sekreter her an burada olabilir ve ortalık hâlâ muhabirler ve kimbilir buraya ait olmayan başka kimlerle kaynıyor... ve ben ne yapacağımı bilmiyorum!"</p>
	<p class="block6">"Öyleyse git, ne yapacaksan başka bir yerde yap, evlat," diye önerdi Jubal.</p>
	<p class="block6">"Ne? Siz de kimsiniz? Listede adınız var mı?" Endişeyle elindeki oturma planına baktı.</p>
	<p class="block6">"Esas sen kimsin?" diye karşılık verdi Jubal. "Baş garson falan mı? Adım Jubal Harshaw. Adım o listede yoksa, elindekini yırtıp yeni bir liste yapmaya başlayabilirsin. Bak, serseri, Mars'tan Gelen Adam dostu Dr. Mahmud'un yanında oturmasını istiyorsa, mevzu kapanmıştır."</p>
	<p class="block6">"Ama burada oturamaz! Ana konferans masasındaki sandalyeler Başbakanlar, Delegasyon şefleri, Yüksek Mahkeme üyeleri ve onlara eşit seviyedekilere ayrılmıştır; birileri daha gelirse onları nereye sıkıştıracağımı bilemiyorum, bir de Mars'tan Gelen Adam var tabii."</p>
	<p class="block6">'"Tabii!"' diye onu onayladı Jubal, ifadesiz bir sesle.</p>
	<p class="block6">"Ve tabii ki Dr. Mahmud'un Genel Sekreter'in yakınında olması gerek; hemen arkasında, böylece ihtiyaç duyulduğunda müdahale edebilir. Hiç de yardımcı olmadığınızı söylemek zorundayım."</p>
	<p class="block6">"Ben yardımcı olayım." Jubal memurun elindeki kâğıdı aldı, masaya oturup inceledi. "Hımm... bir bakalım. Mars'tan Gelen Adam, Genel Sekreter'in tam karşısında oturmaya devam edecek, şu anda oturduğu yerde yani. Sonra..." Jubal, yumuşak uçlu bir kurşunkalem çıkardı ve oturma planına saldırdı. "... masanın bu yarısının tamamı, şuradan şuraya kadar, Mars'tan Gelen Adam'a ait." Jubal, sınırları belirlemek için iki kalın çarpı işareti koydu ve onları bir yayla birleştirdi.</p>
	<p class="block6">Sonra masanın o tarafına yazılmış isimlerin üzerini karalamaya koyuldu. "Böylece işinin yarısı halloluyor... çünkü masanın bu tarafında kimlerin oturacağını ben ayarlayacağım."</p>
	<p class="block6">Protokol memuru konuşamayacak kadar şaşkındı. Ağzını oynattı ama anlamlı bir ses çıkaramadı. Jubal ona nazikçe baktı. "Bir sorun mu var? Ah... resmiyet kısmını halletmeyi unuttum." Çizdiklerinin altına "V.M. Smith adına J. Harshaw" yazdı. "Şimdi şefin kimse ona git, evlat ve ona bunu göster. Ondan kural kitabını açıp dost bir gezegenin lideri geldiğinde ne yapılıyormuş bir bakmasını iste."</p>
	<p class="block6">Adam kâğıda baktı, ağzını açtı; sonra tekrar kapatmaya bile uğraşmadan hızla uzaklaştı. Ama çok geçmeden arkasında daha yaşlı bir adamla döndü. "Dr. Harshaw, adım LaRue, Protokol Şefiyim. Gerçekten masanın yarısına ihtiyacınız var mı? Anladığım kadarıyla delegasyonunuz oldukça küçük."</p>
	<p class="block6">"Bunun konuyla bir ilgisi yok."</p>
	<p class="block6">LaRue hafifçe gülümsedi. "Korkarım bence var, efendim. Yer ayarlama konusunda sınırlara dayanmış durumdayım. Neredeyse Federasyon'un seçilmiş tüm üstdüzey yetkilileri bugün burada olacak. Başkalarının da gelmesini bekliyorsanız -haber vermenizi tercih ederdim ama- Bay Smith ve size ayrılmış şu iki sandalyenin yanına bir masa daha koydurabilirim."</p>
	<p class="block6">"Hayır."</p>
	<p class="block6">"Korkarım böyle olmak zorunda. Üzgünüm."</p>
	<p class="block6">"Ben de öyle ama senin adına üzgünüm. Çünkü, bu masanın yarısı Mars delegasyonu için ayrılmadıysa, toplantıyı şu anda terk edeceğiz. Genel Sekreter'e gidip Mars'tan Gelen Adam'a kabalık etmen yüzünden toplantının iptal olduğunu söyle."</p>
	<p class="block6">"Gerçekten bunu demek istemiyorsunuz, herhalde?"</p>
	<p class="block6">"Ne demek istediğimi anlamadın mı?"</p>
	<p class="block6">"Ih... espri yaptığınızı sanmıştım. Zekice bir espri, hem de."</p>
	<p class="block6">"Evlat, bedeli bu kadar yüksek şakalar yapmam. Smith ya bir başka gezegenden bu gezegenin liderine resmi bir ziyaret için gelmiş bir diğer lider -ki bu durumda istediği tüm yardımcıları ve dansçı kızları getirmeye hakkı var- ya da basit bir turist ve kendisine resmi bir konukseverlik göstermenin gereği yok. İkisinin ortası olamaz. Ama bence etrafına bir bakın, bahsettiğin 'üstdüzey yetkililer'in sayısına bak ve Smith'i bir turist olarak görseler buraya gelmeye zahmet ederler miydi, bir düşün."</p>
	<p class="block6">"Böyle bir örnek daha önce yaşanmadı," dedi yavaşça LaRue.</p>
	<p class="block6">Jubal homurdandı. "Ay Cumhuriyeti delegasyon şefinin az önce salona girdiğini gördüm; böyle bir örneğin daha önce yaşanmadığını git de ona söyle. Ama sonra kaç! Oldukça çabuk sinirlenen biri olduğunu duydum." İç çekti. "Ama evlat, ben yaşlı bir adamım, uykusuz bir gece geçirdim ve sana işini öğretmeye hakkım yok. Bay Douglas'a onu başka bir gün ziyaret edeceğimizi söyle... bizi uygun şekilde karşılamaya hazır olduğunda. Haydi, Mike." Yavaşça sandalyesinden kalkmaya yeltendi.</p>
	<p class="block6">"Hayır, hayır, Dr. Harshaw! Masanın bu kısmını boşaltacağız. Ben... şey, bir şeyler ayarlayacağım. Bu taraf sizindir."</p>
	<p class="block6">"Böylesi daha iyi." Ama Harshaw hâlâ kalkmaya hazır duruyordu. "Peki Mars Bayrağı nerede? Pek ya marş?"</p>
	<p class="block6">"Korkarım anlayamadım."</p>
	<p class="block6">"Daha önce basit bir İngilizce'yle bu kadar sorun yaşadığım bir gün olmamıştı. Bak! Sekreter'in oturacağı yerin arkasında asılı olan Federasyon Bayrağı'nı görüyor musun? Bu tarafta neden Mars Bayrağı yok?"</p>
	<p class="block6">LaRue gözlerini kırpıştırdı. "Beni şaşırttığınızı kabul etmeliyim. Marslıların bayrakları olduğunu bilmiyordum."</p>
	<p class="block6">"Kullanmıyorlar. Ama üstdüzey devlet görüşmelerinde ne kullandıklarını tahmin bile edemezsin." (Aslına bakarsan ben de edemem, evlat ama bu konumuzun dışında.) "Neyse, seni çok yormayacağız ve hatanı telafi etmene izin vereceğiz. Boş bir sayfa, Miriam... işte, şöyle." Harshaw bir dikdörtgen çizdi, içine insanların Mars için kullandığı geleneksel sembolü, sağ üst köşesinden bir ok çıkan daireyi çizdi. "Zemin beyaz, Mars sembolü kırmızı olsun... kabartma işlemeli olması gerekirdi ama temiz bir çarşaf ve bir kova kırmızı boya ile sıradan bir izci, on dakikada bir şeyler yapabilir. İzcilik yaptın mı?"</p>
	<p class="block6">"Ih, uzun süre önce."</p>
	<p class="block6">"Güzel. Öyleyse izci yeminini bilirsin. Şimdi, gelelim onurlandırma kısmına; sanırım burada da hazırlıksız yakalandın, değil mi? Sekreter içeri girerken 'Yaşasın Barışın Egemenliği'ni çalmayı planlıyorsun, değil mi?"</p>
	<p class="block6">"Ah, tabii ki. Bu zorunlu."</p>
	<p class="block6">"Öyleyse arkasından da Mars Milli Marşı çalınmalı."</p>
	<p class="block6">"Bunu nasıl yaparım, bilmiyorum. Öyle bir marş varsa bile... elimizde yok. Dr. Harshaw, makul olun!"</p>
	<p class="block6">"Bak, evlat, gayet makul davranıyorum. Buraya sakin, gayri resmi bir toplantı için geldik... sadece iş konuşmak için. Ama burayı bir sirke çevirdiğinizi gördük. Bir sirkin varsa, içinde filler de olmalı, başka yolu yok. Şimdi, bir çocuğun elinde bir düdükle bir senfoni çalması ne kadar imkansızsa, Mars müziği çalmanızın da o kadar imkânsız olduğunu biliyoruz. Ama bir senfoni çalabilirsiniz: 'On Gezegen Senfonisi'. Grokladın mı bunu? Yani, 'anlayabildin mi?' Mars kısmının başından gir; o kısmı çal, ya da en azından melodinin anlaşılmasına yetecek kadarını."</p>
	<p class="block6">LaRue düşünceli görünüyordu. "Evet, sanırım bunu yapabiliriz ama Dr. Harshaw, size masanın yarısını verdim... ama hükümdarlık onurlarını, bayrak ve müzik gibi böyle doğaçlama ve sembolik de olsa nasıl verebilirim, bilmiyorum. Benim... benim böyle bir yetkim olduğunu sanmıyorum."</p>
	<p class="block6">"Cesaretin de yok," dedi Harshaw, acı bir ifadeyle. "Bir sirk isteyen biz değildik. Git, Bay Douglas'a bu kadar meşgul olmadığı bir zamanda tekrar geleceğimizi söyle... bu kadar çok ziyaretçisi olmadığı bir zamanda. Seninle sohbet etmek güzeldi, evlat. Tekrar geldiğimizde Sekreter'in ofisine uğrayıp merhaba demeyi unutma... tabii hâlâ burada çalışıyor olursan." Jubal, sandalyesinden güçlükle ve ağrılar içinde kalkan yaşlı adam gösterisine tekrar başladı.</p>
	<p class="block6">"Dr. Harshaw, lütfen gitmeyin!" dedi LaRue. "Ih... Sekreter, ben hazır olduğumuzu söylemeden gelmeyecek... bekleyin, neler yapabileceğime bir bakayım. Olur mu?"</p>
	<p class="block6">Harshaw homurdanarak yerine oturdu. "Keyfine bak. Ama hazır buradayken bir şey daha. Bir dakika önce kapının önünde bir kargaşa olduğunu duydum, anlayabildiğim kadarıyla, Champion'un mürettebatından biri içeri girmek istiyormuş. Onların hepsi Smith'in arkadaşları, bu yüzden bırakın girsinler. Onları biz yerleştiririz. Masanın bu tarafını doldurmamıza yardımcı olurlar." Harshaw iç çekti ve böbreğini ovuşturdu.</p>
	<p class="block6">"Pekâlâ, efendim," diye onayladı LaRue, sonra da oradan ayrıldı.</p>
	<p class="block6">"Patron... önceki gece amuda kalkıp belini mi incittin?" dedi Miriam, kimseye belli etmeden.</p>
	<p class="block6">"Sus, kız, yoksa pataklarım seni." Jubal acımasızlık dolu bir tatminle hâlâ üstdüzey yetkililerin doluşmakta olduğu odaya bir göz gezdirdi. Douglas'a "küçük, resmi olmayan" bir görüşme istediğini söylemişti... formalite istemiyordu ama böyle bir görüşmenin yapılacağı haberinin güçlüleri ya da güç sahibi olmak isteyenleri tıpkı ışığın güveleri çektiği gibi çekeceğinden emindi. Ve şimdi (artık bundan emindi)</p>
	<p class="block6">tüm bu zengin ve güçlü kitle Mike'a bir hükümdar gibi davranacaktı; hem de tüm dünyanın gözleri önünde. Bundan sonra kolaysa çocuğu rahatsız etsinlerdi bakalım!</p>
	<p class="block6">Sanforth hâlâ kalan gazetecileri dışarı çıkarmak için mücadele ediyordu ve patronu tarafından terk edilmiş zavallı protokol şefi, müzik durduğunda ayakta kalan elenir oyununu, çok az sandalye ve çok fazla ünlüyle oynamak zorunda kalmış, sinirli bir bebek bakıcısı gibi görünüyordu. Hâlâ gelenler vardı, Jubal, Douglas'ın başından beri bu toplantıyı saat on birden önce başlatmayı planlamadığına ve diğerlerine de bu şekilde bildirildiğine karar verdi... onlara daha erken bir saat bildirilmesinin nedeni, Douglas'ın istediği ve Jubal'in reddettiği toplantı-öncesi özel toplantı olmalıydı. Neyse, gecikme Jubal'in de işine geliyordu.</p>
	<p class="block6">Doğu Koalisyonu'nun lideri içeri girdi. Bay Kung, devletinin Delegasyon Şefi olarak görev yapmamayı tercih etmişti, bu da onun protokoldeki konumunun sıradan bir hükümet görevlisi olduğu anlamına geliyordu; ama Jubal, zavallı protokol şefi asistanının elindeki işi bırakıp koştuğunu ve Douglas'ın en büyük politik düşmanını toplantı masasında, Genel Sekreter'e ayrılmış sandalyenin yakınına yerleştirdiğini görünce hiç şaşırmadı; bu, Jubal'in Douglas'ın bir aptal olmadığı yönündeki fikrini doğruluyordu.</p>
	<p class="block6">Champion'un cerrahı Dr. Nelson ve birinci subayı Kaptan Van Tromp beraberce içeri girdiler. Mike tarafından neşeyle karşılandılar. Bu, Jubal'in de hoşuna gitmişti, en azından çocuk, kameralar karşısında bir kukla gibi durmak yerine ilgilenecek bir şeyler bulmuştu. Jubal, bu kargaşadan yararlanarak oturma planını yeniden düzenledi, ne de olsa artık Mars'tan Gelen Adam'ın etrafını korumalarla çevrelemenin gereği kalmamıştı. Mike'ı Genel Sekreter'in koltuğunun tam karşısına gelecek şekilde oturttu ve kendisi de Mike'ın solundaki koltuğa geçti; hem ona tavsiyeler vermek için yakınında olacağı hem de gerektiğinde Mike'a kimseye belii etmeden dokunabileceği bir yerdi. Mike, insanların geleneksel tavırları konusunda fazla bilgili olmadığından Jubal, tıpkı bir binicinin atına hareketleri göstermekte kullandıkları gibi bir işaret dili ayarlamıştı; "ayağa kalk", "otur", "selam ver", "el sık" gibi şeyler için. Tek fark, Mike bir at değildi ve tüm işaretleri kusursuzca ezberlemesi sadece beş dakikasını almıştı.</p>
	<p class="block6">Mahmud gemi arkadaşlarından ayrıldı, masanın etrafından dolaştı ve Jubal'in yanma geldi. "Doktor, Kaptan ve Cerrah'ın da kardeşimizin su kardeşleri olduğunu söylemeliyim; ve Valentine Michael, bunu hepimizin katıldığı bir törenle hemen kesinleştirmek istiyor. Ona beklemesini söyledim. Onaylıyor musunuz?"</p>
	<p class="block6">"Eh? Evet. Evet, kesinlikle. Bu güruhun içinde olmaz." Jubal biraz endişelendi. Lanet olsun, Mike'ın kaç tane su kardeşi vardı? Bu zincir nereye kadar uzanıyordu? "Belki üçünüz dönüşte bizimle gelebilirsiniz. Bir şeyler atıştırır ve konuşuruz. "</p>
	<p class="block6">"Onur duyarım. Eminim eğer mümkünse diğer ikisi de gelecektir."</p>
	<p class="block6">"Güzel. Dr. Mahmud, kardeşimizin başka kardeşleri olup olmadığını biliyor musunuz?"</p>
	<p class="block6">"Hayır. En azından Champion ekibinden kimse yok; başka yok." Mahmud duraksadı, sonra arkasından soracağı sorudan vazgeçti çünkü bu, kendisinin de -başlangıçta- bu aile bağının ne kadar ileri uzandığını görmekten duyduğu rahatsızlığı açığa vuracaktı. "Sven ve Yaşlı Adama söyleyeceğim." Diğerlerinin yanına döndü.</p>
	<p class="block6">Harshaw, Papalık temsilcisi Nuncio'nun geldiğini ve ana masaya yerleştiğini gördü. İçinden gülümsedi; şu uzun kulaklı sersem LaRue'nin bu toplantının resmiyeti hakkında bir şüphesi kaldıysa bile artık uçup gitmiş olmalıydı!</p>
	<p class="block6">Arkadan bir adam Harshaw'a doğru geldi ve omzuna hafifçe vurdu. "Mars'tan Gelen Adam'ın bulunduğu yer burası mı?"</p>
	<p class="block6">"Evet," diye onayladı Jubal.</p>
	<p class="block6">"Hangisi o? Adım Tom Boone -Senatör Boone- ve ona Başpiskopos Digby'den bir mesaj getirdim."</p>
	<p class="block6">Jubal kişisel hislerini bir kenara bırakıp kafasını acil durum hızında çalıştırmaya başladı. "Ben Jubal Harshaw, Senatör..." Mike'a ayağa kalkıp el sıkışması için işaret verdi, "... ve bu da Bay Smith. Mike, bu Senatör Boone."</p>
	<p class="block6">"Nasılsınız, Senatör Boone," dedi Mike, bir dans okulu öğrencisinin kusursuzluğuyla. Boone'a ilgiyle baktı. "Senatör"ün "Eskiler" anlamına gelmediği ona söylenmişti; yine de bir "Senatör"ün nasıl bir şey olduğunu merak ediyordu. Henüz onu groklamadığına karar verdi.</p>
	<p class="block6">"Gayet iyiyim, teşekkür ederim, Bay Smith. Zamanınızı almayacağım; sanırım gösteri başlamak üzere. Bay Smith, Baş-piskopos Digby beni, sizi Yeni Vahiye ait Başmelek Foster Tapınağı'ndaki ayinlere davet etmem için yolladı."</p>
	<p class="block6">"Anlamadım?"</p>
	<p class="block6">Jubal araya girdi. "Senatör, bildiğiniz gibi buradaki pek çok şey -hatta her şey- Mars'tan Gelen Adam için oldukça yeni. Ama anladığım kadarıyla Bay Smith ayinlerinizden birini stereovizyonda izlemiş bile..."</p>
	<p class="block6">"Ayine katılmakla aynı şey değil."</p>
	<p class="block6">"Biliyorum. Ama bu konuyla çok ilgilendi ve pek çok soru sordu... çoğunu cevaplayamayacağım sorular."</p>
	<p class="block6">Boone ona kızgın bir bakış attı. "İnananlardan biri değil misiniz?"</p>
	<p class="block6">"Kabul etmeliyim ki değilim."</p>
	<p class="block6">"Siz de gelin. Günahkârlar için her zaman bir şans vardır."</p>
	<p class="block6">"Teşekkürler, geleceğim." (Geleceğimden emin olabilirsin, dostum! Çünkü Mike'ı sizin tuzağınıza tek başına yollayacak değilim!)</p>
	<p class="block6">"Gelecek pazar, öyleyse... Piskopos Digby'ye ileteceğim."</p>
	<p class="block6">"Mümkün olursa gelecek pazar," diye düzeltti Jubal. "O gün geldiğinde hapiste olma ihtimalimiz var."</p>
	<p class="block6">Boone sırıttı. "Öyle, değil mi? Ama bana ya da Başpiskopos'a haber yollarsanız, içeride uzun süre kalmazsınız." Kalabalık salonda bir göz gezdirdi. "Burada sandalye sıkıntısı var gibi görünüyor. Birbirinin önüne geçmeye çalışan tüm bu forslu bayların arasında sıradan bir senatörün hiç şansı yok gibi."</p>
	<p class="block6">"Bu masada bizimle oturma şerefini bahşeder misiniz, Senatör," dedi Jubal, kurnazca.</p>
	<p class="block6">"Hı? Teşekkürler, efendim. Bence bir sakıncası yok... ringin kenarında oturabilirim."</p>
	<p class="block6">"Tabii ki," diye ekledi Harshaw, "resmi Mars delegasyonuyla oturmanın yaratabileceği politik sorunları önemsemiyorsanız. Sizi zor durumda bırakmak istemeyiz."</p>
	<p class="block6">Boone çok az tereddüt etti. "Hiç de bırakmıyorsunuz! İnsanların ne düşündüğü kimin umurunda? Aslında, aramızda kalsın, Piskopos bu genç adamla çok, çok yakından ilgileniyor."</p>
	<p class="block6">"Güzel. Kaptan Van Tromp'un yanında boş bir sandalye var; şuradaki adam... ama muhtemelen onu tanıyorsunuzdur."</p>
	<p class="block6">"Van Tromp? Tabii, tabii, eski dostuz, onu iyi tanırım; resepsiyonda tanışmıştık." Senatör Boone başıyla Smith'i selamladı, sonra da gidip yerine yerleşti.</p>
	<p class="block6">Orada bulunanların çoğu yerleşmişti ve korumaları geçip kapıdan girenlerin sayısı giderek azalıyordu. Jubal, yerleşimle ilgili bir tartışmayı izlemeye başladı ve tartışma uzadıkça o da iyice gerildi. Sonunda artık dayanamayacağını hissetti; bu terbiyesizliğin daha fazla sürmesine izin veremezdi. Eğilip Mike'ın kulağına bir şeyler söyledi, nedenini anlamasa da Jubal'in ondan ne yapmasını istediğini anladığından emin olmak istiyordu.</p>
	<p class="block6">Mike dinledi. Jubal, yapacağım.</p>
	<p class="block6">"Teşekkürler, evlat." Jubal ayağa kalkıp üç kişilik gruba yaklaştı: protokol şefi asistanı, Uruguay Delegasyonu Şefi ve kızgın ve şaşkın görünen üçüncü bir adam. Uruguaylı öfkeyle konuşuyordu. "... onu oturtursanız, buradaki tüm devlet liderleri için de oturacak yer bulmanız gerekir- seksen ya da daha fazla kişi. Bunu yapamayacağınızı kabul ettiniz. Burası Federasyon toprağı... ve hiçbir devlet başkanı diğerinden daha öncelikli değil. Birine ayrıcalık tanınırsa..."</p>
	<p class="block6">Jubal, üçüncü adama hitap ederek araya girdi. "Efendim," dedi. Onun dikkatini çektiğinden emin olana kadar bekledi, sonra devam etti: "Mars'tan Gelen Adam benden size onunla birlikte oturma onurunu bahşetmenizin mümkün olup olmadığını sormamı istedi... tabii başka bir yerde bulunmanız gerekmiyorsa."</p>
	<p class="block6">Adam bir an şaşırdı, sonra yüzünde koca bir gülümseme belirdi. "Ah, tabii ki bu gayet iyi olur."</p>
	<p class="block6">Diğer ikisi, saray memuru ve Uruguay temsilcisi itiraz etmeye başladılar. Jubal onlara sırtını döndü. "Acele edelim, efendim; sanırım çok az zamanımız kaldı." İki adamın ellerinde bir yılbaşı ağacı standı ve kanlı bir çarşafa benzer bir şeyle içeri girdiklerini görmüştü: bu, "Mars bayrağı" olmalıydı. İki adam ona doğru gelirken Mike ayağa kalktı.</p>
	<p class="block6">"Efendim, size Valentine Michael Smith'i sunmama izin verin. Michael, Amerika Birleşik Devletleri Başkanı!"</p>
	<p class="block6">Mike yerlere kadar eğilerek selam verdi.</p>
	<p class="block6">Başkanı Mike'ın sağ tarafına oturtmalarına ancak yetecek kadar zaman kalmıştı, arkalarında doğaçlama yaratılmış bayrak yerine yerleştiriliyordu. Müzik çalmaya başladı, herkes ayağa kalktı ve bir ses anonsu yaptı:</p>
	<p class="block6">"Genel Sekreter!"</p>
	<p class="block7"> </p>
	<p class="block8">YİRMİ</p>
	<p class="block6">Jubal, Douglas içeri girerken Mike'ın yerinde oturmasını söylemeyi düşündü ama sonra vazgeçti; Mike'ı Douglas'tan daha üstün bir konuma getirmeye çalışmıyordu, sadece ikisinin eşit sayılmalarını istiyordu. Böylece kendisi ayağa kalkarken Mike'a da öyle yapmasını işaret etti. Konferans salonunun arkasındaki büyük ikili kapı, "Yaşasın Barışın Egemenliği"nin ilk notalarıyla birlikte açıldı ve Douglas içeri girdi. Doğruca koltuğuna gitti ve yerine oturmaya hazırlandı.</p>
	<p class="block6">O anda Jubal, Mike'a oturmasını işaret etti, sonuçta Mike ve Genel Sekreter aynı anda oturmuş oldular; diğer herkes oturmadan önce saygıyla birkaç saniye bekledi.</p>
	<p class="block6">Jubal nefesini tuttu. LaRue işini yapmış mıydı? Yoksa yapmamış mıydı? Pek de söz vermiş gibi değildi.</p>
	<p class="block6">Hemen sonra "Mars" bölümünün ilk yüksek notası duyuldu, "Savaş Tanrı'sı" teması, parçayı bilen kalabalığı bile şaşırtmıştı. O Douglas'ın, Douglas da onun gözlerinin içine bakarken Jubal hazır ola geçen bir er edasıyla ayağa kalktı. Douglas da o kadar çabuk olmasa bile hemen ayağa kalktı. Ama Mike ayağa kalkmadı; Jubal ona kalkmasını işaret etmemişti. Sessiz ve ifadesiz bir şekilde oturmaya devam etti, salondaki herkes Genel Sekreter'in ardından ayağa kalkmışken oturuyor olmaktan utanır gibi bir hali yoktu. Mike olup bitenden hiçbir şey anlamıyordu ve su kardeşinin söylediklerini yapıyor olmak onun için yeterliydi.</p>
	<p class="block6">Jubal bunu "Mars Milli Marşı"nı istedikten sonra kısa bir süre düşünmüştü. İsteği yerine getirilirse marş çalınırken Mike ne yapacaktı? Bu ince bir noktaydı ve cevabı, Mike'ın bu komedide oynadığı rolle bağlantılıydı.</p>
	<p class="block6">Müzik kesildi. Mike, Jubal'in işaretiyle ayağa kalktı, çabucak eğilerek selam verip Genel Sekreter ve diğerleriyle aynı anda tekrar yerine oturdu. Bu kez herkes daha çabuk oturmuştu ve Mike'ın "milli marş" çalınırken yerinde oturması kimsenin gözünden kaçmamıştı.</p>
	<p class="block6">Jubal rahatlayarak iç çekti. Bunu da atlatmıştı. Uzun yıllar önce soyu tükenmeye yüz tutmuş kraliyet ailelerinden birinin bir üyesinin (bir kraliçe) katıldığı bir geçit törenini izlemişti ve asil leydinin, kendi milli marşı çalındıktan sonra, hükümdar kişiliğine verilen bir selama karşılık verir gibi selam verdiğini fark etmişti.</p>
	<p class="block6">Ama bir demokrasinin lideri milli marş sırasında diğer vatandaşlar gibi ayakta dururdu çünkü o bir hükümdar değildi.</p>
	<p class="block6">Ama Jubal'in LaRue'ye de belirttiği gibi ya biri ya öteki olacaktı. Mike ya basit, sade bir vatandaş konumundaydı (ki bu durumda bu aptal gösteri hiç düzenlenmemeliydi; Douglas'ın tüm bu süslü parazitlere evlerinde oturmalarını söyleyecek cesareti göstermesi gerekirdi!) ya da Larkin Kararları adlı saçma yasal teori uyarınca oğlan, kendi başına bir hükümdardı.</p>
	<p class="block6">Jubal, LaRue'ye bir tutam enfiye hediye etmeyi düşündü. Neyse, bu noktayı gözden kaçırmayan en az bir kişi vardı; Papalık temsilcisi Nuncio'nun yüzü ifadesizdi ama gözleri parıldıyordu.</p>
	<p class="block6">Douglas konuşmasına başladı: "Bay Smith, sizi bugün burada konuğumuz olarak görmekten mutlu ve gururluyuz.</p>
	<p class="block6">Dünya gezegenini de tıpkı doğduğunuz gezegen, komşumuz -iyi komşumuz- Mars gibi eviniz kabul edeceğinizi umuyoruz..." Bir süre dikkatle hazırlanmış, nazik ve özünde hiçbir şey söylemeyen konuşmasına devam etti. Mike hoş gelmişti ama Douglas'ın sözlerinden bir hükümdar olarak mı, turist olarak mı, yoksa evine dönen bir vatandaş olarak mı algılandığını anlamak (Jubal'e göre) imkânsızdı.</p>
	<p class="block6">Jubal, Douglas'ı izledi, göz teması kurmaya ve gelir gelmez yolladığı nota Douglas'ın tepkisini belirten bir işaret almaya çalışıyordu. Ama Douglas ısrarla ona bakmadı. Konuşmasını bitirdi, güzel bir konuşmaydı ama hâlâ hiçbir şey söylememişti.</p>
	<p class="block6">"Şimdi, Mike," dedi Jubal, sessizce.</p>
	<p class="block6">Smith, Genel Sekreter'e hitap etti; Marsça.</p>
	<p class="block6">Ama şaşkınlık daha fazla büyümeden durdu ve ciddi bir yüzle İngilizce'ye döndü. "Dünya Gezegeni Özgür Devletleri Federasyonunun Sayın Genel Sekreteri..." ve sonra Marsça konuşmaya devam etti.</p>
	<p class="block6">"... bugünkü karşılamanız için teşekkür ederiz. Mars'ın Yaşlılarından Dünya insanlarına selam getirdik..." dedi İngilizce ve tekrar Marsça'ya döndü.</p>
	<p class="block6">Jubal, "Yaşlılar"ın güzel bir rötuş olduğunu düşünüyordu; Eskiler'den daha fazla ağırlık taşıyordu ve Mike'ın da terminolojideki bu değişikliğe bir itirazı olmamıştı. Hatta, Mike'ın "doğru konuşmak" konusundaki ısrarına rağmen taslakta pek bir değişiklik yapmaları gerekmemişti bile. Konuşmayı cümle cümle, bir Marsça bir İngilizce olarak yapmak Jill'in fikriydi. Jubal memnuniyetle kabul etmeliydi ki kendi yazdığı, bir seçim propagandası kadar boş resmi konuşma, bu küçük numara sayesinde bir Wagner operası kadar etkileyici bir hale gelmişti. (Anlaşılmasının da en az o kadar zor olduğunu eklemek gerekirdi tabii.)</p>
	<p class="block6">Mike için önemli değildi bu. Marsça tercümeyi eklemesi de İngilizcesini ezberlemek kadar kolaydı, ikisi için de pek çaba harcaması gerekmemişti. Bunları söylemesi su kardeşlerini memnun edecekse, Mike için de sorun yoktu.</p>
	<p class="block6">Biri Jubal'in omzuna dokundu, ellerine bir zarf tutuşturdu ve fısıldadı: "Genel Sekreter'den." Jubal kafasını kaldırdı ve Bradley'in sessizce uzaklaştığını gördü. Kucağındaki zarfı açtı ve içindeki tek sayfaya bir göz attı.</p>
	<p class="block6">Notta tek bir kelime yazılıydı: "Evet." Altına -o meşhur yeşil mürekkeple- "J.E.D." imzası atılmıştı.</p>
	<p class="block6">Jubal kafasını kaldırınca Douglas'ın ona bakmakta olduğunu gördü; başıyla çok hafif bir onaylama işareti yaptı ve Douglas bakışlarını başka yöne çevirdi. Toplantı artık bitmişti; tek yapılması gereken bunu dünyaya duyurmaktı.</p>
	<p class="block6">Mike, etkileyici ama içi boş konuşmasını bitiriyordu; Jubal kendi yazdığı sözleri duydu: "... iki dünyanın da çıkarına olan bir yakınlaşma..." ve "... her ırkın kendi doğasına göre..." ama dikkat bile etmedi. Sonra Douglas, Mars'tan Gelen Adam'a kısa ama sıcak bir teşekkür sundu. Bir duraklama oldu.</p>
	<p class="block6">Jubal ayağa kalktı. "Sayın Genel Sekreter..."</p>
	<p class="block6">"Evet, Dr. Harshaw?"</p>
	<p class="block6">"Bildiğiniz gibi, Bay Smith burada iki farklı rolde bulunuyor. Irkımızın tarihindeki, uzak denizleri aşıp gelen bir prens gibi Dünya'ya Mars'ın kadim güçlerinin iyi dileklerini getiriyor. Ama aynı zamanda kendisi bir insan, Amerika Birleşik Devletleri ve Federasyon vatandaşı. Bu yüzden hakları, mülkleri ve yükümlülükleri var." Jubal başını iki yana salladı. "Bunu söylemek istemezdim ama gereksiz yükümlülükler. Bu vatandaşın avukatı olarak iş meseleleriyle de uğraşıyorum ve -bırakın vergi memurlarına ne diyeceğime karar vermeyi- daha sahip olduğu şeylerin bir listesini bile çıkaramadım."</p>
	<p class="block6">Jubal durdu ve hırıltılı bir nefes aldı. "Ben yaşlı bir adamım, bu işi tamamlayacak kadar uzun yaşayamayabilirim. Biliyorsunuz müvekkilimin bizim anladığımız anlamda bir iş tecrübesi yok. Marslılar bu işleri farklı şekilde hallediyorlar. Ama kendisi çok zeki bir genç -tüm dünya anne ve babasının birer dâhi olduğunu biliyor- ve kendisi de onlara çekmiş. İsterse, birkaç yıl içinde yaşlı, beli bükük bir avukatın yardımına ihtiyaç duymadan kendi işlerini halledebileceğine şüphe yok. Ama onun işleriyle şu anda ilgilenilmesi gerekiyor; bu işler beklemeye gelmez.</p>
	<p class="block6">"Ama gerçekte kendisi, senetler, borsa meseleleri ve telif hakları gibi şeylere gömülmektense buranın, ikinci evinin kültür, sanat, gelenek ve göreneklerini öğrenmeye istekli; bunun akıllıca bir tercih olduğunu düşündüğümü eklemeliyim. İş tecrübesi olmasa da Bay Smith beni... ve onunla tanışan herkesi etkileyen basit, doğrudan bir bilgeliğe sahip. Ona yaşadığım sorunları anlattığımda bana sakince baktı ve 'Hiç sorun değil, Jubal, Bay Douglas'tan yardım isteriz,' dedi." Jubal bir an duraksadı. "Buradan sonrası kişisel iş meseleleri, Sayın Sekreter. Sizinle özel bir görüşme yapabilir miyiz? Bırakalım bu baylar ve bayanlar evlerine dönsünler," dedi huzursuz bir şekilde.</p>
	<p class="block6">"Devam edin, Dr. Harshaw," dedi Douglas. "Protokol şu andan itibaren sona ermiştir. Ayrılmak isteyenler dilediklerini yapabilirler," diye ekledi.</p>
	<p class="block6">Kimse oradan ayrılmadı. "Pekâlâ," diye devam etti Jubal. "Her şeyi tek cümlede özetleyebilirim. Bay Smith sizden tüm iş meselelerinde tam yetkili avukatı olmanızı istiyor. Hepsi bu."</p>
	<p class="block6">Douglas ikna edici derecede şaşırmış görünüyordu. "Bu zor bir görev, Doktor."</p>
	<p class="block7"><span class="text">"Öyle olduğunu biliyorum, efendim. Bunun bir zorlama olacağını, sizin dünyanın en meşgul insanı olduğunuzu ve onun meseleleriyle ilgilenmeye vaktinizin olmadığını söyledim." Jubal başını iki yana sallayıp gülümsedi. "Korkarım bu</span><span class="text1"> </span><span class="text">onu pek etkilemedi; anlaşılan Mars'ta biri ne kadar meşgulse ondan o kadar fazlası bekleniyor. Bay Smith basitçe 'Ona soralım,' dedi. Ben de soruyorum. Kuşkusuz, hemen şu anda bir cevap beklemiyoruz; bu da Marslıların bir başka özelliği: asla acele etmiyorlar. Sözleşme yok, denetleme yok, bu saçmalıkların tümü gereksiz; kabul ederseniz, basitçe bir vekâletname verilecek. Ama bunun da Bay Smith için bir önemi yok; ona sorarsanız şu anda, burada söz vermeniz de yeterli, Çin usulü. Bu da bir başka Marslı özelliği; bir Marslı size güvenirse, sonuna kadar güveniyor. Ah, şunu da eklemeliyim: Bay Smith bu isteği Genel Sekreter'e yapmıyor; kişisel olarak Joseph Edgerton Douglas'tan bir iyilik istiyor. Görevinizden emekli olsanız da bu, anlaşmamızı etkilemeyecek. Sizden sonraki Genel Sekreter bu işin bir parçası olmayacak. Güvendiği kişi sizsiniz... bu sarayın Sekizgen Ofisi'nde oturan herhangi biri değil."</span></p>
	<p class="block6">Douglas başıyla onayladı. "Vereceğim cevap ne olursa olsun şunu söylemeliyim ki onur duydum... ve sadık kulunuzum."</p>
	<p class="block6">"Çünkü bu teklifi reddederseniz, yapamayacak durumda olursanız ya da şimdi kabul edip daha sonra görevi bırakmak isterseniz, Bay Smith'in ikinci seçeneği hazır: Ben Caxton. Ayağa kalk, Ben; insanlar seni görsün. Ve ikiniz de reddeder ya da yapamayacak durumda olursanız üçüncü seçeneği. Şey, sanırım bu ismi şu an için saklı tutmamız daha iyi olur; sırada başkalarının da olduğunun bilinmesi yeterli. Ih, bir bakalım..." Jubal'in kafası karışmış gibiydi. "Konuşma yapma yeteneğim biraz paslanmış. Miriam, şu hazırladığımız liste nerede?"</p>
	<p class="block6">Jubal, uzatılan kâğıdı aldı. "Diğer kopyaları da versen iyi olur," diye ekledi. Miriam ona kalın bir tomar kâğıt uzattı.' "Sizin için -ya da Caxton için, bu duruma bağlı tabii ki- ufak bir ön çalışma hazırladık, efendim. Hımm, bir bakalım -ah, evet, vekilharç, yaptığı işin karşılığı olan ödemeyi kendisi belirleyecek, bu maaş en az... şey, yüklü bir miktar, bu kimseyi ilgilendirmez. Vekilharç, anlaşmanın diğer tarafının harcamaları için bir hesaba para yatıracak -ah, evet, sanırım isminizi ve ününüzü korumak adına hesaplar için Şangay Bankası'nı, aracı kurum olarak da Lloyds'u tercih edebilirsiniz- ya da tam tersi. Ama Bay Smith için bağlayıcı bir kural olmayacak; iki tarafın da istediği zaman iptal edebileceği sınırsız ve tam yetkili bir güç anlaşması. Tüm bunları okumayacağım; yazılı olarak hazırlamamızın sebebi bu zaten." Jubal döndü ve etrafına boş bakışlarla baktı. "Ih, Miriam, masanın öbür tarafına gidip şunları Genel Sekreter'e ver, haydi kızım. Hımm, diğer kopyaları da burada bırakacağım. Başkalarına dağıtabilir... ya da kendiniz ihtiyaç duyabilirsiniz. Ah, bir tane de Bay Caxton'a versem iyi olur; işte, Ben."</p>
	<p class="block6">Jubal huzursuzca etrafına bakındı. "Ih, sanırım tüm söyleyeceklerim bu kadar, Sayın Sekreter. Sizin söyleyecek başka bir şeyiniz var mı?"</p>
	<p class="block6">"Bir dakika. Bay Smith?"</p>
	<p class="block6">"Evet, Bay Douglas?"</p>
	<p class="block6">"İstediğiniz bu mu? Gerçekten bu kâğıtta yazılı olanları yapmamı mı istiyorsunuz?"</p>
	<p class="block6">Jubal nefesini tuttu, müvekkiline bakmaya bile çekiniyordu. Mike'a böyle bir soru karşısında ne söyleyeceğini iyice anlatmışlardı... ama sorunun ne şekilde sorulacağını ya da Mike'ın bunu ne şekilde anlayacağını önceden tahmin etmelerine imkân yoktu.</p>
	<p class="block6">"Evet, Bay Douglas." Mike'ın sesi büyük salonun her yanında -ve dünyanın her yerindeki milyarlarca evde- net bir şekilde duyuldu.</p>
	<p class="block6">"Tüm işlerinizi benim yürütmemi mi istiyorsunuz?"</p>
	<p class="block6">"Lütfen, Bay Douglas. Bu çok iyi olur. Size teşekkür ederim."</p>
	<p class="block6">Douglas gözlerini kırpıştırdı. "Sanırım bu yeterince açık, Doktor. Cevabımı henüz vermeyeceğim ama kısa sürede size ileteceğim."</p>
	<p class="block6">"Teşekkürler, efendim. Hem kendim, hem de müvekkilim adına."</p>
	<p class="block6">Douglas ayağa kalkmaya başlamıştı. Meclis Üyesi Kung'un sesi sertçe araya girdi: "Bir dakika! Larkin Kararları ne olacak?"</p>
	<p class="block6">Douglas konuşamadan Jubal söze girdi: "Ah, evet, Larkin Kararları. Larkin Kararları hakkında pek çok saçmalık duydum ama söyleyenlerin çoğu sorumluluk taşımayan kişilerdi. Bay Kung, Larkin Kararları'na ne olmuş?"</p>
	<p class="block6">"Ben size soruyorum. Ya da müvekkilinize... ya da Genel Sekreter’e."</p>
	<p class="block6">"Konuşabilir miyim, Sayın Sekreter?" dedi Jubal, kibarca.</p>
	<p class="block6">"Lütfen."</p>
	<p class="block6">"Pekâlâ." Jubal duraksadı, yavaşça büyük bir mendil çıkardı, sonra burnunu uzun uzun temizledi, orta Do'nun üç oktav altında minör bir akor çıkarmayı başarmıştı. Sonra doğruca Kung'un gözünün içine baktı. "Sayın Meclis Üyesi, bunu sadece size anlatıyorum çünkü Sekreter'in şahsında hükümete anlatmam gereksiz. Uzun zaman önce, ben daha küçük bir çocukken, en az benim kadar genç ve salak bir başka oğlanla bir kulüp kurmuştuk. Bir kulübümüz olduğuna göre kurallarımızın da olması gerekiyordu... ilk kuralımız -oybirliğiyle alındığını belirtmeliyim- bundan sonra annelerimize 'Dırdırcı Karı' diye hitap etmekti. Aptalca, tabii... ama henüz çok gençtik. Bay Kung, bu 'kural'ın sonuçlarını tahmin edebiliyor musunuz?"</p>
	<p class="block6">"Bir tahmin yürütmeyeceğim, Dr. Harshaw."</p>
	<p class="block6">"'Dırdırcı Karı' kuralını hemen yürürlüğe koymaya karar verdim. Bir kez kullanmak yeterli oldu ve arkadaşımı da aynı hatayı işlemekten kurtardı. Genç popom bir kızılcık sopasıyla iyice ısıtıldı diyelim. Ve bu da 'Dırdırcı Karı' kararının sonu oldu."</p>
	<p class="block6">Jubal gırtlağını temizledi. "Bir dakika, Bay Kung. Birinin bu var olmayan konuyu gündeme getireceğini bilerek Larkin Kararları'nı müvekkilime açıklamaya çalıştım. Başlangıçta, birinin bu kanuni fanteziyi Mars'a uygulamaya kalkabileceğini anlamakta bile zorlandı. Sonuçta Mars, üzerinde yaşlı ve bilge bir ırkın yaşadığı bir gezegen; sizin ırkınızdan daha yaşlı, efendim ve muhtemelen daha bilge. Ama konuyu anladığında, bu onu eğlendirdi. Sadece bu, efendim -anlayışlı bir şekilde gülümsedi- bir kez -sadece bir kez- annemin küçük bir çocuğun şımarıklığını cezalandırma gücünü küçümsedim. Çok ucuz kurtulup iyi bir ders aldım. Ama bu gezegen, kendisine gezegen ölçeğinde böyle bir ders verilmesini göze alamaz. Bize ait olmayan toprakları bölüşmeye başlamadan önce, Marslıların mutfağında nasıl kızılcık sopalarının olduğunu biliyor olmamız gerek."</p>
	<p class="block6">Kung hiç de ikna olmuş görünmüyordu. "Dr. Harshaw, Larkin Kararları küçük bir çocuğun aptallığından farksızsa... neden Bay Smith'e bir devlet başkanı gibi davranıldı?"</p>
	<p class="block6">Jubal omuz silkti. "Bu soruyu hükümete sormalısınız, bana değil. Ama durumu nasıl algıladığımı kendimce söyleyeyim; Mars'ın Yaşlılarına yapılmış temel bir nezaket gösterisi."</p>
	<p class="block6">"Lütfen?"</p>
	<p class="block6">"Bay Kung, bu onurlandırma Larkin Kararları'nın bir eseri değil. İnsan tecrübesinin oldukça ötesinde bir şekilde, Bay Smith'in kendisi Mars Gezegenidir!"</p>
	<p class="block6">Kung gözünü bile kırpmadı. "Devam edin."</p>
	<p class="block6">"Daha doğrusu, tüm Marslı ırkı diyelim. Mars'ın Yaşlıları bizi Smith'in kişiliğinde ziyaret ediyor. Ona gösterilen saygı Marslılara gösterilmiş, ona verilen zarar da Marslılara verilmiş sayılır. Komşularımıza bugün saygı göstermemiz oldukça akıllıca ama bunun Larkin Kararları'yla hiçbir ilgisi yok. Aklı başında kimse, Larkin Kararları'nın üzerinde yaşam olan bir gezegene uygulanacağım iddia etmedi; bundan sonra da etmeyeceklerini söyleyebilirim." Jubal durakladı ve Cennet'ten yardım istercesine yukarı baktı. "Ama Bay Kung, emin olun Mars'ın kadim yöneticileri elçilerine nasıl davrandığımızın farkındalar. Onun aracılığıyla kendilerine sunulan onurlar sembolik de olsa, oldukça kibar. Bu gezegenin hükümetinin bilgece davrandığından eminim. Zamanla, böyle davranmanın en akıllıcası olduğunu siz de öğreneceksiniz."</p>
	<p class="block6">"Doktor, beni korkutmaya çalışıyorsanız, bunu başaramadınız," dedi Kung, ifadesiz bir sesle.</p>
	<p class="block6">"Böyle bir beklentim yoktu. Ama bu gezegen çok şanslı çünkü sizin fikirlerinizle yönetilmiyor." Jubal tekrar Douglas'a döndü. "Sayın Sekreter, yıllardır kamuoyunun önünde bu kadar uzun süre bulunmadım... ve yorgunluktan tükendim diyebilirim. Sizin kararınızı beklerken görüşmelere ara verebilir miyiz?" </p>
	<p class="block7"> </p>
	<p class="block8">YİRMİ BİR</p>
	<p class="block6">Toplantı ertelendi. Jubal, grubunu alıp Saray'dan çıkma çabasının hem Amerikan Başkanı hem de Senatör Boone tarafından engellendiğini gördü; ikisi de Mike'la sohbet etmek istiyorlardı, ikisi de Mars'tan Gelen Adam'la görülmenin kendilerine kazandıracaklarının farkında olan politikacılardı ve her ikisi de tüm dünyanın gözlerinin stereovizyon aracılığıyla o anda üzerlerinde olduğunun bilicindeydiler.</p>
	<p class="block6">Ve başka açgözlü politikacılar da gelmekteydi.</p>
	<p class="block6">"Bay Başkan, Senatör, öğlen yemeği için hemen ayrılmamız gerekiyor. Bize katılmaz mısınız?" dedi Jubal, çabucak. Bu ikisini gözlerden uzakta daha kolay kontrol edebileceğini anlamıştı; ayrıca bir terslik olmadan Mike'ı buradan uzaklaştırması gerekiyordu.</p>
	<p class="block6">Neyse ki her ikisinin de yapacak başka işleri vardı. Jubal, kendini Mike'ı hem Fostercıların ayinine, hem de Beyaz Saray'a götürme sözü verirken buldu; öyle olsun, nasıl olsa gerektiğinde çocuğun hastalandığını söyleyebilirlerdi. "Yerlerinize, kızlar!"</p>
	<p class="block6">Mike, etrafında yerini alan korumalarıyla birlikte çatıya götürüldü, Anne önden gidiyordu çünkü yolu hatırlıyordu; ayrıca uzun boyu, sarışın Valkyrie  görünüşü ve üzerindeki etkileyici Adil Tanık cüppesiyle yolu kolayca açıyordu. Jubal, Ben ve Champion'un üç subayı da arka tarafı kolluyorlardı.</p>
	<p class="block6">Larry ve Greyhound otobüsü çatıda onları bekliyordu; birkaç, dakika sonra şoför onları New Mayflower'ın çatısında bıraktı. Haberciler onları orada da yalnız bırakmadı tabii ama kızlar Mike'ı Duke'ün daha önce tuttuğu süite kadar korudular. Bu işte bayağı iyiydiler ve keyfîni çıkarıyorlardı; özellikle Miriam ve Dorcas, yavrularını koruyan bir dişi kedinin yırtıcılığını sergiliyorlardı ama bu işi bir oyun haline getirmişlerdi, aralarında yarışıyorlardı. Bir metreden daha fazla yaklaşan her muhabir ayağına basan sivri topuklu bir ayakkabıya davetiye çıkarmış oluyordu.</p>
	<p class="block6">Odalarının bulunduğu koridorun S.S. askerleri tarafından korunduğunu ve kapıda da bir subayın beklediğini gördüler.</p>
	<p class="block6">Jubal'in ensesindeki tüyler dikiliverdi ama orada bulunmalarının sebebinin Douglas'ın anlaşmanın kendi payına düşen kısmını yerine getirdiği anlamına geldiğini fark etti (ya da "öyle olduğunu umuyorum" diye düzeltti düşüncesini) Jubal'in toplantıdan önce Douglas'a gönderdiği mektup ne yapacağını ve neden yapacağını açıklıyordu. Ayrıca Douglas'tan gücünü ve yetkisini kullanarak Mike'ın özel hayatını koruması isteniyordu; zavallı çocuğun normal bir hayat yaşayabilmesi için bu şarttı. (Tabii Mike için "normal" bir hayat mümkünse diye tekrar düzeltti Jubal.)</p>
	<p class="block6">"Jill! Mike'ı kontrol altında tut," demekle yetindi. "Her şey yolunda."</p>
	<p class="block6">"Tamam, Patron."</p>
	<p class="block6">Gerçekten her şey yolundaydı. Kapıdaki subay sadece selam verdi. Jubal ona bir bakış attı. "Güzel! Naber, Binbaşı. Son zamanlarda başka kapılar da kırdın mı?"</p>
	<p class="block6">Binbaşı Bloch kıpkırmızı kesildi ama cevap vermeden önüne bakmayı sürdürdü. Jubal, bu görevin ona ceza olarak verilip verilmediğini merak etti. Hayır, muhtemelen sadece tesadüftü; bu çevrede bu iş için uygun rütbeye sahip sadece birkaç subay olmalıydı. Jubal, evin kapısından içeri bir kokarcanın girip mobilyalarını mahvettiğini söyleyerek biraz daha takılmayı düşündü; binbaşı bu konuda ne yapacaktı acaba? Ama bundan vazgeçti; sadece kabalık etmiş olmakla kalmayacak, aynı zamanda yalan da söylemiş olacaktı. Duke, hepsi iyice içip sarhoş olmadan önce kapıyı bir parça kontraplakla onarmıştı.</p>
	<p class="block6">Duke içeride bekliyordu. "Oturun beyler. Ne var ne yok, Duke?" dedi Jubal.</p>
	<p class="block6">Duke omuz silkti. "Kimbilir? Burayı tuttuğumdan beri kimse gelip beni rahatsız etmedi; emin olun. Söylediğin gibi bana sundukları ilk süiti reddettim, tavanı daha kalın olduğu için burayı seçtim; üst katımızda balo salonu var. Ve o zamandan beri de odayı karış karış aradım. Ama Patron, en ufak çöpe bile dinleme aygıtı yerleştirilebileceğini bilecek kadar bu işle uğraştım, eğer bir tane varsa binayı parça parça yıkmadan bulman imkânsız."</p>
	<p class="block6">"İyi, iyi... ama kastettiğim o değildi. Sadece burada bir oda tutmamız ihtimali var diye bu kadar büyük bir otelin her yerine dinleme aygıtı yerleştirmeleri mümkün değil; en azından ben öyle sanıyorum. Kastettiğim, 'Erzaktan ne haber?' Karnım aç, evlat ve çok susadım; üstelik yemekte üç konuğumuz daha var."</p>
	<p class="block6">"Ah, tamam. Erzakı gözlerimin önünde indirdiler, aynı şekilde taşıdılar ve kapının girişine bıraktılar; hepsini kilere koydum. Çok şüpheci bir adamsın, Patron."</p>
	<p class="block6">"Kesinlikle öyleyim; benim kadar uzun yaşamak istiyorsan, sen de öyle olmalısın." Jubal, Douglas'ın ellerine ortaboy bir dış borç büyüklüğünde bir servet emanet etmişti ama Douglas'ın fazla hevesli elemanlarının yiyecek içeceği kurcalamaları ihtimalini göz ardı etmemişti. Böylece, bir çeşnici- başıyla uğraşmak yerine Poconolar'dan buraya bolca yiyecek, daha da fazla miktarda içecek ve biraz su getirtmişti. Ve tabii ki biraz da buz. Sezar'ın buz olmadan Galyalıları nasıl yenebildiğini merak etti.</p>
	<p class="block6">"O kadar uzun yaşamaya niyetim yok," diye karşılık verdi Duke.</p>
	<p class="block6">"Keyfin bilir. Genelinde oldukça iyi bir zaman geçirdiğimi söyleyebilirim. İşe koyulun, kızlar. Anne, cüppeni çıkar da bir işe yara. Bana içki getirmeyi başaran ilk kız 'Sıradaki' olma sırasını savacak. Tabii ki misafirlerimizden sonra demek istedim. Lütfen oturun, beyler. Sven, en sevdiğin zehir hangisi? Akvavit sanırım; Larry, koş, bir içki dükkânı bul ve iki şişe akvavit kapıp gel. Kaptan için Bols cini almayı da unutma."</p>
	<p class="block6">"Bekle, Jubal," dedi Nelson, sertçe. "Bir gece önceden soğutulmamışsa akvavite elimi bile sürmem; Skoç içmeyi tercih ederim."</p>
	<p class="block6">"Ben de," diye onayladı Van Tromp.</p>
	<p class="block6">"Pekâlâ. Bir atı boğmaya yetecek kadar Skoç getir öyleyse. Dr. Mahmud? Alkolsüz bir şeyleri tercih ederseniz, kızlar hemen ayarlar."</p>
	<p class="block6">Mahmud üzgün görünüyordu. "Alkollü içkilerin beni baştan çıkarmasına izin vermemeliyim."</p>
	<p class="block6">"Buna gerek yok. Bir doktor olarak sana bir reçete yazayım istersen." Jubal onu tepeden tırnağa süzdü. "Evlat, oldukça büyük bir sinirsel gerilim altında gibi görünüyorsun. Bunu meprobamat ile halledebiliriz ama şu anda elimizde bulunmadığına göre sana bunu yerine iki duble etil alkol öneriyorum. İlacın kötü tadını örtmek için tercih ettiğin herhangi bir aroma var mı? Ayrıca, köpüklü mü olsun, köpüksüz mü?"</p>
	<p class="block6">Mahmud gülümsedi ve bir anda o İngiliz görüntüsü kayboldu. "Teşekkür ederim, Doktor ama bırakın kendi günahlarımı kendim işleyeyim. Cin lütfen, yanında biraz suyla. Ya da votka. Ya da elinizde ne varsa."</p>
	<p class="block6">"Ya da tıbbi alkol," diye ekledi Nelson. "Seni kandırmasına izin verme, Jubal. Kokarca ne bulursa içer ve her seferinde pişman olur."</p>
	<p class="block6">"Gerçekten pişmanlık duyuyorum," dedi Mahmud, içtenlikle, "çünkü günah olduğunu biliyorum."</p>
	<p class="block6">"Öyleyse onu bu konuda iğnelemeyi bırak, Sven," dedi Jubal, aksi bir ifadeyle. "Kokarca pişmanlık duyarak günahlarının etkisini azaltıyorsa, bu onun bileceği iş. Benim pişmanlık merkezim '29 borsa faciası sırasında aşırı yüklenmeden yandı ve yerine yenisini almadım... bu da benim bileceğim iş. Herkesin günahı kendine. Yemeklerden ne haber, Kokarca? Anne şu sepetlere muhtemelen domuz jambonu koymuştur; ayrıca o kadar da kolay fark edilmeyecek başka kirli gıdalar da olabilir. Kontrol edeyim mi?"</p>
	<p class="block6">Mahmud başını iki yana salladı. "Ben gelenekselci biri değilim, Jubal. Bu kurallar çok uzun bir zaman önce, o devrin ihtiyaçlarına göre konulmuş. Ama artık devir değişti."</p>
	<p class="block6">Jubal bir anda hüzünlendi. "Evet. Ama iyiye mi gidiyor? Boş ver, bu da arkasında bir iz bile bırakmadan gelip geçecektir. Ne istersen ye, kardeşim; Tanrı ihtiyaçtan doğan günahları bağışlar."</p>
	<p class="block6">"Teşekkürler. Ama aslına bakarsan, genelde gün ortasında yemek yemem."</p>
	<p class="block6">"Yesen iyi olur, yoksa reçetene yazdığım etanol seni rahatlatmaktan fazlasını yapacaktır. Ayrıca benim için çalışan çocuklar bazen imla hataları yaparlar... ama hepsi de muhteşem aşçılardır."</p>
	<p class="block6">Miriam, üzerinde dört kadeh içki bulunan bir tepsiyle gelip Jubal'in arkasında durdu, elinde siparişler, Jubal'in sözlerini dinliyordu. "Patron," diye araya girdi. "Söylediklerini duydum. Bunları, yazmayı düşünür müsün?"</p>
	<p class="block6">"Ne?" Jubal hızla döndü ve ona ters ters baktı. "Başkalarının işine burnunu sokarsın ha! Okuldan sonra cezaya kalıp tahtaya bin kez 'Başkalarının özel konuşmalarını dinlemeyeceğim' yazacaksın. bitirene kadar gitmek yok."</p>
	<p class="block6">"Peki, Patron. Bu sizin için, Kaptan... ve sizinki, Dr. Nelson... bu da sizin, Dr. Mahmud, Yanında su istemiştiniz, değil mi?"</p>
	<p class="block6">"Evet, Miriam. Teşekkürler."</p>
	<p class="block6">"Geleneksel Harshaw servisi; beceriksizce ama hızlı. Bu da seninki, Patron."</p>
	<p class="block6">"İçine su koymuşsun!"</p>
	<p class="block6">"Anne'in emirleri. Buzlu içmek için fazla yorgun olduğunu söylüyor."</p>
	<p class="block6">Jubal uzun süredir acı çeken biriymişçesine baktı. "Neler çektiğimi görüyorsunuz, değil mi, beyler? Kadınların ayakkabı giymelerine hiç izin vermemeliydik. Miriam, onu 'bin kez Sanskritçe'ye çevir."</p>
	<p class="block6">"Tamam, Patron. Öğrenmeye zaman bulur bulmaz çeviririm." Jubal'in başına hafifçe vurdu. "İstediğin kadar heyecanlanıp sinirlen, tatlım. Bunu hak ettin. Hepimiz seninle gurur duyuyoruz."</p>
	<p class="block6">"Mutfağa dön, kadın. Bekle; herkes içecek bir şeyler aldı mı? Ben'in içkisi nerede? Ben nerede?"</p>
	<p class="block6">"Herkes aldı. Ben telefonda köşe yazısını yazdırıyor. İçkisi hemen yanı başında."</p>
	<p class="block6">"Güzel. Sessizce çekilebilirsin, resmiyete gerek yok ve Mike'ı içeri yolla. Baylar! Me ke aloha pau ole! -çünkü her yıl birer birer azalıyoruz." İçti, diğerleri de ona katıldılar.</p>
	<p class="block6">"Mike yardım ediyor. Yardım etmeye bayılıyor; sanırım büyüyünce bir kâhya olacak."</p>
	<p class="block6">"Gittiğini sanmıştım. Neyse, yine de onu yolla. Dr. Nelson onu muayene etmek istiyor."</p>
	<p class="block6">"Aceleye gerek yok," diye araya girdi geminin cerrahı. "Jubal, bu muhteşem bir Skoç; ama neye kadeh kaldırıyoruz?"</p>
	<p class="block6">"Pardon. Polonezyaca. 'Dostluğumuz sonsuza dek sürsün. ' Bu sabahki su törenine dipnot olarak düşünün. Bu arada beyler, hem Larry, hem de Duke, Mike'ın su kardeşleri ama bu konuda endişelenmeyin. Yemek pişiremezler... ama ikisi de karanlık bir sokakta arkanızı kollamasını isteyeceğiniz tiplerdir."</p>
	<p class="block6">"Onların güvenilir olduğunu söylüyorsan, Jubal," dedi Van Tromp, "onları içeri al ve kapıyı kapat. Ama hazır yalnızken kızlara içelim. Sven, fıstıklar için nasıl kadeh kaldırıyordun?"</p>
	<p class="block6">"Şu tüm dünyanın güzel kızları için söylenenden mi bahsediyorsun? Biz buradaki dördüne içelim, yeter. Skaal!" Kadın su kardeşlerine içtiler. "Jubal, onları nereden buldun?" diye sordu Nelson.</p>
	<p class="block6">"Kendi mahzenimde yetiştiriyorum. Sonra, tam da eğitimleri bitip işe yarayacak hale geldiklerinde şehirli züppenin biri gelip evleniyor. Ne yaparsam yapayım kaybediyorum."</p>
	<p class="block6">"Ne kadar acı çektiğini görebiliyorum," dedi Nelson, anlayışlı bir tavırla.</p>
	<p class="block6">"Gerçekten öyle. Umarım hepiniz evlisinizdir."</p>
	<p class="block6">İkisi evliydi. Mahmud değildi. Jubal ona soğuk bir ifadeyle baktı. "Nezaket gösterip çözülür müsün, lütfen? Yemekten sonra, tabii ki boş bir mideyle ölüp gitmeni istemem."</p>
	<p class="block6">"Ben bir tehdit sayılmam. Ben sonsuza dek bekâr kalanlardanım."</p>
	<p class="block6">"Hadi oradan, bayım! Dorcas'ın sana baktığını gördüm... sen de halinden gayet memnundun."</p>
	<p class="block6">"Benden zarar gelmez, emin ol." Mahmud, kendi dininden olmayan biriyle asla evlenmeyeceğini söylemeyi düşündü, sonra -Jubal kadar ender görülen bir istisna olsa da- bir Hıristiyan'ın bunu yanlış anlayacağına karar verdi. Konuyu değiştirdi. "Ama Jubal, Mike'a böyle bir öneride bulunma. Senin şaka yaptığını groklayamayacaktır ve elinde bir cesetle kalabilirsin. Bilemiyorum... Mike gerçekten sadece düşünerek kendini öldürebilir mi, bilemiyorum. Ama deneyecektir... ve gerçekten Marslı olsaydı, başarabilirdi de."</p>
	<p class="block6">"Yapabileceğinden eminim," dedi Nelson, kararlı bir şekilde. "Doktor 'Jubal' demek istedim- Mike'ın metabolizmasıyla ilgili garip bir şey fark ettin mi?"</p>
	<p class="block6">"Ih, şöyle söyleyeyim. Onun metabolizmasıyla ilgili garip olmayan hiçbir şeye rastlamadım daha."</p>
	<p class="block6">"Kesinlikle."</p>
	<p class="block6">Jubal, Mahmud'a döndü. "Ama Mike'ı intihara davet etmem konusunda endişelenme. Ona asla şaka yapmamam gerektiğini öğrendim. Onun şakaları groklamamasını groklayamıyorum." Jubal düşünceli bir şekilde gözlerini kırpıştırdı. "Ama ben 'grokun' ne demek olduğunu groklayamıyorum... gerçekten öyle. Kokarca, sen Marsça biliyorsun."</p>
	<p class="block6">"Biraz."</p>
	<p class="block6">"Yeterince akıcı konuşabiliyorsun, duydum. 'Grok'un ne demek olduğunu groklayabiliyor musun?"</p>
	<p class="block6">Mahmud derin düşüncelere dalmış gibi görünüyordu. "Hayır. Tam olarak değil. 'Grok', Mars dilinin en önemli sözcüğü ve önümüzdeki kırk yılı bu kelimeyi anlamayla uğraşıp sonra da açıklayabilmek için milyonlarca kelimelik yazı yazarak geçireceğim. Yine de başarılı olabileceğimi sanmıyorum, 'Grok' sözcüğünü groklamak için Marsça düşünebilmen gerekiyor. Mike bunu yapıyor... ben yapamıyorum. Sanırım Mike'ın en basit insan düşüncelerinin bazılarına ne kadar değişken yaklaştığını fark ettin mi?"</p>
	<p class="block6">"Fark ettim mi? Beynimi zonklatıyor."</p>
	<p class="block6">"Benim de öyle."</p>
	<p class="block6">"Yemek," diye anons etti Jubal. "Öğle yemeği, zamanı gelmişti artık. Kızlar, yemeği ulaşabileceğimiz bir yere koyun ve saygı gösterip sessiz olun. İstiyorsanız konuşmanıza devam edin, Doktor. Yoksa Mike'ın burada olması nedeniyle ertelemek daha mı iyi?"</p>
	<p class="block6">"Hiç de değil." Mahmud, Mike'la kısa bir süre Marsça bir şeyler konuştu. Mike cevap verdi, yüzünde ışıltılı bir gülümseme belirdi; sonra ifadesi kayboldu ve yemeğe oturdu, sessizce yemeğini yemek ona yetiyormuş gibiydi. "Ona ne yapmaya çalıştığımı söyledim, o da bana doğru konuştuğumu; bu onun fikri değil, sadece basit bir gerçeğin dile getirilmesi, bir gereklilik. Umarım başarısız olursam fark eder ve bana yanlışımı gösterir. Ama bunu yapacağından kuşkuluyum. Görüyorsunuz, Mike Marsça düşünüyor; bu da ona sizin ve benim kullandığımızdan çok daha farklı bir galaksi 'haritası' sunuyor. Anlatabildim mi?"</p>
	<p class="block6">"Bunu grokladım," diye onayladı Jubal. "Dilin kendisi bir insanın en temel düşüncelerini belirler."</p>
	<p class="block6">"Evet ama... Doktor, Arapça biliyorsun, değil mi?"</p>
	<p class="block6">"Eh? Uzun yıllar önce, pek de iyi olmasa da biliyordum," diye kabullendi Jubal. "Bir süre AFS aracılığıyla Filistin'de bulunmuştum. Ama artık pek hatırlamıyorum. Hâlâ biraz okuyabiliyorum... çünkü peygamberin sözlerini orijinal haliyle okumayı tercih ediyorum."</p>
	<p class="block6">"Gayet uygun. Kuran tercüme edilemeyeceğinden dolayı ne kadar dikkatli olunursa olunsun tercüme sırasında 'harita' değişir. Öyleyse İngilizce'nin bana ne kadar zor geldiğini anlayabilirsin. Sadece benim dilimin kelimelerinin anlamlarının daha sınırlı olması ya da zamanların daha az olması değil; tüm 'harita' değişiyor. İngilizce, insan dilleri içinde en genişi, en yakın rakibinden birkaç kat fazla kelime içeriyor; sadece bu bile İngilizce'nin dünyanın lingua francası olmasının kaçınılmaz olduğunu gösteriyor çünkü -barbarların etkisine rağmen- en zengin ve en esnek dil bu... ya da belki de barbarların etkisi yüzünden demeliyiz. İngilizce, karşısına çıkan her şeyi yutuyor ve buradan yeni bir İngilizce türetiyor. Kimse, korunan ve sınırları olan bazı dillerde olduğu gibi bu süreci durdurmaya çalışmadı... muhtemelen bunun sebebi de bir 'Kraliyet İngilizcesi'nin olmayışı; çünkü 'Kraliyet İngilizcesi' Fransızca'dır. İngilizce, kimsenin nasıl büyüdüğünü umursamadığı karışık bir dildi... ve o da büyüdü! Devasa boyutlara ulaştı. Öyle ki bu canavarı kucaklamayı göze almayan kimse eğitimli sayılmıyor artık.</p>
	<p class="block6">"Bu çeşitlilik, incelik ve mantıksız, yerel ağızlara bağlı bu karmaşıklık, başka dillerde söylenmesi mümkün olmayan şeyleri İngilizce söylememizi sağlıyor. Bu, neredeyse beni çıldırtıyordu... ta ki bu dilde düşünmeyi -ve bu sayede doğup büyüdüğüm 'haritanın' üzerine bir başkasını koymayı- öğrenene kadar. Birçok açıdan daha iyi bir harita bu; en azından daha ayrıntılı olduğu' kesin. "</p>
	<p class="block6">"Ama yine de basit bir dil olan Arapça'da söylenip de İngilizce'de karşılığı olmayan şeyler var."</p>
	<p class="block6">Jubal başıyla onayladı. "Çok doğru. İşte bu yüzden, az da olsa Arapça okumayı bırakmadım."</p>
	<p class="block6">"Evet. Ama Mars dili İngilizce'den öyle karmaşık -ve evrenin algılanmasını soyutlayışı bakımından çok farklı- ki kıyaslarsak İngilizce ve Arapça aynı dil sayılabilir. Bir İngiliz ve bir Arap birbirlerinin düşüncelerini diğerinin dilinde anlamayı öğrenebilirler. Ama herhangi birimizin (kendine özgü bir şekilde öğrenen Mike dışında) Marsça düşünebileceğinden emin değilim -evet, ikinci bir dil olarak Marsçayı öğrenebiliriz- zaten benim konuştuğum da bu.</p>
	<p class="block6">"Şimdi bu kelimeyi ele alalım: 'grok'. Anlamı sanırım Marslıların bir ırk olarak düşünmeye ve konuşmaya başladıkları zamana kadar uzanıyor -bu da onların tüm 'haritası'nı gözler önüne seriyor- ve aslında oldukça basit. 'Grok', 'içmek' demek."</p>
	<p class="block6">"Ha?" dedi Jubal. "Ama Mike sadece içmekten bahsederken asla 'grok' demiyor. O..."</p>
	<p class="block6">"Bir dakika." Mahmud, Mike'la Marsça konuştu.</p>
	<p class="block6">Mike biraz şaşırmış görünüyordu. "Grok içmek demek," dedi ve konuyu kapattı.</p>
	<p class="block6">"Ama Mike aynı zamanda," diye devam etti Mahmud, "söyleyeceğim yüzlerce başka kelimeyi de kabul ederdi, bizim farklı kavramlar, hatta zıt kavramlar olarak adlandıracağımız sözcükleri bile. Ve 'grok', nasıl kullandığınıza bağlı olarak bu anlamların hepsini kapsıyor. 'Korku' demek, 'sevgi' demek, 'nefret' demek - Marslıların 'haritasına' göre bir şeyi tümüyle groklamadan, onunla kendinizi bütünleşmiş sayacak kadar iyi anlamadan ondan nefret edemezsiniz. Kendinizden de nefret etmeniz gerekir. Ama bu, aynı zamanda o şeyi sevmenizi ve bağrına basmayı gerektirir. İşte o zaman nefret edebilirsiniz ve (bence) Marslıların nefreti öyle yoğun bir duygu ki bizim buna en yakın duygumuz onun yanında ancak hafif bir hoşnutsuzluk gibi kalır."</p>
	<p class="block6">Mahmud yüzünü buruşturdu. "Matematiksel açıdan anlamı 'birebir eşit'. İnsanların klişe lafı 'Bu beni senden daha fazla üzdü', içinde Marslılardan izler taşıyor gibi. Marslılar, bizim modern fizikle yıllarca uğraşarak öğrendiğimiz bir gerçeği içgüdüsel olarak biliyormuş gibi görünüyorlar: gözlemcinin gözlemlediği objeyle ilişkisi, ancak gözlem sürecinin kendisiyle olur. 'Grok', gözlemcinin gözlem süreciyle bütünleşip onun bir parçası olması durumunu anlatıyor; iç içe geçme, toplu bir tecrübenin içinde bireysel kimliğini kaybetme.</p>
	<p class="block6">Bizim din, felsefe ve bilimle ifade etmeye çalıştığımız her şey anlamına geliyor ve bizim bunu anlayabilmemiz, kör bir adamın renkleri anlaması kadar zor." Mahmud durakladı. "Jubal, seni parçalayıp etinden yahni yapsaydım, sen ve yahni, içindeki her şeyle birlikte groklayacaktınız ve sizi yediğimde birlikte groklayacaktık; hiçbir şey kaybolmayacaktı ve kimin kesip yeme işini yaptığı da fark etmeyecekti."</p>
	<p class="block6">"Benim için ederdi!" dedi Jubal, sertçe.</p>
	<p class="block6">"Sen bir Marslı değilsin." Mahmud tekrar durdu ve dönüp Mike'la Marsça bir şeyler konuştu.</p>
	<p class="block6">Mike başıyla onayladı. "Doğru konuşuyorsun, kardeşim Dr. Mahmud. Hep dediğim gibi. Sen Tanrı'sın."</p>
	<p class="block6">Mahmud çaresizce omuz silkti. "Ne kadar ümitsiz olduğunu görüyor musunuz? Ne yaparsam yapayım, elime Tanrı'ya hakaretten başka bir şey geçmiyor. Biz Marsça düşünmüyoruz. Düşünemeyiz."</p>
	<p class="block6">"Sen Tanrı'sın," dedi Mike, onaylar bir tavırla. "Tanrı groklar."</p>
	<p class="block6">"Lanet olsun, konuyu değiştirelim! Jubal, kardeşlik durumumuzdan yararlanıp biraz daha cin isteyebilir miyim?"</p>
	<p class="block6">"Ben getiririm, dedi Dorcas ve ayağa fırladı.</p>
	<p class="block6">Bu hoş bir aile pikniğiydi; ortam Jubal'in resmiyetten uzak sıcaklık yaratma kabiliyetiyle rahatlamış, ekibinin paylaştığı bu kabiliyet üç misafirinde rahat insanlar oluşuyla birleşince -her üçü de eğitimli, başarılı ve rekabet etmeye ihtiyacı olmayan insanlardı- işler iyice kolaylaşmıştı. Üstelik, dört adam da Mike'a bir babanın ilgisiyle yaklaşıyorlardı. Esirgeyen ve bağışlayan Tanrı'sına inanmayanların yanında kendini nadiren rahat hisseden Dr. Mahmud bile gevşemişti ve mutluydu. Jubal'in Peygamber'in sözlerini okumuş olduğunu öğrenmek çok hoşuna gitmişti... ve şimdi, durup bir kez daha bakınca, Jubal'in evindeki kadınların o kadar da zayıf olmadıklarını fark etti. Şu esmer olan... Ama bu fikri aklından çıkardı; burada misafirdi.</p>
	<p class="block6">Ama kadınların kendi aralarında konuşmamaları, erkeklerin konuşmasına karışmamaları ve yiyecek içecek servisini hızlı ve misafirperver bir şekilde yerine getirmeleri hoşuna gitmişti. Miriam'ın efendisine gösterdiği saygısızlık onu şaşkına çevirmişti ama sonra bunun ne olduğunu fark etti: kediler ve en sevilen çocuklara ev sınırları içinde tanınan özgürlük.</p>
	<p class="block6">Jubal daha önce Genel Sekreter'den haber beklemek dışında yapacak bir şeyleri olmadığını açıklamıştı. "İş yapmak gibi bir niyeti varsa -ki bence anlaşmaya hazır- ondan bugün haber alabiliriz. Haber gelmezse, bu akşam eve döneriz... ve gerektiğinde tekrar geliriz. Saray'da kalsaydık, pazarlık etmeye kalkabilirdi. Burada, kendi çöplüğümüzde pazarlık etmeyi reddedebiliriz."</p>
	<p class="block6">"Ne diye pazarlık etsin ki?" diye sordu Kaptan Van Tromp. "One istediği her şeyi verdin."</p>
	<p class="block6">"Her şeyi değil. Douglas, avukatlık yetkisinin dokunulmaz, iptal edilemez olmasını tercih ederdi... oysa şimdi, iyi davranmadığı takdirde tüm gücünü nefret ettiği ve korktuğu birine devretmek zorunda... şurada oturup masumca gülümseyen serseriye, kardeşimiz Ben'e. Ama Douglas dışında kesinlikle pazarlık etmek isteyecek başkaları da var. Şu ağırbaşlı buda, Kung... benden ölümüne nefret ediyor çünkü ayağının altındaki halıyı çekip alıverdim. Ama Douglas bunu kabul etmeden önce bizi baştan çıkarabilecek bir anlaşma akıl edebilirse, mutlaka teklif edecektir. Bu yüzden ondan da uzak duracağız. Bize getirilen hiçbir şeyi yiyip içmememizin tek sebebi Kung."</p>
	<p class="block6">"Gerçekten endişelenecek bir şeyler olduğunu mu düşünüyorsun?" diye sordu Nelson. "Aslına bakarsan Jubal, ben senin evden uzaktayken bile kendi mutfağının lezzetlerinde ısrarcı olan bir gurme olduğunu sanmıştım. Böyle büyük bir otelde zehirlenebileceğim aklımın ucundan geçmez."</p>
	<p class="block6">Jubal. başını üzgünce iki yana salladı. "Sven, sen herkesin kendi gibi olduğunu düşünen dürüst bir adamsın ve aslında haklısın da. Hayır, kimse seni zehirlemeye çalışmayacak... ama Mike'ın yemeğinin tadına baktığın için karın senin hayat sigortanla yaşamak zorunda kalabilir."</p>
	<p class="block6">"Gerçekten böyle mi düşünüyorsun?"</p>
	<p class="block6">"Sven, ne istersen sipariş ederim. Ama ona ne ben elimi sürerim, ne de Mike'ın yemesine izin veririm. Çünkü, bu odaya gelecek herhangi bir garsonun Kung için -hatta belki iki-üç farklı patron için daha- çalışıyor olacağına bahse girerim. Çalıların arkasında saklanan düşman öcüleri görmüyorum; nerede olduğumuzu biliyorlar ve harekete geçmek için kullanabilecekleri birkaç saatleri vardı. Sven, çok ciddi olarak söylüyorum ki benim en büyük derdim, temsil ettiği güç yasal olarak kesinleşip dokunulmaz hale gelinceye ve ölümünün kimsenin işine yaramayacağı koşulları elde edene kadar bu çocuğun hayatta kalmasını sağlamak."</p>
	<p class="block6">Jubal iç çekti. "Kara dul örümceğini düşünün. Korkak küçük bir yaratıktır, yararlıdır ve benim zevkime göre, parlak deri görünüşü ve en belirgin işareti olan kırmızı kum saati lekesiyle tüm araknidlerin en güzelidir. Ama zavallı hayvanın, boyuna göre çok fazla güce sahip olmak gibi bir şanssızlığı vardır. Bu yüzden herkes gördüğü yerde onları öldürür.</p>
	<p class="block6">"Kara dulun zehrinin gücü konusunda yapabileceği bir şey yoktur, ondan kurtulması mümkün değildir.</p>
	<p class="block6">"Mike da aynı sorunu yaşıyor. Bir kara dul kadar güzel görünüşlü değil ama..."</p>
	<p class="block6">"Yapma, Jubal!" dedi Dorcas, bu haksızlığa sinirlenerek. "Ne kadar kötü bir laf. Üstelik ne kadar da yanlış!"</p>
	<p class="block6">"Üzgünüm, evlat. Ben senin hormonal değerlendirmeni paylaşmıyorum. Hoş ya da değil, Mike sahip olduğu paradan kurtulamıyor ama para elindeyken de tehlikede. Sadece Kung da değil. Yüksek Mahkeme artık olması gerektiği kadar 'politika dışı' değil... gerçi onlar Mike'ı öldürmektense hapse atmayı tercih eder ama bana sorarsanız bu daha da kötü bir kader. Onunla ilgilenen en az bir düzine farklı taraf daha var... onu belki öldürecek, belki öldürmeyecek ama en azından Mike'ın bir cenaze töreninin onur konuğu olmasının kendileri için iyi olup olmayacağını kafalarında tartmış kişiler var. Ben..."</p>
	<p class="block6">"Telefon, Patron."</p>
	<p class="block6">"Anne, derin düşüncelerimi böldün. Porlocklusun herhalde."</p>
	<p class="block6">"Hayır, Dallaslıyım."</p>
	<p class="block6">"Ve hiçbir telefona cevap vermeyeceğim."</p>
	<p class="block6">"'Becky arıyor' dememi istedi."</p>
	<p class="block6">"Neden daha önce söylemedin?" Jubal aceleyle salondan çıktı ve telefon ekranında Madam Vesant'ın dostça ifadesiyle karşılaştı. "Becky! Seni gördüğüme sevindim, kızım!" Kadının onu nerede bulacağını nasıl bildiğim sormadı bile.</p>
	<p class="block6">"Selam, Doktor. Gösterini izledim ve arayıp haber vereyim dedim."</p>
	<p class="block6">"Nasıl görünüyordu?"</p>
	<p class="block6">"Profesör seninle gurur duyardı. Kontrolün bu kadar ustaca ele geçirildiğini hiç görmemiştim. Sonra da hedefler, onlara neyin çarptığını anlayamadan hepsini ezdin geçtin. Doktor, bir ikizinin olmaması avukatlık mesleği için büyük kayıp."</p>
	<p class="block6">"Bu sözleri senden duymak büyük şeref, Becky." Jubal hızla düşündü. "Ama gösteriyi sen ayarladın; ben sadece fırsattan istifade ettim. Ücretini söyle, Becky ve hiç çekinme." Ne isterse iki katını ödemeye karar vermişti. Mike için istediği banka hesabı bu kadarcık bir ödemeyi hissetmezdi bile... üstelik, Becky'yi cömertçe ödüllendirmek ona borçlu kalmaktan iyiydi.</p>
	<p class="block6">Madam Vesant kaşlarını çattı. "Hislerimi incitiyorsun."</p>
	<p class="block6">"Becky, Becky! Büyü artık, tatlım. Herkes seni alkışlayıp tebrik edebilir ama büyük, yeşil bir para yığını en güzel tebriktir. Benim param da değil. Bu hesabı Mars'tan Gelen Adam ödüyor ve inan bana, bunu rahatlıkla karşılayabilir." Sırıttı. "Benden alacağın tek şey bir teşekkür, bir öpücük ve kemiklerini kıracak kadar sıkı bir sarılma olacak."</p>
	<p class="block6">Madam Vesant gevşedi ve gülümsedi. "Bu sözünü unutma. Profesör'ün iyi olacağını söylerken kalçalarımı nasıl okşadığını hâlâ hatırlarım... bir vücudun kendini daha iyi hissetmesini sağlamayı iyi beceriyorsun."</p>
	<p class="block6">"Bu kadar profesyonellik dışı bir şey yaptığıma inanamıyorum."</p>
	<p class="block6">"Yaptın, yaptığını biliyorsun. Üstelik bir baba şefkati gibi de görünmüyordu."</p>
	<p class="block6">"Belki de. Belki de ihtiyaç duyduğun tedavinin o olduğunu düşünmüşümdür. Paskalya Yortusu'na kadar kalça okşamayı bırakmıştım ama senin için bir istisna yaparım."</p>
	<p class="block6">"Yapsan iyi olur."</p>
	<p class="block6">"Sen de şu ücreti belirle. Sıfırları eklemeyi de unutma."</p>
	<p class="block6">"Ih... düşünürüm. Ama gerçekten, Doktor, ücretini almanın başka yolları da var. Bugün borsayı izledin mi?"</p>
	<p class="block6">"Hayır, anlatma. Buraya gel ve birer içki içelim."</p>
	<p class="block6">"Ih, gelmesem iyi olur. Önemli bir müşterime gerektiği anda danışmanlık yapacağıma söz verdim."</p>
	<p class="block6">"Anlıyorum. Hımm... Becky, sence yıldızlar, bu anlaşmanın bugün imzalanıp onaylansa herkes için en iyisi olacağını gösteriyor, bunun olması mümkün mü? Belki borsa kapandıktan hemen sonra?"</p>
	<p class="block6">Madam Vesant düşünceli görünüyordu. "Bir bakarım."</p>
	<p class="block6">"Öyle yap. Ve meşgul olmadığın bir zamanda gelip bizimle kal. İstediğin kadar uzun kal ve rahat et. Oğlanı seveceksin. Bir yılanın pantolon askıları kadar garip ama aynı zamanda gizlice verilmiş bir öpücük kadar da tatlı."</p>
	<p class="block6">"Ih... gelirim. En kısa zamanda. Sağ ol, Doktor."</p>
	<p class="block6">Vedalaştılar ve Jubal salona döndü. Dr. Nelson muayene etmek için Mike'ı yatak odalarından birine götürmüştü. Nelson'un çantası yanında olmadığından kendi malzemelerini kullanmasını önermek için yanlarına gitti.</p>
	<p class="block6">Jubal, Mike'ın soyunmuş durduğunu ve geminin cerrahının da şaşkınca baktığını gördü. "Doktor," dedi Nelson, neredeyse kızgın bir sesle, "bu hastayı sadece on gün önce gördüm. Bu kaslar nereden çıktı, söyler misin?"</p>
	<p class="block6">"Aslında, He-Man dergisi Rut'un arka kapağındaki kuponu kesip yolladı. Bilirsin, reklam kırk beş kiloluk zayıf birinin nasıl..."</p>
	<p class="block6">"Doktor, lütfen!"</p>
	<p class="block6">"Neden ona sormuyorsun?" diye önerdi Jubal.</p>
	<p class="block6">Nelson da öyle yaptı. "Onları düşünerek yaptım," diye karşılık verdi Mike.</p>
	<p class="block6">"Aynen öyle," diye onayladı Jubal. "'Onları düşünerek yaptı'. Onu bir hafta kadar önce bulduğumda berbat vaziyetteydi, sıska, gevşek kaslı ve soluk tenliydi. Bir mağarada büyümüş gibiydi... ki anladığım kadarıyla bu aşağı yukarı doğru. Ben de ona güçlenmesi gerektiğini söyledim. O da öyle yaptı."</p>
	<p class="block6">"Egzersizler?" dedi Nelson, kuşkuyla.</p>
	<p class="block6">"Sistematik bir şey yapmadık. Canı istediğinde havuzda yüzdü, hepsi bu."</p>
	<p class="block6">"Bir hafta yüzmek insanın yıllardır vücut geliştirmeyle uğraşıyormuş gibi görünmesini sağlamaz!" Nelson kaşlarını çattı. "Mike'ın bizim kontrol edemediğimiz kasları bilinçli şekilde kullanabildiğinin farkındayım. Daha önce de böyle örnekler görüldü. Diğer yandan bu, birinin şunu düşünmesini gerektiriyor ki..."</p>
	<p class="block6">"Doktor," dedi Jubal, kibarca, "neden groklayamadığını kabullenip bu dertten kurtulmuyorsun?"</p>
	<p class="block6">Nelson iç çekti. "Sanırım haklısın. Giyinebilirsin, Michael."</p>
	<p class="block6">Bir süre sonra Jubal, dostça atmosfer ve şarabın da etkisiyle, Champion'dan gelen üçlüye sabah yaptığı işlerle ilgili kuşkularından bahsetmeye başladı. "İşin finansal kısmı oldukça basit: Mike'ın parasını bir yere bağla ki kimsenin bunun için mücadele etmesinin anlamı kalmasın. Ölümü halinde bile. Çünkü Douglas'a Mike'ın ölümü halinde müşavirlik görevinin sona ereceğini bildirdim ama öte yandan genellikle güvenilir bir kaynak -bu da ben oluyorum- Kung ve diğerlerine Mike'ın ölümünün Douglas'ın kontrolünü kalıcı kılacağı söylentisini yaydı. Tabii ki büyülü güçlerim olsaydı, çocuğun hem politik konumunu hem de son kuruşuna kadar tüm parasını ortadan kaldırırdım. Bu..."</p>
	<p class="block6">"Bunu neden yapardın, Jubal?" diye araya girdi Kaptan.</p>
	<p class="block6">Harshaw şaşırmış görünüyordu. "Zengin misin, Kaptan? 'Faturalarını ödeyecek ve istediğin şeyi alacak paran var mı' diye sormuyorum. Gerçekten zengin olmaktan bahsediyorum... bir yönetim toplantısına girdiğinde üzerindeki paranın çokluğundan yerdeki tahtaları esnetecek kadar zengin olmaktan."</p>
	<p class="block6">"Ben mi?" diye homurdandı Van Tromp. "Aylık maaşımı alıyorum, eninde sonunda gelecek bir emeklilik ikramiyem, ipotekli bir evim ve kolejde okuyan iki kızım var. Emin ol, bir süreliğine zengin olmayı isterdim!"</p>
	<p class="block6">"Eğer zengin olsaydın bundan hoşlanmazdın."</p>
	<p class="block6">"Hah! Okuyan iki kızın olsaydı böyle söylemezdin."</p>
	<p class="block6">"Kayıtlara geçirilmesi için söylüyorum, kolejde dört kız okuttum ve bunu yapmak için boğazıma kadar borca battım. Bir tanesi bu yatırımın karşılığını verdi, mesleğinin önde gelenlerinden biri ama kocasının soyadını kullanıyor çünkü ben kim Kimdir'de ona ayrılan sayfada güzel bir hatıra olarak kalmak yerine popüler saçmalıklar yazarak para kazanmayı tercih eden yaşlı serserinin tekiyim. Diğer üçü, doğum günlerimi unutmayan ve bunun dışında da beni rahatsız etmeyen iyi insanlar. Aldıkları eğitimin faydasız olduğunu söyleyemem. Ama çocuklarımın, bir insanın çoğunlukla sahip olduğundan fazlasına ihtiyaç duyduğunu anladığımı göstermesi dışında, konuyla bir ilgisi yok. Ama bunu kolayca halledebilirsin; istifa edersin ve sana sadece imza atman için şu ankinin birkaç katı maaş ödeyecek mühendislik firmalarından birine girersin. General Atomics. Ya da diğerlerinden biri. Daha önce bazı teklifler aldın, değil mi?"</p>
	<p class="block6">"Bu, konumuzun dışında," diye sertçe karşılık verdi Kaptan Van Tromp. "Ben bir profesyonelim."</p>
	<p class="block6">"Yani tüm dünyada seni uzay gemisi kaptanlığını bırakmaya ikna edecek kadar çok para yok. Bunu anlıyorum."</p>
	<p class="block6">"Ama paramın olması da hoş olurdu."</p>
	<p class="block6">"Biraz fazla paranın sana hiçbir faydası olmazdı çünkü kız çocuklar, sen normal bir meslekte çalışıp ne kazanırsan kazan, yüzde on fazlasını harcarlar. Bu, çok tecrübe edilmiş ama dile getirilmemiş bir doğa kanunu, şu andan itibaren 'Harshaw Kanunu' olarak anılacak. Ama Kaptan, gerçek servet, vergi kaçırmak için bir sahtekârlar ordusu tutmanı gerektirecek kadar büyük bir servet, seni en az istifa etmek kadar rahatsız ederdi."</p>
	<p class="block6">"Neden öyle olsun ki? Hepsini hisse senetlerine yatırır ve ara sıra bir kısmını nakde çevirerek idare ederdim."</p>
	<p class="block6">"Öyle mi? Büyük bir servet edinecek tipte bir insansan değil. Çok para kazanmak kolay. Gereken tek şey, hayatını sadece para kazanmak ve eline geçen parayı büyütmeye adayıp bütün diğer ilgi alanlarını bir kenara bırakmak. Fırsatlar devrinin kapandığını söylüyorlar. Saçmalık! Bu gezegendeki her on zenginden yedisi hayata cebinde beş kuruş olmadan atılmıştır; üstelik yukarılara tırmanmayla uğraşan bir sürü de zengin adayı var. Böyle insanları ne yüksek vergiler, ne de sosyalizm durdurabilir; sadece yeni kurallara adapte olurlar ve kuralları değiştirirler. Ama ünlü bir balerin bile servet elde eden biri kadar çok çalışmaz. Kaptan, bu senin tarzın değil; sen para kazanmak istemiyorsun, sadece dilediğin gibi harcayabilmek için paran olsun istiyorsun."</p>
	<p class="block6">"Doğru! işte bu yüzden neden Mike'ın servetini elinden almak istediğini anlamıyorum."</p>
	<p class="block6">"Çünkü Mike'ın o servete ihtiyacı yok ve o para, elini kolunu herhangi bir fiziksel özürden çok daha fazla bağlayacak. Servet -büyük servet- bir lanettir... kendini para kazanma oyununa adamadığın sürece. O durumda bile ciddi sorunlar yaratır."</p>
	<p class="block6">"Ah, bu, saçmalık! Jubal, sağlam bir adamı hadım olmanın avantajları konusunda ikna etmeye çalışan bir haremağası gibi konuşuyorsun. Kusura bakma."</p>
	<p class="block6">"Olabilir," diye onayladı Jubal, "ve muhtemelen aynı sebepten; insanın kendi erdemlerinin eksikliğine kılıf uydurma yeteneği kısıtlıdır, ben de istisna değilim. Ben de senin gibi harcamak dışında parayla ilgilenmediğimden, kendi ahlaksızlıklarımı karşılayacak kadarı dışında- gerçekten büyük bir serveti kazanmak konusunda en ufak bir şansım yok. Ama bu alçakgönüllü geliri kazanamamak gibi bir tehlike içinde de değilim çünkü kendini kumar oynamaya kaptırmayacak kadar aklı olan herkes, ister kiliseye yardımda bulunmak, isterse uyuşturucu kullanmak olsun, kendi kötü alışkanlıklarını beslemeye yetecek kadar para kazanabilir. Ama büyük bir servet? Bu sabahki gösteriyi izledin. Şimdi bana dürüstçe cevap ver. Sence anlaşmayı hafifçe değiştirip tüm o servetin yöneticisi olabilir, istediğim kadar bir ücreti alma yetkisine sahip olabilir ve bunun yanında diğer konuları ayarlayıp Douglas'ın durumu kabullenmesini sağlayabilir miydim? Bunu yapabilir miydim? Mike bana güveniyor; ben onun su kardeşiyim. Onun servetini çalıp Bay Douglas ve hükümetin bunu görmezden gelmesini sağlayabilir miydim?"</p>
	<p class="block6">"Ih... lanet olsun Jubal. Sanırım yapabilirdin,"</p>
	<p class="block6">"Kesinlikle yapabilirdim. Genel Sekreter de senden daha fazla para isteyen biri değil. Onun derdi politik güç; bu bana oldukça uzak bir kavram. Douglas'a (nazikçe tabii ki hırsızlar arasında bile görgü kuralları vardır) Smith'in mülkünün onun hükümetini destekleyeceği sözünü verseydim, gelirlerle ne yapacağıma kimse karışmazdı ve resmen Mike'ın temsilcisi olurdum."</p>
	<p class="block6">Jubal ürperdi. "Mike'ı etrafında toplanan akbabalardan koruyabilmek için bunu yapmak zorunda kalacağımı düşünmüştüm ve panik içindeydim. Kaptan, anlaşılan büyük servetin ne kadar büyük bir yük olduğunu bilmiyorsun. Servet, dolu bir cüzdana ve dilediğince harcayabilecek zamana sahip olmak demek değildir. Servet sahibi, her an çevresinin Bombay dilencileri gibi kendisine ısrarla yalvaran, servetinin bir kısmını yatırması ya da bağışlaması için uğraşanlarla dolu olduğunu görür. Dürüst arkadaşlıklardan kuşkulanmaya başlar; gerçekten de böyle arkadaşlar bulması zordur; onun arkadaşı olabilecek kimseler, dilenciler tarafından itilip kakılamayacak kadar kırılgan, onlardan biri sanılmayı kaldıramayacak kadar da gururludurlar.</p>
	<p class="block6">"Daha da kötüsü, kendisinin ve ailesinin hayatı her an tehlikededir. Kaptan, kimse seni kızlarını kaçırmakla tehdit etti mi?"</p>
	<p class="block6">"Ne? Yüce Tanrı, asla böyle bir şey olmamasını umarım."</p>
	<p class="block6">"Mike'ın eline tutuşturulan servete sahip olsaydın, kızlarının yanında gece gündüz korumalar bulundururdun ve o zaman bile rahat uyuyamazdın çünkü o korumaların baştan çıkıp çıkmayacaklarını bilemezdin. Bu ülkedeki son yüz kaçırılma olayının kayıtlarına bak ve kaçının güvenilir bir çalışan sayesinde gerçekleştiğine dikkat et... ve ayrıca bu olayların ne kadar azında kurbanların sağ kurtulduğunu da unutma. Sonra kendine sor: Servetin sağlayacağı lükslerden, kızlarının hayatının her an tehlikede olmasına değecek olan var mı?"</p>
	<p class="block6">Van Tromp düşünceli görünüyordu. "Yok. Sanırım ipotekli evimi tercih ederim; bu bana daha uygun. Kızlarım benim her şeyim, Jubal."</p>
	<p class="block6">"Amin. Bunun düşüncesi bile korkunç. Benim için servetin çekici bir yanı yok. Tek istediğim kendi tembel, işe yaramaz hayatımı sürdürmek, kendi yatağımda uyumak ve rahatsız edilmemek! Oysa, hayatımın son birkaç yılını bir büroda, etrafım sekreterlerle çevrili vaziyette oturup uzun saatler boyunca Mike'ın iş temsilciliğini yaparak geçirmek zorunda kalacağımı sandım.</p>
	<p class="block6">"Sonra bir anda ilham geldi. Douglas zaten bu korumaların arkasında yaşıyor, zaten bütün bu personele sahip. Madem o paranın getireceği tüm gücü Mike'ınj sağlıklı ve özgür yaşayabilmesi için feda edeceğim, neden paranın getireceği tüm baş ağrısını o serseri çekip ödemesin ki? Douglas'ın Mike'ın parasını çalacağı gibi bir endişem yok; ancak ikinci sınıf, önemsiz politikacılar paraya düşkün olurlar ve Douglas, tüm kusurlarına rağmen ikinci sınıf biri değil. Somurtmayı bırak, Ben ve bütün pisliği senin üzerine yığmaması için dua et.</p>
	<p class="block6">"Böylece bütün pisliği Douglas'ın üzerine attım; böylece tekrar bahçemle ilgilenmeye dönebileceğim. Ama dediğim gibi, para kısmı, çözümü bulduktan sonra kolayca halledildi. Beni endişelendiren Larkin Kararları'ydı."</p>
	<p class="block6">"Orada aklını kaçırdığını zannettim, Jubal," dedi Caxton. "Mike'ın bir hükümdar gibi onurlandırılması saçmalığı. Hem de cidden onurlandırılması! Tanrı aşkına,- Jubal, Mike'a şu saçma Larkin Kararları'ndan doğan herhangi bir hak ve unvanı istemediğine dair bir kâğıt imzalatman yeterliydi. Douglas'ın bunu istediğini biliyordun; Jill sana söylemişti."</p>
	<p class="block6">"Ben, evlat," dedi Jubal, nazikçe, "çalışkan bir muhabir olduğunu ve ara sıra da olsa okunabilir bir şeyler yazdığını söyleyebilirim."</p>
	<p class="block6">"Hey, sağ ol! Hayranımsm demek."</p>
	<p class="block6">"Ama strateji anlayışın Neanderthal devrinden kalma."</p>
	<p class="block6">Caxton iç çekti. "Şimdi kendimi daha iyi hissediyorum, Jubal. Bir an için yaşlılığın seni yumuşatıp duygusallaştırdığını sandım."</p>
	<p class="block6">"Bir gün o hale gelirsem, vur beni. Kaptan, Mars'ta kaç adamınızı bıraktınız?"</p>
	<p class="block6">"Yirmi üç."</p>
	<p class="block6">"Peki, Larkin Kararları'na göre statüleri ne?"</p>
	<p class="block6">Van Tromp sıkıntılı görünüyordu. "Bu konuda konuşmamam gerekiyor."</p>
	<p class="block6">"Öyleyse konuşma," dedi ona Jubal. "Sonuçları ben de tahmin edebilirim, Ben de edebilir."</p>
	<p class="block6">"Kaptan, Kokarca da ben de artık siviliz," dedi Dr. Nelson. "Nerede ve nasıl istersek konuşabiliriz..."</p>
	<p class="block6">"Bence de," diye onayladı Mahmud.</p>
	<p class="block6">"ve eğer benimle uğraşmaya niyetleri varsa, yetkimi ters çevirerek ne yapacaklarını biliyorlar. Hükümet bize ne hakla neden bahsedemeyeceğimizi söyleyebilir? O koltuk ısıtıcıları Mars'a gitmedi. Biz gittik."</p>
	<p class="block6">"Sakin ol, Sven. Ben de konuşmaya niyetliyim; bunlar bizim su kardeşlerimiz. Ama Ben, bunları sütununda yayınlamazsan sevinirim. Tekrar uzay gemisi kaptanlığı yapabilmek isterim."</p>
	<p class="block6">"Kaptan, 'aramızda kalsın'ın ne demek olduğunu biliyorum. Ama içini rahatlatacaksa, bir süre gidip Mike'la kızlara katılabilirim, zaten Jill'i görmek istiyordum."</p>
	<p class="block6">"Lütfen kal. Ama... bu su kardeşleri arasında. Hükümet geride bıraktığımız koloni konusunu oldukça iyi düşünmüş. Koloniye katılan herkes, daha Dünyadan ayrılmadan Larkin haklarının tamamından vazgeçtiğini ve bunları hükümete devrettiğini belirten birer kâğıt imzaladı. Mars'a ulaştığımızda Mike'ı orada bulmak her şeyi altüst etti. Ben bir avukat değilim ama anladığım kadarıyla Mike haklarından vazgeçerse bu, değerli şeylerin paylaşılması konusunda hükümeti tam yetkili kılar."</p>
	<p class="block6">"Değerli şeyler mi?" diye sordu Caxton. "Bilimsel şeyler dışında yani. Bak Kaptan, başarınızı küçümsemeye çalışmıyorum ama gördüğüm ve duyduğum kadarıyla Mars, insanlar için pek değerli bir mülk değil. Yoksa hâlâ 'okumadan önce öl' sınıfına giren dosyalar mı var?"</p>
	<p class="block6">Van Tromp başını iki yana salladı. "Hayır, bilimsel ve teknik raporların hepsi açıklandı sanırım. Ama Ben, Ay, orayı ilk ele geçirdiğimizde değersiz bir kaya yığınından başka bir şey değildi. Bir de şimdiki haline bak."</p>
	<p class="block6">"Tuşe," diye kabullendi Caxton. "Büyükbabamın Kanada uranyumu yerine Lunar Girişimcilik'i satın almış olmasını dilerdim. Jubal'in aksine benim zengin olmaya bir itirazım yok. Ama ne olursa olsun, Mars'ın sahipleri var."</p>
	<p class="block6">Van Tromp mutsuz görünüyordu. "Evet. Ama... Kokarca, sen anlat."</p>
	<p class="block6">"Ben, Mars'ta insan yerleşimi için yeterince boş yer var... ve anlayabildiğim kadarıyla Marslılar bu işe karışmayı düşünmüyorlar," dedi Mahmud. "Arkamızda bir koloni bırakacağımızı söylediğimizde itiraz etmediler. Ama memnun da olmadılar. İlgilenmediler bile. Biz bayraklarımızı sallayıp o topraklar üzerinde hak iddia ediyoruz. Ama durumumuz, okullarda görebileceğin cam akvaryum içindeki karınca kolonilerinden farksız olabilir. Bunu tam olarak groklayamadı."</p>
	<p class="block6">Jubal başıyla onayladı. "Kesinlikle. Ben de öyle. Bu sabah gerçek durum hakkında en ufak bir fikrim bile yoktu... sadece hükümetin Mike'ın elinden şu Larkin haklarını almak için sabırsızlandığını biliyordum. Bunun ötesinde tümüyle cahildim. Bu yüzden, hükümetin de eşit derecede bilgisiz olduğunu varsayarak cesurca ileri atıldım. 'Cesaret, hep cesaret' stratejinin en önemli prensibi. Tıp eğitimim sırasında ne yapacağını bilmez durumda olduğun anlarda kendinden emin görünmek gerektiğini öğrendim. Hukukta, davanın umutsuz olduğunu fark ettiğin an, jüriyi rahat ve güvenli görünerek etkilemek gerektiğini."</p>
	<p class="block6">Jubal sırıttı. "Bir zamanlar, lisede öğrenciyken taşımacılık masraflarıyla ilgili bir tartışmayı İngiliz Kolonileri Taşımacılık Yönetimi'nden alınmış dosyalarla desteklediğim güçlü bir iddia ile kazanmıştım. Karşı tarafın yanıldığımı ispatlaması mümkün değildi çünkü 'İngiliz Kolonileri Taşımacılık Yönetimi' diye bir şey hiç olmamıştı. Tamamını kendim uydurmuştum.</p>
	<p class="block6">"Bu sabah da en az o kadar utanmazca davrandım. Yönetim, Mike'ın 'Larkin hakları'nı istiyordu ve Kung gibi biriyle anlaşmamızdan ölümüne korkuyorlardı. Ben de onların korkusu ve açgözlülüğünü kendilerine karşı kullanıp fantastik yasal teorilerinin saçmalığını göstermeye çalıştım. Kamuoyu önünde, gayet yasal bir diplomatik protokol içinde Mike'ın federasyon'a eşdeğer güçte bir hükümdar olduğunu ve öyle davranılmayı hak ettiğini kabul ettirdim!" Jubal yaptığı işten oldukça memnun görünüyordu.</p>
	<p class="block6">"Böylece," dedi Ben, ifadesizce, "umutsuz bir duruma atılmış oldun."</p>
	<p class="block6">"Ben, Ben," dedi Jubal, azarlarcasına. "Yanlış. Bence umutsuz bir durum değil, tehlikeli bir durumdayız. Belki de tehlikede bile değiliz, kontrol bizde bile olabilir. Kendi mantıkları yüzünden Mike'a halkın önünde taç giydirmiş oldular.</p>
	<p class="block6">Şu huzursuz kafalar ve taçlar hakkındaki eski deyişe rağmen, halk önünde kral olmanın gölgeler arasında gizlenen bir prens olmaktan daha iyi olduğunu söylemeye gerek var mı? Kral genellikle tahttan inerek kellesini kurtarabilir; bir prens iddia ettiği haklardan vazgeçtiğini söyleyebilir ama bu onu kurtarmaz, aksine daha da büyük tehlikeye atar çünkü böyle yapmakla kendisini düşmanlarına karşı tümüyle savunmasız bırakır. Hayır, Ben, Mike'ın pozisyonunun birkaç ölçü müzik ve boyanmış bir kâğıt sayesinde bir anda güçleniverdiğini sen görmediysen bile Kung gördü; ve bundan hiç hoşlanmadı.</p>
	<p class="block6">"Ama bunu yapmam gerekiyordu, seçme şansım yoktu ve Mike'ın durumu iyileşmiş olsa da hâlâ yeterince güvenli değil. Mike, bu durumda, Larkin örneği denilen saçmalığa göre Mars'ın hükümdarı kabul ediliyor... bu da ona özel yetkiler, ticaret anlaşmaları, mülkiyet hakları ve tüm diğer mide bulandırıcı şeyleri dağıtma gücü veriyor. Bunları ya kendisi yapacak... ve büyük servet sahiplerinin maruz kaldığından çok daha büyük bir baskıya maruz kalacak, ki buna hiç hazır değil ya da unvanını ve Larkin Kararları'ndan doğan tüm haklarını şu anda Mars'ta olan yirmi üç kişiye ve dolayısıyla Douglas'a devredecek."</p>
	<p class="block6">Jubal'in yüzünde acı çekiyormuş gibi bir ifade belirdi. "Her iki alternatiften de eşit derecede nefret ediyorum çünkü her ikisi de şu iğrenç Larkin Kararları'nın, üzerinde yaşam bulunan gezegenlere de uygulanabileceğini varsayıyor. Beyler, hiçbir Marslıyla tanışmadım, onların koruyucusu olmak gibi bir hevesim de yok ama müvekkillerimden birinin böyle saçma bir durumda sıkışıp kalmasına izin veremem. Meselenin kontrolü hâlâ bizim elimizdeyken ve Yüksek Mahkeme'nin müdahale şansı yokken Mars gezegenine saygı göstermek adına Larkin Kararları ve getirdiği tüm hakların geçersiz olduğu kanıtlanmalı."</p>
	<p class="block6">Jubal çocuk gibi sırıttı. "Ben de Larkin örneğini geçersiz kılacak daha üst bir mahkemeye başvurdum, ortaya efsanevi bir 'İngiliz Kolonileri Taşımacılık Yönetimi' attım. Yeni bir kanun teorisi yaratmak için insanı çıldırtacak yalanlar söyledim. Mike'a bir hükümdara layık onurlar sunuldu; bu gerçek, bunu tüm dünya izledi. Ama bu onurlar bir hükümdara da sunulabilir... onu temsil eden birine de; bir vali ya da elçi gibi. Ve böylece Mike'ın aptalca bir örneğe dayanarak hak iddia eden bir hükümdar bozuntusu değil, büyük Mars uygarlığının elçisi olduğunu gösterdim!"</p>
	<p class="block6">Jubal iç çekti. "Bütünüyle blöftü... ve birinin iddialarımı kanıtlamamı isteyeceğinden çok korktum. Ama bu blöfü diğerlerinin -Douglas ve özellikle Kung'un- gerçek konusunda en azından benim kadar kararsız oldukları ümidine dayanarak yaptım." Jubal çevresindekilere baktı. "Ama bu blöf riskine girdim çünkü siz üçünüz, Mike'ın su kardeşleri, bizimle oturuyordunuz. Üçünüz benim yalanlarıma karşı çıkmadığınıza göre Mike, Marslıların elçisi olarak kabul edilmeliydi ve bu durumda Larkin Kararları'nın hiçbir anlamı da kalmıyordu."</p>
	<p class="block6">"Umarım öyledir," dedi Kaptan Van Tromp, ciddiyetle, "ama ben senin iddialarını birer yalan olarak algılamadım, Jubal; hepsinin gerçek olduğunu düşündüm."</p>
	<p class="block6">"Hıh? Seni temin ederim yalandılar. Sadece süslü kelimelerle doğaçlama yapıyordum."</p>
	<p class="block6">"Önemli değil. İster mantıklı çıkarım, isterse doğaçlama olsun, bence söylediklerin gerçek." Champion'un kaptanı duraksadı. "Sadece, Mike'a elçi demek yanlış, bence ona keşif birliği demek daha doğru." Caxton'un ağzı bir karış açık kaldı. Harshaw tartışmaya girmeden ciddiyetle karşılık verdi: "Bunu açıklar mısın?"</p>
	<p class="block6">"Düzeltiyorum," dedi Van Tromp. "Onun bir keşif birliğinin önden yollanan izcisi olduğunu söylemek en doğrusu; hakkımızda bilgi toplayıp Marslı efendilerine iletiyor. Onunla. her an telepatik bir bağlantı içinde olmaları bile mümkün, yani onlara haber yollamak için uğraşması bile gerekmiyor olabilir. Bilemiyorum ama şunu biliyorum ki gidip Mars'ı gördükten sonra böyle olasılıkları kabullenmek daha kolay oluyor... ve şunu da biliyorum: Herkes, doğal olarak, Mars'ta bir insan bulduğumuzda onu tabii ki geri getireceğimizi ve onun da buraya gelmeye can atacağını düşündü. Oysa hiçbir şey gerçekten bu kadar uzak olamaz. Değil mi, Sven?"</p>
	<p class="block6">"Mike bu fikirden nefret etti," diye onayladı Nelson. "Başlangıçta ona yaklaşamadık bile; bizden korkuyordu. Sonra ona bizimle geri dönmesi emredildi... ve o dakikadan itibaren biz ne söylersek aynen yaptı. Bu onu çok korkutsa da aynı kusursuz bir disiplinle verilen emirleri uygulayan bir asker gibi davrandı."</p>
	<p class="block6">"Bir saniye," diye itiraz etti Caxton. "Kaptan, yani... Mars bize saldıracak mı? Mars? Bu şeyler hakkında benden çok daha fazlasını biliyorsunuz ama bu bizim Jüpiter'e saldırmamız gibi bir şey olmaz mı? Demek istediğim, burada Mars'takinden iki buçuk kat fazla yerçekimi var, tıpkı Jüpiter'de buradakinden iki buçuk kat fazla yerçekimi olduğu gibi. Ayrıca basınç, sıcaklık, atmosfer vesairede bir sürü farklılık var. Biz Jüpiter'de yaşayamayız... ve Marslıların da burada nasıl hayatta kalabileceklerini anlamıyorum. Bu doğru değil mi?"</p>
	<p class="block6">"Doğru sayılır," diye kabullendi Van Tromp.</p>
	<p class="block6">"Öyleyse Jüpiter'e saldırmamız için bir neden var mı, söyleyin. Ya da Mars'ın bize saldırması için?"</p>
	<p class="block6">"Hımm... Ben, Jüpiter'e bir çıkarma yapmamızı öneren raporların hiçbirini gördün mü?"</p>
	<p class="block6">"Evet ama hiçbiri hayalden öteye geçmedi. Pratikte mümkün değil."</p>
	<p class="block6">"Yüz yıldan daha kısa bir süre önce uzay uçuşunun da pratikte mümkün olmadığı iddia ediliyordu. Arşivlere git ve meslektaşlarının -yaklaşık 1940'larda- konuyla ilgili neler söylediğine bir bak. Jüpiter konusundaki o teklifler, çizim tahtasının ötesine geçemedi belki ama üzerinde çalışan mühendisler gayet ciddiydiler. Okyanusların derinliklerinde yapılan araştırmalardan öğrendiklerimizi kullanıp adamların havada durmalarını sağlayacak motorlu giysilerle donatırsak, Jüpiter'e insan indirmenin mümkün olduğunu düşünüyorlardı. Ve Marslıların bizden daha az zeki olduklarını da hiç sanmıyorum. Şehirlerini görmelisin."</p>
	<p class="block6">"Ih!" dedi Caxton. "Tamam, susuyorum. Ama hâlâ neden bu kadar zahmete gireceklerini anlamıyorum."</p>
	<p class="block6">"Kaptan?",</p>
	<p class="block6">"Evet, Jubal?"</p>
	<p class="block6">"Bir başka itiraz noktası buldum; bu kültürel bir nokta. Kültürlerin kabaca 'Apolloncu' ve 'Dioniysosçu' diye ikiye ayrıldığını biliyorsunuz, değil mi?"</p>
	<p class="block6">"Evet, neden bahsettiğini biraz biliyorum."</p>
	<p class="block6">"Bana. Zuni kültürü bile Mars'ta 'Dioniysosçu' olarak "adlandırılırmış gibi geliyor. Tabii ki siz orada bulundunuz, bense bulunmadım ama Mike'la çok fazla konuştum. Bu çocuk aşırı Apolloncu bir kültürde yetişmiş ve böyle kültürler saldırgan olmazlar."</p>
	<p class="block6">"Hımm... ne demek istediğini anlıyorum ama yerinde olsam buna çok fazla güvenmezdim."</p>
	<p class="block6">"Kaptan, Jubal'in çıkarımını destekleyecek sağlam kanıtlar var," diye aniden araya girdi Mahmud. "Bir kültürü diline bakarak analiz edebilirsin ve Marsça'da 'savaş' anlamına gelen bir sözcük yok." Durdu, kafası karışmış gibiydi. "En azından ben olmadığını sanıyorum. Ayrıca 'silah' ya da 'kavga' anlamına gelen sözcükler de yok. Bir dilde bir kavramla ilgili sözcük yoksa, o sözcüğün sembolize ettiği şey de yok demektir."</p>
	<p class="block6">"Ah, saçmalama, Kokarca! Hayvanlar dövüşür... hatta karıncalar organize savaşlar yapar. Bana onların savaşmadan önce bunun için bir kelime icat etmek zorunda olduklarını mı söylemeye çalışıyorsun?"</p>
	<p class="block6">"Aynen öyle," diye ısrar etti Mahmud, "tabii konuşabilen ırklardan bahsediyorum. Bizim gibi. Marslılar gibi... onların dil becerisi bizimkinden çok daha gelişkin. Konuşan bir ırkın tüm eski kavramlar için birer kelimesi vardır... ve her yeni kavramla karşılaştıklarında ya yeni kelimeler ya da eski kelimeler için yeni tanımlar yaratırlar. Her zaman! Konuşmayı becerebilen bir sinir sistemi bundan kaçamaz; bu otomatik bir reflekstir. Marslılar 'savaş'ın ne olduğunu biliyorlarsa, buna karşılık gelen bir kelimeleri olması gerekir."</p>
	<p class="block6">"Bu işi halletmenin kolay bir yolu var," diye önerdi Jubal. "Mike'ı çağıralım. Ona soralım."</p>
	<p class="block6">"Bir saniye, Jubal," diye itiraz etti van Tromp. "Yıllar önce bir uzmanla tartışmamak gerektiğini çünkü kazanmanın mümkün olmadığını öğrendim. Ama ayrıca, uygarlık tarihimizin kendinden son derece emin ama sonuna kadar yanılmış olan uzmanlarla dolu olduğunu da gördüm; kusura bakma, Kokarca."</p>
	<p class="block6">"Haklısın, Kaptan ama bu kez yanılmıyorum."</p>
	<p class="block6">"Ayrıca, Mike'ın bize söyleyebileceği tek şey; belirli bir kelimeyi bilip bilmediği olur... bu da iki yaşındaki bir çocuktan 'cebir'i tanımlamasını istemeye benzer. Bu hiçbir şeyi kanıtlamaz. Şu an için gerçeklerden ayrılmayalım. Sven? Agnew'dan bahsedeyim mi?"</p>
	<p class="block6">"Sana kalmış, Kaptan," diye karşılık verdi Nelson.</p>
	<p class="block6">"Şey... bu hâlâ su kardeşleri arasında özel bir konuşma, beyler. Teğmen Agnew bizim genç tıp subayımızdı. Sven'in söylediğine göre oldukça zekiydi ve onunla ilgili hiçbir şikâyetim de yoktu; herkes tarafından yeterince sevilirdi. Ama gizli bir zenofobisi vardı. İnsanlara karşı değil. Ama Marslılara dayanamıyordu. Marslıların barışçıl oldukları anlaşıldıktan sonra gemiden dışarı silah taşıyarak çıkılmaması yönünde bir emir verdim; gereksiz yere olay çıkması riskini önlemeye çalışıyordum.</p>
	<p class="block6">"Anlaşılan, genç Agnew emirlerime itaat etmemiş, en azından, daha sonra onun silahını bulamadık ve onu son gören iki adam silahının yanında olduğunu söylediler. Ama seyir defterimde yazan tek şey: 'Kayıp, öldüğü varsayılıyor.'</p>
	<p class="block6">"Nedenini anlatayım. Agnew'i gören mürettebat onun iki büyük kaya arasındaki bir geçitten geçtiğini söylediler... bu Mars'ta pek nadir görülür; manzara çoğunlukla dümdüz ve monotondur. Sonra arkasından bir Marslının da oraya girdiğini görmüşler... hemen oraya gitmişler çünkü Dr. Agnew'in huyları herkesçe biliniyordu.</p>
	<p class="block6">"İkisi de bir el ateş edildiğini duyduklarını söylüyorlar. Birisi açıklığa vardığında, kayalar arasındaki boşluğu neredeyse tümüyle kaplayan Marslının -oldukça iriler- ötesinde duran Dr. Agnew'i gördüğünü söylüyor. İkinci adam oraya vardığında Marslının kayaların arasından çıktığını, onları geçip yoluna devam ettiğini söylüyor... çok karakteristik bir Marslı davranışı; sizinle bir işleri yoksa, görmezden gelirler. Marslı yoldan çekilince ikisi de kayaların arasındaki boşluğu açıkça görmüşler... çıkmaz ve bütünüyle boşmuş.</p>
	<p class="block6">"Hepsi bu, beyler... sadece Agnew'in, Mars'ın düşük yerçekiminden yararlanıp korkunun da etkisiyle o kaya duvarı-nın üzerinden zıplamış olması ihtimali var ama ben denedim ve başaramadım; bir de o iki mürettebatın maskeyle dolaştık-larını belirtmek gerek. Mars yüzeyinde soluk almak için maske takmak zorunlu ve oksijen yetersizliği, birinin algısını çar-pıtabilir. İlk adamın oksijen yetersizliği yüzünden sarhoş durumda olup olmadığını bilmiyorum; bunu hatırlattım çünkü buna inanmak, raporunda söylediklerine inanmaktan daha kolay... Agnew'in öylece, göz açıp kapayana kadar ortadan kaybolduğunu yazmış. Aslında ona da size söylediklerimi söyledim ve bir dahaki sefer dışarı çıkarken oksijen maskesinin vanalarını iyice kontrol etmesini emrettim.</p>
	<p class="block6">"Agnew'in ortaya çıkacağını sanıyordum... ve onu silahlı (ki kesinlikle öyleymiş gibi görünüyordu) ve tek başına (bu neredeyse kesin) dışarı çıktığı için çiğ çiğ yemeyi planlıyordum, her iki davranış da disipline aykırıydı.</p>
	<p class="block6">"Ama geri dönmedi, cesedini de bulamadık. Ne olduğunu bilmiyorum. Ama Marslılar hakkındaki kuşkularım bu olayla başladı. Onlarla hiçbir sorun yaşamamamıza ve Kokarca nasıl sorulacağını öğrendikten sonra her istediğimizi bize vermelerine rağmen bir daha bana asla iri, nazik, zararsız ve neredeyse komik varlıklar gibi görünmediler. Olayı önemsiz bir şeymiş gibi göstermeye çalıştım; evden milyonlarca kilometre uzakta adamlarımın paniklemesine izin veremezdim. Dr. Agnew'in kayıp olduğu gerçeğini küçümseyemezdim, böylece tüm mürettebatla birlikte onu aradık. Ama olayda esrarengiz bir şeyler olduğu yönündeki her yorumu bastırdım; Agnew kayaların arasında yolunu kaybedip sonunda oksijeni tükendiğinde ölmüş olmalıydı... ve herhalde bir kum yığınının altına gömülmüştü. Ya da öyle bir şey. Mars'ta hem gündoğumu hem de günbatımında kuvvetli rüzgârlar olur ve kumların uçuşup yığılmasına yol açar. Ben de bu olayı asla yalnız gezilmemesi, sürekli telsiz bağlantısı kurulması ve solunum ekipmanının sürekli kontrol edilmesi konusunda daha sıkı emirler vermek için bahane olarak kullandım... sonuçta Agnew korkunç bir örnek olarak önümüzdeydi. Olaya şahit olan o adama ağzını sıkı tutmasını söylemedim; sadece sağda solda hikâyesinin pek tutarlı olmadığını, üstelik o sırada yanında bulunan diğerinin bu hikâyeyi doğrulamadığını çıtlattım. Sanırım sonunda hikâyenin resmi versiyonu üstün geldi."</p>
	<p class="block6">"Beni inandırmıştı, Kaptan," dedi Mahmud, yavaşça. "Agnew olayında garip bir şeyler olduğunu ilk kez burada duyuyorum. Ve gerçeği söylemek gerekirse, senin 'resmi versiyonunu' tercih ederim... batıl inançlara sahip olmaya eğilimli değilim."</p>
	<p class="block6">Van Tromp başıyla onayladı. "Ben de böyle olmasını umuyordum. O adamın çılgınca hikâyesini sadece Sven'le ben duyduk ve bunu da kendimize sakladık. Ama yine de..." uzay gemisi kaptanı bir anda yaşlanmış gibi göründü, "... hâlâ geceleri uyanıp kendi kendime soruyorum: 'Agnew'e ne oldu?"'</p>
	<p class="block6">Jubal hikâyeyi yorum yapmadan dinledi. Hâlâ hikâye bittiğinde ne diyeceğini düşünüyordu. Ayrıca Jill'in Ben'e Berquist ve şu diğer adamdan -Johnson'dan- bahsedip bahsetmediğini merak ediyordu. Kendinin bahsetmediğini biliyordu. Ben'in kurtarıldığı akşam buna fırsat olmamıştı... ve ertesi sabah da işleri oluruna bırakmak daha iyi gibi görünmüştü.</p>
	<p class="block6">Çocuklar Ben'e havuz başındaki savaştan bahsetmişler miydi? Ortadan kaybolan iki araba dolusu polisten? Bu hiç de olası görünmüyordu; çocuklar, 'resmi' hikâyenin polislerin asla oraya gelmediği şeklinde olduğunu biliyorlardı, hepsi de Jubal'in Douglas'la yaptığı konuşmayı duymuştu. Jubal'in tüm ailesi ağzı sıkı insanlardı; ister konuk ister çalışan olsun, dedikoducu insanlar hemen dışlanırdı; Jubal, dedikodu yapma hakkının sadece kendisine ait bir ayrıcalık olduğunu düşünüyordu.</p>
	<p class="block6">Ama Jill, Ben'e anlatmış olabilirdi.</p>
	<p class="block6">Öyle olsa bile, ona sessiz kalmasını söylemiş olmalıydı. Ben, Jubal'e kaybolan kişilerden hiç bahsetmemişti... ve şu ânda da Jubal'le göz göze gelmeye çalışmıyordu. </p>
	<p class="block6">Lanet olsun, yapabileceği tek şey sessiz kalmak ve çocuğu hoşlanmadığı herkesi yok etmenin doğru olmadığına ikna etmekti!</p>
	<p class="block6">Jubal bu derin düşüncelerden (ve erkekler arasında geçen şu konuşmadan) Anne'in gelişiyle kurtuldu. "Patron, şu Bay Bradley kapıda. Kendisine 'Genel Sekreter'in kıdemli baş danışmanı' diyen adam."</p>
	<p class="block6">"Onu içeri almadın mı?"</p>
	<p class="block6">"Hayır. Gözetleme deliğinden baktım ve onunla diayafondan konuştum. Sana teslim etmesi gereken bazı kâğıtlar olduğunu söylüyor, cevabını bekleyecekmiş."</p>
	<p class="block6">"Söyle, posta deliğinden atsın. Ve ona benim 'kıdemli baş danışmanım olduğunu ve istediği buysa, kâğıtları aldığıma dair imzalı bir belgeyi ulaştıracağını, söyle. Kâğıtlarda ne yazdığını görene kadar burası hâlâ Mars Elçiliği sayılır."</p>
	<p class="block6">"Onu öylece koridorda mı bekleteyim?"</p>
	<p class="block6">"Binbaşı Bloch'un ona bir sandalye ayarlayacağından şüphem yok. Anne, nazik biri olarak yetiştirildiğini biliyorum ama bu, kabalığın işe yarayabileceği bir durum. İstediğimizi alana kadar bir adım bile gerilemeyecek, bir tek kibar sözcük bile söylemeyeceğiz."</p>
	<p class="block6">"Peki, Patron."</p>
	<p class="block6">İçinde bir sürü kopya olduğundan gelen paket oldukça büyüktü; aslında tek bir doküman vardı. Jubal herkesi çağırdı ve kopyaları dağıttı. "Kızlar, bulabildiğiniz her tuzak ya da anlamı kuşkulu sözcük karşılığında bir lolipop veriyorum; beyler, size de eşdeğer ödüllerim var. Şimdi, herkes sessiz olsun."</p>
	<p class="block6">Daha sonra sessizliği yine Jubal bozdu: "Douglas dürüst bir politikacı; anlaşmamıza bağlı kalmış."</p>
	<p class="block6">"Öyle görünüyor," diye kabullendi Caxton.</p>
	<p class="block6">"Kimsede bir şey var mı?" Kimse ödül kazanacak bir şey bulamadı; Douglas basit ve doğrudan bir metin hazırlamıştı,</p>
	<p class="block6">daha önce üzerinde anlaştıkları her şey açıkça belirtiliyordu. "Pekâlâ," dedi Jubal. "Herkes her kopyanın Mike tarafından imzalanışına tanıklık etsin; özellikle sizler, Kaptan, Sven ve Kokarca. Mührünü getir, Miriam. Lanet, Bradley'i de içeri alın, o da tanıklık etsin; sonra da zavallıya içecek bir şeyler verin. Duke, resepsiyonu ara ve hesabı yollamalarını iste; buradan ayrılıyoruz. Sonra da Greyhound'u ara, aracımızı yollasınlar. Sven, Skipper, Kokarca, buradan Lut'un Sodom'dan ayrıldığı gibi ayrılıyoruz... neden siz de bizimle şehir dışına gelip ayakkabılarınızı çıkardıktan sonra bir süre rahat etmiyorsunuz? Pek çok yatağımız ve ev yapımı yemeklerimiz var, endişeden uzak olursunuz."</p>
	<p class="block6">Adamlardan evli olan ikisi bu seferlik izin istediler; Dr. Mahmud gelmeyi kabul etti. İmza işi oldukça uzun sürdü çünkü Mike ismini yazmaktan hoşlanıyordu, her bir harfi dikkatle ve bir sanatçı edasıyla yazıyordu. Piknikten arta kalanlardan kurtarılabilenler (çoğu açılmamış içki şişeleri) eve geri yollandı ve anlaşmanın tüm kopyaları imzalanıp mühürlendiğinde otel faturası geldi.</p>
	<p class="block6">Jubal, yüklü miktara baktı ve kontrol etme zahmetine girmedi. Bunun yerine üzerine şöyle yazdı: "Ödeme onaylanmıştır -V.M. Smith adına J. Harshaw," ve faturayı Bradley'e verdi.</p>
	<p class="block6">"Bu, artık patronunun sorunu," dedi ona.</p>
	<p class="block6">Bradley gözlerini kırpıştırdı. "Efendim?"</p>
	<p class="block6">"Ah, sadece işleri 'doğru kanallardan' halletmeye çalışıyorum. Kuşkusuz Bay Douglas bunu Protokol Şefine iletecektir. Normal prosedür bu, değil mi? Bu konularda biraz acemi sayılırım."</p>
	<p class="block6">Bradley faturayı aldı. "Evet," dedi yumuşak bir sesle, "Evet, doğru. Ödemeyi LaRue yapar; faturayı ona vereceğin."</p>
	<p class="block6">"Teşekkürler, Bay Bradley. Her şey için teşekkürler!" </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	</body></html>
