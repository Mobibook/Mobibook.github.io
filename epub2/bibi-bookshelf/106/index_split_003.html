<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block6">"Anlayamadım?"</p>
	<p class="block6">"Onu gönderdin, şimdi de geri getir."</p>
	<p class="block6">"Bunu nasıl yapabilirim ki? Kutu yok."</p>
	<p class="block6">Jubal çok düşünceli görünüyordu. "Eğer bu yöntem popüler olursa, corpus delecti ile ilgili kuralları yeniden canlandırmamız gerekecek. 'Kimsenin özlemeyeceği kişilerden oluşan küçük bir listem var. Jill, tam da ölümcül bir silah olmayacak başka bir şey bulalım; bu sefer gözlerimi açık tutacağım. Mike, bu numarayı yapabilmen için ne kadar yakında olman lazım?"</p>
	<p class="block6">"Anlamadım?"</p>
	<p class="block6">"Menzilin nedir? Koridorda duruyor olsan, ben de pencerenin önünde duruyor olsam, 10 metre uzakta diyelim, o kutunun bana çarpmasını engelleyebilir miydin?"</p>
	<p class="block6">Smith biraz şaşırmış gibiydi. "Evet."</p>
	<p class="block6">"Hımm. Buraya, pencerenin yanma gel. Şimdi, aşağıya, havuza bak. Farz et, ben ve Jill havuzun öbür tarafında duruyoruz, sen de tam şimdi durduğun yerdesin. Kutuyu buradan da durdurabilir miydin?"</p>
	<p class="block6">"Evet, Jubal."</p>
	<p class="block6">"Peki... Farz et ben ve Jill, yolun aşağısında, kapının yanındayız, 400 metre uzakta. Farz et orada, kapıyı gizleyen çalıların hemen önünde, bizi açık seçik görebildiğin bir yerde duruyoruz. Çok mu uzak?"</p>
	<p class="block6">Smith uzunca bir süre tereddüt etti, sonra da yavaşça konuştu: "Jubal, konu uzaklık değil. Görebilmek de değil. Bilebilmek."</p>
	<p class="block6">"Hmm... bakalım bunu groklayabilir miyim? Veya bir kısmını groklayabilir miyim? Bir cismin ne kadar yakın ya da uzak olduğu önemli değil. Bir şeyler olduğunu görmen bile gerekmiyor. Ama kötü bir şeyler olduğunu bilirsen, uzanıp onu durdurabiliyorsun. Doğru mu?"</p>
	<p class="block6">Smith biraz sıkılmış gibiydi. "Neredeyse doğru. Ama yuvadan çıkalı daha çok olmadı. Bilebilmek için görmem gerek. Ama bir Eski bilmek için gözlere ihtiyaç duymaz. Bilir. Groklar. Harekete geçer. Özür dilerim."</p>
	<p class="block6">"Neden özür dilediğini anlamıyorum, evlat," diye sertçe karşılık verdi Jubal. "Barış Başbakanı olsa seni 10 dakika önce Çok Gizli ilan ederdi."</p>
	<p class="block6">Anlayamadım?"</p>
	<p class="block6">"Boş ver. Bu mesafeden yapabildiklerin bayağı iyi." Jubal masasına döndü, düşünceli düşünceli etrafına bakındı ve çok ağır metal bir kül tablasını aldı. "Jill, yüzüme nişanlama bu sefer, bu şeyin sivri köşeleri var. Tamam Mike, sen de koridora çık ve orada dur."</p>
	<p class="block6">"Jubal... kardeşim... Jütfen yapma!"</p>
	<p class="block6">"Derdin nedir, evlat? Birkaç dakika önce ne güzel yaptın. Bir gösteri daha istiyorum ve bu sefer gözlerimi tabladan ayırmayacağım."</p>
	<p class="block6">"Jubal..."</p>
	<p class="block6">"Evet, Jill?"</p>
	<p class="block6">"Galiba Mike'ı neyin rahatsız ettiğini grokladım."</p>
	<p class="block6">"Öyleyse bana da söyle çünkü ben groklamadım."</p>
	<p class="block6">"Demin hazırladığımız deneyde o kutuyu atarak seni incitmek üzereydim. Ama ikimiz de su kardeşiyiz. Bunun denemem bile Mike'ı çok üzdü. Galiba bu durumda hiç de Marslıca olmayan bir yan var. Mike'ı bir ikilem içine atıyor. Sadakatin bölünmesi."</p>
	<p class="block6">Harshaw kaşlarını çattı. "Belki de bu konu Marsla Bağlantısı Olmayan Faaliyetler Komitesi'nce araştırılmalıdır."</p>
	<p class="block6">"Şaka yapmıyorum, Jubal."</p>
	<p class="block6">"Ben de çünkü çok yakında böyle bir komiteye ihtiyaç duyabiliriz. Acaba Bayan O'Leary'nin ineği lambayı devirdiğinde ne hissetti? Pekâlâ Jill, otur ve şu deneyi bir daha düşünelim." Harshaw kül tablasını Mike'a verdi. "Ağırlığını hisset, evlat ve şu keskin köşelere dikkat et."</p>
	<p class="block6">Smith tablayı yavaşça inceledi. "Tablayı havaya dimdik fırlatacağım, ta tavana kadar ve kafama düşmesine izin vereceğim," diye devam etti Harshaw.</p>
	<p class="block6">Mike gözlerini Jubal'e dikti. "Kardeşim... şimdi çözülecek misin?"</p>
	<p class="block6">"Ha? Yok, hayır! O beni öldürmeyecek ve ölmek de istemiyorum. Ama sen durdurmadıkça beni yaralayıp incitecektir. Haydi bakalım!" Harshaw tablayı tavana birkaç santim mesafeye yaklaşacak bir hızla savurdu, topa kafa vuracak bir futbol oyuncusuymuş gibi gözleriyle takip etti. Tablayı izlemeye konsantre olmuşken zihninin bir köşesi de bu ağır ve çirkin şeyin açacağı biçimsiz kafatası yarasından kaçınmak için son anda hamle yapmayı düşünüyordu, zihninin başka ve küçük bir parçası da tablayı özlemeyeceğini, hiçbir zaman sevmediğini alayla tekrarlıyordu, hem de hediye olmasına rağmen.</p>
	<p class="block6">Kül tablası yörüngesinin en üst noktasına kadar çıktı ve orada kaldı.</p>
	<p class="block6">Harshaw, kendisini bir film karesi içinde donmuş gibi his-sederek baktı tablaya. O anda nefes alması gerektiğini hatırladı ve buna fena halde ihtiyacı olduğunu da fark etti. Gözlerini tabladan ayıramadan viyakladı: "Anne, ne görüyorsun?"</p>
	<p class="block6">"Kül tablası tavandan sekiz santimetre uzakta," diye kupkuru bir sesle karşılık verdi Anne. "Onu orada tutan hiçbir şey görmüyorum." Sonra daha kararsız bir tonda ekledi: "Jubal, gördüğümün bu olduğunu sanıyorum ama filmler aynı şeyi göstermezse, cüppemi iade eder, ruhsatımı da yırtar atarım. "</p>
	<p class="block6">"Hımm. Jill?"</p>
	<p class="block6">"Havada duruyor. Öylece duruyor."</p>
	<p class="block6">Jubal iç çekti, gözlerini kural tanımaz kül tablasından bir an bile ayırmadan sandalyesine doğru yürüyüp kendisini bıraktı. "Mike," dedi, "ne oldu? Neden kutu gibi yok olmadı?"</p>
	<p class="block6">"Ama Jubal," dedi Mike, özür dilercesine, "onu durdurmamı söyledin, göndermemi istediğini söylemedin. Kutuyu gönderdiğimde, tekrar olmasını istemiştin. Yanlış mı davrandım?"</p>
	<p class="block6">"Ah. Hayır, tam da doğruyu yaptın. Sözleri kelimesi kelimesine aldığını unuttum." Harshaw gençliğinde sık kullandığı bazı günlük hakaret sözlerini hatırladı ve bunları asla Valentine Michael Smith'e karşı kullanmaması gerektiğini kendi kendisine tembih etti, yani şu çocuğa "kaybol" ya da "geber" dese, alacağı karşılıklar sözlerinin tam karşılığı olan eylemler olacaktı.</p>
	<p class="block6">"Mutluyum," diye gösterişsiz bir tavırla karşılık verdi Smith. "Kutuyu tekrar yapamadığım için üzgünüm ve o kadar besini ziyan ettiğim için iki kat daha üzgünüm. Ama kendime engel olmanın yolunu bilmiyordum. Hem o zaman bir zorunluluktu. Ya da öyle olduğunu grokladım."</p>
	<p class="block6">"Ha? Ne besini?"</p>
	<p class="block6">"O iki adamdan bahsediyor, Jubal," diye alelacele araya girdi Jill. "Berquist ve yanındaki polis - eğer bir polis ise tabii ki. Johnson."</p>
	<p class="block6">"Ah, evet." Harshaw besinler hakkında hâlâ pek de Marslı olmayan duygular beslediğini düşündü, en azından bilinçaltında. "Mike, ben olsam o 'besini' ziyan etme konusunda pek endişelenmezdim. Muhtemelen tatsız ve kayış gibi olurlardı. Bir et müfettişinin muayenesinden geçeceklerini de sanmam. Aslında," diye ekledi, "'cesetler' hakkındaki Federasyon anlaşmasını düşünerek, 'yiyecek olarak uygunsuz' diye nitelendirileceklerinden oldukça eminim. Bu yüzden onun için endişelenme. Ayrıca, dediğin gibi, bu bir zorunluluktu. Durumu bütünlüğü içinde grokladın ve doğru hareket ettin."</p>
	<p class="block6">"Çok rahatladım," diye sesinde büyük bir ferahlamayla karşılık verdi Mike. "Ancak bir Eski kritik bir noktada doğru davranacağından emin olabilir... ama Eskilere katılmadan önce öğrenecek ve yaşanacak daha çok şeyim var. Jubal? Tablayı hareket ettirebilir miyim? Yoruluyorum."</p>
	<p class="block6">"Göndermek mi istiyorsun? Gönder."</p>
	<p class="block6">"Ama şimdi yapamam."</p>
	<p class="block6">"Neden?"</p>
	<p class="block6">"Kafan artık altında değil. Olduğu yerdeki varoluşunda bir yanlışlık groklamadım."</p>
	<p class="block6">"Ah. Peki. Hareket ettir." Harshaw, tekrar başının üzerinde bir noktaya gelip varlığında bir yanlışlık oluşması beklentisiyle onu izlemeye devam etti. Ama bunun yerine tabla yavaş ve sabit bir hızla masasının üstüne doğru alçaldı, bir an orada süzüldü, sonra boş bir noktaya doğru kaydı ve neredeyse sessiz bir inişle kondu.</p>
	<p class="block6">"Teşekkür ederim, Jubal," dedi Smith.</p>
	<p class="block6">"Ih? Asıl ben sana teşekkür ederim, evlat." Jubal kül tablasını eline aldı, merakla inceledi. Sıcak ya da soğuk değildi, parmaklarını da karıncalandırmıyordu. Beş dakika önce olduğu gibi çirkin, aşırı süslü, sıradan ve kirli bir kül tablasıydı. "Evet, sana teşekkür ederim. Bu o kiralık kızın beni tavan arasına çıkardığı zamandan beri yaşadığım en heyecan verici deneyimdi." Anne'e baktı. "Anne, Rhine'da eğitim gördün, değil mi?"</p>
	<p class="block6">"Evet."</p>
	<p class="block6">"Daha önce levitasyon gördün mü?"</p>
	<p class="block6">Anne kısa bir tereddüt geçirdi. "Zarlarla yapılan telekinezi görmüştüm - ama ben matematikçi değilim ve gördüğümün telekinezi olduğuna dair ifade veremem."</p>
	<p class="block6">"Kahretsin, eğer hava bulutluysa güneşin doğduğuna dair bile ifade vermezsin sen."</p>
	<p class="block6">"Nasıl verebilirim? Bulut tabakasının üstünde birileri yapay bir ışık kaynağı oluşturmuş olabilir. Sınıf arkadaşlarımdan biri kütlesi bir atacınkine yakın cisimleri havalandırabiliyordu ama en az üç duble içmiş olması gerekirdi, bazen öyleyken bile yapamazdı. Vakayı ifade verebilecek kadar profesyonelce inceleyemedim çünkü o âna kadar ben de genellikle en az üç tane içmiş oluyordum."</p>
	<p class="block6">"Yani daha önce hiç böyle birşey görmedin?"</p>
	<p class="block6">"Hayır."</p>
	<p class="block6">"Hımm... seninle mesleki olarak işim bitti; ikna oldum. Ama kalıp daha başka neler olduğunu görmek istersen, cüppeni çıkar ve bir sandalye kap gel."</p>
	<p class="block6">"Sağ ol. İkisini de yapacağım. Ama Jill'e camiler ve sinagoglar hakkında verdiğin vaazdan dolayı, önce odama gideceğim. Öğretide bir boşluk oluşmasına neden olmak istemem."</p>
	<p class="block6">"Kafana göre takıl. Hazır çıkmışken, Duke'u uyandır ve kameralarla ilgilenmesini istediğimi söyle."</p>
	<p class="block6">"Peki, Patron. Ben dönene kadar heyecan verici bir şeyler olmasına izin verme." Anne kapıya yürüdü.</p>
	<p class="block6">"Söz veremem. Mike, gel masamda otur. Sen de, Jill. Toplanın. Şimdi Mike, o kül tablasını kaldırabilir misin? Bana göster."</p>
	<p class="block6">"Tabii, Jubal." Smith uzanıp tablayı eline aldı.</p>
	<p class="block6">"Hayır, hayır."</p>
	<p class="block6">"Yanlış mı yaptım?"</p>
	<p class="block6">"Hayır, bu benim hatamdı. Mike, onu yerine koy. O kül tablasını ona dokunmadan kaldırıp kaldıramayabileceğini bilmek istiyorum."</p>
	<p class="block6">"Evet, Jubal."</p>
	<p class="block6">"Şey? Çok mu yorgunsun?"</p>
	<p class="block6">"Hayır, Jubal. Çok yorgun değilim."</p>
	<p class="block6">"Öyleyse sorun ne? Tablayla ilgili bir 'yanlışlık' mı olması lazım?"</p>
	<p class="block6">"Hayır, Jubal."</p>
	<p class="block6">"Jubal," diye araya girdi Jill. "Sen ona yapmasını söylemedin, yapıp yapamayacağını sordun sadece."</p>
	<p class="block6">"Ah." Jubal, becerebildiği kadar bön bön baktı ama bu konuda pek becerikli değildi. "Öğreniyorum. Mike, lütfen, ellerinle dokunmadan, şuradaki kül tablasını masanın 30 santim yukarısına kaldırır mısın?"</p>
	<p class="block6">"Evet, Jubal." Kül tablası yükselip masanın üstünde düzgünce durdu. "Ölçer misin, Jubal?" diye heyecanla sordu Mike. "Eğer yanlış yaptıysam, yukarı ya da aşağı hareket ettireyim."</p>
	<p class="block6">"Böyle çok iyi! Onu orada tutabilir misin? Eğer yorulursan söyle."</p>
	<p class="block6">"Tutabilirim. Söylerim."</p>
	<p class="block6">"Aynı anda başka bir şey de kaldırabilir misin? Mesela şu kalemi? Yapabilirsen yap."</p>
	<p class="block6">"Evet, Jubal." Kalem de kül tablasının yanında düzgünce yerini aldı.</p>
	<p class="block6">İstek üzerine Mike, havada yüzen cisimler grubuna masadan başka küçük parçalar da ekledi. Anne de döndü, hiç konuşmadan bir sandalye çekti ve gösteriyi seyre koyuldu. Duke de elinde bir merdivenle geldi, gruba şöyle bir göz attı, sonra bir kez daha göz attı ama bir şey demeden merdiveni odanın bir köşesine kurdu. Sonunda Mike şüpheyle konuştu: "Emin değilim, Jubal. Ben..." durup bir kelime arar gibiydi. "Böyle şeylerde tam bir aptalım."</p>
	<p class="block6">"Kendini tüketme."</p>
	<p class="block6">"Bir tane daha. Umarım." Mike'ın karşısındaki masadan bir kâğıt ağırlığı titredi, havalandı ve havada tuhaf bir şekilde yüzmekte olan bir düzineden fazla cisim aynı anda yere düştü. Hiç gözyaşı çıkmasa da Mike ağlar gibiydi. "Jubal, çok üzgünüm. Çok özür dilerim."</p>
	<p class="block6">Harshaw, Mike'ın sırtına hafifçe vurdu. "Üzülmemeli, gurur duymalısın. Oğlum, farkında değilsin ama şu yaptığın..." Jubal karşılaştıracak bir örnek aradı ama aklına gelenleri hızla bıraktı çünkü hiçbiri Mike tarafından bilinmiyorlardı.</p>
	<p class="block6">"Yaptığın şey, ayakkabı bağlamaktan çok daha zor bir şey, bizim için kusursuz bir birbuçuk saltolu dalış yapmandan çok daha muhteşem bir şey. 'Neşeyle, neşeyle ve şey., güzellikle' başardın. Grokluyor musun?"</p>
	<p class="block6">Mike şaşırmış gibiydi. "Emin değilim Jubal. Utanmamalı mıyım?"</p>
	<p class="block6">"Utanmamalısın. Gurur duymalısın."</p>
	<p class="block6">"Evet, Jubal," diye kendinden memnun bir şekilde karşılık verdi. "Gurur duyuyorum."</p>
	<p class="block6">"Güzel... Mike, ben dokunmadan tek bir kül tablasını bile kaldıramam."</p>
	<p class="block6">Smith hayretler içindeydi. "Kaldıramaz mısın?"</p>
	<p class="block6">"Hayır. Bana öğretebilir misin?"</p>
	<p class="block6">"Evet, Jubal. Sen..." Smith utanarak sustu. "Yine yeterli kelimem yok. Ama kelimeleri bulana kadar okuyacağım, okuyacağım ve okuyacağım. Sonra da kardeşime öğreteceğim."</p>
	<p class="block6">"Fazla umutlanma."</p>
	<p class="block6">"Anlamadım?"</p>
	<p class="block6">"Mike, eğer doğru kelimeleri bulamazsan hayal kırıklığına uğrama. İngiliz dilinde aradıklarını bulamayabilirsin."</p>
	<p class="block6">Smith bunu bayağı uzun bir zaman düşündü. "Öyleyse ben de kardeşime yuvamın dilini öğretirim."</p>
	<p class="block6">"Belki. Denemek isterim ama elli yıl geç kalmış olabilirsin."</p>
	<p class="block6">"Yanlış mı yaptım?"</p>
	<p class="block6">"Hiç de değil. Seninle gurur duyuyorum. Dilini Jill'e öğretmeye çalışmakla işe başlayabilirsin."</p>
	<p class="block6">"Boğazımı acıtıyor," diye kesti Jill.</p>
	<p class="block6">"Aspirinle gargara yapmayı dene o zaman." Jubal kıza baktı. "Bu aptalca bir bahane, hemşire. Ama bana öyle geliyor ki seni bordroya almak için bana bir sebep de veriyor... Çünkü seni artık Bethesda'da yeniden işe başlatacaklarından- şüpheliyim. Pekâlâ, benim Mars Dili konusundaki araştırma asistanımsın, gerektiğinde başka görevler de yapacaksın. Bunu kızlarla konuş. Anne, işe girişini yap şunun, vergi kayıtlarına girdiğine de emin ol."</p>
	<p class="block6">"Mutfakta geldiği günden beri payına düşen işi yapıyor. Girişini o zamandan mı yapayım?"</p>
	<p class="block6">Jubal omuz silkti. "Ayrıntılarla benim canımı sıkma."</p>
	<p class="block6">"Ama Jubal," diye şirretçe itiraz etti Jill, "Marsça öğrenebileceğimi sanmıyorum!"</p>
	<p class="block6">"Deneyebilirsin, değil mi? Kolomb'un da tüm yaptığı buydu."</p>
	<p class="block6">"Ama..."</p>
	<p class="block6">"'Minnet' hakkında bana verdiğin vaaz neydi peki? İşi alıyor musun, almıyor musun?"</p>
	<p class="block6">Jill dudağını ısırdı. "Alıyorum. Peki... Patron."</p>
	<p class="block6">Smith sevecenlikle uzanıp onun eline dokundu. "Jill... öğreteceğim."</p>
	<p class="block6">Jill de onunkini okşadı. "Teşekkür ederim, Mike." Sonra da Harshaw'a baktı. "Sana inat öğreneceğim!"</p>
	<p class="block6">Harshaw sıcak bir sırıtmayla ona karşılık verdi. "Bu mükemmel bir şekilde grokladığım bir dürtü; bu dili gayet güzel öğreneceksin. Şimdi işimize bakalım. Mike, bizim yapamadığımız başka neleri yapabiliyorsun? Bir 'yanlışlığı' olan cisimleri gönderebilmek ve dokunmadan hareket ettirebilmek dışında?"</p>
	<p class="block6">Smith şaşırmıştı. "Bilmiyorum."</p>
	<p class="block6">"Nasıl bilebilir ki," diye itiraz etti Jill, "bizim ne yapıp yapamadığımızı gerçekten bilmeden?"</p>
	<p class="block6">"Hımm... doğru. Anne, Jill'in sıfatını 'Mars Dili, Kültürü ve Teknikleri konusunda araştırma asistanı' olarak değiştir. Jill, dillerini öğrenirken illa ki farklı, gerçekten farklı, Marslılara özgü kavramlarla karşılaşacaksın, o zaman bana haber ver. Bir kültürle ilgili her şey ya da herhangi bir şey o kültürün dilinin yapısından çıkarılabilir ve sen de muhtemelen bir Marslı gibi düşünmeyi öğrenebilecek kadar gençsin... ki hiç şüphe yok ki ben değilim. Ve sen, Mike, eğer bizim yapamadığımız ama senin yapabildiğini fark ettiğin bir şeyler fark edersen, bana söyle."</p>
	<p class="block6">"Söyleyeceğim, Jubal. Bunlar ne gibi şeyler olabilir?"</p>
	<p class="block6">"Bilmiyorum. Biraz önce yaptığın gibi şeyler... havuzun dibinde bizden çok daha uzun kalabilmen gibi şeyler. Hımm... Duke!"</p>
	<p class="block6">"Evet, Patron? Ellerim kollarım filmlerle dolu, beni rahatsız etme."</p>
	<p class="block6">"Konuşabilirsin, değil mi? Havuzun bayağı bulanık olduğunu fark ettim."</p>
	<p class="block6">"Ya. Bu akşam çökeltici ekleyeceğim, yarın sabah da çekerim onları."</p>
	<p class="block6">"Sayımlar nasıl?"</p>
	<p class="block6">"Sayımlarda bir şey yok, su masada servis edilebilecek kadar temiz. Sadece bulanık görünüyor."</p>
	<p class="block6">"Bir süre bulanık kalsın. Sayımlara düzenli olarak devam et. Temizlenmesini istediğimde sana söyleyeceğim."</p>
	<p class="block6">"Kahretsin, Patron. Kimse bulaşık suyuna benzeyen bir havuzda yüzmek istemez ki. Eğer geçen hafta boyunca burada bu kadar gürültü patırtı olmamış olsaydı, onu çoktan temizlemiştim."</p>
	<p class="block6">"O suda yüzemeyecek kadar nazlı olan kuru kalmakta serbesttir. Çene yarıştırmayı bırak, Duke, sonra açıklarım. Filmler hazır mı?"</p>
	<p class="block6">"Beş dakika sonra olur."</p>
	<p class="block6">"Güzel. Mike, bir silah ne demektir biliyor musun?"</p>
	<p class="block6">"Bir silah," diye dikkatle karşılık verdi Mike, "bir patlayıcı, örneğin barut etkisiyle bir ucu kapalı, diğeri açık bir tüp ya da namludan bir cisim, mermi fırlatmak için kullanılan araç. Namlunun..."</p>
	<p class="block6">"Tamam, tamam. Bunu grokluyor musun?"</p>
	<p class="block6">"Emin değilim."</p>
	<p class="block6">"Hiç silah gördün mü?"</p>
	<p class="block6">"Bilmiyorum."</p>
	<p class="block6">"Tabii ki gördün," diye araya girdi Jill. "Mike, konuştuğumuz zamanı hatırla, zemininde çimenler olan odayı ama üzülme şimdi! O kocaman adam bana vurdu, hatırlarsan."</p>
	<p class="block6">"Evet."</p>
	<p class="block6">"Öteki adam da bana bir şey doğrulttu. Elinde hani?"</p>
	<p class="block6">"Evet. Sana kötü bir şey doğrulttu."</p>
	<p class="block6">"İşte o bir silahtı."</p>
	<p class="block6">"Ben de o kötü şeyi tanımlayan kelimenin 'silah' olabileceğini düşünmüştüm. Webster'in İngiliz Dilinin Uluslararası Sözlüğünün, üçüncü baskısının..."</p>
	<p class="block6">"Bu kadar yeter, evlat," dedi hızla Harshaw. "O kesinlikle bir silahtı. Şimdi beni dikkatle dinle. Eğer birisi Jill'e yine silah doğrultursa, ne yapacaksın?"</p>
	<p class="block6">Smith, normalinden bayağı uzun bir süre durakladı. "Besin ziyan edersem bana kızmayacak mısın?"</p>
	<p class="block6">"Hayır, kızmayacağım. Bu durumda kimse sana kızmaz. Ama başka bir yere varmak istiyorum. Adamı göndermeden sadece doğrulttuğu silahı gönderemez misin?"</p>
	<p class="block6">Smith bunu düşündü. "Besini saklamak yani?"</p>
	<p class="block6">"Ah, tam olarak öyle demek istememiştim. Adamı incitmeden silahı gönderemez misin?"</p>
	<p class="block6">"Jubal, adam öyle bir durumda incinmezdi ki. Silahı gönderir, adamı da durdururdum. Hiç acı hissetmezdi. Sadece çözülürdü. Ardında bıraktığı besin de kullanılabilir halde olurdu."</p>
	<p class="block6">Harshaw iç çekti. "Evet, öyle olacağına eminim. Ama sadece silahı gönderebilir misin? Başka hiçbir şey yapmadan? Adamı 'durdurmadan', öldürmeden, yaşamaya devam etmesine izin vererek?"</p>
	<p class="block6">Smith bunu düşündü. "Bu ikisini birden aynı anda yapmaktan çok daha kolay olurdu. Ama Jubal, eğer onu bütün bırakırsam, hâlâ Jill'e zarar verebilir. Ya da ben öyle grokladım."</p>
	<p class="block6">Harshaw, bu masum çocuğun ne masum, ne de çocuksu olmadığını kendisine hatırlatacak kadar duraksadı. Aslında belirsiz olsa da bazı gizemli yönlerden Dünya kültüründen çok daha gelişkin bir kültürden gelmekte olduğunu yavaş yavaş fark etmekteydi... ve bu saf yorumlar bir süpermenden gelmekteydi ya da şu an için bir süpermen olan birisinden. Sonra, kelimelerini büyük bir dikkatle seçerek Smith'e karşılık verdi çünkü aklındaki deney tehlikeliydi ve semantik bir hata yüzünden felakete dönüşmesini istemiyordu.</p>
	<p class="block6">"Mike, Jill'i korumak için bir şey yapmak zorunda kaldığın bir karar ânı gelirse, yapman gerekeni yap."</p>
	<p class="block6">"Peki, Jubal. Yapacağım."</p>
	<p class="block6">"Besin harcamak konusunda endişelenme. Başka bir konuda da endişelenme. Jill'i koru."</p>
	<p class="block6">"Daima Jill'i koruyacağım."</p>
	<p class="block6">"Güzel. Ama farz et ki adamın biri, birisine silah doğrulttu ya da sadece elinde bir silah tutuyor. Onu öldürmek istemiyorsun ya da öldürmene gerek yok ama silahı göndermen gerek. Bunu yapabilir misin?"</p>
	<p class="block6">Mike çok kısa bir süre duraksadı. "Sanırım grokladım. Silah yanlış bir şey. Ama onu tutan adamın bütün kalması gerekli olabilir." Düşündü. "Yapabilirim."</p>
	<p class="block6">"Güzel. Mike, sana bir silah göstereceğim. Silah yanlış bir şeydir."</p>
	<p class="block6">"Silah çok yanlış bir şeydir. Onu göndereceğim."</p>
	<p class="block6">"Silahı görür görmez gönderme."</p>
	<p class="block6">"Göndermeyeyim mi?"</p>
	<p class="block6">"Gönderme. Silahı kaldıracağım ve sana doğrultmaya başlayacağım. Böyle işte. Sana doğrultamadan onu gönder. Ama beni durdurma, bana zarar verme, beni öldürme, bana hiçbir şey yapma. Sadece silahı gönder. Beni besin olarak da ziyan etme."</p>
	<p class="block6">"Ah, asla öyle bir şey yapmam," dedi Mike, içtenlikle. "Kardeşim Jubal, çözüldüğünde her lokmada seni bağrıma basıp kutsayarak yememe izin verilmesini umuyorum... seni tamamen groklayana kadar."</p>
	<p class="block6">Harshaw yıllardır yaşamadığı öğürme refleksini bastırarak ağırbaşlılıkla karşılık verdi: "Teşekkür ederim, Mike."</p>
	<p class="block6">"Asıl teşekkür etmesi gereken benim, kardeşim ve eğer sıram sizden önce gelirse, umarım beni Jill ile paylaşarak groklamaya değer bulursunuz. Beni Jill'le paylaşırsın, değil mi? Lütfen?"</p>
	<p class="block6">Harshaw, Jill'e bir göz attı, kızın yüzünün sakin olduğunu gördü, onun muhtemelen kaya gibi sağlam bir acil hemşiresi olduğuna kanaat getirdi. "Seni Jill ile paylaşacağım," diye vakur bir sesle karşılık verdi. "Ama Mike, ne bugün, ne de yakın bir zamanda hiçbirimiz besin olmayacağız. Şimdi sana bir silah göstereceğim ve ben söyleyene kadar bekleyeceksin... sonra da çok dikkat et çünkü çözülmeye hazır olmadan yapmak istediğim daha çok şey var."</p>
	<p class="block6">"Dikkatli olacağım, kardeşim."</p>
	<p class="block6">"Pekâlâ." Harshaw homurdanarak eğildi ve masasının en alt çekmecesini açtı. "Buraya bak, Mike. Silahı gördün mü? Onu alacağım. Ama sana söyleyene kadar bir şey yapma. Kızlar, kalkıp sola geçin; onun size doğru doğrultulmuş olmasını istemiyorum. Tamam. Mike, henüz değil." Harshaw çok eski bir polis otuz sekizliği olan silaha uzandı, çekmeceden aldı. "Hazır ol, Mike. Şimdi!" - Ve Harshaw silahı Mars'tan Gelen Adam'a nişanlamak için elinden gelenin en iyisini yaptı.</p>
	<p class="block6">Eli bir anda bomboştu. Ne bir şok, ne bir sarsıntı, ne de bükülme olmadı. Silah gitmişti ve hepsi de o kadardı.</p>
	<p class="block6">Jubal titrediğini fark etti ve bunu durdurdu. "Mükemmel," dedi Mike'a. "Sana nişan alamadan gönderdin. Tam anlamıyla şahane."</p>
	<p class="block6">"Mutluyum."</p>
	<p class="block6">"Ben de. Duke, bunu filme alabildin mi?"</p>
	<p class="block6">"Evvett. Yeni makara takmıştım. Söylememiştin ama."</p>
	<p class="block6">"Güzel." Harshaw iç çekti ve çok yorgun olduğunu fark etti. "Bugünlük bu kadar çocuklar. Koşun, oynayın, yüzün. Sen de Anne."</p>
	<p class="block6">"Patron," dedi Anne, "filmlerde ne olduğunu bana söyleyeceksin, değil mi?"</p>
	<p class="block6">"Kalıp kendin görmek istemez misin?"</p>
	<p class="block6">"Ah, hayır! Yapamam, Tanık olduğum kısımları için olmaz. Ama sonradan bilmek isterim, bakalım kaçırıp kaçırmadığımı gösteriyorlar mı?"</p>
	<p class="block6">"Peki." </p>
	<p class="block7"> </p>
	<p class="block8">ON ÜÇ</p>
	<p class="block6">Gittiklerinde, Harshaw, Duke'e talimatlar vermeye başladı... sonra onun yerine hırçın bir şekilde söylendi: "Şimdi neden sıkkınsın?"</p>
	<p class="block6">"Bu zombiden ne zaman kurtulacağız, Patron?"</p>
	<p class="block6">"Zombi mi? Nedenmiş, seni taşralı ayı!"</p>
	<p class="block6">"Tamam ben Kansaslıyım. Kansas'ta yamyamlara rastlayamazsın. Onların hepsi daha batıdadır. Ve kimin ayı olup kimin olmadığına dair benim de kendi fikirlerim var... ama biz ondan kurtulana kadar mutfakta yiyor olacağım."</p>
	<p class="block6">"Yani?" dedi Harshaw buz gibi bir sesle. "Zahmet etme. Anne son maaşının çekini beş dakikada hazırlayabilir... ve diğer gömleğinle çizgi romanlarını toplaman da on dakikadan fazla sürmez herhalde."</p>
	<p class="block6">Duke bir projektörü ayarlamakla meşguldü. Durdu ve doğruldu. "Ah, ayrılmayı kastetmemiştim."</p>
	<p class="block6">"Oysa ben tam da bunu kastediyorum, evlat."</p>
	<p class="block6">"Ama... demek istedim ki kahretsin, daha önce de pek çok kez mutfakta yemek yediğim oldu."</p>
	<p class="block6">"Evet, yedin. Kendi keyfin ya da kızlara fazladan iş çıkarmamak için. Ya da öyle bir şey. Bana sorarsan, kızlara rüşvetini verirsen yatağında kahvaltı bile edebilirsin. Ama benim çatımın altında uyuyan kimse, diğerlerinden hoşlanmadığı için benim masamda yemek yemeyi reddedemez. Ben neredeyse soyu tükenmiş bir tür, eski moda bir beyefendiyim bu da gerektiğinde tam bir orospu çocuğu gibi davranabileceğim anlamına geliyor. Şu anda da bu gerekiyor... yani, hiçbir cahil, batıl inançlı, önyargılı taşralı benim masamda kimin oturup oturamayacağını söyleme hakkına sahip değildir. Vergi memurları ve günahkârlarla yemek yemeyi seçiyorsam bu beni ilgilendirir. Ama ikiyüzlülerle ekmeğimi asla paylaşmam."</p>
	<p class="block6">Duke kıpkırmızı kesildi. "Sana bir tane patlatmam gerekirdi... yapardım da eğer benim yaşımda olsaydın," dedi yavaşça.</p>
	<p class="block6">"Kendini bu yüzden tutmana gerek yok, Duke. Sandığından daha sert olabilirim... eğer değilsem de zaten gürültüye başkaları gelir. Mars'tan Gelen Adam'ı haklayabileceğini düşünüyor musun?"</p>
	<p class="block6">"Onu mu? Onu tek elimle bile ikiye bölerim!"</p>
	<p class="block6">"Belki de... eğer ona dokunabilirsen tabii."</p>
	<p class="block6">"Ha?"</p>
	<p class="block6">"Ona bir tabanca doğrultmaya çalıştığımı gördün. Duke, sence o tabanca şimdi nerede? Pazılarını şişirmeye gitmeden önce bir an için dur ve düşün ya da düşünmek yerine yaptığın şey her neyse onu yap. O tabancayı bul. Sonra bana yeniden Mike'ı bölüp bölemeyeceğini söyle. Ama önce o tabancayı bul."</p>
	<p class="block6">Duke alnını kırıştırdı, sonra projektörü kurmaya gitti. "Bu bir çeşit el çabukluğudur. Ve çekimlerde kesin gözükür."</p>
	<p class="block6">"Duke. Şu projektörle oynamayı bırak. Otur. Sen gittikten sonra ben kendim ilgilenip filmleri alacağım. Ama önce seninle birkaç dakika konuşmak istiyorum," dedi Harshaw.</p>
	<p class="block6">"Ha? Jubal, senin bu projektöre dokunmanı istemiyorum. Her seferinde bir tarafını bozuyorsun. Bu oldukça hassas bir mühendislik eseri."</p>
	<p class="block6">"Sana otur dedim."</p>
	<p class="block6">"Ama..."</p>
	<p class="block6">"Bu projektör bana ait, Duke. Canım isterse bu kahrolası şeyi kırarım. Ya da benim için çalıştırması için Larry'yi çağırırım. Ama benim yanımda çalışırken istifa eden birinin kullanmasına izin vermem."</p>
	<p class="block6">"Kahretsin, ben istifa etmedim! Sen kızgınlıktan deliye dönüp sebepsiz yere beni kovdun."</p>
	<p class="block6">"Otur, Duke," dedi Harshaw, sakince. "Ya otur... ve hayatını kurtarmama izin ver ya da buradan, olabildiğince hızlı defolup git ve ben de eşyalarını arkandan göndereyim. Toplanmak için sakın durma; bu riskli olur. O kadar uzun yaşayamayabilirsin."</p>
	<p class="block6">"Ne demek istiyorsun sen?"</p>
	<p class="block6">"Tam olarak demeye çalıştığım şey, Duke, kovulmuş ya da istifa etmiş olman fark etmez, benim yanımda çalışma sürecini artık masamda yemek istemediğini söylediğinde kendin bitirdin. Yine de benim çıkarımlarım sonucu öldürülmenden hoşlanacağımı sanmıyorum. Bu yüzden otur, ben de bunu önlemek için elimden geleni yapayım."</p>
	<p class="block6">Duke, şaşırmış görünüyordu, ağzını açtı... Sonra kapayıp oturdu. "Sen Mike'ın su kardeşi misin?" diye sordu Harshaw.</p>
	<p class="block6">"Ne? Tabii ki değilim. Aslında bu muhabbeti duydum ama bana sorarsan saçmalıktan başka bir şey değil."</p>
	<p class="block6">"Saçmalık falan değil ve kimse sana sormuyor; sen bunun hakkında fikir yürütebilecek biri değilsin," diye homurdandı Harshaw. "Bu hiç de iyi değil. Sadece seni göndermekle kalmayacağımı anlıyorum ve Duke, seni kovmak istemiyorum; alet edevatı kullanıyor ve beni hiç ilgim olmayan bir yığın makine işiyle uğraşmaktan kurtararak iyi bir iş çıkartıyorsun. Ama sadece seni buradan sağ salim çıkarmakla kalmayıp bir an önce senden başka kim Mike'ın su kardeşi değilmiş onu bulmalıyım... ve bir an önce olmalarını ya da başlarına bir şey gelmeden bir an önce buradan ayrılmalarını sağlamalıyım." Jubal dudaklarını çiğneyerek tavana baktı. "Belki Mike'tan benim iznim olmadan kimseye zarar vermemesi konusunda ciddi bir söz almalıyım. Hımm... yok, bu riski alamam. Burada dalga geçmeyi seven çok kişi var. Mike, her an eğlence olsun diye söylenmiş bir şeyleri yanlış anlayabilir. Diyelim ki sen ya da daha doğrusu sen burada olmayacağına göre Larry, Jill'i kaldırıp havuza attı. Larry, daha ben Jill'in gerçekten tehlikede olmadığını Mike'a anlatana kadar tabancanın gittiği o yeri boylayabilir. Benim yanlışım yüzünden Larry'nin ölmesini istemem. Larry kendi aptallığını benim sorumsuzluğum yüzünden başına bir şey gelmeden halledebilmeli. Duke, her koyunun kendi bacağından asıldığına inanırım... ama bu, yetişkin birinin oyuncak niyetine bir bebeğin eline dinamit lokumu vermesi için bir bahane değil."</p>
	<p class="block6">"Patron biraz fazla gergin konuşmuyor musun?" dedi Duke, yavaşça. "Mike kimseyi incitmeyecektir... üf, bu yamyamlık muhabbeti midemi bulandırdı ama beni yanlış anlama; onun sadece bir vahşi olduğunu biliyorum, ne yaptığının pek farkında değil. Kahretsin, Patron, o bir kuzu kadar masum. Asla kimseyi incitmez."</p>
	<p class="block6">"Öyle mi düşünüyorsun?"</p>
	<p class="block6">"Bundan eminim."</p>
	<p class="block6">"Tamam o zaman. Odanda iki ya da üç tane tabancan var. Hadi bakalım, ben o tehlikeli biridir diyorum. Marslı av sezonu açıldı, güvendiğin bir tanesini alıp havuza in ve onu öldür. Cezayı falan da kafana takma; senin avukatın ben olacağım, ve seni temin ederim ki mahkûm olmayacaksın. Haydi, davran bakalım."</p>
	<p class="block6">"Jubal... bunu kastediyor olamazsın."</p>
	<p class="block6">"Hayır. Hayır, bunu gerçekten kastetmiyorum. Çünkü yapamazsın. Deneseydin, senin tabancan da benimkinin gittiği yere giderdi ve onu zorlamaya devam etseydin büyük ihtimalle sen de onu izlerdin. Duke, sen neyle uğraştığını bilmiyorsun. Ve bunun ne kadar tehlikeli olduğunu bilmediğine iddiaya varım. Mike, 'o bir kuzu kadar masum' olmadığı gibi bir vahşi de değil. Asıl onun yanında bizim vahşi olduğumuzdan şüphe ediyorum. Hiç yılan besledin mi?"</p>
	<p class="block6">"Ih... Hayır."</p>
	<p class="block6">"Ben çocukken beslemiştim. O zamanlar bir zoolog olacağımı sanıyordum. Florida'dayken, kızıl yılan olduğunu düşündüğüm bir tane yakaladım. Neye benzediklerini biliyor musun?"</p>
	<p class="block6">"Yılanlardan hoşlanmam."</p>
	<p class="block6">"Yine önyargılısın işte. Birçok yılan tehlikesiz ve yararlıdır, üstelik yetiştirmesi de eğlencelidir. Kızıl yılan çok güzel bir hayvandır. Kızıl, siyah ve sarı, renklerdedir. Uysal ve iyi bir evcil hayvan olur. Sanırım o küçük arkadaş kendi anlaşılmaz sürüngen tarzıyla benden hoşlanmıştı. Tabii ki bir yılanın onu telaşlandırmadan ve kendimi ısırtmadan nasıl tutulması gerektiğini biliyordum. Çünkü zehirsiz bir yılanın bile ısırığı çok boktandır. Ama bu bebekten hoşlanmıştım; koleksiyonumun gözdesiydi. İnsanlara göstermek için onu dışarı çıkarır, kafasının arkasından tutarak bileğime dolanmasına izin verirdim.</p>
	<p class="block6">"Bir gün koleksiyonumu Tampa Hayvanat Bahçesi'nin sürüngen bilimcisine gösterme fırsatı buldum. Ve ilk önce ona gözdemi gösterdim. Neredeyse bir sinir krizi geçirmişti. İncim bir kızıl yılan değil bir mercan yılanıydı. Amerikan kobrası... Kuzey Amerika'daki en ölümcül yılan. Duke, ne demek istediğimi anlıyor musun?"</p>
	<p class="block6">"Yılan yetiştirmenin tehlikeli olduğunu anlıyorum. Bunu sana ben de söyleyebilirdim."</p>
	<p class="block6">"Ah, Tanrı aşkına! Koleksiyonumda zaten çıngıraklı yılanlar ve zehirli su yılanları vardı. Zehirli bir yılan tehlikeli değildir. En azından dolu bir tabancadan daha tehlikeli değildir. Tabii her ikisini de tutmayı bilmen koşuluyla. O kobrayı benim için tehlikeli yapan onun ne olduğunu ve neler yapabileceğini bilmememdi. Eğer cahilliğimin içinde onu dikkatsizce tutmuş olsaydım, beni masum bir yavru kedinin tırmalaması gibi olağan bir şekilde öldürebilirdi. İşte sana Mike hakkında anlatmak istediğim şey de bu. Bir kuzu kadar masum gözüküyor ve ben de onun gerçekten kibar olduğuna ve güvendiği herkese karşı samimi bir arkadaşlık sunduğuna inanıyorum. Ama eğer sana güvenmiyorsa, o zaman göründüğü gibi olmadığını fark edersin. O sıradan genç bir erkek gibi gözüküyor, hatta biraz az gelişmiş, oldukça sakar ve feci derecede cahil... ama zeki, oldukça uysal ve öğrenmeye istekli. Garip geçmişi ve kökenleri göz önüne alındığında bunlar pek de şaşırtıcı olmayan gerçekler tabii ki. Ama tıpkı benim evcil yılanım gibi Mike'ta da göründüğünden fazlası var. Eğer Mike sana güvenmiyorsa körlemesine bir saldırganlıkla, zehirli bir yılandan çok daha tehlikeli olabilir. Özellikle de senin, onun su kardeşleri olan birine zarar verdiğini düşünürse. Jill veya benim gibi."</p>
	<p class="block6">Harshaw üzüntüyle başını iki yana salladı. "Duke, birkaç dakika önce senin hakkında söylediğim gerçeklere verdiğin doğal tepki sonucu bana vurmuş olsaydın ve Mike da şu arkandaki kapıda duruyor olsaydı... hiç şansın olmazdı, buna eminim. Hiç. Daha farkına bile varmadan ölmüş olurdun. Ve benim onu durdurabilecek kadar zamanım bile olmazdı. Daha sonra Mike, güzelim yemeği -yani senin etli, koca gövdeni- ziyan ettiği için benden defalarca özür dilerdi. Evet bunun için suçluluk duyardı; daha önce ne dediğini duydun. Ama seni öldürdüğü için hiç pişmanlık duymazdı; bunu sadece senin zorladığın bir gereklilik olarak görürdü... çok fazla önem verilecek bir mesele olmazdı, senin için bile. Biliyorsun Mike ruhların ölümsüz olduğuna inanıyor."</p>
	<p class="block6">"Ha? Kahretsin ben de öyle. Ama..."</p>
	<p class="block6">"Sen de mi?" dedi Jubal, kasvetli bir sesle. "Hiç sanmam."</p>
	<p class="block6">"Nedenmiş; kesinlikle inanıyorum. Ah, kiliseye fazla girmediğimi kabul ediyorum ama ben düzgün bir şekilde yetiştirildim. Kâfir falan değilim. İnancım vardır."</p>
	<p class="block6">"Güzel. Gerçi ben de ne inancı, ne de bir tanrının kullarından, yalnızca inanç yardımı ile sınırsız sayıdaki yanlış din arasından tek bir hak dini bulup seçmeleri beklentisini pek anlayabilmiş değilim. Bu bana bir organizasyonu yönetmek için pek titiz bir yol değilmiş gibi geliyor. Bu organizasyon ister kâinat olsun, isterse daha küçük bir şey. Neyse, sonuç olarak bir inancın olduğuna ve bu imanın da ruhunun ölümsüzlüğünü içerdiğine göre bazı önyargılarının erken emekliliğine yol açmasından duyduğumuz endişelerimizi rafa kaldırabiliriz. Yakılmak mı, yoksa gömülmek mi istersin?"</p>
	<p class="block6">"Ha? Ah, Tanrı aşkına, Jubal, ödümü koparmaya çalışmaktan vazgeç."</p>
	<p class="block6">"Hiç de değil. Bir kobranın, kızıl yılan olduğunu düşünmekte ısrar ettiğin sürece buradan güvenle ayrılabileceğini garanti edemem. Yapacağın herhangi bir hata, son hatan olabilir. Yine de sana söz veriyorum Mike'ın seni yemesine izin vermeyeceğim."</p>
	<p class="block6">Duke'ün ağzı bir karış açık kaldı. En sonunda hiddetle, adi ve tutarsız bir şekilde karşılık vermeyi başardı. Harshaw dinledi. "Pekâlâ, pekâlâ ama sakin ol," dedi ardından sabırsızca. "Mike'la istediğin anlaşmayı yapabilirsin. Sana bir iyilik yaptığımı sanıyordum." Arkasını döndü ve projektörün üzerine eğildi. "Şu filmleri görmek istiyorum. İstersen işimi bitirene kadar buralarda takıl. Herhalde daha güvenli olur. Kahretsin! Bu sinir bozucu alet beni delirtiyor."</p>
	<p class="block6">"Fazla zorluyorsun, işte..." Duke, Harshaw'un beceremediği ayarlamayı hallettikten sonra devam edip ilk film kartuşunu yerleştirdi. İkisi de Duke'ün hâlâ Jubal için çalışıp çalışmadığı sorusunu gündeme getirmediler. Kameralar birer Mitchell servomotoruydular; projektör 4mm'lik Sert-Görüntü-Ses Yer filmi almasını sağlayan bir adaptörü olan bir Yashinon masa üstü tankıydı. Az sonra boş brendi kutusunun kayboluşuna kadar olan olayları izliyor ve dinliyorlardı.</p>
	<p class="block6">Jubal, kutunun kafasına atılmasını ve ardından havada parıldayıp yok olmasını izledi. "Bu kadarı yeterli," dedi. "Anne kamera verilerinin onu desteklediğini duyduğuna memnun olacak. Duke, şu son parçayı ağır çekimde tekrar edelim."</p>
	<p class="block6">"Tamamdır." Duke geriye sardı. "Bu on kat daha yavaş," diye ardından açıkladı.</p>
	<p class="block6">Sahne aynıydı ama yavaşlatılmış ses artık anlaşılmaz olmuştu; Duke sesi kapattı. Kutu Jill'in ellerinden Jubal'in kafasına doğru yavaşça uçtu, sonra kısacık bir an içinde durdu. Ama öylece bir anda kaybolmamıştı; ağır çekim projeksiyonda sanki küçüldüğü görülebiliyordu, ufaldı ve ufaldı, ta ki artık yok olana kadar.</p>
	<p class="block6">Jubal düşünceli bir şekilde başıyla onayladı. "Duke bir miktar daha yavaşlatabilir misin?"</p>
	<p class="block6">"Bir saniye. Alette bir sorun var."</p>
	<p class="block6">"Ne?"</p>
	<p class="block6">"Bir şey anladıysam lanet olsun bana. Hızlı oynatımda her şey yolunda görünüyordu. Ama yavaşlattığımda derinlik etkisi bozuldu. Onu gördün. O kutu bizden hızla uzaklaştı, gerçekten hızlıydı. Ama daha başta duvardan daha uzakta görünüyordu. Görüntü kaymış. Ama kartuşu muhafazasından dışarı bile çıkarmamıştım. Gremlinler..."</p>
	<p class="block6">"Ah, dur Duke. Filmi bir de öbür kameradan göster."</p>
	<p class="block6">"Ah... ha, anlıyorum. Filmi bir şekilde bozmuş olsam bile bu bizim doksan derecelik bir açıyla onu düzgün bir şekilde görmemizi sağlayacak." Duke kartuşları değiştirdi. "İlk bölümü geçiyorum, tamam mı? Sonra asıl önemli olan kısmı yine onda bir hızla gösteriyorum."</p>
	<p class="block6">"Başla."</p>
	<p class="block6">Sahne bakış açısının değişmiş olması dışında aynıydı. Jill'in görüntüsü kutuyu kavradığı anda Duke görüntüyü yavaşlattı ve kutuyu uçarken seyretmeye başladılar.</p>
	<p class="block6">Duke küfretti. "İkinci kamerada da bir terslik var."</p>
	<p class="block6">"Öyleyse?"</p>
	<p class="block6">"Tabii ki diğer açıdan bakıyoruz ama yine kutu doğrudan bizden uzaklaşıyor, halbuki açıyı değiştirdiğimize göre diğer tarafa doğru uçuyor olmalıydı. Ama onun yerine yine doğrudan bizden uzağa gitti."</p>
	<p class="block6">"Evet," diye ona katıldı Jubal. "'Doğrudan bizden uzağa gitti.'"</p>
	<p class="block6">"Ama gidemez - iki açıdan birden gidemez."</p>
	<p class="block6">"Ne demek gidemez? Gitti bile." Sonra ekledi: "Eğer kameraların yanında iki hız ölçüm radarı olsaydı ne gösterirlerdi, merak ediyorum."</p>
	<p class="block6">"Nereden bileyim? Ben iki kamerayı da söküp bir bakacağım."</p>
	<p class="block6">"Hiç zahmet etme."</p>
	<p class="block6">"Ama..."</p>
	<p class="block6">"Hiç boşuna zaman harcama, Duke; kameraların bir şeyleri yok. Her şeye göre tam olarak doksan derece olan nedir?"</p>
	<p class="block6">"Bilmecelerle aram pek iyi değildir."</p>
	<p class="block6">"Bu bir bilmece değil, ciddiyim. Seni Düzyer'den Bay A. Kare'ye havale edebilirim. Ama bu soruya kendim cevap vereyim. Her şeye tam olarak dik açıyla duran şey nedir? Cevap: iki ceset, eski bir tabanca ve boş bir likör kasası."</p>
	<p class="block6">"Patron, sen ne anlatmaya çalışıyorsun?"</p>
	<p class="block6">"Hayatımda hiç bu kadar sade konuşmamıştım. Bir an için kameraların, senin beklemediğin bir şeyi gösterdikleri için bozuk olduklarındansa, gösterdikleri şeye inanmaya çalış. Hadi öbür filmleri de izleyelim."</p>
	<p class="block6">Harshaw filmler oynarken yorum yapmadan seyretti; hiçbiri daha önceden bildiklerini ispatlamak dışında yeni bir şey göstermemişti. Kül tablasının uçuşu tavana yaklaştığında kamera açısından çıkmış ama yavaşça alçalıp yere konuşu kaydedilmişti. Tabancanın projektördeki görüntüsü oldukça küçüktü ama görülebildiği kadarıyla tabanca da tıpkı kutunun yaptığı hareketi tekrar etmişti: Hiç kımıldamadan uzağa doğru ufalıp gitmişti. Harshaw küçülmeye başladığında onu sıkı sıkı tuttuğundan emindi. Eğer "emin" doğru kelimeyse. "İkna oldum," diye sonunda kendi kendine söylendi.</p>
	<p class="block6">"Duke, zamanın olduğunda tüm bunların çıktılarını istiyorum."</p>
	<p class="block6">Duke duraksadı. "Yani hâlâ burada çalıştığımı mı söylüyorsun?"</p>
	<p class="block6">"Ne? Ah, kahretsin! Mutfakta yiyemezsin orası kesin. Duke, şu taşralı kaygılarını devre dışı bırakıp biraz dinlemeye çalış. Gerçekten bir dene."</p>
	<p class="block6">"Dinliyorum."</p>
	<p class="block6">"Mike benim yaşlı ve kart etimi yeme ayrıcalığını istediğinde, bildiği yegâne kurallar dahilinde bana yapabileceği en büyük onuru sunuyordu. Bunlar annesinin kucağında öğrendiği, konuşmak kadar temel kurallar. Bunu anlayabiliyor musun? Sesindeki tınıyı duydun, tavırlarını sen de gördün. Bana yapabileceği en yüksek iltifatı yapıyor, benden bir lütuf bekliyordu. Anlıyor musun? Böyle şeylerin Kansas'takiler için ne anlama geleceğini boş ver; Mike ona Mars'ta öğretilen değerlerle yaşıyor."</p>
	<p class="block6">"Sanırım ben Kansas'ı tercih edeceğim."</p>
	<p class="block6">"Tabii ki," diye itiraf etti Jubal, "ben de öyle. Ama bu, ne senin, ne benim, ne de Mike için özgür bir tercih konusu değil. Üçümüz de erken yaşlarda bize empoze edilen kalıpların tutsaklarıyız; işte bu yüzden en erken yaşlarda verilen eğitimi söküp atmak çok zor, neredeyse imkânsızdır. Duke, eğer sen de Mars'ta doğup Marslılar tarafından yetiştirilmiş olsaydın, yemek ve başkası tarafından yenilmek için Mike gibi hissediyor olabileceğin düşüncesini o kalın kafan almıyor mu?"</p>
	<p class="block6">Duke bir an durup düşündü, sonra kafasını iki yana salladı. "Beni kandıramazsın, Jubal. Tabii ki birçok açıdan onun medeniyetin içinde yetişmemesinin onun şanssızlığı ve benim medeniyette yetişmiş olmamın da benim şansım olduğunu düşünüyorum. Ona bazı konularda hoşgörü göstermeyi de isterim. Ama bu biraz farklı, bu bir içgüdü."</p>
	<p class="block6">"'İçgüdüymüş', saçmalık!"</p>
	<p class="block6">"Ama öyle. Ben annemin kucağında bir yamyam olmama eğitimi almadım. Kahretsin, buna ihtiyacım hiç olmadı. Her zaman bunun bir günah, hem de azılı bir günah olduğunu bildim. Zaten bunu düşünmek bile midemi altüst etmeye yetiyor. Bu temel bir içgüdü."</p>
	<p class="block6">Jubal inledi. "Duke, nasıl oldu da makinelerin nasıl çalıştığı hakkında bu kadar şey öğrenirken kendin hakkında bu kadar kalın kafalı kalabildin? O hissettiğin bulantı - o bir içgüdü değil; öğrenilmiş bir refleks sadece. Annen sana 'Arkadaşlarını yememelisin canım; bu hiç hoş bir şey değil!' demek zorunda değildi. Bunu etrafındaki tüm kültürden aldın, ben de öyle. Yamyamlar ve misyonerlerle ilgili fıkralar, çizgi filmler, masallar, korku öyküleri ve saymakla bitmeyecek birçok küçük şey. Ama bunun içgüdüyle falan ilgisi yok. Kahretsin, evlat, bu kesinlikle bir içgüdü olamazdı... çünkü yamyamlık insanlık tarihinin, insan ırkının her kolunda görülmüş en yaygın geleneklerinden biriydi. Senin ataların, benim atalarım, herkesinki."</p>
	<p class="block6">"Seninkiler belki ama benimkileri işin içine katmazsan sevinirim."</p>
	<p class="block6">"Hm. Duke, bana ailende Kızılderili olduğunu söylememiş miydin?"</p>
	<p class="block6">"Ha? Evet, sekizinci dereceden. Ordudayken bana 'Şef derlerdi. Ne olmuş ki? Bundan asla utanmadım, aksine gurur duyuyorum."</p>
	<p class="block6">"Utanmak için bir sebep yok ortada, tabii gurur duymak için de. Ama ikimizin de aile ağacında yamyamlar bulunduğu bir gerçek. Ve senin aile ağacındaki yamyamların benimkilere nazaran daha yakın olduğu da kuvvetle muhtemel çünkü..."</p>
	<p class="block6">"Nedenmiş o, seni kel kafalı bunak..."</p>
	<p class="block6">"Sakin ol bakalım! Dinleyecektin, hatırladın mı? Törensel yamyamlık yerli Amerikan kültürleri arasında oldukça yaygın bir âdetti. Ama benim sözümle yetinmeyip bir araştır gene de sen. Ayrıca, ikimiz de birer Kuzey Amerikalı olarak bilmeden de olsa, birazcık Kongo kanı taşıyor olma şansına sahibiz... Ama eğer ikimiz de Amerikan Köpek Kulübü tarafından (insanların karışıklık derecesi artık itiraf edilenden çok daha yüksek olduğuna göre anlamsız bir girişim) onaylanmış saf Kuzey Avrupa kanı taşıyor olsaydık bile, bu kökenler bize ancak hangi yamyamlardan geldiğimizi söyleyebilirdi... çünkü hiç istisnasız her insan ırkı tarihi boyunca şöyle ya da böyle tarihinin belli bir yerinde yamyamlık âdetlerini taşımıştır. Duke, tarih boyunca yüz milyonlarca insan tarafından benimsenmiş bir âdetin içgüdülere aykırı olduğunu söylemek oldukça salakça."</p>
	<p class="block6">"Ama... Pekâlâ, pekâlâ, seninle tartışmamam gerektiğini bilmeliydim, Jubal; her zaman bir şeyleri kendine göre yontabiliyorsun. Ama varsayalım ki hepimiz cahil vahşilerin soyundan geliyoruz - kabul etmiyorum sadece varsayıyorum. Diyelim ki geliyoruz. Ne olmuş yani? Artık medeniyiz. En azından ben öyleyim."</p>
	<p class="block6">Jubal neşeyle sırıttı. "Benim olmadığımı ima ediyorsun yani. Evlat, örneğin senin kalçandan yapılmış bir rostoyu kıtır kıtır yeme düşüncesine karşı benim öğrenilmiş reflekslerimi ve duygusal önyargılarımızı bir yana bırakalım. Soğuk pratik sebeplere dayanarak yamyamlığa karşı sahip olduğumuz tabuyu harika bir fikir olarak addediyorum... Çünkü bizler medeni değiliz."</p>
	<p class="block6">"Ha?"</p>
	<p class="block6">"Çok açık, senin gönül rahatlığıyla bir içgüdü olduğuna inanabildiğin konu hakkında bu kadar güçlü bir tabuya sahip olmasaydık böyle olmazdı. Bifteğin bugünkü fiyatı göz önüne alındığında arkamı dönmeye korkacağım insanların listesi oldukça uzun olurdu. Ne dersin?"</p>
	<p class="block6">Duke isteksizce sırıttı. "Belki orada haklı olduğun bir nokta vardır. Şansımı eski üvey annemde denemek istemezdim. Benden ölümüne nefret eder."</p>
	<p class="block6">"Gördün mü? Ya av mevsimi geldiğinde diğer insanların canlı hayvanları ve çitleri konusunda oldukça kayıtsız olan güneydeki sevgili komşumuza ne dersin? Eğer bu tabu olmasaydı onun buzdolabını boylamayacağımız konusunda bahse girmezdim. Ama Mike'a bu konuda güvenim tam çünkü Mike medeni."</p>
	<p class="block6">"Ha?"</p>
	<p class="block6">"Mike tamamen medeni biri. Marslı tarzında tabii ki. Duke, ben Marslıların bakış açısını anlayamıyorum ve herhalde hiçbir zaman da anlayamayacağım. Ama Mike'ı Marslı geleneğinin 'büyük balık küçük balığı yer' ya da 'Büyük Marslı küçük Marslıyı yer' düşüncesinden çok uzak olduğunu anlayabilecek kadar uzun zamandır tanıyorum. Şurası kesin ki onlar ölülerini, gömmek, yakmak ya da akbabalara vermek yerine yiyorlar. Ama bu gelenek oldukça resmi ve dinsel. Bir Marslı asla isteği dışında yakalanıp doğranmıyor. Aslında şu ana kadar öğrendiklerimden çıkarabildiğim kadarıyla cinayet düşüncesi, Marslıların bildiği bir kavram bile değil. Onun yerine bir Marslı, arkadaşları ile tartışıp atalarının hayaletlerinden onlara katılmak için rıza alıyor ve ancak ölmeye karar verdikten sonra ölüyor. Bir kere karar verdikten sonra bir Marslı senin gözlerini kırpman kadar kolayca ölüyor. Şiddet yok, illet hastalıklar yok, hatta yüksek dozda alınmış uyku hapları bile yok. Bir saniye önce canlı olan Marslı, bir saniye sonra cansız vücudunu terk etmiş bir hayalete dönüşüyor. Hemen ardından, belki de bir süre sonra (Mike zaman faktörü konusunda hep belirsizdir) en yakın arkadaşları bundan sonra onun hiçbir işine yaramayacak olan artığını yiyorlar. Mike'ın söyleyeceği gibi hardalı birbirlerine uzatırken onun erdemlerini yücelterek onu grokluyorlar. Eğer doğru anladıysam hayaletin kendisi de Yahudilerin mitzvah'ına ya da bir onaylama hizmetine benzetilebilecek, bu şölene katılarak 'Eski' unvanını alıyor ve bilge bir devlet adamı oluyor."</p>
	<p class="block6">Duke tiksintiyle yüzünü buruşturdu. "Tanrım, ne büyük bir batıl inanç saçmalığı! Midem kalkıyor."</p>
	<p class="block6">"Sahi mi? Mike'a göre bu oldukça ciddi ama bir yandan da sevinçli bir dinsel tören."</p>
	<p class="block6">"Jubal, şu hayaletler hakkındaki saçmalığa inanmıyorsun, değil mi? İnanmadığını biliyorum. Bu tam anlamıyla batıl inançlarla kaplı bir yamyamlıktan başka bir şey değil," diye söylendi Duke.</p>
	<p class="block6">"Yerinde olsam bu kadar ileri gitmezdim. İtiraf edeyim ki hayalet Marslı, 'Eskiler' konusunu ben de inanılması güç buluyorum. Ama Mike onlardan bizim geçen çarşambadan bahsetmemiz kadar doğal bir şekilde söz ediyor. Bu arada Duke, hangi kiliseye göre yetiştin sen?" Duke cevap verdikten sonra Jubal başıyla onaylayıp devam etti: Bunu tahmin etmiştim; Kansas'ta birçok kişi de seninki ya da seninkine çok benzeyen başka kiliselerde yetişmiştir. Söyle bana... senin kilisenin törenlerinde de açık yamyamlık sembolleri gördüğünde ne hissetmiştin?"</p>
	<p class="block6">Duke dik dik baktı. "Ne demeye çalışıyorsun sen?"</p>
	<p class="block6">Jubal da ona ciddi bir biçimde göz kırptı. "Sen gerçek bir kilise müdavimi miydin, yoksa seni sadece çocukken Pazar Okulu'na mı gönderdiler?"</p>
	<p class="block6">"Ha? Nereden çıkardın, ben kesinlikle bir kilise müdavimiydim. Bütün ailem öyleydi. Hâlâ da öyleyiz... şu aralar pek gidemesem de."</p>
	<p class="block6">"Sanırım resmi olarak değildin. Ama öyleymişsin, bu yüzden biraz durup düşünürsen neden bahsettiğimi anlayacaksın." Jubal aniden dikleşti. "Ama ben ne senin, ne de Mike'ın kilisesine dahil olmadığım için, şu ya da bu yamyamlık çeşidi hakkında tartışacak değilim. Duke, yapılacak işlerin var; seni önyargılarından kurtarmak için daha fazla zaman harcayamam. Gidiyor musun? Eğer gidiyorsan, sağ salim dışarı çıktığına emin olana kadar sana eşlik etmeliyim. Yoksa kalmak mı istiyorsun? O zaman kal ve adam gibi davran; masada biz, diğer tüm yamyamlarla beraber yemek ye."</p>
	<p class="block6">Duke kaşlarını çattı. "Sanırım kalacağım."</p>
	<p class="block6">"Keyfin bilir. Çünkü şu andan sonra ellerimi senin güvenlik sorumluluğundan çekiyorum. O filmleri gördün; eğer o kellenin içinde yeterince beyin varsa, bizimle yaşayan bu insan-Marslının çok tehlikeli olabileceğim anlamış sındır."</p>
	<p class="block6">Duke başıyla onayladı. "Anlatmak istediğini anladım. Sandığın kadar aptal değilim, Jubal. Ama Mike'ın beni buradan kovdurmasına izin verecek de değilim. Onun tehlikeli olduğunu söylüyorsun... ve korktuğunda ne kadar tehlikeli olabileceğini biliyorum. Üf, Jubal, ben onu korkutacak değilim. Birçok yönden o küçük salaktan hoşlanıyorum." </p>
	<p class="block4">"Hımm... lanet olsun, sanırım hâlâ onu hafife alıyorsun, Duke. Bak şimdi, eğer gerçekten ona karşı hissettiğin şey arkadaşlıksa, yapabileceğin en iyi şey ona bir bardak su vermek. Onunla paylaş. Onun su kardeşi ol." "Hımm... Bunu düşüneceğim."</p>
	<p class="block4">"Ama eğer bunu yaparsan, Duke, sakın yalan söyleme. Eğer Mike su kardeşi olma teklifini kabul ederse, bu konuda ölesiye ciddi olacaktır. Sana mutlak bir şekilde güvenecektir. Eğer sen de ne şart altında olursa olsun, ona aynı şekilde güvenebileceğine ya da onun güvenine karşılık verebileceğine inanmıyorsan sakın bunu yapma. Ya hep ya da hiç."</p>
	<p class="block4">"Bunu anladım zaten. O yüzden 'düşüneceğim' dedim." </p>
	<p class="block4">"Tamam. Ama karar vermekte çok gecikme... çünkü sanırım yakında buralar ısınacak."</p>
	<p class="block2"> </p>
	<p class="block5">ON DÖRT</p>
	<p class="block4">Lemuel Gulliver'in Dünya'nın Birkaç Ücra Diyarına Yapılan Yoiculuklar'ını anlattığı günlüğüne göre, Laputa'nın Uçan Topraklarında, toplumun ileri gelenlerinin hiçbiri, Laputa lisanında 'Climenole' ya da basitçe tercümesi "yelleyici" olarak bilinen bir hizmetçinin yardımı olmadan kimseyle konuşmaz ya da kimseyi dinlemezdi. Böyle bir hizmetlinin görevi efendisinin konuşması gerektiğini kendi fikrince ne zaman uygun görürse, efendisinin ağzını ve kulaklarını kurutulmuş bir mesane torbası ile yellemekti.</p>
	<p class="block4">Onun yellemesi olmadan efendi sınıfına dahil bir Laputalının dikkatini çekmek mümkün değildi.</p>
	<p class="block4">Gulliver'in yolculukları Arzlıların çoğu tarafından tatsız bir din adamının yalanları olarak değerlendirilir. Öyle olsa bile şu an "yelleme" sistemi Dünya gezegeninde yaygın olarak kullanılmakta ama sistem bir Laputalının işin özü dışında tanımlayamayacağı kadar değiştirilmiş, evrimleştirilmiş, yenilenmiş ve çoğaltılmış durumda.</p>
	<p class="block4">Daha eski ve basit günlerde bir Arzlı hükümdarın en temel görevlerinden biri de sık sık en aşağı sınıftan bir vatandaşın hiçbir zorluk ya da aracı olmadan ulaşabileceği ve adalet isteyebileceği toplantılara katılmaktı. Bu ilkel hükümdarlık şeklinin izleri dünyada kralların sayılarının ve etkinliklerinin azalmasından sonra da görülmeye devam etmiştir. Pek azı bilse ve hiçbiri uygulamasa da bir İngiliz'in hâlâ "Çok Yaşa Kral Harold!" diye bağırmaya hakkı vardır. Başarılı şehir yöneticileri yirminci yüzyıl boyunca davalara açık olarak bakmaya devam ettiler. Büro kapılarını sonuna kadar açık bırakıp her gelen boş gezenin boş kalfasını ya da kaldırım mühendisinin sorunlarını dinlediler.</p>
	<p class="block4">Oysa ilkenin kendisi hiç feshedilmedi. Amerika Birleşik Devletleri Anayasası'nın I. ila IX. maddelerinin içine yedirilmiş olarak duruyordu, uygulamada Dünya Federasyonu Yasaları onun yerini alsa da pek çok insan hâlâ bu anayasaya bağlıydı.</p>
	<p class="block4">Ama Federasyon gemisi Champion Mars'tan Dünya'ya döndüğünde "yelleme" sistemi yüz yıldan fazla bir süredir genişletilmekteydi ve sadece törenlerini yürütmek için bile çok sayıda insanın görev yaptığı karmaşık bir safhaya gelmişti. Umumi bir şahsiyetin önemi, alt sınıf kalabalığı ile karşılaşmasını önleyen yelleyici katmanlarının sayısından kestirilebiliyordu. Tabii ki bu çalışanlar doğrudan yelleyici olarak bilinmiyor, baş danışman, özel sekreter, özel sekreterin özel sekreteri, basın sekreteri, resepsiyon görevlisi, randevu görevlisi vesaire gibi isimlerle anılıyorlardı. Aslında bu isimler herhangi bir şey olabiliyordu veya -en güçlülerinde olduğu gibi- hiçbir isim olmaksızın sadece işlevleri bakımından "yelleyici" olarak anılabiliyorlardı: Her biri sözde altında çalıştıkları Büyük Adam'ın dışarı dünya ile ilişkisi konusunda keyfi ve genişleyen bir veto hakkına sahipti.</p>
	<p class="block4">Bu her VIP'i çevreleyen orta sınıf bürokratlar ağı, işlevi Büyük Adam'ın kulağını (genellikle) sosyal ya da sahte-sosyal vesilelerde veya (en başarılı şekilde) arka kapı imtiyazları ya da resmi listede olmayan telefon numaraları yardımıyla yellemek olan, gayri resmi bir sınıfın büyümesine neden oldu. Bu gayri resmiler genellikle unvanlar taşımaz ama çok çeşitli isimlerle adlandırılırlardı: "golf arkadaşı", "mutfak bakanı", "lobici", "eski devlet adamı", "yüzde beşçi" vesaire. Bunlar genellikle resmi 'yelleyici' bloğu ile yumuşak huylu bir ortak-yaşama içinde bulunurlardı. Sistem sıkılaştıkça bir güvenlik sübabına duyulan ihtiyacın artacağını da herkes bilirdi.</p>
	<p class="block4">Gayri resmi yelleyicilerin en başarılıları etraflarına, onları neredeyse yelledikleri Büyük Adam kadar ulaşılmaz yapan yelleyici ağları kurdular... Böyle durumlarda ikincil derecedeki gayri resmi yelleyiciler birinci derecedeki gayri resmi yelleyicilerinin ayağını kaydırmak için harekete geçerlerdi. Özgür Dünya Devletleri Federasyonu Genel Sekreteri gibi çok yüksek önem taşıyan birinin etrafındaki gayri resmiler tarafından oluşturulan geçiş labirentleri, daha az önemli bir kişinin etrafındaki resmi yelleyiciler ordusu kadar aşılmaz olurdu.</p>
	<p class="block4">Bazı Arzlı öğrenciler Laputalıların Marslılarla bir şekilde bağlantısı olması gerektiğini öne sürdüler; iddialarına temel aldıkları kanıtlar, iki tarafın da düşünce hayatına verdiği saplantı derecesindeki önemin dışında şu iki somut gerçekti: İlk olarak Laputalıların Mars'ın iki uydusunu Dünyalı astronomlardan en azından bir buçuk asır önce keşfettiği ileri sürülüyordu, ikinci kanıt ise Laputa'nın kendisinin, büyüklük, şekil ve ivmesi bakımından, İngiliz diline ait "uçan daire" terimi ile birebir örtüşmesiydi. Ama Laputa için temel bir gerçek olan yelleyici sisteminin Marslılarca bilinmemesi nedeniyle teori kesinlik kazanamadı. Uzay zamanı ile engellenen vücutlara sahip olmayan Marslı Eskiler yelleyici sistemine ancak bir yılanın ayakkabılara duyduğu gereksinim kadar ihtiyaç duyuyorlardı. Hâlâ çözülmemiş Marslılar yelleyiciler kullanabilirdi ama kavramın kendisi yaşam tarzlarına aykırıydı.</p>
	<p class="block4">Birkaç dakika ya da yıllığına uzun uzun düşünmek isteyen bir Marslının tek yaptığı şey dalmaktı. Eğer başka bir Marslı onunla görüşmek isterse, bu dost, gerektiği kadar beklerdi. Kullanılabilecek sonsuzluk kadar süre varken acele etmek için hiçbir sebep yoktu; gerçekte, Mars dilinde "acele" sözcüğünün karşılığı da yoktu ve bu yüzden bu kavramın hiç düşünülmemiş olması bile muhtemeldi. Sürat, hız, eşzamanlılık, ivme ve sonsuzluk kavramını modellemek için kullanılan diğer bilimsel soyut ifadeler belki Mars Matematiğinin bir parçası olabilirdi; ancak Mars hayat tarzının asla. Buna karşılık olarak insanoğlunun durmak bilmez acelesi ve kargaşası zamanın matematiksel gereksinimlerinden değil, insan cinselliğinin çift kutuplu olmasının getirdiği çılgın ivedilikten gelmekteydi.</p>
	<p class="block4">Profesyonel bir palyaço, amatör bir yıkıcı ve gönüllü bir parazit olan Dr. Jubal Harshaw, uzun bir süredir "acele" kavramı ve beraberinde getirdiği duyguları yolundan çekmeye çalışıyordu. Önünde fazla uzun zamanı kalmadığını bildiğinden ve ne Marslıların, ne de Kansaslıların ruh ölümsüzlüğü inançlarına sahip olmadığından, her güzel anı hiç bitmeyecekmiş gibi yaşamak amacındaydı... korkusuzca, umutsuzca ama hedonist bir zevkle. Şu ana kadar Diyojen'in fıçısından büyükçe ama Kubilay Han'ın zevk sarayı, onun duvarlar ve kulelerle çevrili devasa topraklarından daha küçük, bir şeylere ihtiyacı olduğunu anlamıştı; onunki basit küçük bir yerdi: elektrikli çitlerle çevrili hususi birkaç hektar alan, on dört adet kadar odası olan bir ev, sekreterler ve diğer modern koşullar. Çok sıkı korunan yuvasının ve kalabalık personelinin giderlerini karşılamak için en az eforu sarf edip en çok karşılığı alıyordu; çünkü zenginlik fakirlikten daha kolaydı... Bu yüzden Harshaw kendisi için en iyi olacağına inandığı şeyi yaparak tam olarak istediği gibi yaşamayı seçmişti.</p>
	<p class="block4">Sonuç olarak olayların onu acele etmek zorunda bırakması sonucunda kendisini samimiyetle kırgın hissediyor ve yıllardır eğlenmediği kadar eğlendiğini itiraf edemiyordu.</p>
	<p class="block4">Bu sabah üçüncü gezegenin baş yöneticisi ile bir konuşma yapmak zorunluluğunu hissetmişti. Harshaw sıradan bir vatandaş için, devletin başındaki bir kişiyle yapılacak böylesi bir görüşmenin yelleyici sistemi tarafından imkânsız kılındığının farkındaydı. Harshaw kendisini, kendi seviyesine uygun bir yelleyici tamponu ile çevirmeyi şiddetle reddediyordu - yakınlarında olduğunda telefonuna kendisi bakardı. Çünkü her arama, bir yabancının sebepsiz (bu "sebep" tanımı yabancıya değil Harshaw'a ait olmak üzere) yere mahremiyetine saldırıda bulunmasına vereceği tepkide istediği kadar kabalaşmasını haklı gösterecek bir fırsat yaratabilirdi.</p>
	<p class="block4">Jubal aynı şartların Hükümet Sarayı'nda bulunamayacağının bilincindeydi; Bay Genel Sekreter kendi telefonuna cevap vermezdi. Ama Harshaw, insanlık geleneklerini akıl yoluyla yenmek konusunda yılların deneyimine sahipti; bu soruna da kahvaltıdan hemen sonra neşeyle el attı.</p>
	<p class="block4">Epey sonra oldukça yorulmuş ve kızgın bir haldeydi. Sadece ismi onu, yelleyici savunmasının üç katmanını geçirmeye yetmişti, sonuçta o dar ölçekli de olsa bir VIP idi ve öylesine baştan savılamazdı. Onun yerine bir sekreterden diğerine atlatılarak, endamlı, şehir kökenli, genç bir adamla ses ve görüntü sistemi aracılığı ile görüşmeye çıkarıldı. Genç adam Harshaw ne derse desin görünür bir rahatsızlık duymadan meseleyi sonsuza kadar tartışacak gibiydiyse de hiçbir şekilde Muhterem Bay Douglas'la bir görüşme ayarlamaya yanaşmadı.</p>
	<p class="block4">Harshaw, Mars'tan Gelen Adam'dan bahsedecek olsa bir karşılık elde edeceğinin, hatta Mars'tan Gelen Adam'ın onunla birlikte olduğunu söylerse daha da fazla hareketlenme sağlayabileceğinin farkındaydı. Ama bunun kendisine Bay Douglas ile yüz yüze bir görüşme sağlayacağından şüpheliydi. Aksine bundan bahsetmesinin Douglas'a bir ulaşma şansı varsa bile onu yok edeceğini ve astlarının şiddetli tepkiler göstermesine yol açacağını hesapladı, bu da istediği bir şey değildi. Hayatı boyunca edindiği tecrübeler ona, tepedeki adamla pazarlık etmenin her zaman daha kolay olduğunu öğretmişti. Ben Caxton'un hayatı tehlikedeyken Harshaw bir astm aşırı hırsı ya da iktidarsızlığının yaratacağı başarısızlığı göze almak istemiyordu.</p>
	<p class="block4">Bu yumuşak baştan savma sabrını sınıyordu. "Genç adam eğer yetkin yoksa, olan biriyle konuşmama izin ver! Bay Berquist'le konuşayım," dedi sonunda. Yardakçı elemanın yüzündeki gülümseme yavaşça silinirken Harshaw neşe içinde sonunda adamın bam teline bastığını düşündü. Ve avantajını biraz daha zorladı. "Eee? Oturup durma öyle! Gil'i hatta alıp Jubal Harshaw'u beklettiğini söyle. Ona beni ne kadar uzun sü-redir oyaladığını da söylemeyi unutma." Jubal kendi mükemmel hafızasını gözden geçirerek kayıp Berquist hakkında Tanık Cavendish'ten ve dedektif servisinden gelen raporları hatırladı. Evet, diye düşündü sevinçle. Bu delikanlı Berquist'ten en az üç basamak aşağıdadır, öyleyse şunu birazcık daha sarsalım... birkaç basamağın daha tırmanılması işleme konmuştu.</p>
	<p class="block4">"Burada Bay Berquist diye biri yok," dedi ekrandaki yüz, buz gibi bir sesle.</p>
	<p class="block4">"Nerede olduğu umurumda değil. Onu bul! Eğer Gil Berquist'i şahsen tanımıyorsan patronuna sor. Bay Gilbert Berquist, Bay Douglas'ın şahsi asistanıdır. Eğer iki haftadan fazla süredir Saray'da isen Bay Berquist'i uzaktan da olsa görmüş olmalısın. Otuz beş yaşında, bir seksen boylarında, yetmiş kilo civarında, tepesi biraz açık, hafif kır saçlı, bol bol gülümseyen, düzgün dişli biri. Onu görmüş olmalısın. Onu rahatsız etmeye cüret edemiyorsan bunu patronuna pasla. Ama tırnaklarını yemeyi de kes de bir şeyler yap. Canım sıkılmaya başlıyor."</p>
	<p class="block4">"Lütfen biraz bekleyin. Bu işle şahsen meşgul olacağım," dedi genç adam, ifadesiz bir yüzle.</p>
	<p class="block4">"Kesinlikle burada bekliyorum. Bana Gil'i bul." Telefondaki görüntünün yerini hareketli soyut imgeler aldı; "Lütfen görüşmeniz tamamlanana kadar bekleyin. Bu gecikme size fatura edilmeyecektir. Lütfen rahatlayın..." diyordu hoş bir kadın sesi. Sonra sakinleştirici bir müzik kadının sesini örttü; Jubal arkasına yaslanıp etrafa baktı. Anne telefonun görüş açısının yeterince dışında bir şeyler okuyarak bekliyordu. Diğer tarafta Mars'tan Gelen Adam da telefonun görüş alanı dışında stereovizyonu seyrediyor, aynı anda da kulaklıklarından bir şeyler dinliyordu.</p>
	<p class="block4">Jubal bu acil durum sona erdiğinde o müstehcen aptal kutusunu ait olduğu yere, bodruma geri bırakması gerektiğini düşündü. "Ne var, evlat?" diye sordu, hoparlörün sesini açarken.</p>
	<p class="block4">"Bilmiyorum, Jubal," diye cevap verdi Mike.</p>
	<p class="block4">Ses Jubal'in ilk bakışta elde ettiği fikri destekliyordu: Smith bir Fostercı servisinin yayınını dinliyordu. Görüntüdeki Çoban vaaz vermiyor ama görünüşe göre kilise bildirileri' okuyordu: "Ruhani-Hareket gençler takımı akşam yemeğinden önce gösteri antrenmanı yapacak. Sıkı bir gösteri izlemek için erkenden gelin! Takım koçumuz Birader Horsby siz takımdaki çocuklara sadece kasklarımız, eldivenleriniz ve sopalarınızla gelmenizi söylememi istedi, bu kez günahkârlarla uğraşmaya gitmeyeceğiz. Yine de Küçük Melekler aşırı coşku durumlarına karşı ilk yardım ekipmanlarıyla orada olacaklar." Çoban durdu ve yüzünü kocaman bir gülümseme kapladı.</p>
	<p class="block4">"Ve şimdi size harika haberlerim var, Çocuklarım! Melek Ramzai'den Arthur Renwick Birader ve sevgili eşi Dorothy için bir mesaj var. Duanız onaylandı ve perşembe sabahı gündoğumundan sonra cennete gidiyorsunuz. Ayağa kalk, Art! Ayağa kalk, Dorothy! Selam verin!"</p>
	<p class="block4">Kamera zum yaparak, tebrik edenleri gösterip Renwicklerin üzerine odaklandı. Renwick Birader, çılgın alkış ve "Halleluya!" çığlıklarına başının üzerinde kavuşturduğu yumruklarıyla cevap verirken, karısı kızarmış bir yüzle gülümseyip gözlerini yanında duran kocasına çevirmişti.</p>
	<p class="block4">Kamera, Çoban elini "sessiz olun" anlamında kaldırınca ona geri döndü. "Renwickler için düzenlenecek İyi Yolculuklar partisi tam olarak gece yarısı başlayacak," diye canlı bir sesle konuşmasını sürdürdü, "ve tüm kapılar o saatte kapalı olacaktır... erkenden burada olun ve bunu cemaatimizin bugüne kadar gördüğü en mutlu şenlik haline getirelim. Hepimiz Art ve Dottie ile gurur duyuyoruz. Cenaze töreni gündoğumundan tam olarak otuz dakika sonra başlayacak ve hemen ardından da erkenden işe başlaması gerekenler düşünülerek kahvaltı yapılacaktır." Çoban aniden çok sert bir görünüm aldı ve kamera, ekran tamamen onun kafası ile dolana kadar zum yaptı. "Son İyi Yolculuklar'dan sonra zangoç Mutluluk Odalarının birinde boş bir bira şişesi bulmuş... günahkârlar tarafından piyasaya sürülmüş bir marka. Ama bu artık geçmişte kaldı, yanlışa düşen biraderimiz suçunu itiraf edip her zamanki kefaretin yedi katını ödeyerek temizlendi. Eminim yeniden yanlışa düşmeyecektir. Ama bir durun ve düşünün, Çocuklarım, dünyevi bir üründe birkaç kuruş tasarruf etmek için sonsuz mutluluğu tehlikeye atmaya değer mi? Her zaman ürünlerinizde, üzerinde Başpiskopos Digby'nin gülümseyen yüzü olan o mutlu ve kutsal onay-mührünü arayın. Hiçbir günahkârın size 'bu da onun kadar iyi' diyerek başka bir ürünü yutturmasına izin vermeyin. Sponsorlarımız bizi destekleyerek sizin de desteğinizi hak ediyorlar. Art Kardeş böyle bir konuyu gündeme getirdiğim için..."</p>
	<p class="block4">"Olsun Çoban, devam et!"</p>
	<p class="block4">"... beni bağışlasın. Ama hiçbir zaman şunu unutmamalıyız ki..." Jubal uzanıp hoparlörü kapattı.</p>
	<p class="block4">"Mike, bu senin ihtiyacın olan bir şey değil."</p>
	<p class="block4">"Değil?"</p>
	<p class="block4">"Ih..." Jubal bunun üzerine düşündü. Kahretsin, delikanlı bu gibi şeyleri er ya da geç öğrenecekti. "Pekâlâ, devam et. Ama sonra yanıma gel de biraz konuşalım."</p>
	<p class="block4">"Evet, Jubal."</p>
	<p class="block4">Harshaw, Mike'ın gördüğü ya da işittiği her şeyi ciddiye alma eğilimini yok etmek adına bir öğüt verecekti ki telefonun bekletme müziği aniden sona erdi ve ekran görüntü ile doldu... Jubal'in daha ilk bakışta "bir polis" diye tespit ettiği kırk yaşlarında bir adamın görüntüsüyle.</p>
	<p class="block4">"Sen Gil Berquist değilsin," dedi sinirli bir şekilde.</p>
	<p class="block4">"Gilbert Berquist ile bu kadar ilgilenmenizin sebebi nedir?" diye sordu adam.</p>
	<p class="block4">"Onunla konuşmak istiyorum. Buraya bak adamım, sen bir kamu çalışanı mısın?" diye cevap verdi Jubal, sesinde acı bir sabırla.</p>
	<p class="block4">"Evet. Siz..." diye adam sesinde neredeyse tereddütle konuştu.</p>
	<p class="block4">"Ben ne? Ben iyi durumda ve sizin maaşınızı da vergileri ile ödeyen bir vatandaşım. Bütün sabah sadece basit bir telefon görüşmesi yapmak için uğraşıp durdum. Tüm elde ettiğim aklı bir karış havada salakların birinden diğerine aktarılmak oldu; ve her biri de bizim vergilerimizle oluşan yalaklarda su içiyor. Artık bundan sıkıldım ve bitmesini istiyorum. Şimdi sen. Bana adını, unvanını ve ödenek numaranı ver. Ondan sonra Bay Berquist ile konuşayım."</p>
	<p class="block4">"Soruma cevap vermediniz."</p>
	<p class="block4">"Bak sen! Ben senin sorularına cevap vermek zorunda değilim; ben sivil bir vatandaşım. Ama sen değilsin... ve sana sorduğum sorunun cevabını herhangi bir vatandaş tüm kamu hizmetlilerinden isteyebilir. O'Kelly, Kaliforniya Eyaleti'ne karşı davası, 1972. Şimdi kendini tanıtmanı istiyorum, isim, görev ve numara."</p>
	<p class="block6">"Siz Doktor Jubal Harshaw'sınız ve aradığınız yer..." dedi cansız bir sesle polis kılıklı adam.</p>
	<p class="block6">"Demek bu kadar vakit alan buydu. Hattımı izlemek için beklediniz. Ne kadar aptalca. Evdeyim ve adresim herhangi bir halk kütüphanesi, postane ya da telefon bilgi sisteminden kolayca temin edilebilirdi. Kim olduğuma gelince, benim kim olduğumu herkes bilir. Okuma yazma bilen bunu bilir. Okuma biliyor musun?"</p>
	<p class="block6">"Dr. Harshaw ben bir polis memuruyum ve benimle işbirliği yapmalısınız," diye devam etti adam. "Neden..."</p>
	<p class="block6">"Yazıklar olsun size, bayım! Ben bir avukatım. Sivil bir vatandaş sadece belirli koşullar altında polisle işbirliği yapmaya zorunlu bırakılabilir. Örneğin, sıcak takipte ama o zaman bile ilgili polis memuru evraklarını göstermek zorundadır. Bir sıcak takipte miyiz, bayım? Şu lanet olası makineden üzerime atlamak üzere misiniz? İkinci olarak sivil bir vatandaş kanuni ve anlaşılabilir sınırlarda kalmak koşuluyla bir polis soruşturması sırasında işbirliği yapmak zorunda bırakılabilir."</p>
	<p class="block6">"Bu bir soruşturmadır."</p>
	<p class="block6">"Ne soruşturması, bayım? Benim işbirliğimi talep etmeden önce kendinizi tanıtmalı, iyi niyetli olduğunuza beni ikna etmeli ve amacınızı açıklamalısınız. Ondan sonra -eğer bunu talep edersem- kanunu açıklamalı ve 'makul bir gereklilik' olduğunu göstermelisiniz. Siz bunların hiçbirim yapmadınız. Bay Berquist ile görüşmek istiyorum."</p>
	<p class="block6">Adam ağır ağır cevap verirken çene kasları kıpır kıpırdı: "Dr. Harshaw, ben Federasyon'un S.S. bürosundan Yüzbaşı Heinrich. Hükümet Sarayı'nı aramakla bana ulaşmış olduğunuz gerçeği benim kimliğime inanmanız için de yeterli bir kanıt olmalı ama yine de..." Bir cüzdan çıkarıp açtı ve kendi ekranının önüne tuttu. Ekrandaki resim bulandı ve tekrar odaklandı. Harshaw gösterilen kimliğe şöyle bir bakış attı; gerçek gibi duruyordu diye karar verdi - zaten gerçek olup olmaması umurunda bile değildi.</p>
	<p class="block6">"Peki, Yüzbaşı," diye homurdandı. "Şimdi beni niye Bay Berquist ile görüşmekten alıkoyduğunuzu anlatabilir misiniz?"</p>
	<p class="block6">"Bay Berquist müsait değil."</p>
	<p class="block6">"Bunu neden baştan söylemediniz? O halde aramamı Bay Berquist'in seviyesinde birine yönlendireceğim. Yani Gil gibi doğrudan Genel Sekreterle çalışan yarım düzine kişiden bahsediyorum. Tekrar kendi burnunu bile silmeye yetkisi olmayan çömez bir asistanla uğraştırılmayı istemem. Eğer Gil burada değilse ya da bunu beceremeyecekse, Tanrı aşkına, bana becerebilecek seviyede birini bulun!"</p>
	<p class="block6">"Genel Sekreter'e ulaşmaya çalışıyordunuz."</p>
	<p class="block6">"Kesinlikle."</p>
	<p class="block6">"Çok iyi, o zaman lütfen bana Genel Sekreter'le ne işiniz olduğunu açıklayabilir misiniz?"</p>
	<p class="block6">"Ne yazık ki hayır. Genel Sekreter'in özel asistanlarından biri misin sen? Onun sırlarını bilmek için özel yetkin var mı?"</p>
	<p class="block6">"Bunun konumuzla ilgisi yok."</p>
	<p class="block6">"Hayır, konumuz tamamen bununla ilgili. Bir polis memuru olarak bunu benden daha iyi bilmelisiniz. Bunu hassas bilgiler almak için yetkili olduğunu bildiğim ve beni Genel Sekreterle görüştürecek birine anlatacağım. Bay Berquist'e ulaşamayacağımızdan emin misin?"</p>
	<p class="block6">"Kesinlikle eminim."</p>
	<p class="block6">"Çok kötü, bu işi hemen halledebilirdi. O halde onun seviyesinde birini bulmamız gerekiyor."</p>
	<p class="block6">"Eğer bu bir sırsa halka açık telefondan aramamanız gerekiyordu. "</p>
	<p class="block6">"Sevgili Yüzbaşı! Ne ben dün doğmuş bir bebeğim, ne de siz. Bu hattı izlediğinize göre görmüş olmalısınız ki telefonum maksimum güvenlik araması özelliğine sahiptir."</p>
	<p class="block6">S.S. memuru doğrudan bir cevap vermedi. "Doktor, zaman kazanmak adına açık konuşacağım. Amacınızı anlatana kadar hiç kimseyle görüşemeyeceksiniz. Eğer kapatıp Saray'ı tekrar ararsanız yine bu birime bağlanacağınızdan kuşkunuz olmasın. Yüz kez de arasanız... bir ay sonra da deneseniz. Aynı şey olacak. Siz işbirliği yapmaya karar verene kadar," diye cevap verdi.</p>
	<p class="block6">Jubal mutlu mutlu gülümsedi. "Artık buna gerek kalmadı çünkü biz harekete geçmeden önce gerekli olan bilgiyi ağzından kaçırdın, kazara ya da isteyerek. Onları gün boyu tutabilirim... ama artık şifre kelime Berquist değil."</p>
	<p class="block6">"Ne demek istiyorsunuz?"</p>
	<p class="block6">"Sevgili Yüzbaşı, lütfen! Açık bir hatta bunu görüşmeyeceğiz herhalde? Ama biliyorsunuz ya da bilmelisiniz ki ben aktif görev üzerinde olan uzman bir filozofunkulistim."</p>
	<p class="block6">"Tekrar edin?"</p>
	<p class="block6">"Hiç amfiogri üzerine çalışmadınız mı? Tanrım, bu günlerde okullarda ne öğretiyorlar acaba? Kâğıt oyununuza geri dönün; size ihtiyacım kalmadı." Jubal telefonu kapatıp on dakikalığına aramaları reddetmeye ayarladı. "Benimle gelin çocuklar," dedi ve havuzun yanındaki favori aylaklık mekânına döndü. Anne'e ikinci bir emre kadar Tanık cüppesini gece gündüz el altından tutmasını, Mike'a fazla uzaklaşmamasını söyledi ve Miriam'a da telefonla ilgili bazı talimatlar verdi. Bundan sonra rahatladı.</p>
	<p class="block6">Harcadığı çabadan rahatsız değildi. Resmi kanallar aracılığı ile Genel Sekreter'e bir defada ulaşmayı beklemiyordu. Bu sabahki keşif saldırısının Genel Sekreter'i çevreleyen duvarda zayıf bir noktayı ortaya çıkardığını hissediyordu. Ve öyle sanıyor -ya da umuyordu- ki Yüzbaşı Heinrich ile yaptıkları hararetli konuşma ona daha yüksek düzeyden bir arama olarak geri dönecekti.</p>
	<p class="block6">Ya da onun gibi bir şeyle.</p>
	<p class="block6">En azından S.S polisi ile birbirlerine yaptıkları iltifatlar bile eğlenceliydi ve ona, sanatsal bir tatminin ılık zevkini yaşatmıştı. Harshaw, bazı ayakların üzerine basılmak üzere yaratıldığından emindi. Türü geliştirmek, genel refahı sağlamlaştırmak ve yetki sahibi olmanın eskilerden beri getirdiği küstahlığı en aza indirmek için; daha ilk bakışta Heinrich'in böyle ayakları olduğundan emin olmuştu.</p>
	<p class="block6">Ama hiçbir hareketlilik olmazsa, Harshaw ne kadar bekleyebileceğini düşündü. Askıda olan ‘saatli bomba’sının yanı sıra Jill'e de Ben Caxton'a yardım etmek için bir şeyler yapacağına söz vermişti. (Neden çocuk büyük olasılıkla Ben'e yardım edilemeyeceğini göremiyordu, gerçekten de yapacak pek bir şey yoktu. Ve her doğrudan ya da aceleyle yapılmış hamle Mike'ın özgürlüğünü koruyabilme şansını azaltacaktı.) Bu iki gerçeğe ek olarak, onu rahatsız eden yeni bir şey daha vardı: Duke gitmişti.</p>
	<p class="block6">Bir günlüğüne mi gitmişti yoksa tamamen (yoksa ebediyen mi?) mi? Jubal bilemiyordu. Geçen akşam yemeğinde vardı ama kahvaltıda görünmemişti. Harshaw'un pek sıkı bağları olmayan ev halkı için iki olay da pek dikkat çekici değildi ve kimse de Duke'ü özlememışti. Duke'e ihtiyacı olmadığı sürece bu olay, Jubal'in de pek dikkatini çekmezdi. Ama bu sabah Jubal tabii ki fark etmişti... En azından normalde Duke'ü çağıracağı iki seferde de bağırmaktan kendini alıkoydu. Üzgün bir suratla havuza bakıp Mike'ın tam olarak Dorcas'ın az önce yaptığı atlayış gibi bir atlayış yapmasını izlerken ihtiyacı olduğunda Duke'ü çağırmak için bağırmamasından dolayı kendini tebrik etti. Gerçek şuydu ki; kurda, kuzunun nerede olduğunu sormak istemiyordu. Kurt cevap verebilirdi.</p>
	<p class="block6">Aslında, böyle bir zayıflıkla beş etmenin bir tek yolu vardı.</p>
	<p class="block6">"Mike, buraya gel."</p>
	<p class="block6">"Evet, Jubal." Mars'tan Gelen Adam havuzdan çıkıp sadık bir köpek yavrusu gibi koşarak gelip durdu. Harshaw genç adamın geldiğinden beri en az on kilo almış olduğuna dikkat etti... ve yeni kiloların tamamı kastı. "Mike, Duke'ün nerede olduğunu biliyor musun?"</p>
	<p class="block6">"Hayır, Jubal."</p>
	<p class="block6">Bu yeterliydi; delikanlı yalan söylemeyi bilmiyordu... dur, bekle! Jubal, Mike'ın bir bilgisayar gibi sadece sorulan soruya cevap verme alışkanlığını hatırladı... Mike o lanet kutunun da nereye gittiğini bilmiyor ya da bilmez görünüyordu. "Mike, onu en son ne zaman gördün?"</p>
	<p class="block6">"Duke'ü en son Jill ile beraber kahvaltı hazırlama zamanı geldiğinde aşağı inmeden önce yukarı katta gördüm," dedi, "Pişirmeye ben de yardım ettim," diye gururla ekledi sonra.</p>
	<p class="block6">"Duke'ü en son o zaman mı gördün?"</p>
	<p class="block6">"Ben o zamandan beri Duke'ü görmedim, Jubal. Gururla tostu yaktım."</p>
	<p class="block6">"Eminim yakmışsındır. Bir kadın için iyi bir koca olabilirsin. Ama biraz daha dikkat."</p>
	<p class="block6">"Ah. Tostu dikkatle yaktım."</p>
	<p class="block6">"Jubal..."</p>
	<p class="block6">"Ha? Evet, Anne?"</p>
	<p class="block6">"Duke kahvaltı edip erkenden kasabaya indi. Bildiğini sanıyordum. "</p>
	<p class="block6">"Şey," diye fırsattan istifade etti Jubal, "bana bir şeyler söylemişti. Bu gün öğle yemeğinden sonra gitmek istediğini sandım. Önemli değil, başımın çaresine bakarım." Jubal aniden zihninden bir yük kalktığımı hissetti. Duke'ün işe yarar bir yardımcı olması dışında bir önemi olduğundan değil... yo tabii ki değil! Uzun yıllardır, hiçbir insanın onun için önemli olmaması için uğraşıyordu. Ama yine de itiraf etmeliydi ki bu onun canını da sıkıyordu. Ama pek fazla değil.</p>
	<p class="block6">Bir adamı her şeyden doksan derece döndürmek için hangi kanun çiğnenmiş olmalıydı?</p>
	<p class="block6">Cinayet olamazdı. Delikanlı nefsi müdafaa ya da Jill'in durumunda olduğu gibi birilerini doğrudan bir saldırıdan koruyor olduğunu düşünmediği sürece o gücünü kullanmıyordu. Pennsylvania'nın eskimiş cadılık yasaları uygulanabilirdi belki... ama savcının suçlamayı nasıl yapacağını görmek ilginç olurdu.</p>
	<p class="block6">Medeni kanun belki işe yarardı... Mars'tan Gelen Adam'ı saklıyor olmak "ilgi çekici bir rahatsızlık kaynağı bulundurmak" kapsamına girer miydi? Belki de. Ama yeni ve daha radikal yasaların çıkarılması daha büyük bir olasılıktı. Henüz bunlarla uğraşan uzmanların yüz yüze oldukları kargaşadan haberleri yoktu ama Mike hem tıp hem de fiziğin ipliğini şimdiden pazara çıkarmıştı. Harshaw göreceli mekaniğin nasıl olup da pek çok saygın bilim adamının kişisel trajedisine dönüştüğünü hatırladı. Eski alışkanlıkları yüzünden hazmedemeyen pek çokları kör bir öfke ile Einstein'a ve onu ciddiye alanlara saldırmayı seçtiler. Ama bu saldırı hiçbir yere varamazdı. Eski sabit fikirlerin tek yapabildiği ölmek oldu; ve genç, halen esnekliğini koruyan zihinler teoriyi alıp devam ettirdiler.</p>
	<p class="block6">Harshaw, büyükbabasının ilk kez mikrop teorisinin ortaya atıldığında tıp dünyasının da başına aynı şeylerin geldiğini anlattığını hatırladı; birçok yaşlı doktor "sağduyuları" ile bağdaşmayan kanıtları daha incelemeden Pasteur'ü yalancılık, aptallık ya da daha kötü şeylerle suçlayarak mezara gitmişlerdi.</p>
	<p class="block6">Mike'ın Pasteur ve Einstein'ın toplamından daha fazla gürültü koparacağı belliydi, onların karesi belki de küpü kadar. Birden hatırladı: "Larry! Larry nerede?"</p>
	<p class="block6">"Buradayım Patron," dedi arkasındaki çıkıntıya sabitlenmiş hoparlörden gelen ses. "Alışverişe indim."</p>
	<p class="block6">"Panik düğmesini yanına aldın mı?"</p>
	<p class="block6">"Elbette. Onunla birlikte uyumamı söylemiştin. Ben de öyle yapıyorum."</p>
	<p class="block6">"Hemen eve gel de onu alayım. Hayır, onu Anne'e ver Anne, onu cüppenin içinde sakla."</p>
	<p class="block6">Anne başıyla onayladı. Larry devam etti: "Hemen Patron Geri sayım sürüyor mu?"</p>
	<p class="block6">Jubal kafasını kaldırdığında Mars'tan Gelen Adam'ın halen karşısında heykel gibi dikildiğini görünce şaşırdı. Heykel? Evet, ona bir heykeli hatırlatıyordu... hım... Jubal hafızasını yokladı. Michelangelo'nun Davut'unu. Evet, hatta şirin küçük elleri, sakin, duyarlı yüzü ve karmakarışık, uzun saçları bile, "Tamam Mike, bu kadar."</p>
	<p class="block6">"Evet, Jubal."</p>
	<p class="block6">Ama Mike olduğu yerde dikilmeye devam etti. "Aklında bir şey mi var, evlat?"</p>
	<p class="block6">"O kahrolası-geveze-kutuda gördüklerim hakkında, 'Pekâlâ, devam et. Ama sonra gel de bunun hakkında konuşalım' demiştin."</p>
	<p class="block6">"Ah." Harshaw, Yeni Vahiy Kilisesi'nin yayınını hatırlayıp irkildi. "Evet, konuşacağız ama önce... o şeye kahrolası-geveze-kutu deme. O bir stereovizyon alıcısı. Öyle de."</p>
	<p class="block6">Mike şaşırmış göründü. "O bir kahrolası-geveze-kutu değil mi? Seni doğru duymadım mı?"</p>
	<p class="block6">"Beni doğru duymuşsun ve o gerçekten de bir kahrolası geveze-kutusu. Tekrar böyle dediğimi de duyacaksın. Hatta ona başka şeyler de diyeceğim. Ama sen ona stereovizyon alıcısı demelisin."</p>
	<p class="block6">"Ona 'stereovizyon alıcısı' diyeceğim. Neden böyle demeliyim Jubal? Groklamıyorum."</p>
	<p class="block6">Harshaw bu yoldan birçok kez geçmiş olmanın verdiği yorgunlukla iç çekti. Smith'le yaptığı her konuşma en azından bir kez -Smith tarafından anlaşılabilecek- mantıksal sebeplerle açıklanamayan bir insan davranışında tıkanıyordu Ve bunu ona anlatma çabaları oldukça zaman alıyordu. "Bunu ben kendim de groklamıyorum, Mike," diye itiraf etti. Ama Jill öyle demeni istiyor."</p>
	<p class="block6">"Jill istiyorsa yapacağım, Jubal."</p>
	<p class="block6">"Şimdi bana o stereovizyonda ne gördüğünü ve ondan ne grokladığını anlat."</p>
	<p class="block6">Ardından yaptıkları konuşma Mike ile yapılan her zamanki sohbetlerden bile daha uzun, karmaşık ve yorucuydu. Mike aptal kutusunda gördüğü her bir ayrıntıyı, hareketi, sesi ve mimiği -reklamları da dahil ederek- anlattı. Ansiklopediyi okumayı neredeyse bitirmişti. "Din", "Hıristiyanlık", "İslam", "Musevilik", "Konfüçyüsçülük", "Budizm" ve din ile ilgili başka birçok maddeyi de okumuştu. Ama bunların hiçbirini groklamamıştı.</p>
	<p class="block6">En azından Jubal kafasındaki bazı fikirlerden emindi, (a) Mike Fostercı töreninin dini bir şey olduğunu bilmiyordu; (b) Mike dinler hakkında okuduklarını hatırlıyor ama bunları anlamadığının farkında olduğundan gelecekte üzerine düşünmek için saklıyordu; (c) aslında Mike'ın asıl anlamadığı sözlükte yazan dokuz karşılığını da tekrarlayabilecek durumda olmasına rağmen "din" kelimesinin kendisiydi; (d) Mars dilinde buna karşılık gelen ve Mike'ın karşılaştırabileceği bir kelime (ya da kavram) yoktu; (e) Jubal'in Duke'e anlatmış olduğu Marslı "dinsel törenler"in Mike'a göre bunlarla ilgisi yoktu; Mike için bu gibi şeyler Jubal için markete gitmek zorunluluğu kadar sıradandı; (f) Mars dilinde "din", "bilim", "felsefe" gibi insana özgü kavramları ayrı ayrı ifade etmeye imkân bulunmuyordu. Mike da artık akıcı bir İngilizce konuşuyor olsa da hâlâ Marsça düşündüğünden bu kavramlardan herhangi birini diğer ikisinden ayırabilmesi mümkün değildi. Tüm bu meseleler kısaca "Eskiler"den gelen öğretilerdi. Hiç şüphe duymamıştı ve araştırması gerekmemişti (Marsça'da her iki kavramın da karşılığı yoktu); her sorunun cevabı Eskiler'den alınmalıydı. Onlar, ister kozmik teoloji istersede hava durumu olsun her şeyi bilen (en azından Mike'ın görüşüne göre) ve hiç yanılmayanlardı. (Mike, ekranda hava durumunu gördüğünde bunu insanların 'Eskilerinden’ bazılarının hâlâ var olmasına bağlamıştı. Ana Britannica'nın yazarları için duyduğu merak üzerine de aynı sonuca varmıştı.)</p>
	<p class="block6">Ama sonuncusu ve en kötüsü Jubal'i dehşete düşürdü. Mike Fostercı servisinde gördüklerini (groklamadığı pek çok şeyin dışında) iki kişinin insan "Eskiler"ine katılmak üzere çözülecekleri biçiminde groklamıştı ve bu haber onu oldukça heyecanlandırmıştı. Bunu doğru mu groklamıştı? Mike İngilizce'yi anlama kapasitesinin mükemmel olmaktan oldukça uzak olduğunu biliyordu; "yalnızca bir yumurta" olduğundan dolayı cehaleti onu pek çok hata yapmaya itmişti. Ama bunu doğru groklamış mıydı? Bir süredir insanların "Eskiler"i ile görüşmeyi umuyordu, soracak çok sorusu vardı. Bu bir fırsat mıydı? Yoksa hazır oluncaya kadar su kardeşlerinden öğrenmesi gereken bir şeyler daha var mıydı?</p>
	<p class="block6">Jubal çalan zil tarafından kurtarıldı. Dorcas ev ahalisinin havalar iyi olduğunda hep yediği öğlen - piknik yemeğini oluşturan sandviç ve kahve ile geldi. Jubal sessizce yemeğini yedi. Smith'e de öğrettiği gibi yemek yemek derin düşüncelere dalmak için uygun bir zamandı; sofrada genelde edilen sohbetlerden rahatsız olurdu.</p>
	<p class="block6">Jubal yemeğini alırken Mike'a ne diyeceğini düşündü; Mike'ın yayını izlemesine izin verdiği için kendisine lanetler yağdırdı. Ah, bu çılgın gezegende yaşadığı sürece bir noktadan sonra delikanlının dinlerle karşılaşması engellenemezdi. Ama lanet olsun ki, Mike'ın insan tabiatının tüm çarpık yönlerine alışmasını beklemek daha doğruydu... ve ne olursa olsun Fostercılar onun bu konudaki ilk deneyimi olmamalıydı!</p>
	<p class="block6">Kendini adamış bir agnostik olan Jubal, Kalahari Bushmen animizminden bilindik Batı inançlarının en entelektüel ve ölçülü olanlarına kadar tüm dinlerin birbirine eşdeğer oldukla- rını düşünüyordu. Ama duygusal olarak bazılarına karşı diğerlerinden daha fazla antipati duyuyordu... ve Yeni Vahiy Kilisesi tüylerini diken diken ediyordu. Fostercılar, açık açık insanları doğrudan Cennet'e gönderdikleri iddiaları, diğer tüm dinlerin birer zulüm olduğu yönündeki açık, küstah ve hoşgörüsüz açıklamaları, kan ter içindeki futbol ve satış toplantısı karışımı törenleri... tüm bu yönleriyle onu sıkıyordu. Eğer insanlar kiliseye gitmek zorundaysalar bunu neden Katolikler ya da Hıristiyan Bilim Adamları ya da Quakerlar gibi ağırbaşlılıkla yapmıyorlardı?</p>
	<p class="block6">Eğer Tanrı varsa (Jubal'in titiz bir entelektüel tarafsızlıkla ele aldığı bir soru) ve eğer tapınılmak istiyorsa (Jubal'in içsel olarak olası bulmadığı ama bir şekilde cehaletinin loş ışığında akla yakın bulabileceği bir önerme) bile (yukarıdaki iki önermenin de doğru olması koşuluyla) galaksileri şekillendiren bir tanrının Fostercıların ona "ibadet" olarak sundukları uydurukluklara kanıp onlarla tatmin olması Jubal'e absürd denecek derecede olanaksız görünüyordu.</p>
	<p class="block6">Ama Jubal kendi kendine tüm Evren'in (düzeltme: Evren'in kendi bildiği kısmının) bütün olarak pekâlâ absürdlüğe bir indirgeme örneği olabileceğini açık bir samimiyetle itiraf etti. Bu durumda Fostercılar Gerçeğe ermiş oluyorlardı. Asıl Gerçek, kesin Gerçek. En iyi ihtimalle Evren saçma sapan kahrolası bir yerdi... ama Evren'in varlığı için en az olası açıklama, hiçbir açıklaması' olmayan rasgelelikti. Soyut bir şeylerin atomlar "oluvermesi", bu atomların tutarlı kanunlara uygun "oluveren" bir şekilde bir araya "gelivermeleri", bu yapıların bazılarının bilinç kazanıvermeleri" ve bunlardan birinin Mars'tan Gelen Adam, diğerinin de Jubal isimli kel kafalı yaşlı bir karga "oluvermeleri"ni iddia etmek ukalalıktan başka bir şey değildi. </p>
	<p class="block6">Hayır, kendine bilim adamı diyen bir grup adam arasında oldukça popüler olan bu "oluverme" teorisini Jubal yutmuyordu. Rasgelelik, Evrenin var olması için yeterli bir açıklama değildi, aslında rasgelelik kendi kendini bile açıklamaya yetersizdi; bina kendisini bile taşıyamıyordu.</p>
	<p class="block6">O zaman açıklama neydi? "En azından hipotezi" işe yaramıyordu; Occam'ın Usturası asıl sorunu, Tanrı'nın Zihniyetinin Doğası'nı (korkma da söyle şunu, seni serseri, altı harfli bir kelimecik işte, ayıp olsa da anlamadığın her şeye onu yakıştırıyorsun nasıl olsa) çözümleyemiyordu.</p>
	<p class="block6">Bir hipotezi diğerine tercih etmenin belirli bir temeli var mıydı? Hiçbir şey anlamıyorsan; Hayır! Ve Jubal uzun yaşamının sonunda Evren'in temel sorunlarını hiç anlayamadığını hemen kabul etti.</p>
	<p class="block6">Yani Fostercılar haklı olabilirdi. Jubal, onların yanılıyor olabileceklerini bile ispatlayamazdı.</p>
	<p class="block6">Ama birden kendisine kalan iki şeyi vahşice kendine hatırlattı: kendi zevki ve kendi gururu. Eğer Fostercılar (iddia ettikleri gibi) Gerçeği ellerinde bulunduruyorsa ve Cennet sadece onlara bahşedilmiş ise, o zaman, o, Jubal Harshaw, beyefendi ve özgür yurttaş, Yeni Vahiy'i reddeden tüm "günahkârlara" vaat edilmiş olan acı dolu sonsuz laneti seve seve kabul ederdi. Tanrı'nın Çıplak Yüzü'nü göremeyebilirdi... ama ölümlü gözleri yine de kendi sosyal eşitlerini görmeye yeterdi ve şu kahrolası Fostercılar, kesinlikle bu standardın yanına bile yaklaşamıyorlardı!</p>
	<p class="block6">Ama Mike'ın nasıl da yanlış yönlendirildiğini görebiliyordu. Fostercıların önceden seçilmiş bir zamanda ve yerde "cennete gitme" uygulamaları, Marslılar tarafından kabul edilmiş gönüllü ve planlı "çözülmelere" benziyordu; ki Jubal, Mars'ta herkesin kabul ettiği dinin bu olduğundan emindi. Jubal'in Fostercıların uygulaması için doğru terimin "cinayet" olduğu konusunda derin şüpheleri vardı. Ama bu iddia, hiçbir zaman kanıtlanamamış, daha tarikat çok küçükken bile nadiren dile getirilmiş ve kimseye bir ceza verilmemişti. Foster'in kendisi belirttiği zamanda, kamuoyunun gözleri önünde ölerek "cennete giden" ilk kişi olmuştu. Bu ilk örnekde Fostercıların özel yeteneklerinin işareti sayılmıştı... ve bir bölge savcısı ya da adli tıp uzmanının bu ölüm olaylarını en son araştırmasının üzerinden yıllar geçmişti.</p>
	<p class="block6">Jubal kişi bu ölümlere kendi kendine mi karar veriyor yoksa teşvik mi ediliyor, bunu umursamıyordu. Ona göre en iyi Fostercı, ölü bir Fostercı idi. Bırakın ölsünler!</p>
	<p class="block6">Ama bunu Mike'a anlatmak oldukça zor olacaktı.</p>
	<p class="block6">"Mike, dünyayı kim yaptı?"</p>
	<p class="block6">"Özür dilerim?"</p>
	<p class="block6">"Etrafına bak. Tüm bunlar, Mars da dahil. Yıldızlar. Her şey. Sen ben ve herkes. Eskiler sana tüm bunları kimin yaptığını söylemiş miydi?"</p>
	<p class="block6">Mike şaşırmış göründü. "Hayır, Jubal."</p>
	<p class="block6">"Ama sen merak ediyorsun, değil mi? Güneş nereden geliyor? Yıldızları gökyüzüne kim koydu? Tüm bunları kim başlattı? Hepsini, her şeyi, tüm dünyayı, Evren'i... seninle burada durup konuşmamızı kim sağladı?" Jubal durup kendi söylediklerine şaşırdı. Her zamanki agnostik yaklaşımını sergilemeye çalışmıştı... ama birden edindiği resmi eğitim devreye girmiş ve kendini, kendisi tarafından olmasa da insanlığın büyük bölümü tarafından benimsenmiş dinsel görüşlerin avukatlığını yaparken bulmuştu. İster istemez birden kendini ne olduğunu tam bilmediği bir şeylere karşı kendi ırkının inançlarını savunurken bulduğunu fark etti. İnsanlık dışı bir bakış açısına karşı belki de. "Senin Eskiler bu soruları nasıl yanıtlar?"</p>
	<p class="block6">"Jubal, bunların soru olduğunu groklamadım. Üzgünüm."</p>
	<p class="block6">"Şey? Ben de senin cevabını groklamıyorum."</p>
	<p class="block6">Mike uzun bir süre tereddüt etti. "Denyeceğim. Ama bu kelimeler... doğru değil. 'Koymak' yok. 'Yaptırmak' yok. Şimdi olmak. Dünya öyle. Dünya öyleydi. Dünya öyle olacak Şimdi."</p>
	<p class="block6">"'Şimdi ve her zaman, hep olduğu gibi, sonsuz bir dünya.'"</p>
	<p class="block6">Mike mutlu mutlu gülümsedi. "Grokluyorsun!"</p>
	<p class="block6">"Groklamıyorum," diye karşılık verdi Jubal, huysuzca. "Şey, bir 'Eskinin' dediği bir şeyi tekrarlıyordum." Geri adım atıp başka bir yönden yaklaşmaya karar verdi; görünüşe göre açılış olarak Mike'a anlatılabilecek ilk "İlahi" yapı Yaratıcı Tanrı değildi... Mike henüz Yaradılış fikrini bile tam olarak kavrayabilmiş gibi görünmüyordu. Jubal kendisinin de bunu anlayabildiğinden emin değildi. Çok uzun zaman önce Jubal, iki hipotez de aynı derecede paradoksal olduklarına ve titizlikle birbirlerinin paradokslarından uzak durduklarına göre; çift sayılı günlerde Yaratılmış bir Evren, tek sayılı günler deyse -tabii her artık yıl için de bencilce birer gün keserek- kendi kuyruğunu yutan yaratılmamış ve sonsuz bir Evren hipotezine inanmaya karar vermişti. Böylesine cevaplanamaz bir soruyu bu şekilde masaya yatırdıktan sonra en azından bir kuşaktır üzerine bir an bile düşünmemişti.</p>
	<p class="block6">Jubal tüm din ve ilahiyat ideolojisini en geniş biçimde açıklamaya karar verdi. Tanrı fikriyle ilgili konuları anlatmaya daha sonra geçecekti.</p>
	<p class="block6">Mike bu öğretilerin çeşitli derecelerde olduğunu gördü.</p>
	<p class="block6">Bir bebeğin bile groklayabileceği bilgilerin yanı sıra bir Eski'nin bile groklamakta zorlanacağı bilgiler de alıyordu. Ama Jubal'in niyeti de küçük ve büyük öğretilerin sınırlarını çizmekti. Buna göre büyük bilgiler, "dinsel soruları" karşılayacaktı. Ama Mike bazı soruları anlamlı bulmadığından (örneğin "Yaradılış") ve bazı soruları da bir bebeğin yanıtlayacağı kadar kolay bulduğundan (ölümden sonra hayat gibi) dolayı bu yaklaşım başarısız oldu.</p>
	<p class="block6">Jubal bunu boş verip insan dinlerinin neden birden fazla olduğu konusuna geldi. İnsanların bu "büyük öğretileri" anlatmanın yüzlerce değişik yolunu bulduklarını ve her birinin kendi cevaplarını ortaya atıp gerçeği sunduklarını iddia ettiğini açıkladı (ya da açıklamaya çalıştı).</p>
	<p class="block6">"'Gerçek' nedir?" diye sordu Mike.</p>
	<p class="block6">("'Gerçek' nedir?" diye sordu Romalı yargıç ve baş belası bir sorundan kurtuldu. Jubal, onun yerinde olabilmeyi istedi.) "Doğru konuştuğun sürece bir sorunun cevabı gerçektir, Mike. Benim kaç elim var?"</p>
	<p class="block6">"İki. İki elin olduğunu görüyorum," diye düzeltti Mike.</p>
	<p class="block6">"Altı hafta içinde onu bir Tanık yapabilirim," dedi Anne, örgüsünden başını kaldırıp.</p>
	<p class="block6">"Sen buna karışma Anne. Senin yardımın olmadan da yeterince zorlanıyorum. Mike cevabın doğruydu; benim iki elim var. Senin cevabın gerçekti. Yedi elim olduğunu söylediğini düşün bir."</p>
	<p class="block6">Mike rahatsız olmuş gibi göründü. "Bunu söyleyebileceğimi groklayamıyorum."</p>
	<p class="block6">"Evet, bence de groklayamazsm. Yapsaydın doğru konuşmuş olmazdın; ve cevabın gerçek olmazdı. Ama Mike, -şimdi iyi dinle - her din kendisinin gerçek olduğunu ve doğruyu söylediğini iddia eder. Ama çoğu zaman cevapları iki -ya da yedi el arasındaki fark kadar değişiktir. Fostercılar bir şey söyler, Budistler başka bir şey, Müslümanlarsa tümüyle farklı bir şey. Hepsi birbirinden farklı birçok cevap."</p>
	<p class="block6">Mike, anlamak için büyük bir çaba sarf ediyor gibiydi. "Hepsi de doğru mu konuşuyor? Jubal, groklamıyorum."</p>
	<p class="block6">"Ben de."</p>
	<p class="block6">Mars'tan Gelen Adam oldukça sıkıntılı gözüktü, sonra birden gülümsedi. "Fostercılardan sizin Eskilerinize sormalarını isteyeceğim, böylelikle ikimiz de öğreniriz, kardeşim. Bunu nasıl yapacağım?"</p>
	<p class="block6">Birkaç dakika sonra Jubal, tiksintiyle de olsa Mike'a koca boşboğaz bir Fostercı ile görüşme sözü verdiğinin farkına vardı. Ya da Mike öyle sanıyordu, ki ikisi de aynı kapıya çıkıyordu. Mike'ın Fostercıların insan Eskileriyle bağlantılı olduğu düşüncesini de sarsamamıştı. Öyle görünüyordu ki Mike'ın gerçeğin doğasını anlayamamasının en başta gelen sebebi yalanın ne olduğunu bilmemesiydi; "yalan" ve "kandırmaca" kavramlarının sözlük karşılıklarını zihnine yazmış ama groklamaya yaklaşamamıştı bile. Birisi ancak kazara ya da yanlış anlama sonucu "hatalı" konuşabilirdi. Bu yüzden Fostercı yayınında duyduğu her şeyi en çıplak ve yalın haliyle almıştı.</p>
	<p class="block6">Jubal tüm insan dinlerinin şu ya da bu şekilde 'Eskiler'le temasta olduğunu iddia ettiğini, buna rağmen cevapları birbirinden tümüyle farklı olduğunu açıklamaya çalıştı.</p>
	<p class="block6">Mike sabırlı bir şekilde sıkıntılı görünüyordu. "Jubal, kardeşim, deniyorum... ama bunun nasıl bir doğru konuşma olduğunu groklamıyorum. Benim halkıma göre Eskiler her zaman doğru konuşur. Senin halkın..."</p>
	<p class="block6">"Orada dur bakalım, Mike."</p>
	<p class="block6">"Özür diler?"</p>
	<p class="block6">"'Benim halkım' derken Marslılardan söz ediyorsun. Mike, sen bir Marsh değilsin; bir adamsın."</p>
	<p class="block6">"'Adam' ne demek?"</p>
	<p class="block6">Jubal derin derin iç geçirdi. Mike'ın sözlükte yazan tüm tanımları sayıp dökebileceğinden emindi. Ama delikanlı hiçbir zaman sadece sinir bozmak için bir soru sormazdı ve su kardeşi Jubal'in onu aydınlatmasını bekliyordu. "Ben bir adamım, sen bir adamsın, Larry de bir adam."</p>
	<p class="block6">"Ama Anne değil?"</p>
	<p class="block6">"Şey... Anne de bir adam, dişi bir adam. Bir kadın."</p>
	<p class="block6">("Teşekkürler Jubal."- "Kes sesini Anne.")</p>
	<p class="block6">"Bir bebek de adam mıdır? Ben hiç bebek görmedim ama resimlerini gördüm. Şeyde... kahrolası-gürül... stereovizyonda gördüm. Bebeklerin şekli Anne'e benzemiyor... ve Anne'in şekli de sana benzemiyor... ve seninki de bana benzemiyor. Ama bebekler yuvalı adamlardır?"</p>
	<p class="block6">"Şey... evet bebekler adamdır."</p>
	<p class="block6">"Jubal... Sanırım öyle grokluyorum ki benim halkım -Marslılar- da adamdır. Şekil olarak değil. Şekil adam değildir. Adam olmak groklamaktır. Doğru konuşuyor muyum?"</p>
	<p class="block6">Jubal Felsefe Derneği'nden ayrılıp dokumacılığa başlamaya karar verdi. "Groklamak" ne demekti? Daha kendisi groklamadığı halde bu kelimeyi bir haftadır kullanıyordu. Ama "adam" ne demekti? Tüysüz bir iki bacaklı mı? Tanrı'nın dünyadaki yansıması mı? Yoksa hep tekrarlanan açıklamaya göre hayatta kalan en uygun tür müydü? Ölüm ve vergilerin mirasçısı mı? Marslılar ölümü yenmiş gibi görünüyorlardı ve insan anlayışına göre para, mülkiyet ya da devlet gibi kavramlara sahip olmadıklarını da öğrenmişti - o halde nasıl vergileri olurdu?</p>
	<p class="block6">Ama delikanlı haklıydı; biçimin "Adam" kavramının tanımıyla bir ilgisi yoktu, şarabın içinde bulunduğu şişenin şekli kadar önemsizdi. Birini şişesinden çıkarabilirdiniz, tıpkı Rusların hayatını "kurtarmak" adına beynini çıkarıp telefon telleri gibi kablolarla bağlı bir fanusun içine koydukları o zavallı adam gibi. Tanrı aşkına! Ne korkunç bir şaka! Jubal kendi kendine, zavallı adam, bu dehşet verici mizahın farkında mı, diye düşündü.</p>
	<p class="block6">Bir Marslının önyargısız bakış açısına göre Ademoğlu hayvanların geri kalanından özde nasıl ayrılıyordu? Kendi kendine havalanabilen (Tanrı bilir daha başka neler yapabilen) bir ırk sadece mühendislikle etkilenebilir miydi? Eğer öyleyse Assuan Barajı mı yoksa binlerce kilometrelik mercan kayalıkları mı birincilik ödülünü kazanırdı? İnsan'ın bilinci mi? Saf, yerel kibir; dev sekoya ağaçlarının ya da ispermeçet balinalarının insanları fazlasıyla aşan birer filozof ya da şair olmadıklarına hiçbir kanıt yoktu.</p>
	<p class="block6">Ama insanın hiçbir şekilde geçilemeyeceği bir tek alan vardı; kendi kendine dert olma, birbirini öldürme, tutsak etme ve hayatını berbat etme konusunda sınırsız bir beceri ile binlerce yol geliştirmişti. İnsan en dehşetli şakasını yine kendisine yapmıştı. Mizahın en temel öğesi.</p>
	<p class="block6">"İnsan gülebilen hayvandır," diye cevap verdi Jubal.</p>
	<p class="block6">Mike bunu ciddi bir biçimde değerlendirdi. "O zaman ben bir insan değilim."</p>
	<p class="block6">"Ha?"</p>
	<p class="block6">"Ben gülmem. Sizin kahkahalarınızı duydum ve bu beni ürküttü. Daha sonra bir zararı olmadığını grokladım. Öğrenmeye çalıştım." Mike kafasını geriye atıp gıcırtılı ve tiz bir kahkaha attı, sesi bir yalıçapkınının budalaca bağırtısından çok daha sinir bozucuydu.</p>
	<p class="block6">Jubal kulaklarını kapadı. "Dur! Dur!"</p>
	<p class="block6">"İşte duydun," diye hak verdi Mike, üzgünce. "Ben bunu doğru bir şekilde yapamıyorum. Öyleyse bir insan değilim."</p>
	<p class="block6">"Bir dakika, evlat. Bu kadar çabuk teslim olma. Sadece gülmeyi henüz öğrenebilmiş değilsin... ve de deneyerek asla öğrenemezsin. Ama öğreneceksin. Sana söz veriyorum. Eğer bizimle yeterince uzun yaşarsan, ne kadar komik olduğumuzu göreceksin ve güleceksin."</p>
	<p class="block6">"Gülecek miyim?"</p>
	<p class="block6">"Güleceksin. Ama endişelenme ve bunu groklamaya çalışma; sadece olacağı günü bekle. Evlat, eminim bir Marslı bile bizi grokladığında gülerdi."</p>
	<p class="block6">"Bekleyeceğim," diye onayladı Mike, sakince.</p>
	<p class="block6">"Ve beklerken sakın bir insan olduğundan şüphe etme. Sen bir adamsın, insansın. Bir kadından belaya bulaşmak için doğmuş bir adamsın... ve bir gün bunu tümüyle groklayacak ve güleceksin. Çünkü insan kendi kendine gülen bir hayvandır. Marslı arkadaşlarına gelince, bilemiyorum, onları tanımıyorum ve groklamıyorum. Ama grokladığım kadarıyla onlar da 'adam' olarak tanımlanabilir."</p>
	<p class="block6">"Evet, Jubal."</p>
	<p class="block6">Harshaw görüşmenin bittiğini sanıp rahatladı. Babasının onu alıkoyup kuşlar, arılar ve çiçekler hakkında -üstelik çok geç kalmış- bir konuşma yaptığı günden beri bu kadar utanmadığına karar verdi.</p>
	<p class="block6">Ama Mars'tan Gelen Adam henüz tatmin olmamıştı. "Jubal, kardeşim, sen bana 'Dünyayı kim yaptı?' diye sormuştun. Ben de uygun kelimeleri bulamamış, bu soruyu groklamamıştım. Kelimeleri düşünüyordum."</p>
	<p class="block6">"Sonuç?"</p>
	<p class="block6">"Sen bana 'Dünyayı Tanrı yaptı' dedin."</p>
	<p class="block6">"Hayır! Hayır!" dedi Harshaw, aceleyle. "Ben sana tüm bu dinlerin açıklamaları farklı olsa da çoğunun 'Dünyayı Tanrı yaptı' dediğini söyledim. Bunu tam olarak groklamasam da kullanılan terimin 'Tanrı' olduğunu söyledim."</p>
	<p class="block6">"Evet, Jubal," diye onayladı Mike. "Kelime 'Tanrı'," diye ekledi. "Grokluyorsun."</p>
	<p class="block6">"Hayır! İtiraf edeyim ki groklamıyorum."</p>
	<p class="block6">"Grokluyorsun," diye ekledi Mike, kararlı bir şekilde. "Ben açıklayacak kelimeyi bulamamıştım. Sen grokluyorsun. Anne grokluyor. Ben de grokluyorum. Ayaklarımın altındaki çimen de mutlu ve güzelce grokluyor. Ama kelimeye ihtiyacım vardı. Bu kelime 'Tanrı'."</p>
	<p class="block6">Jubal kafasını temizlemek istercesine iki yana salladı. "Devam et."</p>
	<p class="block6">Mike zafer kazanmış edasıyla parmağını Jubal'e doğrulttu. "Sen Tanrı'sın!"</p>
	<p class="block6">Jubal eliyle alnına vurdu. "Ah, İsa aşkına: Ben ne yaptım? Bak, Mike, sakin ol! Acele etme! Beni anlayamadım Üzgünüm. Çok üzgünüm! Söylediklerimi unut ve başka bir gün en baştan başlayalım. Ama..."</p>
	<p class="block6">"Sen Tanrı'sın," diye tekrarladı Mike, sakince. "Groklayabilen kişi. Anne, Tanrı. Ben Tanrı'yım. Mutlu çimenler de Tanrı. Jill hep güzelce grokluyor. Jill Tanrı. Tüm şekillendirme, yapma ve beraberce yaratma..." Marsça bir şeyler söyleyip gülümsedi.</p>
	<p class="block6">"Pekâlâ, Mike. Ama biraz zaman ver. Anne, bunları kaydediyor musun?"</p>
	<p class="block6">"Kaydettiğime emin olabilirsin, Patron!"</p>
	<p class="block6">"Bana bir bant halinde hazırlayın. Bunun üzerinde çalışmalıyım. Böyle kalmasına izin veremem. Mutlaka..." Jubal yukarı baktı. "Tanrım! Genel Karargâh, toparlanın! Anne! Panik düğ-mesini 'hastayı kaybediyoruz' ayarına getir... ve Tanrı aşkına parmağını üzerinde tut; belki de buraya gelmiyorlardır." Tekrar yukarı baktığında, iki büyük hava arabasının güneyden yaklaştığım gördü. "Korkarım buraya geliyorlar. Mike! Havuza saklan! Sana ne dediğimi hatırla. En derin kısma in ve orada hareketsizce dur. Ve ben Jill'i sana yollamadan sakın çıkma."</p>
	<p class="block6">"Tamam, Jubal."</p>
	<p class="block6">"Şimdi! Kıpırda!"</p>
	<p class="block6">"Tamam, Jubal." Mike bir-iki adım koştuktan sonra suyu yararak kayboldu. Atlarken dizlerini düzgün, bacaklarını yapışık ve parmaklarını dik tutmayı hatırlamıştı.</p>
	<p class="block6">"Jill!" diye bağırdı Jubal. "Havuza dal ve dışarı çık. Sen de Larry. Eğer onun havuza atladığını gören olduysa kafası karışsın. Dorcas! Hemen çık, evlat ve yeniden dal. Anne... hayır, sen panik düğmesini tutuyorsun; sen yapamazsın."</p>
	<p class="block6">"Cüppemi alıp havuzun kenarına gidebilirim, Patron. Şu 'hastayı kaybediyoruz' durumunu biraz bekletmemi ister misin?</p>
	<p class="block6">"Ah, evet, otuz saniye. Eğer buraya gelirlerse hemen Tanık cüppeni giyip düğmeyi eline al. Sonra bekle; eğer sana seslenirsem, balonu salıver. Ama şey olmadığı sürece 'kurt var' diye bağırmayı göze alamam..." Gözlerini güneşten koruyarak baktı. "İçlerinden biri kesinlikle buraya konacak... bakın şu polis aracı. Kahretsin, önce bizimle konuşurlar sanıyordum."</p>
	<p class="block6">İlk araba biraz dolaştıktan sonra düşey olarak havuzun et-rafındaki bahçeye indi; ikincisi ise alçak uçuşla evin etrafında yavaşça dönmeye başladı. Arabalar siyahtı, boyut olarak ekip taşıyıcısı kadardılar ve sadece gösterişsiz, stilize' edilmiş bir küçük birer amblem taşıyorlardı: Federasyon'un simgesi olan küre.</p>
	<p class="block6">Anne 'balonu serbest bırakacak' radyo yayın vericisini yavaşça yere bıraktı, cüppesini giyip düğmeyi yeniden eline aldı. Yere değer değmez birinci aracın kapısı açılmaya başladı. Jubal kavgacı bir Pekinli tehditkârlığıyla aracın üzerine yürüdü. Dışarı bir adamın çıkmasıyla Jubal'in bağırması bir oldu: "Hemen o kahrolası arabanı güllerimin üzerinden çek!"</p>
	<p class="block6">"Jubal Harshaw mu?" dedi adam.</p>
	<p class="block6">"Beni duydun! Arabanı kullanan o salağa söyle hemen onu kaldırsın ve geri çeksin! Bahçeden hemen çıkıp çimene inin! Anna"</p>
	<p class="block6">"Geliyorum, Patron."</p>
	<p class="block6">"Jubal Harshaw elimde bir arama emri..."</p>
	<p class="block6">"İngiltere Kralı'ndan bile izin belgen olsa umurumda değil; önce şu hurda yığınını çiçeklerimin üzerinden kaldırın! Sonra da size dava açacağım..." Jubal inen adama baktı, ilk defa görüyor gibiydi. "Ah, sensin demek," diye söylendi acı bir şekilde. "Heinrich, sen bir aptal olarak mı doğdun, yoksa bunun için eğitim mi aldın? Ve şu üniformalı hıyar uçmayı ne zaman öğrendi? Bugün erken saatlerde mi? Biz konuştuktan hemen sonra falan mı?"</p>
	<p class="block6">"Lütfen şu emri inceleyin," dedi Yüzbaşı Heinrich, dikkatli bir sabırla. "Sonra da..."</p>
	<p class="block6">"Hemen şu çöp arabanızı çiçeklerimin üzerinden çekmez-seniz emekli maaşınıza mal olacak bir dava açacağım!"</p>
	<p class="block6">Heinrich tereddüt etti. "Şimdi!" diye bağırdı Jubal. "Ve araçtan inen hırbolara da ayaklarını çekmelerini söyle! Şu dişlek gerzek, ödüllü Elizabeth M.Hewitt güllerimin üzerinde duruyor!"</p>
	<p class="block6">Heinrich kafasını çevirdi. "Hey siz... o çiçeklere dikkat edin. Paskin, bir tanesinin üzerinde duruyorsun. Rogers! Arabayı kaldırıp on beş metre kadar geriye çek, gül bahçesinin dışına indir," dedikten sonra Harshaw'a döndü. "Şimdi tatmin oldunuz mu?"</p>
	<p class="block6">"Arabayı gerçekten çıkarırsa olacağım ama yine de verdiğiniz hasarı karşılayacaksınız. Şimdi de evraklarınız... onları şuradaki Adil Tanığa gösterip açık ve yüksek bir sesle adını, rütbeni, çalıştığın kurumu ve numaranı belirt."</p>
	<p class="block6">"Kim olduğumu biliyorsunuz. Şimdi de elimde bir emir..."</p>
	<p class="block6">"Tüm bunları sırayla ve doğru bir şekilde yapmadığın sürece benim de kafanı bir çifteyle ikiye ayırmak için genel geçer bir iznim var! Kim olduğunu bilmiyorum. Bugün erken saatlerde telefonda gördüğüm bir aynasıza oldukça benziyorsun... ama bu bana seni tanımak için yeterli kanıt sağlamaz. Bir emri uygulamadan önce kendini kanunda belirtilen şekilde tanıtmalısın. Dünya Anayasası, paragraf 1602, kısım II. Ve bu, arabanı süren o bağırsak kurdu da dahil olmak üzere tüm diğer maymunlar için de geçerli."</p>
	<p class="block6">"Onlar benim emrim altındaki polis memurlarıdır."</p>
	<p class="block6">"Onların ne olduğu hakkında hiçbir fikrim yok. Üzerlerine uymayan tüm o palyaço kıyafetlerini bir kostüm dükkânından satın almış olabilirler. Kanunu yerine getirin bayım! Paldır küldür kaleme geldiniz. Polis memuru olduğunuzu Söylüyorsunuz... ve bu tecavüzünüzü haklı çıkaracak bir emriniz olduğunu iddia ediyorsunuz. Ama ben, aksini ispatlamadığınız sürece, sizin haneye tecavüz ettiğinizi söylüyorum... ve bu da bana sizi dışarı çıkarmak için gerekli gücü kullanma yetkisi veriyor... ki üç saniye içinde bu işe başlayacağım."</p>
	<p class="block6">"Bunu hiç tavsiye etmem."</p>
	<p class="block6">"Sen kimsin ki bana tavsiye veriyorsun? Eğer haklarımı savunurken yaralanırsam bu yaptığınız taammüden bir saldırıya döner. Hem de ölümcül silahlarla, eğer şu katırların taşıdıkları şeyler birer silahsa tabii. Hem medeni kanuna, hem de ceza kanununa karşı gelmiş olursunuz; hey, adamım, senin postundan bir paspas yapmamı kimse engelleyemez!" Jubal sıska kolunun ucundaki kemikli yumruğunu sıktı. "Mülkiyetimden çıkın!"</p>
	<p class="block6">"Yavaş olun, Doktor. Bunu istediğiniz biçimde yapacağız." Heinrich kıpkırmızı olmuştu ama sesinin tonunu kontrol ediyordu. Hüviyetini gösterdi. Jubal şöyle bir baktıktan sonra arkasını dönüp kimliği Anne'e uzattı. Heinrich daha sonra tam adını, bir polis yüzbaşısı olduğunu, Federasyon'un S.S. Bürosunda çalıştığını ve numarasını belirtti. Ve daha sonra birer birer tüm diğer memurlar ve en sonunda da sürücü, Heinrich'in soğuk emirleriyle aynı döngüden geçti.</p>
	<p class="block6">Hepsi bittikten sonra, "Ve şimdi, Yüzbaşı Heinrich, size nasıl yardımcı olabilirim?" dedi tatlı bir sesle jubal.</p>
	<p class="block6">"Elimde Gilbert Berquist için bir arama emri var. Emir, tüm binaları ve arsasıyla bu mülkiyeti işaret ediyor."</p>
	<p class="block6">"O zaman onu bana ve sonra da Tanığa gösterin."</p>
	<p class="block6">"Göstereceğim. Ama ilkine benzeyen ikinci bir emrim daha var. Bu sefer Gillian Boardman için."</p>
	<p class="block6">"Kim?"</p>
	<p class="block6">"Gillian Boardman. Adam kaçırmayla suçlanıyor."</p>
	<p class="block6">"Aman Tanrım!"</p>
	<p class="block6">"Ve Hector C. Johnson için de bir tane... bir tane de Valentine Michael Smith için... Ve bir tane de sizin için var, Dr. Jubal Harshaw."</p>
	<p class="block6">"Benim için mi? Yine mi vergi meselesi?"</p>
	<p class="block6">"Hayır. Şunu inceleyin. Bazı suç ortaklıkları var... ve birkaç şeye de görgü tanıklığı... ve elimdeki emir bunu gereksiz kılmasaydı sizi kanunun uygulanmasını engellemekten tutuklardım."</p>
	<p class="block6">"Ah, yapmayın, Yüzbaşı! Kendinizi tanıttığınız andan itibaren kibar ve kanuni bir tavırla işbirliği yaptım. Ve yapmaya da devam edeceğim. Ama tabii bundan önceki illegal davranışlarınızdan dolayı hepinizi -üstünüz olan subay ve hükümet de dahil olmak üzere dava edeceğim... herhangi birinize ya da üzerinizde bulunan herhangi bir vazifeye duyduğum saygıdan ötürü haklarımdan vazgeçecek değilim. Hımm... bayağı uzun bir kurban listesi. Neden ikinci bir araba getirdiğinizi anlıyorum. Ama... Burada garip bir şey var. Şu, Şey, Bayan Boardman? Onun şu Smith denen adamı kaçırmakla suçlandığı görülüyor... ama şu emir Smith'i de nezaretten kaçmakla suçluyor. Kafam karıştı."</p>
	<p class="block6">"Her ikisi de doğru. Smith kaçtı ve Boardman da onu kaçırdı."</p>
	<p class="block6">"İkisi de ha? Bu biraz zor değil mi sizce? Yani ikisi de demek istiyorum. Ayrıca Smith neyle suçlanıyordu? Emirde belirtilmemiş."</p>
	<p class="block6">"Bunu nereden bilebilirim. Nezaretten kaçmış, o kadar. O bir kaçak."</p>
	<p class="block6">"Ne kadar şanslıyım! Sanırım listedeki herkese avukatlıklarını yapmayı teklif etmem lazım. İlginç bir dava olurdu. Eğer bir ya da birden fazla hata yapıldıysa... Bu başka sorunlar da doğurabilir."</p>
	<p class="block6">Heinrich soğuk bir ifadeyle sırıttı. "Bu pek kolay olmayacaktır. Çünkü sizin de isminiz listede."</p>
	<p class="block6">"Ah, emin olun bu fazla uzun sürmeyecek." Jubal sesini gereğinden fazla yükseltip eve doğru döndü. "Aslında başka bir avukat tanıyorum. Eğer Hâkim Holland tüm bu tutuklama sürecini izliyor olsaydı, hepimiz oldukça çabuk kurtulurduk diye düşünüyorum. Ve eğer yakınlarda Associated Press'in bir arabası olsaydı, emirlerin uygulanışının ne kadar yasal olduğunu zaman kaybetmeden herkes öğrenirdi."</p>
	<p class="block6">"Her zaman hilecisin değil mi, Harshaw?"</p>
	<p class="block6">"İftira, sevgili efendim. Bunu dikkate alacağım."</p>
	<p class="block6">"Bu pek işine yaramayacaktır. Yalnızız."</p>
	<p class="block6">"Öyle mi?"</p>
	<p class="block7"> </p>
	<p class="block8">ON BEŞ</p>
	<p class="block6">Valentine Michael Smith bulanık suyun içinde, tramplenin altından havuzun en derin yerine doğru yüzdü ve dibe yerleşti. Su kardeşi Jubal'in neden orada gizlenmesini söylediğini bilmiyordu; aslında saklandığının da farkında değildi. Su kardeşi Jubal ona böyle yapmasını ve su kardeşi Jill gelinceye kadar orada kalmasını söylemişti; bu yeterliydi.</p>
	<p class="block6">En derin kısımda olduğundan emin olunca bir cenin gibi kıvrıldı, ciğerlerindeki havanın çoğunu dışarı verdi, dilini yuttu, gözlerini yukarı doğru devirdi, kalp atışlarını neredeyse yok denecek kadar yavaşlattı ve "ölü" denebilecek bir duruma geçti; ama bir farkla: Gerçekte çözülmemişti ve istediği an motorları tekrar çalıştırabilirdi. Ayrıca zaman algısını da saniyeler ona saatler gibi gelinceye kadar genişletti çünkü düşünmesi gereken çok şey vardı ve Jill'in onu almaya ne kadar çabuk geleceğini bilmiyordu.</p>
	<p class="block6">Bir kez daha kusursuz anlayışa, su kardeşleri arasında olması gereken o karşılıklı uyuma -groklamakta- ulaşmakta başarısız olduğunu biliyordu. Hatanın kendisinde olduğunu, garip şekilde değişken insan dilini yanlış kullanmasından kaynaklandığını biliyordu çünkü Jubal, onunla konuşunca huzursuz olmuştu.</p>
	<p class="block6">Artık, insan kardeşlerinin kalıcı bir hasar görmeden yoğun duygusal acılar geçirebildiklerini biliyordu, yine de Smith, Jubal'i bu şekilde huzursuz ettiği için oldukça üzgündü. O sırada kendisine insan dilinin en zor sözcüklerinden birini kusursuzca groklamış gibi gelmişti. Oysa böyle olmadığını bilmeliydi, daha önce kardeşi Mahmud'dan eğitim alırken uzun insan sözcüklerinin (ne kadar uzun olursa o kadar iyi) kolay, karıştırılmaz ve tek anlamlı olduklarını fark etmişti... ama kısa sözcükler kaypak ve tahmin edilmezdiler, belirli bir düzen olmaksızın pek çok farklı anlama gelebiliyorlardı. Ya da o öyle grokluyormuş gibiydi. Kısa insan sözcükleri kesinlikle kısa Marslı sözcükleri gibi değildi; örneğin "grok", hep aynı anlama gelirdi. Kısa insan sözcükleri kaşık yerine bıçakla su taşımaya çalışmak gibiydi.</p>
	<p class="block6">Ve bu da oldukça kısa bir sözcüktü.</p>
	<p class="block6">Smith hâlâ "Tanrı" denilen insan sözcüğünü doğru grokladığını düşünüyordu; karışıklık, onun diğer insan sözcüklerini seçmekteki başarısızlığından kaynaklanmıştı. Kavram aslında o kadar basit, o kadar temel ve o kadar gerekliydi ki herhangi bir yuvalı bunu rahatlıkla açıklayabilirdi - tabii ki Marsça'da. O zaman sorun, doğru şekilde konuşmasını sağlayacak insan sözcüklerini bulmakta ve kendi insanlarının dilindeki benzerlerin uyacak şekilde sıraya koymaktaydı.</p>
	<p class="block6">Bunu, İngilizce'de bile olsa söylemenin neden zor olduğu üzerine kısa bir an için şaşkınlıkla düşündü, sonuçta bu, herkesin bildiği bir şeydi... öyle olmasa canlıyken groklamak mümkün olmazdı. Belki de kelimelerin durmadan değişen anlamlarıyla uğraşıp durmak yerine insanların Eskilerine bunu nasıl tarif edeceğini sormalıydı. Eğer öyleyse, Jubal bunu ayarlayıncaya kadar beklemeliydi çünkü burada kendisi sadece bir yumurta sayılırdı ve böyle bir şeyi ayarlaması mümkün değildi.</p>
	<p class="block6">Art ve Dottie kardeşlerin çözülmeleri sırasında orada bulunma şerefine ulaşamayacağı için bir an pişmanlık duydu.</p>
	<p class="block6">Sonra sakinleşti ve Springfield, Massachusetts'te yayınlanmış Webster'in Uluslararası İngiliz Dili Sözlüğü'nün üçüncü baskısını ezberinden tekrarlamaya koyuldu.</p>
	<p class="block6">Smith'in dikkati, çok uzaklardan gelen ve su kardeşlerinden birinin başının dertte olduğunu haber veren huzursuzluk verici bir hisle dağıldı. "Şerare" ve "şerbet" sözcüklerinin arasında duraksayıp bu yeni bilgiyi değerlendirdi. Vücudunu tekrar harekete geçirmeli, kendisini sarmalayan ve hayat veren sudan çıkıp onlara katıldıktan sonra sorunlarını groklamalı ve paylaşmalı mıydı? Memleketinde olsa bunu düşünmezdi bile; sorunlar neşeli bir beraberlikte paylaşılırdı.</p>
	<p class="block6">Ama burası, her şekilde garip bir yerdi... ve Jubal ona, Jill gelene kadar beklemesini söylemişti.</p>
	<p class="block6">Jubal'in sözcüklerini bir kez daha gözden geçirdi, onları diğer insan sözcükleriyle karşılaştırıp grokladığından emin olmaya çalıştı. Hayır, Jubal doğru konuşmuş ve o da doğru groklamıştı; Jill gelene kadar beklemeliydi.</p>
	<p class="block6">Buna karşın kardeşlerinin başının dertte olduğunu bilmek onu o kadar huzursuz etmişti ki kelime avcılığı oyununa geri dönemedi. Sonunda aklına bir fikir geldi ve onu öyle heyecanlandırıp keyiflendirdi ki eğer vücudu o anda titremeye uygun olsaydı neredeyse titreyecekti.</p>
	<p class="block6">Jubal ona vücudunu su altına yerleştirip Jill gelene kadar orada tutmasını söylemişti... ama Jubal, kendisinin de vücuduyla kalmasını söylemiş miydi?</p>
	<p class="block6">Smith bir süre bunu dikkatle düşündü, Jubal'in kullandığı kaypak İngilizce sözcüklerin kendisini (sıkça olduğu gibi) kolayca hata yapmaya sürükleyebileceğini biliyordu. Sonuçta Jubal'in ona özellikle vücuduyla birlikte kalmasını emretmediğine karar verdi... ve bu da ortaya kardeşlerinin sorununu paylaşmama yanlışını önlemek için bir yol olduğu gösteriyordu.</p>
	<p class="block6">Böylece Smith bir yürüyüşe çıkmaya karar verdi.</p>
	<p class="block6">Kendi cesaretine şaşırmıştı çünkü daha önce iki kez bunu yapmış olsa da hiç "tek başına" denememişti. Her seferinde Eskilerden biri ona eşlik etmiş, onu kollamış, vücudunun güvende olmasını sağlamış, bu yeni tecrübenin kafasını karıştırmasını önlemiş, vücuduna geri dönüp onu tekrar çalışır hale getirinceye kadar kendisiyle birlikte kalmıştı.</p>
	<p class="block6">Şu anda ona yardımcı olacak bir Eski yoktu. Ama Smith, hep çabuk öğrenen biri olmuştu; nasıl yapılacağını biliyordu ve tek başına bu işi, öğretmenlerini gururlandıracak kadar iyi yapabileceğinden emindi. Böylece, ilk olarak vücudunun tüm kısımlarını kontrol etti, yokluğunda hasar görmeyeceklerinden emin oldu, sonra geride bilincinin çok küçük bir kısmını gözcü ve bakıcı olarak bırakarak yavaşça bedenini terk etti.</p>
	<p class="block6">Sonra yükseldi ve havuzun kıyısında durdu, hâlâ vücuduyla birlikteymiş gibi hareket etmesi gerektiğini hatırladı, bu şekilde kafasının karışmasını, havuzun, vücudunun ve diğer her şeyin yerlerini kaybedip dönüş yolunu bir daha bulamayacağı bilinmezlere doğru gitmesini engelleyebilirdi.</p>
	<p class="block6">Smith etrafına bakındı.</p>
	<p class="block6">Havuzun hemen yanındaki bahçede bir hava arabası duruyordu ve aracın altındaki varlıklar, kendilerine yapılan saygısızlık ve verilen hasardan şikâyetçiydiler. Hissettiği sorun bu olabilir miydi? Çimenler üzerinde yürümek içindi, çiçekler ve çalılarsa değil - bu bir yanlışlıktı.</p>
	<p class="block6">Hayır, başka bir yanlışlık daha vardı. Hava arabasından dışarı bir adam çıkmaktaydı, bir ayağı yere dokunmak üzereydi ve Jubal de adama doğru koşuyordu. Smith, Jubal'in adama yönlendirdiği buz gibi öfke patlamasını görebiliyordu. Öfke öylesine güçlüydü ki bir Marslı diğerine böyle bir şey yönlendirse, her ikisi de o anda çözülürdü.</p>
	<p class="block6">Smith, bunu daha sonra düşünmek üzere aklının bir köşesine yazdı ve buna gerek olduğu açıkça ortaya çıkarsa, kardeşine yardım etmek için ne yapması gerektiğine karar vermeye çalıştı. Sonra diğerlerine baktı.</p>
	<p class="block6">Dorcas havuzdan dışarı çıkıyordu; şaşkın ve huzursuz görünüyordu ama çok da değildi; Smith, onun Jubal'e olan güvenini hissedebiliyordu. Larry havuzun kenarındaydı ve daha yeni dışarı çıkmıştı; havada üzerinden damlayan su tanecikleri vardı. Larry huzursuz değil, aksine heyecanlı ve keyifliydi; Jubal'e güveni sonsuzdu. Miriam onun hemen yanındaydı ve onun ruhsal durumu Dorcas'la Larry'nin ortasında sayılırdı. Anne, az önce oturmakta olduğu yerde ayakta duruyordu ve gün boyu yanında taşıdığı uzun, beyaz giysiyi giymişti. Smith onun hislerini tam olarak groklayamıyordu; onda, tıpkı Eskilerin zihinlerindekilere benzer soğuk, teslim olmaz bir disiplin hissediliyordu. Bu onu şaşırttı çünkü Anne her zaman yumuşak başlı, nazik ve arkadaş canlısı olmuştu.</p>
	<p class="block6">Smith, onun Jubal'i dikkatle izlediğini ve yardım etmeye hazır olduğunu gördü. Ve Larry de öyleydi... ve Dorcas da... ve Miriam da! Bir duygu patlaması eşliğinde Smith, tüm bu dostların Jubal'in su kardeşleri olduğunu öğrenmişti; dolayısıyla onun da kardeşleriydiler. Bu beklenmedik aydınlanma onu öyle sarstı ki neredeyse bulunduğu yerle bağlantısını kaybediyordu. Ona öğretildiği gibi kendini sakinleştirdi; onları bağrına basıp yüceltmek için durdu, tek tek her birini ve hepsini.</p>
	<p class="block6">Jill, bir kolunu havuzun kıyısına atmış duruyordu, Smith onun, kendisinin güvende olup olmadığını kontrol etmek için dibe dalmış olduğunu biliyordu. Jill bunu yaparken Smith onun farkındaydı... ama şimdi, Jill'in sadece onun güvenliği konusunda endişe etmediğini biliyordu; Jill, daha büyük bir sorunun varlığını sezmişti: Bu, sorumlu olduğu kişinin hayat veren suyun altında güvende olduğunu bilmenin bile tedirginliğini gidermeye yetmeyeceği kadar büyük bir sorundu. Bu, Smith'i oldukça rahatsız etmişti, ve bu yüzden</p>
	<p class="block6">Jill'in yanına gitmeyi, onun yanında olduğunu ve sorunlarını paylaştığını söylemeyi düşündü.</p>
	<p class="block6">Kendisini hafifçe rahatsız eden suçluluk duygusu olmasaydı öyle de yapardı; ama Jubal'in ona vücudu havuzun içindeyken dışarıda dolaşma iznini verdiğinden tam olarak emin değildi. Kendini, diğerlerinin sorunlarını paylaşacağını ve ihtiyaç duyulursa orada olduğunu bildireceğini düşünerek ikna etmişti.</p>
	<p class="block6">Ardından Smith hava arabasından inen adama baktı, onun duygularını hissetti ve ürktü ama yine de kendini zorlayıp onu baştan aşağı incelemeye başladı.</p>
	<p class="block6">Adam, beline takılı kemerdeki şekil verilmiş bir cepte bir silah taşıyordu.</p>
	</body></html>
