<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 id="toc_id_4" class="block3">BÖLÜM İKİ - AKIL ALMAZ MİRASI</h1>
	<p class="block7"> </p>
	<p class="block8">DOKUZ</p>
	<p class="block6">Güneş çevresindeki üçüncü gezegenin durumu normaldi. Üzerindeki insanlar dünkünden 230,000 kişi daha kalabalıktı ama beş milyar Arzlı için bu minik artış fark edilir seviyede değildi. Federasyonun hakları sınırlı üyesi olan Güney Afrika Krallığı beyaz azınlığa yapılan zulüm yüzünden yine Yüksek Mahkeme önündeydi. Kadın modasının tanrıları Rio'da büyük bir gizli toplantı gerçekleştirmiş, bluzların uzayıp göbek deliklerini yeniden kapatmasına karar vermişlerdi. Federasyon'a ait üç savunma istasyonu gökyüzünde sessizce salınıp gezegendeki huzuru tehdit eden herkese ânında ölüm vaat ediyorlardı. Ticari uzay istasyonlarıysa pek o kadar da sessizce salınmayıp sonu gelmeyen markaların bitmeyen erdemlerinin yaygarasıyla gezegenin huzurunu bozuyorlardı. Geçen sene aynı zamanlardaki göçten, yarım milyon daha fazla olarak dönen seyyar evler Hudson Körfezi kıyılarına çöreklenmişti, Çin pirinç kuşağı, Federasyon Birliği tarafından Acil Açlık Alanı olarak ilan edilmişti ve Dünyanın En Zengin Kızı olarak bilinen Cynthia Duchess, parasını verip altıncı kocasından da kurtulmuştu. Yani her şey normaldi.</p>
	<p class="block6">Yeni Vahiy (Fostercılar) Kilisesi'nin Başpiskoposu Muhterem Peder Doktor Daniel Digby, Melek Azrail'i, Federasyon Senatörü Thomas Boone'a rehberlik etmesi için aday gösterdiğini ve günün ilerleyen saatlerinde gelecek Tanrısal onayı beklediğini açıkladı; bütün haber ajansları duyuruyu normal bir haber olarak geçtiler zira Fostercılar zamanında birçok gazete bürosunu harabeye çevirmişlerdi. Bay ve Bayan Harrison Campbell VI, Peru'da mutlu mesut tatil yaparlarken Cincinnati Çocuk Hastanesi'ndeki kiralık bir anne sayesinde bir oğula ve bir vârise kavuştular. Yale İlahiyat Fakültesi'nde Zaman Öldürme Sanatları Profesörü olan Dr. Horace Quackenbush imana dönüşe ve manevi değerlerin yüceltilmesine yönelik heyecan verici bir çağrı yaptı. West Point Amerikan futbolu takımındaki profesyonel oyuncuların yarısının ve koçlarının karıştığı bir müşterek bahis skandali patlak verdi; Toronto'da, üç Biyolojik Savaş kimyacısına, duygusal tutarsızlık gerekçesiyle geçici olarak işten el çektirildi, üçü de eğer gerekirse davalarını Federasyon Yüksek Mahkemesi'ne kadar götüreceklerini belirttiler. Yüksek Mahkeme, Birleşik Devletler Yüksek Mahkemesi'nin, Federasyon Asamblesi için yapılacak aday önseçimlerine tekrar katılabilmeyle ilgili bir dava olan Reinsberg- Missouri Eyaleti davasında verdiği kararı bozdu.</p>
	<p class="block6">Dünya Özgür Devletler Federasyonu Genel Sekreteri, Ekselansları, Saygıdeğer Joseph E. Douglas, kahvaltıda bir yandan omletini yemeye çalışırken diğer yandan da neden son zamanlarda insanın doğru düzgün bir kahve içemediğini çözmeye çalışıyordu. Bilgilendirme ekibinin gece vardiyasında hazırladığı sabah gazetesi, geri beslemeli, Sperry'in özel yapımı tarayıcıdan süzülüp tam da takip edebileceği bir hızda gözlerinin önünden geçmekteydi. Kelimeler Sekreter onlardan tarafa baktıkça akıyordu, başını çevirdiğinde alet ânında durumu fark edip duruyordu.</p>
	<p class="block6">Şimdi tam da o yöne bakıyor ve kelimeler ekran boyunca akıyordu ama Douglas aslında onları okumuyor, sadece masanın öteki yanındaki patronunun bakışlarından kaçıyordu.</p>
	<p class="block6">Bayan Douglas gazete okumazdı; onun bilmesi gerekeni öğrenmek için kendine has yöntemleri vardı.</p>
	<p class="block6">"Joseph..."</p>
	<p class="block6">Adam başını kaldırdı ve makine durdu. "Evet, tatlım?"</p>
	<p class="block6">"Aklında bir şeyler var."</p>
	<p class="block6">"Eh? Bunu da nereden çıkardın, canım?"</p>
	<p class="block6">"Joseph, seni bir hiç uğruna otuz beş senedir kolladım, üstüne titredim, çoraplarını yamayıp belalardan uzak tuttum. Aklına bir şey takıldı mı anlarım."</p>
	<p class="block6">Lanet olsun, tabii ki anlar, diye kendi kendine kabul etti Douglas. Kadına baktı ve kendisini nasıl olup da bitirilemez bir sözleşme yapmaya zorlamasına izin verdiğini merak etti. Kadın, tek bir oy için bile bin bir numara çeken, bir eyalet meclisi üyesi olduğu o günlerde (onları "Hey gidi güzel günler" diye düşünürdü hep), sadece sekreteriydi. İlk sözleşmeleri, güya kıt kampanya fonlarını tasarruflu kullanıp otel faturalarını azaltmak için yaptıkları 90 günlük basit bir birlikte yaşama anlaşmasıydı; ikisi de bunu kolaylık olarak görmüşlerdi, "birlikte yaşamayı" sadece bir çatı altında yaşamak olarak yorumlamışlardı... ve karısı o zaman bile çoraplarını yamamamıştı!</p>
	<p class="block6">Adam, durumun nasıl ve ne zaman değiştiğini hatırlamaya çalıştı. Bayan Douglas'ın resmi biyografisi, 'Azametin Gölgesi: Bir Kadının Hikâyesi'nde göreve ilk seçilişinde oylar sayılırken kadına evlenme teklif ettiği ve duygusal ihtiyacını ancak, eski moda, ölüm bizi ayırana dek türünden bir evliliğin karşılayacağı yazıyordu.</p>
	<p class="block6">Eh, onu pek öyle hatırlamıyordu ama olsun; resmi anlatımla çatışmanın anlamı yoktu.</p>
	<p class="block6">"Joseph! Bana cevap ver!"</p>
	<p class="block6">"Ha? Yok bir şey, tatlım. Kötü bir gece geçirdim."</p>
	<p class="block6">"Biliyorum. Gecenin bir yarısı seni uyandırdıklarında bunu bilmez miyim yani?"</p>
	<p class="block6">Douglas, karısının süitinin kendisininkinden en az elli metre uzakta olduğunu düşündü. "Nasıl biliyorsun, tatlım?"</p>
	<p class="block6">"Hm? Kadın içgüdüsü tabii ki. Bradley'in getirdiği mesaj neydi?"</p>
	<p class="block6">"Lütfen, tatlım, Konsey toplantısından önce sabah haberlerini bitirmeliyim."</p>
	<p class="block6">"Joseph Edgerton Douglas, kaytarmaya çalışma."</p>
	<p class="block6">Adam iç çekti. "Doğrusunu istersen, şu Smith denen sefil adamı kaybettik."</p>
	<p class="block6">"Smith mi? Mars'tan Gelen Adam mı demek istiyorsun? Ne demek 'kaybettik'? Bu çok saçma."</p>
	<p class="block6">"Ne dersen de, tatlım. Adam gitti. Dün öğleden sonra bir ara hastanedeki odasından yok oldu."</p>
	<p class="block6">"İnanılacak gibi değil! Nasıl becermiş?"</p>
	<p class="block6">"Belli ki hemşire kılığına girmiş. Emin değiliz."</p>
	<p class="block6">"Ama... Neyse boş ver. Adam gitmiş, önemli olan da bu. Hangi ahmakça planla onu bulmayı düşünüyorsunuz?"</p>
	<p class="block6">"Şey, adamlarımızdan bazıları onu arıyor. Güvenilir olanlar tabii ki. Berquist..."</p>
	<p class="block6">"Berquist mi! O odun kafalı. FGB'deki en yüksek rütbelisinden gece bekçisine kadar bütün polisler onu arıyor olmalıyken sen tutup Berquist'i gönderiyorsun!"</p>
	<p class="block6">"Ama tatlım, durumu bilmiyorsun. Öyle bir şey yapamayız. Resmen kaybolmuş değil ki. Biliyorsun... şey, diğer adam var. Ih, 'resmi' Mars'tan Gelen Adam."</p>
	<p class="block6">"Ah..." Kadının parmakları masada trampet çalıyordu. "Bu dublör numarasının başımıza iş açacağını söylemiştim."</p>
	<p class="block6">"Ama tatlım, bunu sen önerdin."</p>
	<p class="block6">"Önermedim ve bana karşı gelme. Hmm... Berquist'e haber sal. Bir an önce onunla konuşmam lazım."</p>
	<p class="block6">"Ih, Berquist iz üstünde. Daha rapor vermedi."</p>
	<p class="block6">"Ih mı? Berquist, Zanzibar'a giden yolu yarılamıştır bile. Adam bizi sattı, ona hiç güvenmemiştim zaten. Onu işe aldığında söylemiştim zaten sana."</p>
	<p class="block6">"Onu ben işe aldığımda mı?"</p>
	<p class="block6">"Sözümü kesme. Onu işe aldığında, iki kat parayı kabul eden birinin üç katını da hemen kabul edeceğini söylemiştim." Kadın kaşlarını çattı. "Joseph, bu işin ardında Doğu Koalisyonu var. Bu mantıken kesin. Asamblede gün sona ermeden bir güvenoyu talebi bekle."</p>
	<p class="block6">"Hı? Neden ki? Bunu kimse bilmiyor ki."</p>
	<p class="block6">"Aaah, Tanrı aşkına! Herkes öğrenecek, Doğu Koalisyonu bunun icabına bakacaktır. Şimdi sus da düşüneyim." Douglas sustu ve gazetesine döndü. Okuduğuna göre Los Angeles Belediye Meclisi, Sağlık Bakanlığı sis sorunlarına bir çözüm bulamadığından mıdır nedir, Federasyon'a bir yardım talebiyle başvurmaya karar vermişti, onları bir şekilde susturmak gerekiyordu yoksa Charlie, Fostercıların adayı da iyi giderken, bir daha seçilmekten yana zorlanacaktı. Douglas'ın Charlie'ye ihtiyacı vardı. Lunar Girişimcilik kapanışta iki puan düşmüştü çünkü.</p>
	<p class="block6">"Joseph?"</p>
	<p class="block6">"Efendim, tatlım?"</p>
	<p class="block6">"Bizim 'Mars'tan Gelen Adam'ımız' biricik Mars'tan Gelen Adam; Doğu Koalisyonu'nun çıkaracağı Marslı sahte. Konuya bu şekilde yaklaşmalıyız."</p>
	<p class="block6">"Ama tatlım, buna tutunamayız."</p>
	<p class="block6">"Ne demek, tutunamayız? Mecburuz, öyleyse tutunmalıyız."</p>
	<p class="block6">"Fakat yapamayız. Bilim adamları farkı hemen anlayacaklardır. Onları Smith'ten bu kadar zaman uzak tutana kadar akla karayı seçtim zaten."</p>
	<p class="block6">"Bilim adamları!"</p>
	<p class="block6">"Anlayacaklardır, biliyorsun."</p>
	<p class="block6">"Hiçbir şey bilmiyorum. Bilim adamlarıymış! Biraz tahmin, biraz da batıl inanç. Hepsini bir yere kapatmak lazım; kanunla yasaklanmalılar. Joseph, sana kaç kere tek gerçek bilimin astroloji olduğunu söyledim."</p>
	<p class="block6">"Şey, bilemiyorum, hayatım. Yanlış anlama, astrolojiyi küçümsemiyorum..."</p>
	<p class="block6">"Küçümsemesen iyi olur! Hele senin için yaptıklarından sonra."</p>
	<p class="block6">"... ama diyorum ki bu bilim adamlarının bazıları oldukça zekiler. Geçenlerde birisi bana kurşundan altı bin kat daha ağır yıldızlar olduğunu söylüyordu. Yoksa altmış bin miydi? Bakayım..."</p>
	<p class="block6">"Palavra! Nasıl olur da öyle bir şeyi bilebilirler? Ben şu işi bitirene kadar sus, Joseph. Hiçbir şey kabul etmeyeceğiz. Onların adamı sahte. Ama bu arada mümkün olursa, S.S. Timlerimizi sonuna kadar kullanıp onu ele geçirmeye çalışacağız; eğer mümkün olursa da Doğu Koalisyonu açıklamasından önce. Eğer bazı sert önlemler almak gerekirse, mesela bu Smith denen adam tutuklanmaya direnirken vurulursa falan, eh, ne yapalım, çok kötü olur ama ben şahsen fazla gözyaşı dökmem. Baştan beri karın ağrısı oldu zaten."</p>
	<p class="block6">"Agnes! Ne dediğinin farkında mısın?"</p>
	<p class="block6">"Hiçbir şey demiyorum. Her gün birilerinin başına bir şeyler geliyor. Bu mesele, herkesin iyiliği için kapanmalı, Joseph. Alıntı yapmayı pek sevdiğin 'Çoğunluğun yüksek menfaati' sözü gibi."</p>
	<p class="block6">"Ama o gencin canı yansın istemiyorum."</p>
	<p class="block6">"Kim demiş canı yanacak diye? Ama kararlı adımlar atmalısın, Joseph. Bu senin görevin. Tarih seni haklı çıkaracaktır. Hangisi daha önemli? İşleri beş milyar kişi için yolunda tutmak mı, yoksa daha doğru düzgün bir vatandaş bile olmayan birisi için yumuşayıp duygusallaşmak mı?"</p>
	<p class="block6">Douglas cevap vermedi. Bayan Douglas ayağa kalktı. "Şey, sabahımın geri kalanını seninle soyut şeyleri tartışarak geçiremem, Joseph; bir an önce Madam Vesant'ı yakalamalı ve bu acil durum için yeni bir yıldız falı çıkarttırmalıyım. Ama sana şunu söyleyebilirim: Hayatımın en güzel yıllarını seni bugünkü yerine kadar çıkartıp sonra da yüreksizliğin yüzünden kaybetmen için harcamadım. Çenendeki yumurtayı da sil."</p>
	<p class="block6">Gezegenin baş yöneticisi, Konsey Salonu'na çıkmadan önce iki kahve daha içecek kadar süre masada oturdu. Zavallı Agnes! Ne kadar da hırslıydı. Kendisinin, karısı için bayağı bir hayal kırıklığı olduğunu tahmin ediyordu.... ve hiç şüphe yok ki olayların gidişatı da durumu Agnes için daha kolaylaştırmıyordu. Şey, en azından kendisine sadıktı, sonuna kadar... Hem hepimizin eksiklikleri yok muydu? Herhalde karısı da en az onun karısından bıktığı kadar ondan bıkmıştı. Buna hiç şüphe yoktu.</p>
	<p class="block6">Joseph doğruldu. Bir şeye emindi! Onların şu Smith denen çocuğu hırpalamalarına izin vermeyecekti. Gerçekten de o bir baş ağrısıydı, kabul ama iyi bir çocuktu ve aciz, yarım akıllı haliyle de çok acınacak bir durumdaydı. Eğer Agnes, Smith'in ne kadar kolay korkabildiğini görseydi, öyle konuşmazdı. Smith, onun içindeki annelik içgüdüsüne hitap edebilirdi.</p>
	<p class="block6">Ama gerçekten Agnes'de annelik içgüdüsü var mıydı? Böyle konuştuğunda, bunu görmek çok zor oluyordu. Aman, bütün kadınlarda analık güdüsü vardı; bilim bunu kanıtlamıştı, değil mi?</p>
	<p class="block6">Her neyse, lanet olsun, Agnes'in, Smith'i itip kakmasına izin vermeyecekti. Douglas'a sürekli olarak onu oraya kendisinin getirdiğini hatırlatıp duruyordu ama Genel Sekreter görünenden fazlasını biliyordu; her şeyden önce sorumluluk sadece ve sadece kendisine aitti. Ayağa kalktı, omuzlarını dikleştirdi, göbeğini içine çekti ve Konsey Salonu'na gitti.</p>
	<p class="block6">Uzun oturum boyunca her an birisinin çıkıp gelmesini bekledi. Ama hiç kimse, hiçbir yardımcısı ona tek bir mesaj bile getirmedi. Smith'in kaybolduğu gerçeğinin, ne kadar olası görünmese de yakın çevresinden dışarı sızmamış olduğunu kabullenmek zorunda kaldı.</p>
	<p class="block6">Genel Sekreter gözlerini kapayıp bu berbat karmaşanın yok olduğunu ummayı çok fazla istiyordu ama ne olaylar buna izin veriyordu, ne de karısı.</p>
	<p class="block6">Agnes Douglas'ın kişisel azizesi, kendisine benzediğini sandığı Evita Peron idi. Kadının oynadığı rol, dünyaya karşı taktığı maske, "koca" deme ayrıcalığına sahip olduğu büyük adamın yardımcısı ve uydusuydu. Kızıl Kraliçe'nin sahip olduğu kullanışlı, istediği her şeye inanabilme yeteneğine de sahip olduğu için bu maskeyi kendisine karşı da takıyordu. Yine de kendi politik felsefesi erkeklerin dünyayı, kadınların da erkekleri yönetmesi gerektiği gibi açıkça (ki asla böyle değildi) ortaya konabilirdi.</p>
	<p class="block6">Ama bütün inanç ve eylemlerinin onu "kadın" yapan kadere yönelik kör bir öfkeden doğuyor olduğu gerçeği Agnes'in aklının ucundan bile geçmemişti... ayrıca kendi davranışlarıyla babasının bir erkek evlat istiyor oluşu ya da annesine karşı duyduğu kıskançlık arasında bir bağlantı olduğuna pek inanamazdı. Böyle kötü düşünceler asla aklına gelmezdi. Agnes, ebeveynlerini çok sever ve gereken her durumda mezarlarına çiçek koydurturdu; kocasını da çok seviyordu ve bunu herkesin ortasında sıklıkla yineliyordu; kadınlığından da gurur duyuyor ve bunu da neredeyse aynı sıklıkta herkesin ortasında dile getiriyordu; çoğunlukla iki iddiayı da birleştirmekteydi.</p>
	<p class="block6">Agnes Douglas, kayıp Mars'tan Gelen Adam konusunda kocasının harekete geçmesini beklemedi. Bay Douglas'ın bütün ekibi, onun kadar kendisinden de emir almaya hazırdılar... Hatta çoğu zaman, Genel Sekreter'den bile fazla. Sivil Bilgiler Baş Yönetici Asistanı'nı çağırttı; Bay Douglas'ın basın sözcüsüne bu unvan verilmişti, sonra da ilgisini en ivedi acil durum önlemine, yani yeni bir horoskop çıkarılmasına yöneltti, Başkanlık Sarayı'ndaki süitinden Madam Vesant'ın stüdyosuna özel ve şifrelenmiş bir hat vardı; astrologun dolgun, donuk yüz hatları ve cin gibi gözleri ânında ekranı doldurdu. "Agnes? Ne oldu hayatım? Yanımda bir müşterim var."</p>
	<p class="block6">"Sesimizi duyabilir mi?"</p>
	<p class="block6">"Tabii ki hayır."</p>
	<p class="block6">"O zaman bir an önce başından sav onu. Acil bir durum var."</p>
	<p class="block6">Madam Alexandra Vesant dudağını ısırdı ama bunun dışında yüz ifadesi değişmedi ve ses tonunda hiçbir sıkılmışlık yoktu. "Elbette. Bir saniye." Ekrandaki yüz hatları yavaşça solarak yerini bir "Bekleme" görüntüsü aldı. O sırada bir adam odaya girmiş, Bayan Douglas'ın masasının yanı başında beklemeye başlamıştı; Kadın dönüp onun James Sanforth, yani çağırttığı basın sözcüsü olduğunu gördü.</p>
	<p class="block6">Agnes doğrudan konuya girdi. "Berquist'ten haber aldınız mı?"</p>
	<p class="block6">"Ha? O konuyla ben ilgilenmiyorum; o McCrary'nin işi."</p>
	<p class="block6">"Adam konuşamadan onun inandırıcılığını yok etmelisin."</p>
	<p class="block6">"Ha? Berquist bizi sattı mı yani?"</p>
	<p class="block6">"Saf olma. Onu kullanmadan önce bana danışmalıydm."</p>
	<p class="block6">"Ama ben kullanmadım. Dedim ya o McCrary'nin işiydi."</p>
	<p class="block6">"Neler olduğunu biliyor olman gerekiyordu. Ben..." O anda Madam Vesant'ın yüzü ekranı doldurdu. "Otur şurada," dedi Sanforth'a Bayan Douglas. "Bekle." Sonra da ekrana döndü, "Allie, canım, Joseph ve kendim için yeni horoskoplar istiyorum, mümkün olduğunca çabuk hem de."</p>
	<p class="block6">"Pekâlâ." Astrolog tereddüt etti. "Eğer acil durumun doğası hakkında bir şeyler söyleyebilirsen, sana daha çok yardımcı olabilirim, canım."</p>
	<p class="block6">Bayan Douglas parmaklarıyla masanın üzerinde tempo tutuyordu. "Gerçekten bilmek zorunda değilsin, değil mi?"</p>
	<p class="block6">"Tabii ki hayır. Yeteri kadar derin bir eğitim almış, matematik yeteneği olan ve yıldızları tanıyan herkes, tam doğum tarihi ve saatiyle bir horoskop hesaplayabilir. Bunu biliyorsun, canım. Kendin de öğrenebilirsin... Eğer bu kadar meşgul olmasaydın. Ama unutma: Yıldızlar eğilimi söylerler, bir şeye zorlamazlar seni. Hür bir iraden var. Eğer senin için bir kriz durumunda kullanabileceğin kadar detaylı ve zor bir analiz yapacaksam hangi alana bakmam gerektiğini bilmeliyim. En çok Venüs'ün etkileri mi bizi ilgilendiriyor yoksa Mars'ınkiler mi? Ya da..."</p>
	<p class="block6">Bayan Douglas karar vermişti. "Mars'ın." diye kesti. "Allie, üçüncü bir horoskop daha çıkarmanı istiyorum."</p>
	<p class="block6">"Olur. Kim için?"</p>
	<p class="block6">"Aah.. Allie, sana güvenebilir miyim?"</p>
	<p class="block6">Madam Vesant incinmiş görünüyordu. "Agnes, eğer bana güvenmiyorsan, bana hiç danışmaman çok daha iyi olur. Senin için bilimsel okumalar yapabilecek başkaları da var. Bu antik bilimin tek takipçisi ben değilim. Profesör von Krausemeyer'in çok methini duyuyorum, bazen başka yönlere kaysa da..." Sesi hafifledi.</p>
	<p class="block6">"Lütfen, lütfen! Tabii ki sana güveniyorum! Başka birisinin benim için horoskop çıkarmasını düşünemem bile. Şimdi dikkatle dinle. Senin tarafından başka kimse duymuyor değil mi?"</p>
	<p class="block6">"Tabii ki hayır, canım."</p>
	<p class="block6">"Valentine Michael Smith için bir horoskop çıkarmanı istiyorum."</p>
	<p class="block6">"Valentine Mich... 'Mars'tan Gelen Adam' mı?"</p>
	<p class="block6">"Evet, evet. Allie, adam kaçırıldı. Onu bulmak zorundayız."</p>
	<p class="block6">İki saat kadar sonra Madam Alexandra Vesant çalışma masasından doğruldu. Sekreterine bütün randevularını iptal ettirmiş ve gerçekten konu üzerinde çalışmıştı; çizimler ve hesaplamalarla dolu birkaç parça kâğıt ve bazı sayfaları kıvrılıp işaretlenmiş bir denizcilik almanağı önündeydi ve çabalarının kanıtıydı. Alexandra Vesant piyasadaki diğer astrologlardan, son kocası tanınmış hipnozcu ve illüzyonist, zihin gelişitirme uzmanı ve gizli sanatlar uzmanı Profesör Simon Mains'un kendisine verdiği "Yasal Astrolojinin Esrarengiz Bilimi ve Süleyman Taşınn Anahtarı" adlı kitabı kullanarak göksel cisimlerin itkilerini gerçekten hesaplamaya çalışmasıyla ayrılıyordu.</p>
	<p class="block6">Kitaba, eski kocasına güvendiği kadar güvenirdi ve kimse horoskop çıkarmakta Simon'la boy ölçüşemezdi; adam yazılanları o kadar iyi bilirdi ki ayık olduğunda kitaba bakması bile gerekmezdi. Madam Vesant hiçbir zaman o derece yeteneğe sahip olamayacağını biliyordu, bu yüzden sürekli kitaba ve almanağa danışırdı. Yaptığı hesaplamalar, çek hesabının zaman zaman açık vermesiyle aynı nedenden ötürü biraz bulanıktı, çünkü (çocukken kullandığı adıyla) Becky Vesey çarpım tablosunu bir türlü ezberleyememişti ve hâlâ, yedileri dokuzlarla karıştırmaya eğilimliydi.</p>
	<p class="block6">Yine de horoskopları ziyadesiyle tatminkârdı; tek seçkin müşterisi Bayan Douglas değildi.</p>
	<p class="block6">Ama bu sefer, Genel Sekreter'in karısı Mars'tan Gelen Adam için bir horoskop isteyince birazcık paniğe kapıldı. Kendisini, Profesör sahnede ona soru sormak üzereyken seyircilerden işgüzar bir salağın, gözündeki bağın yenilenmesini istediği andaki gibi hissetti. Ama tam o zaman, neredeyse bir çocukken bile doğal bir yeteneği olduğunu, sahneyi doldurduğunu ve her zaman doğru cevabı verebildiğini keşfetmişti; paniğini bastırmış ve gösteriye devam etmişti.</p>
	<p class="block6">İstediği bilgiyi sağlayamayacağından neredeyse emin olarak, Agnes'den Mars'tan Gelen Adam'ın doğum tarih, saat ve yerini tam olarak vermesini rica etmişti.</p>
	<p class="block6">Fakat kısa bir aradan sonra bilgi geldi, Envoy'un seyir defterinden, hem de en ince ayrıntısına kadar. O sırada zaten sakinleşmiş, panik havasını atmıştı, verileri kabul etti ve horoskoplar hazır olur olmaz aramaya söz verdi.</p>
	<p class="block6">Ama şimdi, iki saat boyunca sayılarla boğuştuktan sonra, Bay ve Bayan Douglas için yeni sonuçlar çıkarmasına karşın, Smith için bir adım bile yol katedememişti. Mesele çok basit ve üstesinden gelinemez bir şeydi. Smith, Dünya'da doğmamıştı.</p>
	<p class="block6">Alexandra'nın astrolojik başucu kitabı, insanların Dünya'dan başka yerlerde de doğabilecekleri fikrini kapsamıyordu; kitabın meçhul yazarı daha ilk roket Ay'a gitmeden çok önce doğmuş ve ölmüştü. Bu ikilemden mantıklı bir şekilde sıyrılmak için yapması gereken, kitaplarının temel bütün prensipleri içerdiği varsayımıyla, mekândaki farkı düzeltecek bir yöntem bulmaya çalışmaktı. Ancak kendisine tanıdık gelmeyen hesaplamalar yumağı içinde kayboldu, aslına bakılırsa, Zodyak'taki takımyıldızların Mars'tan aynı şekilde göründüklerine bile emin değildi. İnsan Zodyak'taki burçlar olmadan ne yapabilirdi ki?</p>
	<p class="block6">Küp kök almayı bile buna tercih ederdi ki o yüzden okulu bırakmıştı.</p>
	<p class="block6">Böyle zor durumlar için el altında bulundurduğu toniği masasının alt gözünden aldı. Hızlı bir yudum çekti, bir ikincisini doldurdu ve Simon'un onun yerinde olsa ne yapacağını düşündü. Bir süre sonra neredeyse adamın hiç titremeyen, sağlam sesini duyar gibi oluyordu: "Kendine güven, ufaklık, kendine güven! Kendine güvenirsen bu hödükler de sana güvenir. Bunu onlara borçlusun."</p>
	<p class="block6">Alexandra şimdi kendisine çok daha iyi hissediyordu ve Douglasların horoskoplarını yazmaya koyuldu. Onlar bitince, Smith'inkini yazmak çok daha kolay geldi ve her zaman olduğu gibi kelimelerin kâğıt üstünde kendilerini çok daha güzel gösterebildiğini fark etti. Tam bitirirken Agnes Douglas tekrar aradı. "Allie? Daha bitirmedin mi?"</p>
	<p class="block6">"Şimdi bitti," diye canlı bir kendine güvenle karşılık verdi Madam Vesant. "Tabii ki Smith'in horoskopunun bilim için çok zor ve alışılmadık bir sorun çıkardığını tahmin edersin. Başka bir gezegende doğduğu için her oran ve açı yeniden hesaplanma durumunda kaldı. Güneşin etkisi azaldı, Ay'ın etkisi ise neredeyse tamamen yok oldu. Fark edeceğin gibi Jüpiter'inki ise yeni hatta eşsiz diyebileceğim bir konuma geldi. Bu da hesaplamalarda..."</p>
	<p class="block6">"Allie! Bunları boş ver. Cevapları biliyor musun?"</p>
	<p class="block6">"Doğal olarak."</p>
	<p class="block6">"Ahh, şükürler olsun! Bu işin seni aştığını söylemeye çalıştığını sanmıştım."</p>
	<p class="block6">Madam Vesant gururunun incindiğini hissettirdi ve hissetti, hem de samimi bir şekilde. "Hayatım, Bilim asla değişmez, sadece şartlar değişir. İsa'nın doğum ânı ve yerini tam olarak öngören, Julius Caesar'a ölüm ânını ve şeklini söyleyen yöntemler bunlar... Şimdi nasıl yanılabilirler? Gerçek gerçektir, değişmez."</p>
	<p class="block6">"Evet, tabii."</p>
	<p class="block6">"Sonuçlar için hazır mısın?"</p>
	<p class="block6">"Bir saniye, kayıt cihazını açayım... Devam et."</p>
	<p class="block6">"Pekâlâ. Agnes, hayatında çok kritik bir dönemden geçiyorsun; gökkubbe bundan önce sadece iki kez aynı bu şekilde biçim aldı. Her şeyden önce, sakin olmalı, acele etmemeli ve her şeyi enine boyuna düşünmelisin. Bütüne bakarsak, emareler senden yana ama eğer onlarla mücadele etmez ve</p>
	<p class="block6">düşüncesizce hareketlerden kaçınırsan. Aklının yüzeysel görüntülerle meşgul olmasına izin verme..." Falcı güzel tavsiyeler vererek, uzun uzun devam etti. Becky Vesey hep iyi tavsiyeler verirdi ve bunu güvenle yapardı çünkü kendi de bunlara inanırdı. Simon'dan, yıldızlar karanlık şeyler bile söylüyor olsalar, darbeyi yumuşatacak bir nokta üzerine yoğunlaşması gerektiğini öğrenmişti, bu öyle bir noktaydı ki müşteri onu kullanarak daha büyük bir mutluluğu bulabilirdi... Çoğunlukla da sadece bu noktayı yakalar ve gösterirdi.</p>
	<p class="block6">Madam Vesant'ın karşısındaki ekrandaki gergin yüz, falcı hayati noktaları vurguladıkça sakinleşip başıyla onaylamaya başlamıştı. "Görüyorsun ki," diye bağladı sözünü, "şu zamanda Smith'in bu geçici ve önemsiz yokluğu kötü bir şey değil, tam aksine, üçünüzün horoskoplarının ortak etkilerinin sonucu olan bir gereklilik. Sakın endişelenme ve korkma; geri dönecek veya ondan bir haber alacaksın, hem de çok kısa bir süre içinde. Önemli olan, o zaman gelene kadar geri dönülemeyecek veya yıkıcı bir harekette bulunmaman. Sakin ol."</p>
	<p class="block6">"Evet, bunu anlıyorum."</p>
	<p class="block6">"Bir şey daha. Venüs'ün konumu, Mars'ınkinden çok daha iyi ve potansiyel olarak baskın. Bu durumda, Venüs tabii ki seni temsil ediyor, Mars ise hem kocanı, hem de doğumunu çevreleyen eşsiz şartlar nedeniyle genç Smith'i. Bütün bunlar seni iki kat daha fazla sorumluluk altına sokuyor, bu meydan okumayı kabul etmelisin; yalnızca kadınlara has nitelikler olan sakin bilgeliği ve kendine hâkim olmayı burada kanıtlayacaksın. Kocana sahip çıkmalı, ona krizden çıkması için rehberlik etmeli ve sakinleştirmelisin. Ona, toprak ananın huzurlu bilgelik pınarlarını sunmalısın. Bu da senin özel dehan... ve bunu kullanman gereken zaman geldi."</p>
	<p class="block6">Bayan Douglas iç çekti. "Allie, tek kelimeyle harikasın! Sana nasıl teşekkür edeceğimi bilmiyorum."</p>
	<p class="block6">"Bana teşekkür etme. Naçizane takipçileri olduğum Eski Ustalara teşekkür et."</p>
	<p class="block6">"Onlara teşekkür edemem, bundan dolayı sana edeceğim. Bu yaptığını sözleşmemiz dışında tutuyorum. Bir hediyem olacak."</p>
	<p class="block6">"Hiç gereği yok, Agnes. Hizmet edebilmek benim için ayrıcalık."</p>
	<p class="block6">"Ve hizmeti takdir etmek de benim ayrıcalığım. Hayır, Allie, bir kelime daha etmek yok!"</p>
	<p class="block6">Madam Vesant, Bayan Douglas'ın biraz daha iltifat etmesine izin verdi, sonra da telefonu kapattı. Doğru olduğunu bildiği bir horoskop çıkardığı için kendisini çok tatmin olmuş ve iyi hissediyordu. Zavallı Agnes! Özünde o kadar iyi bir kadındı ki... fakat birbiriyle çatışan ihtiraslar yüzünden dejenere olmuştu. Yürüdüğü yolu biraz daha düzgün hale getirmek, taşıdığı ağır sorumlulukları biraz olsun hafifletebilmek bir ayrıcalıktı. Agnes'e yardım etmek ona kendisini iyi hissettiriyordu.</p>
	<p class="block6">Kalbinde züppelik olmadığından bunu düşünmüyordu bile, ama ona Genel Sekreter'in karısına eşitmiş gibi davranılması Madam Vesant'ın kendisini iyi hissetmesini sağlıyordu. Ama genç Becky Vesey o kadar önemsizdi ki seçim bölgesindeki komite başkanı göğüs ölçüsünü fark ettiği halde ismini hatırlayamazdı. Becky Vesey buna hiç içerlememişti, Becky insanları severdi. Şimdi de Agnes Douglas'ı seviyordu.</p>
	<p class="block6">Becky Vesey herkesi seviyordu.</p>
	<p class="block6">Başarısının ve üzerindeki baskının kalkmasının keyfini çıkardı, toniğinden bir fırt daha çekerek biraz daha oturdu. O sırada kurnaz beyni topladığı bilgi kırıntılarını eleyip sıralıyordu. Bir anda, bilinçli bir karar vermeden, borsacısını arayıp Lunar Girişimcilik hisselerini hemen satmasını söyledi.</p>
	<p class="block6">Adam homurdandı. "Allie, sen delirdin. Yaptığın perhiz zihnini de zayıflatıyor."</p>
	<p class="block6">"Beni dinle, Ed. On puan düşünce, düşmeye devam ediyorsa bile, pozisyonu tutmaya devam et, gerekirse bana yardımcı ol. Üç puan yükselince yine almaya başla... Ve bugünkü kapanışa geldiğinde tekrar sat."</p>
	<p class="block6">Adam ona bakarken uzun bir sessizlik oldu. "Allie, sen bir şeyler biliyorsun. Ed Amcana söyle bakalım."</p>
	<p class="block6">"Yıldızlar bana öyle söylüyor, Ed."</p>
	<p class="block6">Ed astronomik bir öneride bulundu ve ekledi; "Peki, yap ya da yapma... Hmm... Benim dalavareli işlerden uzak duracak sağduyum hiç olmadı, bu işte sana takılabilir miyim, Allie?"</p>
	<p class="block6">"Tabii ki Ed, yeter ki reklam edecek kadar abartma. Bu çok nazik ve özel bir durum. Satürn, Başak ve Aslan arasında dengede duruyor."</p>
	<p class="block6">"Sen ne diyorsan öyledir, Allie."</p>
	<p class="block6">Bayan Douglas da Allie'nin yargılarını onaylamasıyla gayet mutlu, hemen işe girişti. Kayıp Berquist'in dosyasını istetip şöylece bir göz gezdirdikten sonra, şöhretini yok edecek kumpas için emirleri sıraladı, sonra da S.S. Timlerinden Komutan Twitchell'le yirmi dakikalığına özel bir görüşme yaptı. Adam odadan çıktığında çok düşünceli ve mutsuz görünüyordu; o andan itibaren yardımcısına hayatı zindan etmeye başladı. Sanforth'a başka bir "Mars'tan Gelen Adam" yayını hazırlamasını ve "yönetime yakın bir kaynaktan" alınan bilgiye göre Smith'in, nekahet devresini Mars iklimine benzer özelliklerinden ötürü, Andlar'ın yükseklerindeki bir sanatoryumda geçirmek üzere nakledileceği, hatta nakledilmiş olduğu söylentisini sızdırmasını söyledi. Sonra da oturup Joseph için Pakistan'ın oyunu nasıl garantiye alacağını düşünmeye başladı.</p>
	<p class="block6">Şu sıralar kocasını, Keşmir toryumunun aslan payında hak iddia eden Pakistan'ı desteklemesi için zorluyordu. Zaten adam baştan beri bunu isteyip şu âna kadar yapmadığı için çok kolay ikna olmuştu; ikna etmesi zor bir adam olmamasına rağmen, Agnes'in sanki kendisi bu işe karşı çıkıyormuş gibi hareket etmesine biraz sinirlenmişti. Bu konu da hallolunca, Yeni Dünya'da Analık üzerine İkinci Devriminin Kızlarına bir konuşma yapmak üzere ayrıldı. </p>
	<p class="block7"> </p>
	<p class="block8">ON</p>
	<p class="block6">Bayan- Douglas çok az şey bildiği bir konuda fazlasıyla rahat bir şekilde atıp tutarken, tıp ve felsefe doktoru, avukat, zevk-ü sefa düşkünü, gurme, çok satan sıra dışı yazar ve neopesimist filozof Jubal E. Harshaw, Poconolar'daki evinin havuz başında oturmuş, göğsündeki kalın gri kıl tabakasını kaşıyıp üç sekreterinin havuzda sular sıçratarak oynamalarını seyrediyordu. Üçü de inanılmaz derecede güzeldiler; aynı zamanda da inanılmaz derecede iyi sekreterlik yapıyorlardı. Harshaw'un düşüncesine göre, asgari hareket prensibi estetik ve faydanın bir arada olmasını gerektirirdi.</p>
	<p class="block6">Anne sarışın, Miriam kızıl ve Dorcas ise esmerdi; hepsinin de saç renkleri doğaldı. Sırasıyla hafifçe balık etinden, tatlı bir inceliğe uzanan yapıları vardı. En büyüğü ile en küçüğü arasında on beş yaş vardı ama hangisinin en yaşlısı olduğunu anlamak o kadar kolay değildi. Şüphesiz soyadları da vardı ama Harshaw'un evinde kimse soyadlarla pek ilgilenmezdi. İçlerinden birisinin Harshaw'un torunu olduğuna dair bir söylenti vardı ama hangisi olduğu konusunda rivayetler değişiyordu.</p>
	<p class="block6">Harshaw her zaman olduğu gibi gayet sıkı bir şekilde çalışıyordu. Zihninin çoğunu su ve güneşle güzel oyunlar yapan güzel kızlar meşgul ediyorken, küçük, panjurları kapalı ses geçirmez bir kısmı ise üretmekteydi. İddiasına göre kendi edebi üretim yöntemi, erbezlerini thalamusuna paralel bağlayıp cerebrumunu tamamen devre dışı bırakmaktaydı; yaşayışı teorisine biraz olsun inandırıcılık katıyordu.</p>
	<p class="block6">Sağındaki masadaki mikrofon çalışma odasındaki ses-yazara bağlıydı ama bu makineyi sadece not almak için kullanırdı. Gerçekten yazmaya hazır olduğunda insan bir steno kullanır ve tepkilerini gözlerdi. Şimdi hazırdı. "Sıradaki!" diye bağırdı.</p>
	<p class="block6">"Sıradaki Anne," diye karşılık verdi Dorcas. "Ama ben geleceğim. O şapırtı Anne'di."</p>
	<p class="block6">"Dal ve onu getir. Bekleyebilirim." Ufak tefek esmer kız suyu yardı; birkaç saniye sonra Anne dışarı çıktı, bornozunu giydi, ellerini üzerinde kuruladı ve masanın diğer tarafına oturdu. Ne bir şey söyledi, ne de bir hazırlık yaptı; Anne'in her şeyi eksiksiz hatırlama yeteneği vardı, kayıt cihazlarıyla da uğraşmazdı.</p>
	<p class="block6">Harshaw, üzerine brendi dökülmüş buz dolu bir kovaya uzandı, büyük bir yudum aldı. "Anne, çok acıklı, hasta edici bir tane geliyor. Noel Arifesinde ısınmak için kiliseye sığınan bir kedi yavrusu üstüne. Aç, donmuş ve kayıp olması yetmezmiş gibi, her nedense, patilerinden birisi yaralı. Tamam, başla: 'Kar hâlâ yağmaktaydı.,.'"</p>
	<p class="block6">"Hangi isimle yazıyorsun?"</p>
	<p class="block6">"Hmm... En iyisi 'Molly Wadsworth'ü kullanalım yine. Bu çok sulu gözlü bir şey olacak. "İsmini de 'Diğer Yemlik' koy. Baştan alalım." Kızı yakından inceleyerek konuşmaya devam etti. Kapalı gözlerinden gözyaşları süzülmeye başladığında Jubal de hafifçe gülümsedi ve kendi gözlerini de kapattı. Bitirdiğinde, tıpkı Anne gibi kendi gözlerinden de yaşlar boşanıyordu. İkisi de yoğun bir duygusallığa gömülmüşlerdi..</p>
	<p class="block6">"Otuz," diye belirtti. "Şimdi hınkırabilirsin. Şu şeyi yolla gitsin ve Tanrı aşkına, bir daha onu gözüm görmesin, yoksa yırtar atarım."</p>
	<p class="block6">"Jubal, sen hiç utanmaz mısın?"</p>
	<p class="block6">"Hayır."</p>
	<p class="block6">"Bir gün böyle hikâyelerinden biri yüzünden senin o koca göbeğine sağlam bir tekme indireceğim."</p>
	<p class="block6">"Biliyorum. Ama kız kardeşlerime pezevenklik yapamam; çok yaşlı olmaları gerekirdi ve zaten hiç kardeşim de yok. Fikrimi değiştirmeden şu güzel poponu içeri götür de şu şeyin icabına bak."</p>
	<p class="block6">"Peki, Patron."</p>
	<p class="block6">Anne, Jubal'in sandalyesinin yanından geçerken adamın tepesindeki kel noktayı öptü. "Sıradaki!" diye tekrar bağırdı Harshaw ve Miriam ona doğru ilerledi. Fakat o anda Jubal'in arkasındaki evden bir hoparlör sesi geldi:</p>
	<p class="block6">"Patron!"</p>
	<p class="block6">Harshaw bir şeyler mırıldandı, Miriam da ona bakıp sitemkâr bir ses çıkardı. "Evet, Larry?" diye devam etti Jubal.</p>
	<p class="block6">"Burada kapıda seni görmek isteyen bir bayan var," dedi hoparlör. "Yanında bir de ceset taşıyor."</p>
	<p class="block6">Harshaw bunu bir an için düşündü. "Güzel mi?" dedi mikrofona.</p>
	<p class="block6">"Aaah... evet."</p>
	<p class="block6">"O zaman niye boşuna oyalanıyorsun? Al içeri." Harshaw arkasına yaslandı. "Başla," dedi. "Şehir görüntüsü orta-yakın açı, karşı açı çekime dönüşür, iç mekân. Bir polis sandalyede oturuyor, şapka yok, yaka açık, yüzü ter içinde. Biz polisle aramızdaki duran diğer adamın sadece sırtını görüyoruz. Adam elini kaldırıyor, arkaya doğru uzatıyor, neredeyse çerçeveden dışarı çıkacak gibi. Polisi güçlü, bir şaplak sesi çıkaracak şekilde tokatlıyor, ses efekti kullanılacak." Harshaw kafasını kaldırdı. "Burada kalsın, sonra devam ederiz," dedi. Eve doğru yokuşu tırmanan bir yer arabası vardı.</p>
	<p class="block6">Arabayı Jill kullanıyordu; yanında da genç bir adam oturuyordu. Araba Harshaw'ın yanında durur durmaz, genç adam sanki arabadan ve içindekilerden bir an önce kurtulduğu için mutlu olmuşçasına hızla dışarı fırladı. "İşte kız, Jubal."</p>
	<p class="block6">"Görüyorum. Günaydın, küçük kız. Larry, nerede şu ceset?"</p>
	<p class="block6">"Arka koltukta, patron. Bir battaniyenin altında."</p>
	<p class="block6">"Ama o bir ceset değil," diye itiraz etti Jill. "O... Ben, sizin yardımcı... Yani.." Kendisini tutmayı bıraktı ve ağlamaya başladı.</p>
	<p class="block6">"Tatlım, bak," diye kibarca başladı Harshaw, "çok az ceset buna değer. Dorcas, Miriam kızla ilgilenin. Ona bir içki verin... ve yüzünü de yıkayın."</p>
	<p class="block6">Ardından Jubal ilgisini arka koltuğa yöneltti ve battaniyeyi kaldırmaya başladı. Jill, Miriam'ın elinden omzunu kurtardı ve ciyaklamaya başladı. "Beni dinlemeniz gerekir! O ölü değil. En azından öyle olmadığını umuyorum. Ah... Tanrım!" Tekrar ağlamaya başladı. "Çok kirliyim... ve çok korkuyorum!"</p>
	<p class="block6">"Ölüymüş gibi duruyor," diye düşünceli bir şekilde konuştu Harshaw, "vücut sıcaklığı, gördüğüm kadarıyla, hava sıcaklığıyla eşit. Katılığı normal değil. Ne zaman öldü?"</p>
	<p class="block6">"Fakat o ölü değil ki! Onu oradan çıkaramaz mıyız? İçeri sokana kadar canım çıktı."</p>
	<p class="block6">"Tabii ki. Larry, yardım et. Ve bu kadar da betin benzin atmış gibi görünmeyi bırak, Larry. Kusarsan, kendin temizlersin." İkisi, Valentine Michael Smith'i arabadan çıkardılar ve havuzun yanındaki çimenlerin üzerine yatırdılar; vücut hâlâ büzülmüş durumda kaskatıydı. Dorcas, kendisine söylenmeden koşup Dr. Harshaw'un stetoskopunu getirmişti. Onu Smith'in yanında yere kurdu, çalışır hale getirdi ve seviyesini artırdı.</p>
	<p class="block6">Harshaw, kulaklığı kulaklarına taktı ve kalp atışı dinlemeye çalıştı. "Korkarım yanılmışsın," dedi Jill'e nazikçe. "Ona artık yardım edemem. Kimdi o?"</p>
	<p class="block6">Jill iç çekti. Yüz ifadesi bomboştu ve donuk bir sesle karşılık verdi. "O Mars'tan Gelen Adam'dı. Çok uğraştım."</p>
	<p class="block6">"Eminim uğraşmışındır... Mars'tan Gelen Adam mı?"</p>
	<p class="block6">"Evet. Ben... Ben Caxton gidilecek kişinin siz olduğunuzu söylemişti."</p>
	<p class="block6">"Ben Caxton, ha? Güvenini takdir edi... şşşıtt." Harshaw sessizlik isteğini, ekşi bir yüzle hastayı dinlerken elini kaldırarak vurguladı. Kafası karışmış gibi görünüyordu, sonra yüzüne bir anda bir şaşkınlık ifadesi yerleşti. "Kalbi çarpıyor! Saçmalayan bir maymun olayım ki öyle. Dorcas, üst kat, klinik-buzdolabının kilitli kısmından üçüncü çekmece; şifre 'Tatlı Rüyalar'. Bütün çekmeceyi getir, sterilizatörden de bir tane 1cc'lik şırınga al."</p>
	<p class="block6">"Hemen!"</p>
	<p class="block6">"Doktor, uyarıcı olmaz!"</p>
	<p class="block6">Harshaw, Jill'e döndü. "Ha?"</p>
	<p class="block6">"Üzgünüm, efendim. Ben sadece bir hemşireyim... Ama bu vaka farklı. Biliyorum."</p>
	<p class="block6">"Hımm... o artık benim hastam, hemşire. Ama yaklaşık kırk yıl önce Tanrı olmadığımı fark etmiştim, ondan yaklaşık bir on yıl kadar sonra da Asklepius bile olmadığımı anladım. Ne denemek istiyorsun?"</p>
	<p class="block6">"Sadece onu uyandırmayı denemek istiyorum. Eğer ona bir şey uygularsanız, daha da derin bir transa girebilir."</p>
	<p class="block6">"Hımm... hadi yap bakalım. Balta kullanmadığın sürece tabii ki. Olmazsa benim yöntemlerimi deneriz."</p>
	<p class="block6">"Peki, efendim." Jill, Smith'in yanına diz çöktü, nazikçe uzuvlarını düzeltmeye çalıştı. Harshaw'ın kaşları, kızın başarılı olduğunu görünce kalktı. Jill, Smith'in başını kucağında ellerinin arasına aldı ve yavaşça konuşmaya başladı. "Lütfen uyan, Ben Jill... su kardeşin."</p>
	<p class="block6">Vücut kımıldandı. Çok yavaşça göğsü kalktı. Sonra Smith uzunca nefes aldı ve gözleri açıldı. Jill'e baktı ve o bebeklere has şekliyle gülümsedi. Jill de ona gülümsedi. Smith sonra etrafına bakındı ve yüzündeki tebessüm silindi.</p>
	<p class="block6">"Her şey yolunda," dedi hemen Jill. "Bunların hepsi arkadaş."</p>
	<p class="block6">"Hepsi arkadaş mı?"</p>
	<p class="block6">"Doğru. Hepsi senin arkadaşın. Endişelenme ve sakın bir daha gitme. Her şey yolunda."</p>
	<p class="block6">Smith karşılık vermedi ama gözleri açık, etrafındaki herkesi ve her şeyi inceleyerek yatmaya devam etti. Kucaktaki bir kedi kadar mutlu görünüyordu.</p>
	<p class="block6">Yirmi beş dakika sonra Harshaw her iki hastasını da yatağa yatırmıştı. Verdiği hap etkisini göstermeden Jill ona, bir ayıyı kuyruğundan yakaladığını anlamasına yetecek kadarını anlatmıştı. Ben Caxton kayıptı; bu konuyla ilgili bir şeyler yapmak için bir yol bulması gerekecekti ve Smith konusu da yağsız kalmış bir rulman kadar sıcak bir haberdi... Aslında Jubal, "cesedin" kimliğini öğrendiğinde bunu tahmin etmişti. Aaah, neyse, hayat bir süre için eğlenceli olabilirdi; bu, hep köşeden başını uzatıp bekleyen o aşırı sıkıntı hissini uzak tutacaktı.</p>
	<p class="block6">Jubal, Jill'in geldiği küçük servis aracına baktı. Yan taraflarında kocaman harflerle "READING Araç Kiralama -Daimi-Güçlü Her Çeşit Yer Aracı- Hollandalıyla Çalışın!" yazıyordu.</p>
	<p class="block6">"Larry, tellerde elektrik var mı?"</p>
	<p class="block6">"Hayır."</p>
	<p class="block6">"Elektrik ver. Sonra da hava kararmadan şu külüstürdeki olası bütün parmak izlerini silmeni istiyorum. Karanlık basınca da onu Reading'in öte yanına götür -Lancaster'a kadar götürsen daha iyi olur- ve orada bir hendeğe at gitsin. Sonra Philadelphia'a dön, Scranton'a giden mekiğe bin, eve Scranton üstünden gel."</p>
	<p class="block6">"Oldu bil, Jubal. Ne dersin, o gerçekten Mars'tan Gelen Adam mı?"</p>
	<p class="block6">"Öyle olmadığını umalım çünkü seni o arabayı bırakırken yakalayıp bu çocukla bağlantını kurarlarsa, büyük olasılıkla seni konuşturmak için asetilen kaynağı kullanacaklardır. Ama sanırım bu o."</p>
	<p class="block6">"Anlıyorum. Dönüş yolunda birkaç banka soyayım mı?"</p>
	<p class="block6">"Herhalde yapacağın en güvenli şey o olurdu."</p>
	<p class="block6">"Tamamdır patron." Larry duraksadı. "Geceyi Philly'de geçirmemin bir sakıncası var mı?"</p>
	<p class="block6">"Tanrı aşkına, insan gece yarısı Philadelphia'da yapacak ne bulabilir ki?"</p>
	<p class="block6">"Çok şey, eğer nereye bakacağını biliyorsan."</p>
	<p class="block6">"Nasıl istersen." Harshaw diğer yana döndü. "Sıradaki!"</p>
	<p class="block6">Jill akşam yemeğinden -ki bu rahat evde saat 8'de yeniyordu- kısa bir süre öncesine kadar uyudu. Uyandığında kendini dinlenmiş ve canlı hissediyordu. Hisleri o kadar güçlüydü ki başının üzerindeki havalandırmadan gelen hafif bir koku aldı ve doktorun, ona verilen hipnotik ilacın etkisini geçirmek için kendisine uyarıcı bir şeyler verdiğini tahmin etti. Uyurken birileri yırtık ve kirli giysilerini çıkarmış, grimsi beyaz, basit bir kıyafet ve sandaletler bırakmıştı. Giysiler üzerine oldukça iyi uydu; Jill, bunların doktorun Miriam diye çağırdığı kıza ait olduğu sonucuna vardı. Yıkandı, makyaj yaptı, saçını taradı ve kendisini yepyeni bir kadınmış gibi hissederek aşağıdaki oturma odasına indi.</p>
	<p class="block6">Dorcas, kocaman bir koltuğa kıvrılmış, oya işliyordu; başını kaldırdı. Jill sanki evin halkının her zaman için bir parçası olmuş gibi ona dostça bir selam verdi, sonra da dikkatini tekrar yaptığı süslü işe verdi. Harshaw ayakta durmuş, soguktan buğulanmış, uzun bir sürahideki bir karışımı ağır ağır çalkalıyordu. "İçki?" diye sordu.</p>
	<p class="block6">"Şey... evet, teşekkürler."</p>
	<p class="block6">Adam iki büyük kokteyl bardağını ağzına kadar doldurdu, birisini ona uzattı. "Bu nedir?" diye sordu Jill.</p>
	<p class="block6">"Benim kendi icadım, kuyrukluyıldız kokteyli. Üçte bir votka, üçte bir tuzruhu, üçte bir akü suyu, iki tutam tuz ve bir tane de pancar turşusu."</p>
	<p class="block6">"Bir viski soda alsan daha iyi olur," diye tavsiyede bulundu Dorcas. Jill onun da yanında uzun bir bardak olduğunu gördü.</p>
	<p class="block6">"Sen kendi işine bak," diye gülerek söylendi Harshaw. "Hidroklorik asit hazım için iyidir; pancar da vitamin ve protein katıyor." Bardağını Jill'inkine doğru kaldırdı. "Asil şahsiyetlerimizin şerefine!" dedi ciddice. "Ne yazık ki çok çok az kaldık!" Bardağını neredeyse bir dikişte bitirdi ve yerine bırakmadan tekrar doldurdu.</p>
	<p class="block6">Jill önce ihtiyatlı bir yudum aldı, sonra da çok daha büyük bir tane. Gerçek içeriği ne olursa olsun, içki tam da ihtiyacı olan şeydi; Vücudunun merkezinden el ve ayaklarına doğru yayılan ılık bir kendini iyi hissetme duygusu. Neredeyse yarısını içmişti ki Harshaw araya girdi. "Hastamıza baktın mı?" diye sordu.</p>
	<p class="block6">"Hayır, efendim. Nerede olduğunu bilmiyordum."</p>
	<p class="block6">"Onu birkaç dakika önce kontrol ettim. Bebek gibi uyuyor". Sanırım ismini Lazarus . olarak değiştireceğim. Sence yemek için aşağı gelir mi?"</p>
	<p class="block6">Jill düşünceli görünüyordu. "Doktor, gerçekten bilemiyorum."</p>
	<p class="block6">"Şey, uyanırsa haberim olur. O zaman bize katılabilir ya da odasında yer, nasıl isterse. Burası Özgürlük Salonu, tatlım. Herkes tam olarak ne isterse onu yapar... ama eğer benim hoşlanmadığım bir şey yaparsa, kıçına tekmeyi basarım. Bu da bana, 'Doktor' diye hitap edilmesinden hoşlanmadığımı hatırlattı."</p>
	<p class="block6">"Efendim?"</p>
	<p class="block6">"Ah, hayır, alınmadım. Ama karşılaştırmalı halk dansları ve gelişmiş olta balıkçılığı alanlarında doktora dağıtmaya başladıklarından beri, unvanımı kullanmayacak kadar gururlu davranmaya başladım. Sulandırılmış viskiye el sürmem, sulandırılmış unvanlardan da gurur duymam. Bana Jubal de."</p>
	<p class="block6">"Ah ama tıpta unvanlar, sizin tabirinizle, sulanmış değil ki."</p>
	<p class="block6">"Evet. Ama zamanında onlara başka bir isim verilirdi, çocuk parkı gözetmenleriyle karıştırmamak için. Boş ver. Küçük kız, söyle bakalım, bu hastaya ilgin ne?"</p>
	<p class="block6">"Ih? Size söyledim, Dok... Jubal."</p>
	<p class="block6">"Bana ne olduğunu söyledin; nedenini söylemedin. Jill, ona bakışını ve onunla konuşuşunu gördüm. Sence ona âşık mısın?"</p>
	<p class="block6">Jill şaşırmıştı. Dorcas'a bir göz attı; diğer kız aralarındaki konuşmayı duymuyor gibiydi. "Ama bu çok saçma!"</p>
	<p class="block6">"Bunda saçma hiçbir şey görmüyorum. Sen bir kızsın, o da bir oğlan. Bu genellikle iyi bir başlangıçtır."</p>
	<p class="block6">"Ama... Hayır, Jubal, o kadar basit değil. Ben... şey, onun hapis tutulduğunu düşündüm ve düşündüm ki ya da Ben düşündü ki hayatı tehlike altında olabilir. Haklarını elde ettiğini görmek istedim."</p>
	<p class="block6">"Hmm... tatlım, ilgisiz ilgiden her zaman şüphelenmişimdir. Hormonal dengesi normal biri gibi görünüyorsun, onun için tahminim ya Ben ya bu Marslı zavallı çocuk ya da her ikisi birden. İyisi mi, sen kendi güdülerini yalnız başına kaldığında bir gözden geçir. Ondan sonra gittiğin yolu daha iyi değerlendirebileceksin. Bu arada, benden ne yapmamı istiyorsun?</p>
	<p class="block6">Sorunun belirsiz kapsamı Jill'in cevap vermesini zorlaştırıyordu. Ne istiyordu? Ne umuyordu? Dönüşü olmayan noktayı geçtiğinden beri kaçmaktan ve Harshaw'ın evine gelmekten başka bir şey düşünmemişti. Hiçbir planı yoktu. "Bilmiyorum."</p>
	<p class="block6">"Ben de öyle düşünmüştüm. Bana, hastanenden izinsiz ayrıldığını belli edecek kadar çok şey anlattın, böylece ben de hemşirelik lisansını korumak isteyeceğin varsayımından harekete geçip sen uyurken, Baş Hemşirene Montreal'den bir mesaj gönderilmesini ayarlamakta sakınca görmedim. Ailendeki ani bir sağlık problemi nedeniyle iki haftalık acil izin istedin. Tamam mı? Mazeretini sonradan ek ayrıntılarla destekleyebilirsin."</p>
	<p class="block6">Jill ani ve sarsıcı bir rahatlama hissetti. Yapı itibarıyla bir kere karar verdi mi, kendi iyiliği için endişelenmeyi bırakırdı; yine de derinlerde bir yerde bütünüyle mükemmel bir kariyere vurduğu darbenin ağırlığını hissediyordu. "Ah, Jubal, çok teşekkür ederim!" Sonra da ekledi: "Hâlâ nöbetimden kaytarmış değilim aslında; bugün benim izin günümdü."</p>
	<p class="block6">"Güzel. O zaman tamamen yırttın. Ne yapmak istersin?"</p>
	<p class="block6">"Düşünecek zamanım olmadı. Ah, sanırım, bankamla temas kurup biraz para çekmem gerekecek..." Bankadaki hesap bakiyesini hatırlamaya çalışarak duraksadı. Hiçbir zaman çok parası olmamıştı ve bazen de...</p>
	<p class="block6">Jubal düşüncelerini kesiverdi. "Eğer bankanla temas kuracak olursan, gırtlağına kadar polise batarsın. Her şey sakinleşene kadar burada kalsan daha iyi değil mi?"</p>
	<p class="block6">"Ah, Jubal, sana emrivaki yapmak istemem."</p>
	<p class="block6">"Bana çoktan emrivaki yaptın zaten. Merak etme, çocuk. Burada sürekli gelip giden bir yığın beleşçi vardır... ailenin biri burada 0n yedi ay kalmıştı. Ama kimse, iradem dışında bana emrivaki yapamaz, onun için rahat ol. Dekoratif olmanın ötesinde faydalı olduğunu da gösterirsen sonsuza kadar burada kalabilirsin. Şimdi hastamıza dönelim: 'Haklarını' almasını istediğini söyledin. Sanırım, bu konuda yardımımı bekliyorsun?"</p>
	<p class="block6">"Şey, bana öyle geliyordu ki... Ben dedi ki... Ben senin yardımcı olacağını düşünür gibiydi."</p>
	<p class="block6">"Ben'i severim ama benim adıma konuşamaz. Bu çocuğun sözümona haklarını alıp almamasıyla zerre kadar ilgilenmiyorum. Bu 'Gerçek Hükümdar" saçmalığını da kabul etmiyorum. Mars üzerindeki iddiası avukatların palavralarından ibaret; bir avukat olarak buna saygı duymak zorunda değilim. Onun olması gerektiği söylenen servete gelince; bu durum da başkalarının kabarmış ihtirasları ve bizim garip kabile geleneklerimizden çıkmış bir sonuç; Mars'tan Gelen Adam onun bir kuruşunu bile hak etmedi. Bana kalırsa eğer birisi bütün bu parasını dolandırıp alsa, çocuk şanslıymış derdim. Ama sonucun ne olduğunu öğrenmek için gazeteleri taramaya da zahmet etmem. Eğer Ben, Smith'in 'hakları' için mücadele edeceğimi umuyorduysa, yanlış eve geldin derim."</p>
	<p class="block6">"Ah." Jill bir anda kendisini kimsesiz hissetti. "O zaman onu başka yere götürmek için gereken düzenlemeleri yapmaya başlasam iyi olur."</p>
	<p class="block6">"Ah, hayır! Gerçekten öyle istemeden olmaz."</p>
	<p class="block6">"Ama söylediğinize göre sandım ki..."</p>
	<p class="block6">"Hukuki kurmaca ağıyla ilgilenmediğimi söyledim. Ama bir hasta ve çatımın altındaki bir misafir olarak durum farklı. İsterse kalabilir. Ben sadece, senin ya da Ben Caxton'ın romantik ve kahramanca fikirlerinden herhangi birine uyup siyasetle boğuşmaya niyetimin olmadığını açıkça ortaya koydum. Tatlım, eskiden insanlığa hizmet ettiğimi düşünürdüm... ve bu düşünceden haz alırdım. Sonra insanlığın kendine hizmet edilmesini istemediğini keşfettim; aksine, insanlık bu çabalara kızıyor. Onun içindir ki artık, Jubal Harshaw'un hoşuna giden şeyleri yapıyorum." Konu kapanmış gibi Dorcas'a döndü. "Akşam yemeği saati geldi, değil mi, Dorcas? Bu konuyla ilgilenen kimse yok mu?"</p>
	<p class="block6">"Miriam." Kız, tığını bir kenara bıraktı ve ayağa kalktı.</p>
	<p class="block6">"Bu kızların nasıl iş bölümü yaptığım bir türlü çözemedim."</p>
	<p class="block6">"Patron, nasıl çözebilirsin ki? Sen hiçbir iş yapmıyorsun." Dorcas yaşlı adamın göbeğini okşadı. "Ama hiçbir öğünü de kaçırmıyorsun."</p>
	<p class="block6">Bir gong çaldı ve yemeğe oturdular. Eğer yemeği kızıl saçlı Miriam pişirdiyse, belli ki bunu bütün modern kolaylıkları kullanarak yapmıştı; çoktan masanın başındaki yerini almış, sakin ve güzel görünüyordu. Masada bu üç sekretere ek olarak, sanki Jill hep orada yaşamışçasına sürekli konuşmalara onu da katan "Duke" denen Larry'den biraz daha büyük genç bir adam vardı. Ayrıca, sanki bir lokantadaymış gibi yiyen ve yemekleri biter bitmez diğerleriyle hiç konuşmadan masadan kalkan, onunla tanıştırılmamış, orta yaşlı bir çift de oradaydı.</p>
	<p class="block6">Ama masada diğerleri arasındaki sohbet canlı ve saygısızcaydı. Servisi, masanın Miriam'ın tarafındaki ucundan yönetilen android olmayan makineler yapıyordu. Yiyeceklerin hepsi mükemmeldi ve Jill'in anlayabildiği kadarıyla hiçbiri yapay değildi.</p>
	<p class="block6">Bütün bunlar Harshaw'u tatmin etmişe benzemiyordu. Ya bıçağının kör olduğundan ya etin sert olduğundan ya da her ikisinden birden şikâyet ediyordu; sonra Miriam'ı onlara artıkları yedirmekle suçladı. Jill, Miriam adına utanırken başka kimse Jubal'i dinlemiyor gibiydi. O anda Anne çatal bıçağını masaya koydu. "Jubal annesinin yemeklerinden bahsetti," diye soğuk bir şekilde söylendi.</p>
	<p class="block6">"Yine kendisini patron sanmaya başladı," diye ona katıldı Dorcas.</p>
	<p class="block6">"Ne kadar oldu?"</p>
	<p class="block6">"On gün kadar."</p>
	<p class="block6">"Çok olmuş." Anne, Dorcas ve Miriam'a gözleriyle işaret etti, hepsi kalktılar. Duke yemeğe devam etti.</p>
	<p class="block6">"Şimdi buraya bakın, kızlar, yemeklere değil," dedi aceleyle Harshaw. "Şeye kadar bekleyin..." Kızlar adamın itirazlarını hiç dinlemediler ve ona doğru ilerlediler; makinelerden biri önlerinden son anda kaçabildi. Anne, Jubal'in ayaklarını, diğer her biri de kollarından birini kaptılar, kanatlı cam kapılar kendiliğinden açıldılar ve kızlar çırpınıp bağrışan adamı dışarı götürdüler.</p>
	<p class="block6">Birkaç saniye sonra bağrışmalar bir şapırtı sesiyle kesildi.</p>
	<p class="block6">Üç kadın da görünür bir boğuşma izi taşımadan hemen döndüler. Miriam oturdu ve Jill'e döndü. "Daha salata ister misin, Jill?"</p>
	<p class="block6">Harshaw birkaç dakika sonra, üstünde giymekte olduğu ceketin yerine bir pijama ve ropdöşambrla geri döndü. Makinelerden biri o daha masadan sürüklenirken tabağının üstünü kapatmıştı, şimdi de gelip onun yerine açtı ve adam yemeğe devam etti. "Dediğim gibi," diye belirtti, "yemek pişiremeyen bir kadın bir boka yaramaz. Eğer düzgün servis yapmamaya devam ederseniz hepinizi bir köpekle değişeceğim ve köpeği de vuracağım. Tatlı nedir, Miriam?"</p>
	<p class="block6">"Çilekli turta."</p>
	<p class="block6">"Bu daha iyi. Ölüm cezanızı çarşambaya kadar erteliyorum."</p>
	<p class="block6">Gillian, Jubal Harshaw'un evinde işlerin nasıl yürüdüğünü öğrenmenin gerekli olmadığını anlamıştı; istediği gibi hareket edebilir ve bu kimsenin de umurunda olmazdı. Yemekten sonra akşam haberlerine, kendisini de haber konusu olarak bulma endişesiyle bir göz atmak için oturma odasına geçti. Ama açıkta ya da saklı bir stereovizyon alıcısı bulamadı. Düşününce, evin hiçbir yerinde onlardan görmediğini hatırladı. Bir yığın kitap ve dergi olmasına rağmen evde hiç gazete de yoktu.</p>
	<p class="block6">Hiç kimse oturma odasında ona katılmadı. Bir süre sonra saati merak etti. Kol saatini üst kattaki çantasında bırakmıştı, etrafta saat aradı. Bulamayıp kendi mükemmel hafızasına müracaat edince, daha önce girdiği hiçbir odada ne bir saat, ne de bir takvim olmadığını fark etti.</p>
	<p class="block6">Ama saate bağımlı kalmadan istediği saatte yatabileceğine karar verdi. Duvarlardan birisi tümüyle kitapla doluydu; hem raflar hem de makaralıklarla. Kipling'in Öylesine Hikâyeler'inin makarasını buldu ve sevinçle yanında üst kata götürdü.</p>
	<p class="block6">Burada başka bir küçük sürprizle karşılaştı. Ona verilen odadaki yatak, otomatik masaj özelliği, kahve makinesi, klima kontrolcüsü, okuma makinesi vs. olan son moda bir şeydi ama alarm devresi yoktu; sadece devrenin bulunduğu yeri örten düz metal bir plaka vardı. Jill omuz silkti, muhtemelen her durumda çok fazla uyumayacağına karar verdi ve yatağa girdi; makarayı okuma makinesine taktı, uzandı ve tavanda süzülen sözcükleri taramaya başladı. Bir süre sonra cihazın hız kontrolü gevşemiş parmaklarının arasından kaydı, ışıklar söndü ve uyuyakaldı.</p>
	<p class="block6">Jubal Harshaw bu kadar kolay uyuyamadı; kendi kendisiyle mücadele halindeydi. Duruma başlangıçtaki ilgisi sönmüş ve yerine bir tepki oturmuştu. Yarım yüzyıldan bayağı uzun bir süre önce, asla bir sokak kedisi ya da köpeği almayacağı konusunda okkalı bir yemin etmişti. Şimdi ise Venüs Genetrix'in bütün babaları adına, bir seferde iki, hayır, Ben Caxton'u da sayarsa, üç tanesini almıştı.</p>
	<p class="block6">Geçen yılların sayısından daha fazla kez yeminini bozmuş olduğu gerçeğini umursamıyordu; onunki mantık ve tutarlılıkla canını sıkacak küçük zihinlerden biri değildi. Onu rahatsız eden çatısının altında uyuyan ve onunla aynı masada yiyen fazladan iki pansiyonerin önemsiz varlıkları da değildi. Kuruşun hesabını yapmak içinde olan bir şey değildi. Neredeyse bir asırlık fırtınalı yaşamı boyunca birçok kereler meteliksiz kalmış, birkaç kere de şimdi olduğundan daha zengin olmuştu; her ikisine de havadaki değişiklikleri değerlendirdiği şekilde yaklaşmış ve asla parasının üstünü saymamıştı.</p>
	<p class="block6">Ama işgüzarlar bu çocukları yakaladığında çıkacağını bildiği kepazelik canını sıkıyor ve ümidini kırıyordu. Yakalanacaklarından emindi; Gillian bebesi gibi saf bir çocuk ardında sakat ayaklı bir inek gibi bir iz bırakırdı. Ondan başka bir şey beklenemezdi.</p>
	<p class="block6">İşte bunun içindir ki insanlar, sığınağına aptalca sorular, sorarak ve aptalca taleplerde bulunarak dalacaklardı ve o, Jubal Harshaw, kararlar vermek ve harekete geçmek zorunda kalacaktı. Felsefi olarak her şeyin boş olduğuna inandığından genel manzara onu çok rahatsız ediyordu.</p>
	<p class="block6">İnsanlardan makul bir tavır beklemezdi; çoğu, deli gömleği giyip altları bezli olarak yaşamaya uygundu. Samimi olarak isteği sadece kendisini rahat bırakmalarıydı! Peki ya oyun arkadaşı olarak seçtiği insanlar? Kendi başına kalmış olsa çoktan Nirvana'ya ulaşmış olacağına kesinlikle emindi... kendi göbek deliğine dalar ve ortadan kaybolurdu, tıpkı o Hint fakirleri gibi. İnsanı neden rahat bırakmazlardı ki?</p>
	<p class="block6">Gece yarısına doğru bezginlikle yirmi yedinci sigarasını söndürdü ve yatakta oturdu; ışıklar yandı. "Sıradaki!" diye yatağının yanındaki mikrofona bağırdı.</p>
	<p class="block6">Kısa süre sonra üzerinde bir bornoz ve ayağında terliklerle Dorcas göründü. Ağzını sonuna kadar açarak esnedi. "Evet, Patron?" dedi.</p>
	<p class="block6">"Dorcas, şu son yirmi ya da otuz yıldır, yararsız, değersiz işe yaramaz bir parazit oldum."</p>
	<p class="block6">Kız başıyla onayladı ve tekrar esnedi. "Bunu herkes biliyor."</p>
	<p class="block6">"Yağcılığı boş ver. Her insanın hayatında makul olmayı bırakıp ayağa kalkarak kendini saydıracağı bir an gelir. Özgürlük denen fahişe adına bir yumruk vuracağı an gelir."</p>
	<p class="block6">"Hımm..."</p>
	<p class="block6">"Bu yüzden esnemeyi bırak, işte o an geldi."</p>
	<p class="block6">Kız kendisini şöyle bir süzdü. "Belki de giyinsem daha iyi olur."</p>
	<p class="block6">"Evet. Diğer kızları da kaldır, çok işimiz var. Duke'ün üzerine de bir kova soğuk su dök ve aptal kutusunun üzerindeki tozu alıp çalışma odama kurmasını söyle. Haberleri istiyorum, hepsini."</p>
	<p class="block6">Dorcas şaşkın ve hâlâ uykulu görünüyordu. "Duke'ün stereovizyonu kurmasını mı istiyorsun?"</p>
	<p class="block6">"Beni duydun. Ona de ki eğer alet çalışmazsa, kendisine bir yön seçsin ve yürümeye başlasın. Haydi, fırla; önümüzde bereketli bir gece var."</p>
	<p class="block6">"Pekâlâ," diye şüpheyle kabul etti Dorcas, "ancak önce senin ateşine bakmalıyım."</p>
	<p class="block6">"Sakin ol, be kadın!"</p>
	<p class="block6">Duke, Jubal Harshaw'un stereovizyonunu sahte Mars'tan Gelen Adam'la yapılan ikinci röportajın geç saatteki tekrarına yetiştirdi. Yorumda Smith'in Andlar'a transferiyle ilgili söylentilerden de bahsediliyordu. Jubal sabaha kadar aradığı insanlardan sonra iki kere ikinin yirmi iki ettiği sonucuna vardı. Şafakta Dorcas, brendiyle çırpılmış altı çiğ yumurtadan oluşan kahvaltısını getirdi. Yumurtaları yutarken uzun ve dolu bir hayatın avantajlarından birisinin de neredeyse gerçekten önemli olan herkesi tanımak -ve onları istediği anda arayabilmek- olduğunu düşünüyordu.</p>
	<p class="block6">Harshaw bir saatli bomba hazırlamıştı ama onu malum güçler tarafından zorlanmadan patlatmamaya niyetliydi. Hükümetin, kendisine bakamayacak durumda olduğu gerekçesiyle Smith'i tekrar tutsak edebileceğini anında fark etmişti... ki bu Harshaw'ın da katıldığı bir fikirdi. Jubal'in Smith için alelacele yaptığı ilk teşhis, hukuken deli ve tıbben de bütün ölçütlere göre psikopat olduğu idi. İnanılmaz boyutlarda ve eşsizlikteki durumsal psikozu, öncelikle insan-dışılar tarafından yetiştirilmesi ve sonra da kendisine tamamen yabancı bir topluma sokulmasının çapraz ateşinden kaynaklanmaktaydı.</p>
	<p class="block6">Yine de bu vaka için, Jubal hem hukuki akıl sağlığı kavramını, hem de tıbbi psikoz tanısını konu dışı buluyordu. Burada yabancı bir topluma çok derin ve belli ki başarılı bir uyum göstermiş bir insan hayvanı söz konusuydu... ama o bir insan hayvan olarak değil, uysal bir çocuk olarak uyum göstermişti. Aynı örnek, bir çocuk yerine, oturmuş bir karakteri ve belirlenmiş bir düşünce yapısı olan bir yetişkin olsaydı, bu kadar kökten bir uyumu göstermesi çok daha zor olmaz mıydı? Dr. Harshaw bunu da çözmek istiyordu; uzun yıllardır ilk kez uygulamalı tıbba gerçekten ilgi duyuyordu.</p>
	<p class="block6">Ayrıca, malum güçlere direnme fikri de içini gıcıklamaktaydı. Her Amerikalının doğuştan gelen hakkı olan anarşiye olan yatkınlık onda fazlasıyla vardı; kendisini Küresel Yönetim'e karşı kapışır halde görmek, yaşama isteğine bir nesilden uzun zamandır hissetmediği kadar keskin bir lezzet vermişti.</p>
	<p class="block7"> </p>
	<p class="block8">ON BİR</p>
	<p class="block6">Ortalama boyutlardaki bir galaksinin dış kenarlarına oldukça yakın, önemsiz G-Tipi bir yıldızın etrafındaki gezegenler, her zaman olduğu, milyarlarca yıldır yaptıkları gibi, etraflarındaki uzayı şekillendiren, hafifçe değiştirilmiş bir ters kare kuralının etkisi altında salınmaktaydılar. Üçü, gezegen olarak fark edilebilecek kadar büyüktü, diğerleri ise birincilin öfkeli parlaklığının arasına gizlenmişlerdi ya da uzayın uzak menzillerindeki küçücük çakıl taneleriydiler. Hepsine, her zaman olduğu gibi, yaşam denen çarpık entropi tuhaflığı bulaşmıştı. Üçüncü ve dördüncü gezegenlerin yüzey sıcaklıkları hidrojen monoksitin katılaşma noktasına yakın seyretmekteydi, böylece her ikisinde de belli bir dereceye kadar toplumsal ilişki kurmalarına izin verecek ölçüde, benzer yaşam formları oluşmuştu.</p>
	<p class="block6">Dördüncü çakıl taşındaki kadim Marslılar, Dünya'yla olan temas nedeniyle hiç de rahatsız olmamışlardı. Irkın nympheleri Mars yüzeyinde neşeyle zıplıyor, yaşamayı öğreniyor ve bu sırada da dokuzundan sekizi ölüyordu. Vücut ve zihin olarak nymphelerden inanılmaz ölçüde farklı olan yetişkin Marslılar periler diyarı gibi zarif şehirlerinin içine ve altına doluşmuşlardı; nymphelerin patırtısının yanında oldukça sakinlerdi ama zihinlerinde sürdükleri yoğun, karmaşık ve zengin bir yaşamla nymphelerden çok daha meşguldüler.</p>
	<p class="block6">Yetişkinlerin yaşamı insanların anladığı şekliyle "çalışmadan" tümüyle de bağımsız değildi; hâlâ ilgilenip yönetmeleri gereken bir gezegenleri vardı, bitkilere nerede ve ne zaman büyüyecekleri söylenmeliydi, hayatta kalarak çıraklık dönemlerini bitirmiş nympheler toplanmalı, bağra basılmalı, döllenmeli ve çıkacak yumurtalar bağra basılıp düzgün şekilde olgunlaşmaları için cesaretlendirilmeliydi. Tam olarak olgunlaşmış nympheler çocukça şeyleri bırakmaya ikna edilmeli ve yetişkin haline dönüşmeliydiler. Bütün bunlar yapılmalıydı ama Mars'taki "hayat" günde iki kez köpeğini dolaştıran, bu hoş gezintilerin arasındaki saatlerde uluslararası bir şirketi yöneten bir adamın "hayatından" yoğundu... hatta bu günlük yürüyüşler Arcturus III'den bir varlığa para babasının en önemli faaliyeti olarak bile gözükebilirdi - hiç şüphesiz adam köpeğin kölesi olarak görülürdü.</p>
	<p class="block6">Marslılar ve insanlar kendi varlıklarının farkında olan iki ayrı yaşam biçimiydi fakat çok farklı yönlerde gitmişlerdi. Bütün insan davranışları, güdüleri, tüm umut ve korkuları, insanoğlunun trajik ve tuhaf şekilde güzel üreme düzeni tarafından etkilenmiş ve büyük oranda da onun tarafından kontrol edilmişti. Aynısı Mars için de geçerliydi, ancak ayna görüntüsü olarak. Mars'ta da galakside çok yaygın olan ve çok etkili çift cinsiyetli üreme mekanizması geçerliydi ama Marslıların üremesinin şekli Arz'dakinden o kadar farklıydı ki sadece bir biyolog tarafından "seks" olarak adlandırılır ama bir insan psikiyatr için kesinlikle "seks" olmazdı. Bütün Marslı nympheler dişiydi, bütün yetişkinler ise erkek.</p>
	<p class="block6">Fakat bu her durumda sadece işlevsel açıdandı, psikolojik olarak değil. Bütün insan yaşamlarını yöneten erkek-kadın ikiliği Mars'ta var olamazdı. Orada "Evlilik" mümkün değildi. Yetişkinler boyut olarak devasa idiler, onları ilk gören insanlara yelkenli buzkıran gemilerini hatırlatmışlardı; fiziksel olarak pasif, zihinsel olarak ise aktiftiler. Nympheler ise amaçsız bir enerji ve hareketle dolu tüylü, tombul kürelerdi. İnsan ve Marslıların psikolojik kurumları arasında olası bir paralellik yoktu. İnsanlardaki çift kutupluluk sonelerden nükleer denklemlere kadar her şeyde, hem bağlayan güç, hem de itici enerjiydi. Herhangi bir varlık psikologların bu konuyu abarttığını düşünüyorsa, Arz'daki bütün patent bürolarını, kütüphaneleri ve sanat galerilerini dolaşıp hadımların verdiği eserleri arasın.</p>
	<p class="block6">Mars, Dünya benzeri aşamalardan geçmediği için Envoy ve Champion'a pek önem vermemişti. İki olay da önemli olmak için fazla yeniydi, eğer Mars'ta gazete olsaydı, bir Arz yüzyılında bir sayı çıkması yeter de artardı bile. Başka ırklarla temas Marslılar için yeni bir şey değildi; daha önce olmuştu, yine olacaktı. Yeni temas kurulan ırk tam olarak groklanırsa, işte o zaman, (yaklaşık bir Arz bin yılında falan) harekete geçilecekti, o da gerekli görülürse.</p>
	<p class="block6">Mars'taki güncel önemli olay çok başkaydı. Çözülmüş Eskiler, neredeyse dalgınlıkla, yuvalı bir insanı üçüncü gezegende groklayacak ne varsa groklamak için gönderme kararı almış, sonra da dikkatlerini ciddi konulara yöneltmişlerdi. Arzlı Caesar Augustus'tan kısa bir süre önce, Marslı bir sanatçı bîr sanat eseri meydana getirmeye başlamıştı. Eser, bütün tanımlar eşit gerçeklikte doğru olmak üzere, bir şiir, bir opus ya da felsefî bir teori olarak adlandırılabilirdi. Bu, trajik ve mantıklı bir gereklilikle derlenmiş bir duygu dizesiydi. Bu, bir insan için ancak, doğuştan kör bir adama günbatımının anlatılışıyla karşılaştırılabilecek bir deneyim olabileceğinden dolayı, insan yaratıcılığının hangi dalma uyduğu pek önem taşımıyordu. Asıl önemli nokta, sanatçının başyapıtını bitirmeden kazara çözülmesiydi.</p>
	<p class="block6">Beklenmeyen çözülmeler Mars'ta her zaman çok nadirdi; Marslıların bu konudaki anlayışı, hayatın bir muhasebesinin çıkarılmasını ve fiziksel ölümün uygun ve istenen anda gerçekleşmesini gerektiriyordu. Fakat bu sanatçı, eserine o kadar yoğunlaşmıştı ki soğuk çıkınca içeri girmeyi unutmuştu; yokluğu fark edildiğinde vücudu artık yenemeyecek haldeydi. Kendisi de çözüldüğünü fark etmemiş, eserini oluşturmaya devam etmişti.</p>
	<p class="block6">Mars sanatı kesin iki kategoriye ayrılıyordu; dinamik, canlı, çoğunlukla köktenci ve ilkel olan yaşayan yetişkinlerin sanatı ve genellikle muhafazakâr, aşırı karmaşık ve çok daha üst düzeyde teknikler göstermesi beklenen Eskilerin sanatı. İki tür birbirinden ayrı değerlendirilirdi.</p>
	<p class="block6">Bu opus hangi ölçüte göre değerlendirilmeliydi? Bütünler ve çözülmüşler arasında köprü oluşturuyordu; son şekli bir Eski tarafından verilmişti ama öte yandan sanatçı, her yerdeki sanatçıların dalgınlığıyla durumundaki değişimi fark bile etmemiş ve eserine sanki hâlâ bütünmüş gibi devam etmişti. Bu yeni bir sanat türü olabilir miydi? Böyle başka örnekler de sanatçıların işbaşında sürpriz çözülmeleriyle oluşabilir miydi? Eskiler yüzyıllardan beri derin ve ahenkli bir şekilde bundan doğabilecek heyecan verici sonuçları tartışıyor ve tüm Marslılar merakla onların alacakları kararı bekliyorlardı.</p>
	<p class="block6">Sorun çok ilgi çekmekteydi çünkü eser soyut olmayıp (Arzlı anlamında) dini ve çok duygusal idi. Çok uzun zaman önce olan fakat Marslılarca, Arzlıların malum çarmıha gerilmeyi iki bin yıl sonra bile canlı ve önemli tutmasına benzer şekilde hatırlanan, beşinci gezegenin halkıyla kurdukları teması, tasvir ediyordu. Mars ırkı beşinci gezegenin halkıyla karşılaşmış, onları tamamen groklamış ve sonuçta bir tavır almıştı; yok ettikleri halkı bağırlarına basıp kutsuyor oluşlarının dışında gezegenden geriye kalan tek şey asteroidlerdi. Bu yeni sanat eseri, söz edilen güzel deneyimin tamamını tüm karmaşıklığıyla tek bir opusta groklamak için yapılan birçok denemeden biriydi. Ama onu değerlendirebilmeden önce onun nasıl değerlendirilebileceği groklanmalıydı.</p>
	<p class="block6">Bu çok hoş bir problemdi.</p>
	<p class="block6">Üçüncü gezegendeki Valentine Michael Smith Mars'taki bu ateşli tartışmayla hiç ilgilenmiyordu; bu konuyu hiç duymamıştı. Marslı bakıcısı ve bakıcısının su kardeşleri onun kafasını kavrayamayacağı şeylerle yormamışlardı. Smith beşinci gezegenin yok edilişi ve bunun duygusal öneminin farkındaydı ama bir insan çocuğun okulda Troya ve Plymouth Kayası'nı öğrendiği gibi groklayamayacağı sanat eserleri ona gösterilmemişti. Eğitimi eşsiz olmuştu, yuvalılarından çok daha derin, bir yetişkininkinden ise çok daha sığ; bakıcısı ve bakıcısının Eskiler arasındaki akıl hocaları, bu yuvalı yabancının nasıl ve ne kadar öğrenebileceğini görmek için geçici bir heves duymuşlardı. Sonuçlar, onlara insan ırkının potansiyeli hakkında bu ırkın kendisi hakkında bildiğinden daha çok şey öğretmişti çünkü Smith daha önce hiçbir insanın öğrenmediği şeyleri kolaylıkla groklamıştı.</p>
	<p class="block6">Ama şimdi Smith yıllardır yaşamadığı bir kaygısızlıkla eğlenmekteydi. Birçok yeni arkadaş edinmiş, Jubal'le de su kardeşi olmuştu, o kadar hızla değişen ve hoş deneyimler yaşıyordu ki onları groklayacak zaman bulamıyor, sadece vakti olduğunda tekrar düşünebilmek için dosyalıyordu.</p>
	<p class="block6">Kardeşi jubal bu garip ve güzel yeri daha kolay groklamak için onu okumayı öğrenmesi gerektiğine ikna etmişti; o da tam bir gününü hızla ve doğru okuyabilmeyi öğrenmeye verdi. Jill kelimeleri işaret ediyor ve onları duyması için telaffuz ediyordu. Bütün bir günü okumaya verip havuzdan uzak kalarak çok büyük bir fedakârlık yapmıştı çünkü yüzmek (hele buna izin verildiğine bir kere kendisini inandırdıktan sonra) sadece coşkuyla yaşanan bir hoşluk olmaktan çıkmış, neredeyse dayanılamayacak kadar güçlü dinsel bir coşku halini almıştı. Eğer Jill ve Jubal aksini söylemeseler havuzdan hiç çıkmazdı.</p>
	<p class="block6">Geceleri yüzmesine izin verilmediği için bütün gece boyunca okudu. Britannica ansiklopedisini yalayıp yuttu. Jubal'in tıp ve hukuk kütüphanelerinden seçmeleri tatlı niyetine atıştırıyordu. Kardeşi Jubal bir keresinde kitapların birisini hızla karıştırdığını görmüş, onu durdurmuş ve ne okuduğu hakkında sorgulamıştı. Smith bunları çok dikkatle cevaplamıştı çünkü Eskilerin arada bir yaptıkları testleri hatırlamıştı. Kardeşi verdiği cevaplara biraz üzülmüş gibi durmuş, Smith de bu yüzden bir saat boyunca derin düşüncelere dalmış ve sorunu anlamaya çalışmıştı, çünkü hepsini groklamasa da kitapta yazıldığı gibi cevap verdiğinden emindi.</p>
	<p class="block6">Ama havuzu kitaplara tercih ediyordu, özellikle de Jill, Miriam, Larry, Anne ve bütün diğerleriyle suda oynarken. Hemen onlar gibi yüzmeyi öğrenememişti ama onların yapamadığı bir şeyi yapabildiğini daha ilk günden keşfetmişti. Doğrudan havuzun dibine iniyor ve orada yatıp huzur içinde mutlu oluyordu ama diğerleri öyle bir telaşla onu dışarı çıkarıyorlardı ki eğer kendi iyiliği için yaptıkları bu kadar bariz olmasa yine içine çekilecekti.</p>
	<p class="block6">Aynı gün ilerleyen saatlerde bu konuyu dipte oldukça keyifli bir süre kalarak Jubal'e gösterdi ve kardeşi Jill'e de öğretmeye çalıştı... Ama Jill bundan rahatsız oldu ve vazgeçti.</p>
	<p class="block6">İşte ilk kez o an, bu yeni dostlarının yapamayacağı şeyleri yapabildiğini fark etti. Konuyu uzun süre düşünerek bütünüyle groklamaya çalıştı.</p>
	<p class="block7"> </p>
	<p class="block9">* * *</p>
	<p class="block7"> </p>
	<p class="block6">Smith mutluydu, Harshaw değil. Her zamanki aylaklığına devam ediyor, arada da plansız ve rasgele gözlemlerle kendi laboratuvar faresi Mars'tan Gelen Adam'ı inceliyordu. Smith için herhangi bir takvim yapmamış, çalışma programı hazırlamamış ve düzenli fiziksel muayenelere de gerek duymamıştı. Smith'e istediği gibi davranması için izin vermişti, aynen bir çiftlikte koşturup oynayarak büyüyen bir köpek yavrusu gibi. Smith, asıl Jill tarafından gözetiliyordu; Jubal'in kadınlar tarafından kollanan erkekler hakkındaki nahoş bakışı ve aksi yorumlarına kalırsa hem de gereğinden fazla.</p>
	<p class="block6">Yine de Gillian Boardman, Valentine Smith'e insan toplumsal davranış ilkelerini öğretmekten biraz daha fazlasını yapıyordu, aslında Smith'in öğrenmeye ihtiyacı pek de kalmamıştı. Masada diğerleriyle birlikte yiyor, kendisi giyiniyor (en azından Jubal öyle sanıyordu, Jill'e hâlâ giyinmesine yardım edip etmediğini sormayı aklının bir köşesine not etti), evin gayet rahat olan kurallarına oldukça iyi uyuyor ve görünüşe göre yeni deneyimleri "papağan gibi" taklit yoluyla kapıyordu. Smith ilk yemeğine sadece bir kaşık kullanarak başlamış ve etini Jill onun için kesmişti. Yemeğin sonuna doğru ise diğerleri nasıl yiyorsa öyle yemeye çalışıyordu. Bir sonraki öğünde ise masa adabı Jill'in tam olarak aynısıydı, gereksiz jestler de dahil olmak üzere.</p>
	<p class="block6">Smith'in elektronik bir tarayıcı hızında okuduğunu ve Anne gibi tam geri dönüşlü hafızaya sahip olduğunu keşfetmesi bile Jubal Harshaw'u, denetimleri, ölçümleri ve gelişim eğrileri olan bir Smith "projesi" başlatmak için baştan çıkarmadı. Harshaw kendi cehaletinin farkına varacak kadar çok şey bilen bir adamın küstah alçakgönüllülüğüne sahipti ve ne ölçtüğünü bilmeden "ölçüm" yapmakta bir anlam göremiyordu. Bunun yerine gözlemlerini yayınlama niyeti bile olmaksızın özel notlar almakla yetindi.</p>
	<p class="block6">Fakat bu eşsiz yaratığın bir insan kopyası haline dönüşmesini izlemekten zevk almakla birlikte, bu zevki ona mutluluk getirmiyordu.</p>
	<p class="block6">Aynen Genel Sekreter Douglas gibi o da konunun olgunlaşmasını bekliyordu.</p>
	<p class="block6">Artan bir gerginlikle bekliyordu. Kendisini hükümetten ona karşı gelecek bir eyleme karşılık verme durumunda bulduğu için hâlâ bir şey olmaması canını sıkmakta ve onu kızdırmaktaydı. Kahretsin, Federasyon polisleri bu kadar aptal mıydı ki bu işlerden anlamayan bir kızı yanında baygın bir adamı o kadar yol boyunca peşinden sürüklerken izleyememişlerdi? Ya da (daha büyük olasılıkla) başından beri kızı takip mi ediyorlardı? Ve şu an evindeyken bile onları gizlice izliyorlar mıydı? Bu düşünce, kendi evinin, kendi kalesinin dürbünden tutun da radara kadar cihazlarla gözetlenmesi fikri, postasının açılması kadar iğrençti.</p>
	<p class="block6">Ve tam da bunu yapıyor olabilirler, diye somurtarak kendi kendine düşündü. Hükümet! Dörtte üç kan emici parazitler, dörtte bir ise aptal sakarlardan oluşuyordu! Ah! İnsanın toplumsal bir hayvan olmasını kabul ediyordu, yönetim kavramından, bireyin bağırsaklarına olan ömür boyu bağımlığından kurtulamayacağı gibi, kaçınamazdı. Ama Harshaw bundan hoşlanmak zorunda değildi. Çünkü bir kötülüğün kaçınılmaz olması onu "iyi" olarak adlandırmayı gerektirmezdi. Hükümetin gezmeye çıkıp yolunu kaybetmesini diledi.</p>
	<p class="block6">Ama tabii ki yönetim Mars'tan Gelen Adam'ın nerede saklandığını biliyor olabilirdi, hatta büyük olasılıkla biliyordu... ama sadece kendilerinin bildiği nedenlerle kimbilir ne yapmaya hazırlanırken böyle devam etmesini tercih ediyorlardı.</p>
	<p class="block6">Eğer öyleyse bu daha ne kadar sürecekti? Ve daha ne kadar "saatli bomba" savunmasını patlamaya hazır tutabilecekti?</p>
	<p class="block6">Ve bu genç Ben Caxton geri zekâlısı da hangi cehennemdeydi?</p>
	<p class="block6">Jill Boardman onu bu ruhani parmak emme seansından çekip aldı. "Jubal?"</p>
	<p class="block6">"Ha? Ah, demek sensin, güzel gözlüm. Üzgünüm, dalmışım. Otursana. Bir şey içer misin?"</p>
	<p class="block6">"Aaa, hayır, teşekkürler. Jubal, endişeleniyorum."</p>
	<p class="block6">"Normaldir. Kim endişelenmiyor ki? Demin yaptığın ne güzel bir dalıştı öyle. Yapsana bir daha."</p>
	<p class="block6">Jill dudaklarım ısırdı ve bir an için on iki yaşındaymış gibi göründü. "Jubal? Lütfen, dinler misin? Acayip endişeleniyorum."</p>
	<p class="block6">Adam iç çekti. "Bu durumda kurulansan iyi olur. Rüzgâr soğuk esmeye başladı."</p>
	<p class="block6">"Ben iyiyim. Aaa, Jubal? Mike'ı burada bırakabilir miyim? Ona bakar mısın?"</p>
	<p class="block6">Harshaw gözlerini kırpıştırdı. "Tabii ki burada kalabilir. Bunu biliyorsun. Kızlar ona göz kulak olurlar... ben de ara sıra ona bakarım. Sorun değil. Gidiyorsun sanırım?"</p>
	<p class="block6">Jill, adamın gözlerine bakamadı. "Evet."</p>
	<p class="block6">"Hımm... burada kalmakta özgürsün. Ama gitmekte de özgürsün, eğer istediğin buysa."</p>
	<p class="block6">"Ha? Ama Jubal, gitmek istemiyorum!"</p>
	<p class="block6">"O zaman, gitme."</p>
	<p class="block6">"Ama gitmeliyim!"</p>
	<p class="block6">"Başa sar. Anlamadım."</p>
	<p class="block6">"Görmüyor musun, Jubal? Burayı seviyorum; sen bize çok iyi davranıyorsun! Ama daha fazla kalamam. Ben kayıpken bu olmaz. Onu aramam gerek."</p>
	<p class="block6">Harshaw tek bir kelime etti, duygusal, dünyevi ve çok kaba, sonra da ekledi: "Onu nasıl aramayı düşünüyorsun?"</p>
	<p class="block6">Jill kaşlarını çattı. "Bilmiyorum. Ama burada Ben kayıpken daha fazla yüzüp dalga geçemem."</p>
	<p class="block6">"Gillian, sana daha önce de belirttiğim gibi. Ben kocaman bir adam. Sen onun annesi de değilsin, karısı da. Ve ben de onun bakıcısı değilim. Hiçbirimiz ondan sorumlu değiliz... ve kimse de sana git onu ara demedi. Değil mi?"</p>
	<p class="block6">Jill başını yere dikip ayak başparmağını çimenlerde dolaştırdı. "Hayır," diye kabul etti. "Ben üzerinde hak iddia etmiyorum. Sadece biliyorum ki... eğer ben kaybolmuş olsaydım, Ben bulana kadar arardı beni. Onun için ben de onu aramalıyım!"</p>
	<p class="block6">Jubal içinden insani aptallıkların yaradılışında payı olan bütün eski tanrılara lanet etti, sonra da yüksek sesle ekledi: "Tamam, tamam, eğer ille istiyorsan biraz mantık katalım şu işe. Bu iş için profesyonellerden yararlanmayı düşündün mü? Mesela kayıp kişiler üzerine uzman olan bir dedektiflik bürosu?"</p>
	<p class="block6">Jill mutsuz görünüyordu. "Sanırım yapılması gereken bu. Ama ben hiç dedektif tutmadım. Pahalılar mı?"</p>
	<p class="block6">"Oldukça."</p>
	<p class="block6">Jill yutkundu. "Acaba aylık taksitlerle ödememe falan izin verirler mi?"</p>
	<p class="block6">"Genelde nakit çalışırlar. Bu kadar yıkılmış görünme, çocuğum. Özellikle açtım bu bahsi. Ben'i bulması için bu işin bir numarasını ben zaten tuttum. Onun için finansal geleceğini tehlikeye atıp iki numarayı tutmana gerek yok."</p>
	<p class="block6">"Bana söylemedin!"</p>
	<p class="block6">"Sana söylememe gerek yoktu."</p>
	<p class="block6">"Ama... Jubal, ne buldular?"</p>
	<p class="block6">"Hiçbir şey," dedi Jubal, kısaca. "Kayda değer hiçbir şey. Onun için sana söyleyip seni daha da üzmenin anlamı yoktu." Jubal kaşlarını çattı. "Buraya geldiğinde, Ben için gereksiz yere endişelendiğini düşünmüştüm, aynı yardımcısı Kilgallen gibi, yeni bir hikâyenin peşine düştüğünü sanmıştım... ve işi bitince haber vereceğini. Ben, böyle numaralar yapar, işi bu." İç çekti. "Ama artık durumun böyle olmadığını düşünüyorum. Kilgallen denen odun kafada belli ki Ben'in çektiği, birkaç gün uzaklarda olacağını söylediği bir mesaj var; adamım bu mesajı sadece görmemiş, çaktırmadan fotoğrafını da çekip kontrol etmiş. Sahte değil. Böyle bir mesaj gönderilmiş."</p>
	<p class="block6">Jill şaşkındı. "Acaba Ben aynı anda niye bana da mesaj çekmemiş? Ben böyle değildir, çok düşüncelidir."</p>
	<p class="block6">Jubal homurdanmasını zor bela yatıştırdı. "Kafanı kullan, Gillian. Bir paketin üzerinde 'Sigara' yazması içinde ille de sigara olacağı anlamına gelmez. Buraya geçen cuma geldin; mesajın üzerindeki kod, Philadelphia, Paoli İstasyonu İniş Alanı'ndan çekildiğini gösteriyor. Sabah on buçuk sıralarında. Tam 10:34'te. Perşembe günü. Kuyruğa alındıktan birkaç dakika sonra gönderilmiş ve hemen alınmış çünkü Ben'in bürosunun kendi alıcısı var. Peki, söyle bakalım, Ben telefon açıp söylemek varken neden kendi bürosuna çalışma saatleri içinde mesaj çeksin?"</p>
	<p class="block6">"Yani, normalde... öyle yapardı. En azından ben olsam telefon açardım. Telefon normal yöntem..."</p>
	<p class="block6">"Ama sen Ben değilsin. Ben'in işindeki birisi için yarım düzine sebep düşünebilirim. Yanlış anlamaya meydan vermemek için, hukuki amaçlar için IT&amp;T'nin dosyalarında yazılı bir belge olduğundan emin olmak için, gecikmeli bir mesaj çekebilmek için falan. Bin türlü sebep olabilir. Bu, Kilgallen'e hiç de tuhaf gelmemiş ve Ben'in ya da hikâyelerini sattığı grubun, bürosundaki özel bir alıcının maliyetine katlanması bile, Ben'in bunu düzenli olarak kullandığının işareti."</p>
	<p class="block6">"Bununla beraber," diye devam etti Jubal, "tuttuğum adamlar şüpheci tipler, Ben, mesajı Paoli Alanı'ndan saat</p>
	<p class="block6">10:34'te çekmiş, bu yüzden içlerinden biri oraya gitti. Jill, mesaj oradan çekilmemiş."</p>
	<p class="block6">"Ama..."</p>
	<p class="block6">"Bir saniye. Mesaj orada arşivlenmiş ama oradan gönderilmemiş. Bu mesajlar ya bankoda ya da telefonla yazdırılıyor. Eğer bankoda yazdırılsa, müşteri daktilo ettirebilir ya da el yazısıyla yazdığı imzalı mesajın fakslanmasını isteyebilir... Ama telefonla yazdırıldıysa, orada daktilo edilip fakslanması gerekirdi."</p>
	<p class="block6">"Evet, tabii ki."</p>
	<p class="block6">"Bu sana bir şey çağrıştırmıyor mu, Jill?"</p>
	<p class="block6">"Ah, Jubal, çok endişeliyim, doğru düzgün düşünemiyorum. Ne çağrıştırmalı?"</p>
	<p class="block6">"Kendini parçalama, bana da bir şey çağrıştırmıyor. Ama benim için çalışan adam çok sinsi bir tip. Paoli Alanı'na, Kilgallen'in burnunun dibinde fotoğrafladığı mesajın, kusursuz bir kopyası ve kendisini 'Osbert Kilgallen', yani gönderilen kişi, diye tanıtan kartvizit ve belgelerle gitmiş. Sonra da babacan tavırları ve samimi bir yüz ifadesiyle IT&amp;T'nin oradaki genç bayan çalışanının, Anayasa'ya göre sadece mahkeme emriyle açıklayabileceği bazı detayları vermesi için kandırıvermiş, ne kötü değil mi? Neyse, kızcağız mesajı kuyruğa katmak için alıp işlediğini hatırlıyor. Normalde yüzlerce mesaj içinden birini hatırlamazmış -mesajlar bir kulaklarından girer parmaklarından çıkarmış ve mikrobaskı için kuyruğa alınırmış. Ama neyse ki bu genç bayan Ben'in sadık hayranlarından birisiymiş; 'Karga Yuvası' sütununu her gece okurmuş- iğrenç seviyede kötü bir alışkanlık!" Jubal ufka bakıp gözlerini kırpıştırdı. "Sıradaki!"</p>
	<p class="block6">Anne üzerinden sular damlayarak çıkageldi. "Bana haberleri okumayı takıntı haline getirenlerle ilgili popüler bir makale yazacağımı hatırlat," dedi ona Jubal. "Konusu, nevrozların çoğunun ve psikozların bazılarının kökenlerini, gayet gereksiz ve sağlıksız bir alışkanlıkla beş milyar yabancının günahları ve dertleri içinde debelenmemizde bulabileceğimiz, olacak. Başlık 'Sınırsız Dedikodu'- yo, yo, değiştir, onu 'Çığrından Çıkan Dedikodu' yap."</p>
	<p class="block6">"Patron, gittikçe iğrençleşiyorsun."</p>
	<p class="block6">"Ben değil ama diğer herkes öyle. Onu önümüzdeki hafta bir ara yazmamı sağla. Şimdi kaybol. Meşgulüm." Gillian'a döndü. "Ben'in adını fark etti, böylece mesajı da hatırladı, hatta bayağı heyecanlandı bile çünkü mesaj sayesinde kahramanlarından biriyle konuşma fırsatı buldu... ve anladığım kadarıyla biraz da üzülmüş, çünkü Ben görüntülü görüşmeye para vermemiş, sesle yetinmiş. Ah, kız hatırlıyor, hem de ne hatırlamak, Ben, Washington'daki bir telefon kulübesinden aramış ve nakit ödemiş."</p>
	<p class="block6">"Washington'dan mı?" diye tekrarladı Jill. "Ama Ben neden Washington'u ara..."</p>
	<p class="block6">"Tabii ki, tabii ki!" diye hırçınlıkla onayladı Jubal. "Eğer telefon kulübesi Washington'da bir yerdeyse, bürosunu doğrudan sesli ve görüntülü olarak arayabilir, yardımcısıyla yüz yüze, daha kolay, ucuz ve neredeyse 200 mil ötedeki bir yerden mesaj yazdırmaktan çok daha çabuk görüşebilirdi. Bunun hiç anlamı yok. Ya da sadece bir anlamı var. Üçkâğıt. Ben, öpülmeye alışkın bir gelin kadar dalaverelere alışkındır. Sektördeki Winchellerden biri olmayı kartlarını açık oynayarak başarmadı."</p>
	<p class="block6">"Ben bir Winchell değil. O bir Lippman!"</p>
	<p class="block6">"Pardon, o konuda bir renk körüyüm. Sus ve dinle. Telefonun dinlendiğini ama mesaj alıcısının dinlenmediğini düşünmüş olabilir. Ya da her ikisinin de dinlendiğinden şüphelendiğinden, ki artık her ikisinin de dinlendiğine eminim, böyle bir yola başvurmuş ve kendisinin Washington dışında olduğu görüntüsünü vermek istemiş olabilir." Jubal somurtarak devam etti: "Böyle bir durumda onu bulmakla ona iyilik yapmıyor olabiliriz. Hayatını tehlikeye atıyor bile olabiliriz."</p>
	<p class="block6">"Jubal! Hayır!"</p>
	<p class="block6">"Jubal, evet," diye bezginlikle karşılık verdi yaşlı adam. "Bu çocuk her zaman uçurumun kenarından oynar. Hiç korkusu yok ve ününü böyle elde etti. Ama çekirge bir sıçrar, iki sıçrar. Bazen de sıçrayamayabilir, Jill. Ben, daha önce hiç bu kadar tehlikeli bir işle uğraşmadı. Eğer kendi isteğiyle kaybolduysa, ki gerçekten böyle yapmış olabilir, kendi amatör yöntemlerinle adamın ayağına dolaşıp ortadan kayboluşuna dikkatleri çekmek ister misin? Kilgallen hâlâ onu kolluyor gibi, Ben'in sütunu her gün yayınlanıyor. Normalde okumam ama bu aralar kendime iş edindim."</p>
	<p class="block6">"Önceden yazılmış yazılar! Bay Kilgallen öyle söyledi."</p>
	<p class="block6">"Tabii ki. Ben'in seçim kampanyası fonlarındaki yolsuzluklar hakkındaki devam eden yazıları. Bu, Noel kutlamalarını desteklemek kadar güvenli bir konu. Belki de böyle acil durumlar için dosyalanmışlardır, belki de Kilgallen yazıyordur onları. Her durumda, halkın-her-dem-hazır-ve-nazır- avukatı Ben Caxton hâlâ nutuk sandığının üstünde vaaz veriyormuş gibi görünüyor. Belki de böyle olmasını kendi planlamıştır çünkü kendisini öyle bir tehlikenin içinde bulmuştur ki seninle temas kurmayı bile göze alamamıştır, canım. Evet?"</p>
	<p class="block6">Gillian korkuyla etrafındaki, neredeyse dayanılmaz güzellikte huzurlu ve pastoral manzaraya baktı. Sonra da yüzünü elleriyle kapattı. "Jubal... ne yapacağımı bilmiyorum!"</p>
	<p class="block6">"Kendine gel," diyerek tersledi Jubal, "Ben için feryat etme, en azından karşımda yapma. Olabileceklerin en kötüsü ölmesi, ki bu hepimizin başına gelecek, bu sabah değil belki ama günler, aylar ya da en iyi ihtimalle yıllar sonra. Himayendeki Mike'la konuşsana bu konuyu. 'Çözülmeyi' azarlanmaktan daha az korkulacak bir şey olarak görüyor, haklı da olabilir. Yahu, Mike'a, onu kızartıp akşam yemeğinde yiyeceğimizi söylesem, bu onur için bana teşekkür eder ve sesi de minnetten titrerdi."</p>
	<p class="block6">"Öyle yapardı, biliyorum," diye fısıldayarak onayladı Jill, "ama böyle şeyler konusunda aynı felsefi tavrı paylaşmıyorum. "</p>
	<p class="block6">"Ben de," diye neşeyle kabul etti Harshaw. "Ama kavramaya başlıyorum ve itiraf etmem gerekir ki benim yaşımdaki bir adam için teselli edici bir şey bu. Kaçınılmazdan zevk alabilme yeteneği... hayatım boyunca buna hazırlanmaya çalıştım... ama bu Mars'tan gelen, daha yeni oy verebilecek yaşa gelmiş ve yoldaki bir at arabasından bile kaçmayı akıl edemeyecek kadar gelişmemiş velet, beni bu her şeyden önemli konuda ancak anasınıfı düzeyine gelebildiğime ikna etti. Jill, Mike'ın burada rahatça kalıp kalamayacağını sormuştun. Kızım, bu çocuk buyur ettiklerim arasında en çok zevk aldığım misafirim. Onun bilip de benim bilmediğim şeyleri öğrenene kadar yakınlarımda kalmasını istiyorum! Özellikle de bu 'çözülme' meselesi, Freudyen bir 'ölme arzusu' klişesi değil, buna eminim. Hayatın dayanılmaz olmasıyla da ilgisi yok. 'Nehirlerin en yorgunu' geyiği de değil, daha ziyade Stevenson'un 'Güzel yaşadım, güzellikle ölüyorum ve irademle gidiyorum' demesi gibi. Stevenson'un hep karanlıkta göz kırptığını düşünmüştüm, daha doğrusu kendini tüketerek parlamasını telafi ederek eğlendiğini. Ama Mike'ın neden bahsettiğini bildiğine yarı yarıya ikna oldum."</p>
	<p class="block6">"Bilemiyorum," dedi Jill, sıkıntıyla. "Sadece Ben için endişeleniyorum."</p>
	<p class="block6">"Ben de," diye kabul etti Jubal. "Onun için Mike'ı başka zaman tartışalım. Jill, Ben'in senin gibi sadece bir yerlerde saklanıyor olduğunu sanmıyorum."</p>
	<p class="block6">"Ama dedin ki..."</p>
	<p class="block6">"Özür dilerim. Daha bitirmedim. Tuttuğum adamlar kendilerini Ben'in bürosu ve Paoli Alanı'yla sınırlamadılar. Perşembe sabahı Ben, her zaman çalıştığı avukat ve bir Adil Tanık, meşhur -bu işleri takip ediyorsan onu tanırsın- James Oliver Cavendish ile birlikte Bethesda Tıp Merkezi'ne gitmiş."</p>
	<p class="block6">"Korkarım bilmiyorum."</p>
	<p class="block6">"Önemli değil. Ben'in Cavendish'i tuttuğu gerçeği bile konuyu ne kadar ciddiye aldığını gösteriyor; tavşan avına fil tüfeğiyle çıkmazsın. Üçü de 'Mars'tan Gelen Adam'la görüştürülmüş."</p>
	<p class="block6">Gillian'ın ağzı açık kalmıştı ve patladı: "Bu imkânsız! Benim haberim olmadan katıma gelmiş olamazlar!"</p>
	<p class="block6">"Sakin ol Jill. Bir Adil Tanığın raporuyla çatışıyorsun ve herhangi bir Adil Tanık da değil. Cavendish'in kendisi hem de. Eğer o söylüyorsa hakikattir."</p>
	<p class="block6">"On iki havariden biri olsa ne yazar! Geçen perşembe sabahı benim katımda değildi!"</p>
	<p class="block6">"Dikkatli dinlemiyorsun. Dostumuz Mike'la görüştürüldüklerini söylemedim. 'Mars'tan Gelen Adam'la görüştürüldüklerini söyledim. Sahtesi belli ki. Stereovizyona çıkardıkları aktör."</p>
	<p class="block6">"Ah, tabii. Ben de bunu fark etti!"</p>
	<p class="block6">Jubal acı içindeymiş gibi görünüyordu. "Küçük kızım, lafımı bitirirken on bine kadar ikişer ikişer say. Ben onları yakalayamadı. Aslında, Saygıdeğer Bay Cavendish bile gerçeği fark etmedi, en azından böyle söylüyor. Adil Tanıklar nasıldır bilirsin."</p>
	<p class="block6">"Şey... bilmem. Hiç Adil Tanıklarla işim olmadı benim."</p>
	<p class="block6">"Öyle mi? Belki de farkında değildin. Anne!"</p>
	<p class="block6">Anne tramplendeydi; başını çevirip baktı. Jubal seslendi; "Uzak tepedeki şu yeni ev, ne renge boyadıklarını görebiliyor musun?"</p>
	<p class="block6">Anne, Jubal'in gösterdiği yöne baktı ve cevapladı: "Buraya bakan tarafı beyaz." Kız, Jubal'in sorusunun nedenini sorgulamadı, yorum da yapmadı.</p>
	<p class="block6">Jubal, Jill'le normal tonda konuşmaya devam etti: "Görüyorsun ya, Anne o kadar sistemli düşünüyor ki evin Öteki yüzünün de muhtemelen beyaz olduğu aklına dahi gelmiyor. Kralın bütün adamları ve atları ona evin öteki yüzünün de beyaz olduğunu gidip gözüyle görmeden söyletemez. Hatta o zaman bile sonradan rengi değiştirmiş olabileceklerini çünkü arkasını döner dönmez yeniden boyanmış olabileceğini göz önüne alır."</p>
	<p class="block6">"Anne bir Adil Tanık mı?"</p>
	<p class="block6">"Lisans düzeyinde, sınırsız yetkili ve Yüksek Mahkeme önünde ifade vermeye izinli. Bir ara neden kamu hizmetini bıraktığını ona sor. Ama o gün için başka plan yapma sakın. Bu eksik etek gerçeği anlatacaktır, bütün gerçeği, sadece gerçeği... ve bu da zaman alır. Bay Cavendish'e dönersek; Ben onu açık şahit olarak, detayları kendine saklaması için onu zorlamadan her şeyi söylemesi için tutmuş. Bu yüzden Cavendish sorgulandığında, cevap veriyor, hem de tam ve sıkıcı ayrıntılarla birlikte. Yukarıda ifadesinin kaydı var. Ama raporunun asıl ilginç yanı söylemediği şeyler. Asla görmeleri için yanına götürüldükleri adamın Mars'tan Gelen Adam olmadığını söylemiyor... ama tek bir kelime dahi Cavendish'in gördüğü adamı gerçek Mars'tan Gelen Adam olarak kabul ettiğinin bir delili olarak da yorumlanamaz. Eğer Cavendish'i tanısaydın, ki ben tanırım, bu tek başına geçerli olurdu. Eğer Cavendish, Mike'ı görseydi, birkaç dakikalığına bile olsa, öyle bir kesinlik ve ayrıntıyla anlatırdı ki sen, ben ve Mike'ı tanıyan herhangi birisi, gerçekten onu görmüş olduğunu bilirdi. Örneğin Cavendish profesyonel jargonu kullanarak söz konusu delilin, yani sözde Mars'tan Gelen Adam'ın kulaklarını tarif etmiş... ve Mike'ınkilerle alakası yok tarifinin. Uzun lafın kısası, Cavendish, Mike'ı görmemiş. Tabii Ben de. Onlara sahteyi göstermişler. Dahası Cavendish de bunun farkında, mesleki açıdan fikir beyan edip yorum yapması yasak olduğu halde hem de."</p>
	<p class="block6">"Ama zaten sana söyledim. Katımın yakınına bile asla gelmediler."</p>
	<p class="block6">"Evet. Ama dahası da var. Bütün bunlar seninle Mike'ın firarından saatler önce oldu, yaklaşık sekiz saat önce çünkü Cavendish sahte 'Mars'tan Gelen Adam'ın karşısına çıkış zamanı olarak perşembe sabahı 9.14'ü gösteriyor. Bu da demektir ki o anda hükümet Mike'ı hâlâ elinde tutuyordu. Aynı binada. Yani, Ben'e ve yanındakilere onu gösterebilirlerdi. Yine de Washington'un, hatta tüm ülkenin en saygı duyulan Adil Tanığı 'nın önüne incelemesi için sahte birisini çıkarmak gibi çok büyük bir risk aldılar. Neden?"</p>
	<p class="block6">Jubal bunu söyledikten sonra bekledi. Jill yavaşça cevapladı: "Bana mı soruyorsun? Bilmiyorum. Ben, Mike'a hastaneyi terk etmek isteyip istemediğini sormaya ve eğer 'evet' cevabı alırsa ona yardım etmeye niyeti olduğunu söylemişti."</p>
	<p class="block6">"Nitekim Ben bunu denedi ama sahte Mars'tan Gelen Adam'da."</p>
	<p class="block6">"Öyleyse? Ben'in böyle bir niyeti olduğunu bilemezlerdi ki... ve zaten Mike, Ben'le gitmezdi."</p>
	<p class="block6">"Neden? Aynı gün seninle geldi ya."</p>
	<p class="block6">"Evet ama o sırada ben, şu an senin de olduğun gibi onun 'su kardeşiydim'. Bir yudum suyu paylaştığı herkese kayıtsız şartsız güvenmek gibi Marslılara özgü çılgın bir fikri var. Bir 'su kardeşinin' yanında tamamen uysal ve diğer herkese karşı katır gibi inatçı. Ben yerinden bile kımıldatamazdı onu." Sonra da ekledi: "En azından geçen hafta öyleydi, korkunç bir hızla değişiyor."</p>
	<p class="block6">"Öyle. Belki de fazla hızlı. Bu kadar hızlı kas dokusu oluşumu hiç görmedim, geldiğiniz gün onu tartmadığım için şimdi pişmanım. Neyse, Ben'e dönersek; Cavendish, Ben'in onu ve Frisby adındaki avukatı saat 9.31'de bıraktığını ve Ben'in taksiyle yoluna devam ettiğini rapor ediyor. Sonra Ben'in nereye gittiğini bilmiyoruz. Ama bir saat sonra kendisi ya da Ben olduğunu söyleyen birisi Paoli Alanı'ndan telefonla mesaj yazdırıyor."</p>
	<p class="block6">"Sence o Ben değil miydi?"</p>
	<p class="block6">"Bence değildi. Cavendish taksinin plakasını da raporunda belirtmiş, tuttuğum adamlar o taksinin günlük sefer dökümüne bir göz atmayı denediler. Eğer taksideki otomata bozuk para değil de kredi kartıyla ödeme yapmış olsa, hesap numarası da çıkardı, nakit vermiş bile olsa aracın en azından nerelere gittiğini görürdük."</p>
	<p class="block6">"Evet?"</p>
	<p class="block6">Harshaw omuz silkti. "Kayıtlar taksinin tamirde olduğunu ve perşembe sabahı hiç işe çıkmadığını gösteriyor. Bu durumda iki şık var: Ya bir Adil Tanık taksinin plakasını yanlış okudu ya da yanlış hatırlıyor; ondan hatırlaması beklenmiyorsa bu olabilir, ama buna inanmam, Tanık James Oliver Cavendish ise asla. Cavendish'in plakayla ilgili şüphesi olsa raporunda hiç belirtmezdi."</p>
	<p class="block6">Harshaw yüzünü ekşitti ve devam etti: "Jill, beni zorluyorsun ve bundan hiç hoşlanmıyorum, hem de hiç hoşlanmıyorum! Ben'in o mesajı gönderdiğini kabul etsem bile, taksinin kayıtlarıyla oynayabilmesi mümkün değil... ve bunun için bir nedeni olması daha da az inandırıcı olurdu. Hayır, bu gerçekle yüzleşelim. Ben o taksiyle bir yere gitti ve bir kamu taşıma aracının kayıtlarına erişip değiştirebilecek birileri de nereye gittiğini gizlemek için bir yığın zahmete girdi... ve kaybolduğu anlaşılmasın diye sahte mesaj gönderdi."</p>
	<p class="block6">"Kaybolduğu mu? Kaçırıldı demek istiyorsun!"</p>
	<p class="block6">"Sakin ol Jill. 'Kaçırıldı' pis bir kelime."</p>
	<p class="block6">"Ama durumu anlatabilecek tek kelime o! Jubal, nasıl olup da orada oturup bu konuda gürültü koparman gerekirken..."</p>
	<p class="block6">"Kes şunu, Jill! Başka bir kelime daha var. Kaçırılmamıştır, ölmüş bile olabilir."</p>
	<p class="block6">Gillian'ın omuzları çöktü. "Evet," diye onayladı kuru bir sesle. "Aslında bundan korkuyorum."</p>
	<p class="block6">"Ben de. Ama kemiklerini görmedikçe, ölmediğini varsayacağım. Öyle ya da böyle, farz edelim kaçırıldı. Jill, adam kaçırma durumlarındaki en büyük risk nedir? Hayır, güzel kafanı yorma; ben söyleyeyim. Kurbana yönelik en büyük tehlike onun için yapılan feryat figândır çünkü onu kaçıran bundan ürkerse, neredeyse her zaman onu öldürür. Bunu düşünmüş müydün?"</p>
	<p class="block6">Gillian acı içindeydi ve cevap vermedi. Harshaw nazikçe devam etti: "Ben'in ölmüş olma ihtimalinin çok yüksek olduğunu söylemek zorundayım. Çok uzun süredir ortada yok. Ama aksini öğrenmedikçe sağ olduğunu farz edeceğimizde anlaşmıştık. Şimdi onu arama niyetindesin. Gillian, söyler misin, onu kaçıranın ya da kaçıranların ipoteği altındaki hayatını daha büyük tehlikeye atmaksızın bunu nasıl yapmayı planlıyorsun?"</p>
	<p class="block6">"Ama kim olduklarını biliyoruz!"</p>
	<p class="block6">"Biliyor muyuz?"</p>
	<p class="block6">"Tabii ki biliyoruz! Mike'ı hapsedenlerle aynı kişiler - hükümet! "</p>
	<p class="block6">Harshaw başını iki yana salladı. "Bunu bilmiyoruz. Bu, Ben'in en son yaparken görüldüğü şey üstüne kurulmuş bir varsayım. Ama bir kesinlik arz etmiyor. Ben, yazılarıyla hatırı sayılır bir düşman kitlesi kazandı ve hepsi de hükümetin içinde değil. Eğer işin içinden sıyrılabileceklerinden emin olsalar, onu zevkle öldürecek birkaç isim geliyor aklıma. Ancak..." Harshaw kaşlarını çattı. "Elimizde olan, üzerinde durabileceğimiz tek şey senin varsayımın. Ama 'Hükümet' değil, bu çok geniş kapsamlı bir terim. 'Hükümet' birkaç milyon kişiden oluşuyor, yalnız Washington'da bir milyondan fazla. Kendimize sormalıyız: Kimin nasırına basıldı? Kimin ya da kimlerin? 'Hükümet' değil de yönetimin içinden hangi bireylerin?"</p>
	<p class="block6">"İyi de bu yeterince açık değil mi, Jubal? Sana söyledim, aynı Ben'in bana söylediği gibi. Genel Sekreter'in ta kendisi."</p>
	<p class="block6">"Hayır," diye reddetti Harshaw. "Bu doğru olsa da bize yararı yok. Kim ne yaparsa yapsın, eğer kanundışı ya da incelikten yoksun ise, işine gelse de bunun faili Genel Sekreter olmayacaktır. Bunlardan haberi olduğunu bile hiç kimse ispatlayamaz. Büyük olasılıkla da pis işlerden habersizdir. Hayır, Jill, Genel Sekreter'in yardakçılar ordusundan kimin bu operasyonu yürüttüğünü öğrenmemiz gerek. Bu da sanıldığı kadar zor olmasa gerek. Geçen perşembeden beri görünmeyen üst düzey bir adam var, hele sahte Mars'tan Gelen Adam'dan da sorumlu olduğu anlaşıldıktan sonra kaybolması pek de tesadüf gibi gelmiyor bana. Eğer onu bulabilirsek, Ben'i de bulabiliriz. Adı Gilbert Berquist ve bu işte parmağı olduğuna inanmak için sebeple..."</p>
	<p class="block6">"Berquist mi?"</p>
	<p class="block6">"Adamın adı bu. Neyse, bu işte parmağı olduğuna inanmak - Jill, neyin var? Dur, bayılma sakın, havuza atarım seni!"</p>
	<p class="block6">"Jubal. Bu 'Berquist' denen adam. Başka bir Berquist de var mı?"</p>
	<p class="block6">"Hı? Sanırım vardır... her ne kadar hakkında öğrendiklerim onun bir piç olduğunu gösteriyorsa da sadece bir tane de olabilir. Yani yönetici kadrosunda demek istiyorum. Neden? Tanıyor musun onu?"</p>
	<p class="block6">"Bilmiyorum. Ama aynı adamsa... Sanırım onu aramak boşuna."</p>
	<p class="block6">"Hımm... Anlat bakalım, kızım."</p>
	<p class="block6">"Jubal... özür dilerim, çok özür dilerim ama sana her şeyi anlatmadım."</p>
	<p class="block6">"İnsanlar zaten çok nadiren her şeyi anlatırlar. Peki, devam et."</p>
	<p class="block6">Jill düşe kalka, kekeleyerek ve geveleyip durarak birdenbire yok olan adamları anlatmayı becerdi. Jubal dinlemekle yetindi. "Hepsi bu kadar," diyerek üzüntüyle bitirdi Jill. "Çığlık attım ve Mike'ı korkuttum... O da buraya getirdiğim sırada görmüş olduğun transa girdi, zaten buraya gelene kadar akla karayı seçtim. Ama bunu sana zaten anlatmıştım."</p>
	<p class="block6">"Hımm... evet, anlatmıştın. Keşke bunu da anlatmış olsaydın. "</p>
	<p class="block6">Jill kızardı. "Kimsenin bana inanacağını sanmıyordum. Ve korkmuştum. Jubal, bize bir şey yapabilirler mi?"</p>
	<p class="block6">"Ha?" Jubal şaşırmıştı. "Ne yapabilirler mi?"</p>
	<p class="block6">"Bizi hapse falan atarlar mı?"</p>
	<p class="block6">"Ah. Hayatım, bir mucizeye tanık olmak henüz suç değil. Mucize göstermek de. Ama bu meselenin bir kedinin üstündeki kılların sayısından daha çok yönü var. Sessiz ol da düşüneyim."</p>
	<p class="block6">Jill sustu. Jubal on dakika kadar öylece durdu. Sonunda gözlerini açtı. "Senin şu yaramazı göremiyorum. Havuzun dibinde yatıyor yine herhalde."</p>
	<p class="block6">"Öyle."</p>
	<p class="block6">"O zaman dal ve çıkar onu. Kuruladıktan sonra çalışma odama getir. Bu numarayı istediği anda tekrarlayıp tekrarlayamayacağını merak ediyorum... ve seyirciye ihtiyacımız olduğunu da sanmıyorum. Yok, seyirciye kesinlikle ihtiyacımız var. Anne'e Tanık cüppesini giyip gelmesini söyle, ondan profesyonel anlamda katılım bekliyorum. Duke de gelsin."</p>
	<p class="block6">"Peki, Patron."</p>
	<p class="block6">"Bana 'patron' diyebilme ayrıcalığına sahip değilsin. Seni vergiden düşemiyorum."</p>
	<p class="block6">"Peki, Jubal."</p>
	<p class="block6">"Bu daha iyi. Hımm... Keşke burada yokluğunu hiç özlemeyeceğimiz birileri olsaydı. Ne yazık ki hepimiz dostuz. Sence Mike bu numarasını cansız varlıklarla da yapabilir mi?" </p>
	<p class="block6">"Bilmiyorum."</p>
	<p class="block6">"Öğreneceğiz. Peki, daha ne bekliyorsun? Şu çocuğu sudan çıkar ve uyandır." Jubal düşüncelice gözlerini kırpıştırdı. "Birilerinden kurtulmak için ne güzel - yo, yo, fikrin cazibesine kapılmamalıyım. Yukarıda görüşürüz kızım." </p>
	<p class="block7"> </p>
	<p class="block8">ON İKİ</p>
	<p class="block6">Birkaç dakika sonra Jill, Jubal'in çalışma odasına geldi. Anne oradaydı, loncasının uzun beyaz cüppesine sarınmış oturuyordu; Jill'e baktı, hiçbir şey söylemedi. Jubal masasında Dorcas'a bir şeyler dikte ettirirken Jill de bir sandalye buldu ve sessizlikle bekledi. Jubal, Jill'in geldiğini görmemiş gibiydi, dikte ettirmeye devam etti:</p>
	<p class="block6">"... serilmiş vücudun altından halının bir köşesini sırılsıklam edip yoluna devam eden ve seramik zeminde koyu kırmızı bir gölcük oluşturan kan, aylak iki sineğin dikkatini çekmişti. Bayan Simpson, kenetlenmiş dişlerinin arasından rahatsız bir sesle fısıldadı: 'Babacığımın en sevdiği halı... ve babacığım... galiba..' Bölüm sonu, Dorcas ve ilk bölümün de sonu. Postala gitsin. Sen de yaylan."</p>
	<p class="block6">Dorcas ayağa kalkıp yanına stenosunu da alarak gitti, giderken Jill'le karşılıklı selamlaşıp gülümsediler. "Mike nerede?" diye sordu Jubal.</p>
	<p class="block6">"Odasında," diye karşılık verdi Gillian. "Giyiniyor, birazdan gelir."</p>
	<p class="block6">"Giyiniyor mu?" diye terslendi Jubal. "Resmi bir parti veriyoruz mu dedim?"</p>
	<p class="block6">"Ama giyinmesi gerek."</p>
	<p class="block6">"Neden? Siz çocuklar ister çıplak dolaşın, ister devetüyü palto giyin, bana ne? Ayrıca hava sıcak. Getir onu buraya hemen."</p>
	<p class="block6">"Lütfen, Jubal. Nasıl davranacağını öğrenmesi gerek. Onu eğitmek için çok uğraşıyorum."</p>
	<p class="block6">"Öfff! Sen ona kendi dar görüşlü, orta sınıf, Güneyli ahlakını empoze etmeye çalışıyorsun. Sizi izlemediğimi sanma."</p>
	<p class="block6">"Hiç de değil! Değer yargılarıyla uğraşmıyorum, sadece gerekli âdetleri öğretiyorum."</p>
	<p class="block6">"Âdetler, ahlaki değerler... ne fark var? Ne yaptığının farkında mısın, kadın? Önümüzde, Tanrı'nın inayeti ve pokerdeki şansımız sayesinde kabilemizin psikotik tabularıyla kirletilmemiş bir kişilik var ve sen onu, bu korkutulmuş ülkedeki dördüncü sınıf konformistlerden birinin kopyası haline getirmeye çalışıyorsun! Sonuna kadar git bari. Eline bir evrak çantası tutuştur da gittiği her yere yanında taşısın, çantası yoksa da utansın."</p>
	<p class="block6">"Ben öyle bir şey yapmıyorum! Sadece başını derde sokmasına engel olmaya çalışıyorum. Kendi iyiliği için."</p>
	<p class="block6">Jubal homurdandı: "Erkek kediler de ameliyattan önce bu bahaneyi duyarlar."</p>
	<p class="block6">"Ah!" jill sustu ve içinden ona kadar sayarmış gibi göründü. Sonra resmi ve kuru bir sesle konuştu: "Burası sizin eviniz, Doktor Harshaw ve size borçluyuz. Eğer izin verirseniz, hemen Michael'ı getirmeye gidiyorum." Ayağa kalktı.</p>
	<p class="block6">"Dur, Jill."</p>
	<p class="block6">"Anlamadım, Efendim!"</p>
	<p class="block6">"Otur ve Tanrı aşkına benim kadar gıcık olmaya çalışma; benim yıllara dayanan tecrübeme sahip değilsin. Şimdi, bir şeyi açıklığa kavuşturalım: Bana borçlu değilsin. Olamazsın. İmkânsız. Çünkü, yapmak istemediğim hiçbir şeyi yapmam. Aslında hiç kimse yapmaz ama ben bunun farkındayımdır. Onun için lütfen, olmayan bir borç icat etme, yoksa daha farkına bile varamadan minnet duymaya çalışmaya başlarsın ve bu da topyekûn ahlaki çöküşün ilk hain basamağıdır. Bunu grokluyor musun? Yoksa groklamıyor musun?"</p>
	<p class="block6">Jill dudağını çiğnedi, sonra da sırıttı. '"Grok'un ne demek olduğunu anladığımdan emin değilim."</p>
	<p class="block6">"Ben de. Anlayana kadar Mike'tan ders almaya kararlıyım. Ama söylediklerimde çok ciddiyim. Minnet, diş bilemenin edepli halidir. İnsanların çoğunun bana içerlemesini önemsemem ama bunu küçük ve güzel kızların yapması hiç hoşuma gitmez."</p>
	<p class="block6">"Bak, Jubal, sana içerlemiyorum ki. Bu çok saçma."</p>
	<p class="block6">"Umarım içerlemiyorsundur. Ama bana borcun olduğu kuruntusunu kafandan atmazsan kesinlikle içerleyeceksin. Japonların 'teşekkür ederim' demek için beş ayrı yolu vardır ve her biri kelime anlamı olarak, değişik derecelerde içerleme anlamına gelir. İngilizce de bu konuda böyle kendiliğinden dürüst olmuş olsa, olmaz mıydı? Bunun yerine, İngilizce, insan sinir sisteminin yaşayamayacağı 'minnet' gibi duyguları tanımlamaktan yana yetkin."</p>
	<p class="block6">"Jubal, sen alaycı bir moruksun. Kendimi sana minnettar hissediyorum ve minnet duymaya devam edeceğim."</p>
	<p class="block6">"Ve sen de duygusal bir kızsın. Bu da bizi çok uyumlu bir çift yapar. Hımm, sefahat dolu bir hafta sonu için Atlantic City'ye gidelim hemen, sadece ikimiz."</p>
	<p class="block6">"Ama Jubal!"</p>
	<p class="block6">"Faydalanmaya kalktığımda minnetin ne kadar derine kadar gidebildiğini gördün mü?"</p>
	<p class="block6">"Ah! Hazırım. Ne zaman gidiyoruz?"</p>
	<p class="block6">"Haydi oradan! Kırk yıl önce gitmiş olmalıydık. Kapa çeneni. Söylemek istediğim ikinci şey; haklısın; çocuk gerçekten de insan âdetlerini öğrenmek zorunda. Camiye girerken ayakkabısını, sinagoga girerken şapkasını çıkarmak ve tabu bunu gerektirdikçe çıplaklığını örtmek zorunda, yoksa kabilemizin şamanları onu sapkınlıkla suçlayıp yakarlar. Ama çocuğum, Şeytan'ın beş farklı yüzü adına, ne yaparsan yap, bu süreçte onun beynini yıkama. Her zaman alaycı kalmasını sağla."</p>
	<p class="block6">"Ih, bunu nasıl başarabileceğimi bilmiyorum, Jubal. Yani, Mike'ta alaycılığın zerresi yok gibi."</p>
	<p class="block6">"Ne olmuş ki? Evet. Bununla ben ilgileneceğim. Hâlâ ne oyalanıyor o? Şimdiye kadar giyinmiş olmalıydı, değil mi?"</p>
	<p class="block6">"Gidip bakayım."</p>
	<p class="block6">"Bir saniye. Jill, neden Ben'i kaçırdı diye herhangi birisini suçlamaya hevesli olmadığımı sana anlattım... ve şimdiye kadar aldığım raporlar da bunun taktik olarak doğru bir karar olduğunu gösteriyor. Eğer Ben, kanunsuz şekilde alıkonuyor ise (en yumuşak ifade biçimiyle), en azından çok gürültü yapıp karşımızdakini, Ben'den kurtulup arkasında delil bırakmaması için zorlamadık. Yaşıyorsa, hayatta kalmak için hâlâ bir şansı olabilir. Ama buraya geldiğin ilk gece başka adımlar da attım. İncil'i bilir misin?"</p>
	<p class="block6">"Ih, pek değil."</p>
	<p class="block6">"Okumayı ödüllendirir, birçok acil durum için çok pratik öneriler vardır: 'Her kim kötülük yapar, ışıktan nefret eder.' Yuhanna bilmem ne, İsa, Nicodeus'la konuşuyor. Her an Mike'ı bizden almak için bir hareket yapılmasını bekliyordum çünkü izlerini pek iyi gizlemiş gibi görünmüyordun. Ya deneselerdi ne olurdu? Eh, burası ıssız bir yer ve ağır silahımız pek yok. Onlara engel olabilecek tek bir silah var. Işık. Basının kavurucu spot ışıkları. Onun için, ben de birkaç telefon konuşması yaptım ve burada olabilecek bir patırtıyı kamuoyuna duyuracak bazı düzenlemelere gittim. Hükümetin susturabileceği cılız basın organlarıyla değil, dünya çapında yaygın ağlarla, hepsi aynı anda. Ayrıntılar önemli değil, yani kameralar nerelere yerleştirilmiş, nereleri görebiliyorlarmış falan. Ama burada bir dövüş olursa, üç şebeke tarafından aynı anda izlenecek ve her biri bizim Saygıdeğer Genel Sekreterimizi iş üstünde yakalamaya can atan VlP'lere gönderilmek üzere hazırlanmış, beklemede olan mesajlar ânında yola çıkacak."</p>
	<p class="block6">Harshaw somurttu. "Bu savunmanın zaafı, onu sonsuza kadar sürdüremeyecek olmam. Aslına bakarsan, düzeneği kurduğum sıra asıl kaygım yeterince hızlı davranamamaktı. Patlayacak her ne idiyse ilk yirmi dört saat içinde patlak vermesini bekliyordum. Şimdiyse endişem tersine döndü ve spotları hâlâ üzerimizde tutabiliyorken adamları harekete geçmeye zorlamamız gerektiğini düşünüyorum."</p>
	<p class="block6">"Nasıl bir hareket, Jubal?"</p>
	<p class="block6">"Bilmiyorum. Son üç gündür yediğimden bile zevk alamamacasına bu konu üzerinde kafa patlatıyorum. Ama Ben'in dairesinde sizi yakalamaya çalıştıklarında yaşadığınız gerçekten olağanüstü durumu anlatman, yeni bir yaklaşım için kafamda bir ışık yaktı."</p>
	<p class="block6">"Daha önce anlatmadığım için üzgünüm, Jubal. Ama kimsenin bana inanmayacağını düşünmüştüm ve bana inanıyor olman beni gerçekten rahatlatıyor, bunu itiraf etmeliyim."</p>
	<p class="block6">"Sana inandığımı söylemedim."</p>
	<p class="block6">"Ne? Ama sen..."</p>
	<p class="block6">"Doğruyu söylediğini düşünüyorum, Jill. Ama rüyalar da bir tür gerçek deneyimlerdir, aynen hayali kuruntularla yaşananlar gibi. Ama önümüzdeki yarım saat içinde bu odada olacaklar bir Adil Tanık tarafından görülecek ve," öne doğru eğilip bir düğmeye bastı, "şu andan itibaren çalışmaya başlayan kameralar tarafından kaydedilecek. Anne görev başında hipnotize edilebilir ama kameraların başına bunun gelmeyeceğine dair çok büyük bir bahse girebilirim. Ne tür bir gerçekle uğraştığımızı bilmeliyiz. Ondan sonra malum güçleri diğer kartlarını da oynamaları için ne şekilde zorlayabileceğimize karar verecek duruma geleceğiz... belki de aynı zamanda Ben'e yardım etmenin bir yolunu da buluruz. Git, Mike'ı getir."</p>
	<p class="block6">Mike'ın gecikmesi esrarengiz bir durumdan kaynaklanmıyordu, sadece kendisini biraz endişelendirmişti. Sol ayakkabısının bağcığını sağınkine bağlamayı becermiş, sonra ayağa kalkıp takılıp düşmüş ve böyle yaparak düğümleri umutsuzcasına sıkı bir hale getirmeyi başarmıştı. Vaktinin geri kalanını, içinde bulunduğu hali değerlendirerek geçirmiş ve neden başarısız olduğuna dair doğru bir sonuca varmıştı. Yavaş, çoook yavaş bir şekilde düğümleri çözmüş, doğru şekilde, her ayakkabınınki kendisine olacak şekilde bağlamıştı. Giyinmesinin çok uzun sürdüğünün farkında değildi, sadece Jill'in ona çoktan öğrettiği bir şeyi doğru bir şekilde tekrarlayamadığı için sıkıntılıydı. Jill onu götürmek için geldiğinde sorunu çözmüş olmasına karşın başarısızlığını perişan bir halde itiraf etti.</p>
	<p class="block6">Jill onu yatıştırıp yüreklendirdi, saçını taradı ve Jubal'in yanına doğru götürdü. Harshaw başını kaldırıp baktı. "Selam, evlat. Otursana."</p>
	<p class="block6">"Selam, Jubal," diye ağırbaşlılıkla karşılık verdi Valentine Michael Smith, sonra da oturup bekledi. Jill, Smith'in reveransta bulunmuş olduğu izlenimini gözünün önünden uzaklaştırmaya çalışıyordu, halbuki başıyla hafif bir hareket bile yapmamıştı.</p>
	<p class="block6">Harshaw mikrofonu bir kenara koydu. "Şey, evlat," dedi. "Bugün neler öğrendin?"</p>
	<p class="block6">Smith mutlulukla gülümsedi, sonra her zamanki gibi kısa bir duraksamadan sonra karşılık verdi: "Bugün birbuçuk salto yapmayı öğrendim. Bu bir atlama, dalış, suyumuza girerken..."</p>
	<p class="block6">"Biliyorum, yaparken gördüm seni. Ama su sıçrattın, ayak parmaklarını aynı hizada, dizlerini gergin ve ayaklarını bir arada tut."</p>
	<p class="block6">Smith mutsuz gözüktü. Yapmadım mı doğru?</p>
	<p class="block6">"İlk sefer için çok doğru yaptın. Dorcas'ın nasıl yaptığına bak. Neredeyse suda küçücük bir dalga bile çıkarmıyor."</p>
	<p class="block6">Smith bunu ağır ağır düşündü. "Su Dorcas'ı grokluyor. Oğlanı bağrına basıyor."</p>
	<p class="block6">"'Kızı'. Dorcas bir 'kız', 'oğlan' değil."</p>
	<p class="block6">"'Kız,'" diye düzeltti Smith. "Öyleyse konuşmam yanlış? Springfield, Massachusetts'te yayınlanmış Webster'in Uluslararası İngiliz Dili Sözlüğü, 3.baskıda eril işaret zamirinin konuşma dilinde dişileri de kapsadığını okumuştum. Chicago, Illinois'de 1978'de yayınlanmış Hagworth'un Sözleşmeler Hukuku kitabı, beşinci baskı sayfa 1012'de diyor ki..."</p>
	<p class="block6">"Dur, dur," diye aceleyle kesti Harshaw. "Sorun, İngiliz dilinde, sende değil. Eril zamirler genel olarak kullanıldığında dişileri de gerçekten kapsar ama belirli bir insan hakkında konuştuğunda değil. Dorcas, daima 'kız', 'kıza' ya da 'kadın', 'kadına'dır ama asla 'çocuğa', 'adama' değil. Bunu unutma."</p>
	<p class="block6">"Unutmayacağım."</p>
	<p class="block6">"Unutmasan iyi olur, yoksa Dorcas'ı ne kadar dişi olduğunu ispatlaması için tahrik edebilirsin." Harshaw düşünceli bir şekilde gözlerini kırpıştırdı. "Jill, bu çocuk seninle yatıyor mu? Ya da içinizden biriyle?"</p>
	<p class="block6">Jill neredeyse tereddüt etmeden kupkuru bir sesle konuştu: "Bildiğim kadarıyla, Mike hiç uyumuyor."</p>
	<p class="block6">"Sorumdan kaçtın."</p>
	<p class="block6">"O zaman belki de kaçmak istediğimi varsaysan daha iyi olur. Ancak benimle yatmıyor."</p>
	<p class="block6">"Hımm... lanet olsun, ilgim bilimsel idi. Neyse, başka bir sorgu sırası izleyelim. Mike, bugün başka ne öğrendin?"</p>
	<p class="block6">"Ayakkabılarımı bağlamanın iki değişik yolunu öğrendim. Birisi sadece yerde yatmaya yarıyor, diğeri ise yürümeye. Ayrıca fiil çekimlerini de öğrendim, 'varım, varsın, var, varız, varsınız, varlar. Vardım, vardın..."</p>
	<p class="block6">"Tamam, bu kadar yeterli. Başka?"</p>
	<p class="block6">Mike'ın yüzü aydınlandı. "Dünden bugüne neşeyle, neşeyle ve güzellikle traktör sürmeyi öğreniyorum."</p>
	<p class="block6">"Ha?" Jubal, Jill'e döndü. "Bu ne zaman oldu ki?"</p>
	<p class="block6">"Dün öğleden sonra şekerleme yapıyordun, Jubal. Sorun yok, Duke incinmemesi için çok dikkat ediyor."</p>
	<p class="block6">"Hımm... şey, belli ki incinmemiş. Mike, okuyor musun?"</p>
	<p class="block6">"Evet, Jubal."</p>
	<p class="block6">"Ne peki?"</p>
	<p class="block6">"Okuduklarım," diye dikkatle ezberden konuşmaya başladı Mike, "ansiklopediden 3 cilt daha, Maryb'den Mushe'ye, Mushr'dan Ozon'a, P'den Planti'ye kadar. Ansiklopediden bir seferde çok fazla okumamamı söylemiştin, onun için orada durdum. Sonra Londralı Üstat William Shakespeare'den 'Romeo ve Juliet'in trajedisini okudum. Sonra İngilizce'ye Arthur Machen tarafından çevrildiği haliyle 'Jacques Casanova'nın Anıları'nı bitirdim. Sonra Francis Weilman'dan 'Çapraz Sorgulama Sanatı'nı okudum. Sonra da Jill beni kahvaltıya çağırana kadar okuduklarımı groklamaya çalıştım."</p>
	<p class="block6">"Peki grokladın mı?"</p>
	<p class="block6">Smith sıkıntılı gibi göründü. "Jubal, bilmiyorum."</p>
	<p class="block6">"Seni rahatsız eden bir şey mi var, Mike?"</p>
	<p class="block6">"Okuduklarımı bütün tamlığıyla groklamadım. Üstat William Shakespeare'in hikâyesinde Romeo'nun ölümüyle kendimi çok mutlu olmuş hissettim. Sonra okumaya devam ettim ve çok erken çözüldüğünü öğrendim ya da öyle grokladığımı sandım. Neden?"</p>
	<p class="block6">"Romeo genç salağın tekiydi."</p>
	<p class="block6">"Anlayamadım?"</p>
	<p class="block6">"Bilmiyorum, Mike."</p>
	<p class="block6">Smith bunu düşündü, sonra Marsça bir şeyler geveledi ve ekledi: "Ben sadece bir yumurtayım."</p>
	<p class="block6">"Öyle mi? Genelde bir şeyler istemeden önce böyle söylüyorsun, Mike. Bu sefer ne istiyorsun? Konuş bakalım."</p>
	<p class="block6">Smith tereddüt etti. Sonra yumurtladı. "Kardeşim Jubal, lütfen Romeo'ya neden çözüldüğünü sorar mısın? Ben soramam çünkü ben sadece bir yumurtayım. Ama sen sorabilirsin ve sonra da bana onu nasıl groklayacağımı anlatabilirsin."</p>
	<p class="block6">Sonraki birkaç dakikada konuşmalar arapsaçına döndü. Jubal, bir anda Mike'ın Montaguelerden Romeo'nun yaşayıp nefes almış bir kişi olduğuna inandığını ve inançlarına gelmiş olabilecek şoku savuşturmayı başararak, Mike'ın kendisinden, her nasılsa Romeo'nun hayaletini çağırıp yaptıkları için bir açıklama talep etmesini beklediğini anladı.</p>
	<p class="block6">Ama Capulet ve Montaguelerden hiçbirinin hiçbir zaman, hiçbir türlü bütünsel bir varlığa sahip olmadıkları fikrini Mike'a kabul ettirebilmek başka bir sorundu. Kurgu kavramı Mike'ın deneyimlerinde yoktu; bunu üzerine kurabileceği, dayandırabileceği hiçbir şey yoktu ve Jubal'in bu kavramı açıklama gayretleri Mike için duygusal olarak o kadar üzücüydü ki Jill tekrar bir top gibi toplanıp içine çekileceğinden korktu.</p>
	<p class="block6">Ancak Mike'ın kendisi bu gereksinime ürkütücü biçimde yakın olduğunu gördü ve artık dostlarının önünde, kardeşi Doktor Nelson dışında hepsinde, duygusal rahatsızlığa sebep olduğu için kaçıp saklanma yolunu seçmemesi gerektiğini öğrenmişti. Onun için büyük bir çabayla kalp atışlarını yavaşlattı, duygularını sakinleştirdi ve gülümsedi. "Groklama kendiliğinden gelene kadar bekleyeceğim."</p>
	<p class="block6">"Çok iyi olur," diye onu onayladı Jubal. "Ama bu andan itibaren, bir şey okumadan önce bana, Jill'e ya da birilerine kurgu olup olmadığını sor. Her şeyi birbirine karıştırmanı istemiyorum."</p>
	<p class="block6">"Soracağım Jubal." Mike, bu tuhaf kavramı grokladığımda Eskilere bütünlük içinde rapor etmesi gerektiğine karar verdi... ve kendisini birdenbire Eskilerin bu 'kurgu' denen şeyi bilip bilmediklerini merak eder buldu. Kendisi kadar Eskilere de yabancı bir fikrin varlığı gibi inanılmaz bir durum, alelacele gelecekte üzerinde düşünmek için arşivleyip soğumaya bıraktığı 'kurgu' denen acayip kavramdan bile çok daha devrimci (hatta sapkın) idi.</p>
	<p class="block6">"... ama seni," diye konuşmaya devam ediyordu kardeşi Jubal, "buraya edebiyat şekilleri üzerinde tartışmak için çağırmadım. Mike, Jill'in seni hastaneden alıp götürdüğü günü hatırlıyor musun?"</p>
	<p class="block6">"Hastane mi?" diye tekrarladı Mike.</p>
	<p class="block6">"Jubal, Mike'ın orasının bir hastane olduğunu bildiğinden emin değilim," diye araya girdi Jill. "En azından ben orasının isminin öyle olduğunu hiç söylemedim. Bırak bir açıklamayı deneyeyim."</p>
	<p class="block6">"Devam et."</p>
	<p class="block6">"Mike, bulunduğun yeri hatırlıyor musun, ben seni giydirip götürmeden önce hani bir odada yalnız başına yaşıyordun."</p>
	<p class="block6">"Evet, Jill."</p>
	<p class="block6">"Sonra başka bir yere gittik, seni soydum ve banyo yaptırdım."</p>
	<p class="block6">Smith hatırladıklarıyla hoşnut gülümsedi. "Evet, çok büyük bir mutluluktu."</p>
	<p class="block6">"Sonra seni kuruladım ve sonra iki adam geldi."</p>
	<p class="block6">Smith'in gülümsemesi silinip gitti. O kritik karar ânını tekrar yaşadı ve korkuyla, nasıl olduysa yanlış seçim yapıp su kardeşini incittiğini sandı. Sarsılmaya ve kendi içine kıvrılmaya başladı.</p>
	<p class="block6">"Mike!" diye bağırdı Jill. "Dur! Hemen dur! Sakın gitme!"</p>
	<p class="block6">Mike varlığının denetimini yeniden eline aldı ve su kardeşinin ondan istediğini yaptı. "Peki, Jill," diye kabullendi.</p>
	<p class="block6">"Beni dinle, Mike. O anı düşünmeni istiyorum ama üzülmemeli ve uzaklaşmamalısın. Sadece hatırla. Orada iki adam vardı. Birisi seni sürükleyerek oturma odasına getirdi."</p>
	<p class="block6">"Yerde mutlu çimenler olan oda," diye onayladı.</p>
	<p class="block6">"Doğru. Adam seni yerde çimenler olan odaya sürükledi, ben de onu durdurmaya çalıştım. O da bana vurdu. Sonra da yok oldu. Hatırlıyor musun?"</p>
	<p class="block6">"Kızmadın mı?"</p>
	<p class="block6">"Ne? Yo, yo, hiç de değil. Ama çok korktum. Adamlardan birisi kayboldu, o zaman ötekisi de silah çekip bana doğrulttu ve sonra o da yok oldu. Çok korkmuştum ama kızmamıştım."</p>
	<p class="block6">"Şimdi de bana kızgın değil misin?"</p>
	<p class="block6">"Mike, hayatım, sana hiç kızmadım ben. Ama bazen korkuyorum. O zaman da korkmuştum ama şimdi değil. Jubal ve ben ne olduğunu öğrenmek istiyoruz. Orada, bizimle birlikte iki adam vardı. Sonra sen bir şey yaptın... ve yok oldular. İki kere oldu. Yaptığın neydi? Bize söyleyebilir misin?"</p>
	<p class="block6">"Evet, size söyleyeceğim. Adam, büyük adam, sana vurdu... ve ben de korkmuştum. Onun için de..." Vıraklar gibi bir ses çıkararak Marsça bir şeyler söyledi ve kafası karışmış gibi baktı. "Kelimeleri bilmiyorum."</p>
	<p class="block6">"Mike, çok kelime kullanıp azar azar açıklamayı deneyebilir misin?" diye araya girdi jubal.</p>
	<p class="block6">"Denerim, Jubal. Orada, önümde bir şey var. Yanlış bir şey ve orada olmaması gerekiyor. Gitmeli. Onun için uzanıyorum ve..." Yine durdu, kafası karışmış gibi görünüyordu. "O kadar basit bir şey ki çok kolay bir şey. Herkes yapabilir onu. Ayakkabı bağlamak çok daha zor. Ama kelimeler yok. Çok özür dilerim. Daha çok kelime öğreneceğim." Smith bunu düşündü. "Belki de gereken kelimeler, Plants - Raym, veya Rayn - Sarr, veya Sars - Sorc arasında bir yerlerdedir. Bu gece oraları okuyacağım ve sana yarın sabah kahvaltıda söyleyeceğim."</p>
	<p class="block6">"Belki," diye kabul etti Jubal. "Bir dakika, Mike." Masasından kalktı, odanın bir köşesine gitti ve birkaç gün öncesine kadar içinde 70 'lik brendi şişeleri olan kocaman bir karton kutuyu alıp getirdi. "Bunun gitmesini sağlayabilir misin?</p>
	<p class="block6">"Bu yanlış bir şey ve burada olmaması mı gerekiyor?"</p>
	<p class="block6">"Şey, farz et ki öyle."</p>
	<p class="block6">"Ama Jubal, yanlış bir şey olduğunu bilmem gerekiyor. Bu bir kutu. Varlığının yanlış olduğunu groklamıyorum."</p>
	<p class="block6">"Hmm; anlıyorum. Sanırım anlıyorum. Farz et bunu alıp Jill'in kafasına atsam? Bayağı hızlı atsam, böylece canını yaksam?"</p>
	<p class="block6">"Jubal, bunu Jill'e yapmazsın," dedi buruk bir şekilde Smith.</p>
	<p class="block6">"Aah... kahretsin, sanırım yapmam. Jill, şu kutuyu bana atar mısın? İyi bir atış ama. Eğer Mike beni koruyamazsa kafam yarılsın en azından."</p>
	<p class="block6">"Jubal, bu fikri en az senin kadar sevmedim."</p>
	<p class="block6">"Ah, hadi ama! Bilim adına... ve Ben Caxton adına."</p>
	<p class="block6">"Ama..." Jill aniden ayağa fırladı, kutuyu kaptı, doğrudan Jubal'in kafasına attı. Jubal durup karşılama niyetindeydi ama içgüdü ve alışkanlık kazandı, eğildi.</p>
	<p class="block6">"Iskaladın," dedi. "Ama kutu nerede?" Etrafına bakındı. "Kafam karıştı, bakmıyordum. Sözde gözlerimi kutudan ayırmayacaktım." Smith'e baktı. "Mike, böyle mi oluyor - ne oldu, evlat?"</p>
	<p class="block6">Mars'tan Gelen Adam sarsılıyor ve mutsuz görünüyordu. Jill yanına koştu ve onu kucakladı. "Tamam, tamam, her şey yolunda canım. Çok iyi yaptın, her ne idiyse. Jubal'e dokunmadı bile, sadece yok oldu."</p>
	<p class="block6">"Sanırım öyle oldu," diye odaya bakınıp parmağını ısırarak onayladı Jubal. "Anne, seyrediyor muydun?"</p>
	<p class="block6">"Evet."</p>
	<p class="block6">"Ne gördün?"</p>
	<p class="block6">"Kutu öylece yok olmadı. İşlem anlık değil ama saniyenin ölçülebilir bir kesrinde oldu. Oturuyor olduğum yerden çok büyük bir hızla uzaklaşıyormuş, uzakta bir yerde kayboluyormuş gibi göründü. Ama odadan dışarı çıkmadı çünkü tam olarak yok olduğu âna kadar onu görebiliyordum."</p>
	<p class="block6">"Ama nereye gitti?"</p>
	<p class="block6">"Söyleyebileceklerim bu kadar."</p>
	<p class="block6">"Hımm... Sonradan filmleri oynatır bakarız. Ama ikna oldum. Mike..."</p>
	<p class="block6">"Evet, Jubal?"</p>
	<p class="block6">"O kutu nerede şimdi?"</p>
	<p class="block6">"Kutu..." Smith duraksadı. "Yine ifade edecek kelimelerim yok. Üzgünüm."</p>
	<p class="block6">"Ben üzgün değilim ama kesinlikle kafam karıştı. Evlat, baksana, tekrar kutuya uzanıp her neredeyse geri getirebilir misin? Buraya yani?"</p>
	</body></html>
