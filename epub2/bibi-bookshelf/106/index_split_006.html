<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block6">"Yıllar geçtikçe yumurta bulmak gitgide zorlaşıyor," dedi sonunda ve elindeki son yumurtayı platforma yakın olanların kafalarının üzerinden, arkadaki bir izleyiciye fırlattı.</p>
	<p class="block6">Arkasını döndü ve yumurtanın hedefine ulaşmadan kaybolduğunu fark etmemiş gibi göründü.</p>
	<p class="block6">Dr. Apollo, yüzünde aynı şaşkın ifade ve umursamaz tavırla pek çok başka numara yaptı. Bir seferinde platformun yakınındaki bir çocuğa seslendi: "Evlat, ne düşündüğünü biliyorum. Benim gerçek bir sihirbaz olmadığımı düşünüyorsun. Haklısın! Bu da sana bir dolar kazandırıyor. Çocuğa bir dolarlık bir banknot verdi. Para kayboldu.</p>
	<p class="block6">Sihirbaz mutsuz görünüyordu. "Düşürdün mü? Bu seferkini sıkı tut." İkinci banknot da kayboldu.</p>
	<p class="block6">"Ah, Tanrım! Neyse, sana bir şans daha vereceğim. İki elinle tut. Aldın mı? Pekâlâ, çabucak buradan uzaklaşsan iyi olur, zaten şu anda yatakta olman gerekiyor." Çocuk elinde parayla koşarak uzaklaştı, sihirbaz arkasını döndü, yine şaşkın görünüyordu. "Madam Merlin, şimdi ne yapıyoruz?"</p>
	<p class="block6">Tatlı yardımcısı yanına geldi, kulağına doğru eğilip bir şeyler fısıldadı. Sihirbaz başını iki yana salladı. "Hayır, bu kadar insanın önünde olmaz."</p>
	<p class="block6">Kız tekrar bir şeyler fısıldadı; sihirbaz rahatsız olmuş görünüyordu. "Üzgünüm, dostlarım ama Madam Merlin yatmak istediğini söylüyor. Aranızdan ona yardımcı olmak isteyen var mı?"</p>
	<p class="block6">Gönüllülerin sayısını görünce gözlerini kırpıştırdı. "Ah, sadece iki kişi. Aranızda orduda görev yapmış kimse var mı?"</p>
	<p class="block6">Hâlâ gereğinden fazla gönüllü vardı; Dr. Apollo aralarından iki kişiyi seçti. "Platformun altında bir kanpet var, tenteyi kaldırın, göreceksiniz... şimdi, onu getirip buraya kurar mısınız? Madam Merlin, bu tarafa dönün, lütfen."</p>
	<p class="block6">İki adam yatağı kurarken Dr. Apollo elini yardımcısının önünde, havada bir aşağı bir yukarı salladı. "Uyu... uyu... şu anda uyuyorsun. Dostlar, şu anda derin bir transta. Yatağı hazırlayan beyler, şimdi onu kibarca yatırabilir misiniz? Biriniz başından, diğeriniz ayaklarından tutun. Dikkat, lütfen." Kız bir ceset gibi kaskatı bir halde yatağa yerleştirildi.</p>
	<p class="block6">"Teşekkürler, beyler. Ama üzerini örtmezsek olmaz, değil mi? Şurada bir yerde bir çarşaf olacaktı. Ah, işte burada." Sihirbaz uzanıp havada duran sopasını aldı, gösteri malzemelerinin durduğu masaya doğrulttu; eşya yığınının içinden bir çarşaf sıyrılıp uçarak eline geldi. "Şunu üzerine örtün lütfen. Başını da örtün; bir hanımefendi uyurken insanlar onu seyretmemeli. Teşekkür ederim. Şimdi, platformdan inebilirseniz... Güzel! Madam Merlin... beni duyabiliyor musunuz?"</p>
	<p class="block6">"Evet, Doktor Apollo."</p>
	<p class="block6">"Uyku yüzünden ağırlaşmıştınız. Şu anda dinleniyorsunuz. Kendinizi hafiflemiş, çok hafiflemiş hissediyorsunuz. Bulutlardan bir yatakta yatıyorsunuz. Bulutların üzerinde uçuyorsunuz." Çarşafla örtülü beden yataktan otuz santim kadar yükseldi. "Aman! Çok fazla hafiflemeyin. Sizi kaybetmek istemeyiz."</p>
	<p class="block6">Kalabalıkta bir delikanlı, yüksek bir fısıltıyla açıklamaya başladı. "Şu anda çarşafın altında değil. Üzerine çarşafı örttüklerinde, alttaki gizli bir kapıdan geçti. Orada gördüğünüz, oldukça hafif bir çerçeve. Birazdan çarşafı çekecek, bu sırada çerçeve de çöküp kaybolacak. Bu basit bir kandırmaca... herkes yapabilir."</p>
	<p class="block6">Dr. Apollo onu umursamadı ve konuşmayı sürdürdü: "Biraz daha yükselin, Madam Merlin. Biraz daha. İşte..." Üzeri örtülü vücut platformdan bir buçuk metre kadar yüksekte havada duruyordu.</p>
	<p class="block6">"Orada ince çelik bir çubuk var ama kolayca göremezsiniz," diye arkadaşlarına fısıldadı zeki delikanlı. "Muhtemelen çarşafın aşağı sarkan köşesinin arkasında."</p>
	<p class="block6">Dr. Apollo döndü ve gönüllülerden yatağı kaldırıp platformun altındaki yerine koymalarını istedi. "Artık ona ihtiyacı yok. Bulutların üzerinde uyuyor." Havada yüzen vücuda döndü ve dinliyormuş gibi yaptı. "Ne? Daha yüksek sesle lütfen, Öyle mi? Çarşafı istemediğini söylüyor... ağır geliyormuş."</p>
	<p class="block6">("İşte burada çerçeve kayboluyor.")</p>
	<p class="block6">Sihirbaz çarşafı bir köşesinden durup çekti; izleyiciler çarşafın bir anda ortadan kaybolduğunu fark etmediler; platformdan bir buçuk metre yukarıda havada uyuyan Madam Merlin'e bakıyorlardı. Platform çadırın arka tarafında ortadaydı, seyirciler çevresini sarmışlardı. "Pekâlâ, Hızlı Çocuk, çelik çubuk nerede?" diye sordu sahne büyüsü hakkında her şeyi bilen çocuğun arkadaşlarından biri.</p>
	<p class="block6">"Bakmanızı istemediği yerlere bakmanız gerek," dedi çocuk, pek de kendinden emin olmayan bir sesle. "Işıkları oraya baktığınızda gözünüze parlayacak şekilde ayarlıyorlar."</p>
	<p class="block6">"Bu kadar uyku yeter, peri kızı," dedi Dr. Apollo. "Bana elini ver. Uyan! Uyan! Kızın elini tuttu, dik durur vaziyete getirdi ve platformun üzerine inmesine yardım etti.</p>
	<p class="block6">("Gördünüz mü? Yere inerken nasıl kazık gibi durduğunu gördünüz, ayağını nereye bastığını fark ettiniz mi? İşte çelik çubuk orada," dedi çocuk. "Sadece bir kandırmaca," diye tatmin olmuş bir şekilde ekledi sonra.)</p>
	<p class="block6">Sihirbaz konuşmayı sürdürüyordu. "Şimdi, dostlar, dikkatinizi bilgili konuşmacımız, Profesör Timoshenko'ya yöneltirseniz..."</p>
	<p class="block6">Konuşmacı hemen araya girdi: "Ayrılmayın! Sadece bu gösteri için bu harika şehrin Bayındırlık ve Güvenlik Müdürlüğü'nün izni ve Kolejler ve Üniversiteler Birliği'nin katkılarıyla, aranızdan birine yirmi dolarlık bir ödülü..."</p>
	<p class="block6">Müşterilerin çoğu ekstra sürprize gitti. Birkaçı ortalıkta dolandı, sonra ana çadırdaki ışıkların çoğu sönmüş olduğundan evlerine döndüler. Hilkat garibeleri ve diğer sirk çalışanları malzemelerini toplayıp çadırları sökmeye hazırlandılar. Ertesi sabah trenle yola çıkıyorlardı, ev-çadırlar uyku için birkaç saat daha kurulu kalacaktı ama görevli çocuklar gösteri çadırlarını sökmeye başlamışlardı bile.</p>
	<p class="block6">Kısa süre sonra onu-bir arada çadırının sunucusu-müdürü-sahibi yarı karanlık çadıra döndü, ekstra sürprizi aceleyle bitirmiş ve son kurbanları da arka kapıdan yollamıştı. "Smitty, gitme. Sana bir şey getirdim." Sihirbaza bir zarf verdi, Dr. Apollo ne olduğuna bile bakmadan cebine attı. "Evlat, sana bunu söylemekten nefret ediyorum... ama sen ve karın bizimle Paducah'a gelmiyorsunuz," diye ekledi müdür.</p>
	<p class="block6">"Biliyorum."</p>
	<p class="block6">"Şey... kırılma, kişisel bir şey değil ama gösteriyi düşünmek zorundayım. Senin yerine iki zihin okuyucusu alıyoruz. İşlerinde birinci sınıflar, kadın bir frenoloji gösterisi yapıp el falı bakarken adam kristal küreden gelecek okuyacak. Onlara ihtiyacımız var... ayrıca sen de biliyorsun ki tüm sezon için bir garanti vermedim. Sadece deneme aşamasındaydınız."</p>
	<p class="block6">"Biliyorum," diye onayladı sihirbaz. "Ayrılma zamanının geldiğini biliyordum. Kırılmadım, Tim."</p>
	<p class="block6">"Şey, böyle hissetmene sevindim." Sunucu bir an duraksadı. "Smitty, birkaç tavsiye ister misin? istemiyorsan hayır de."</p>
	<p class="block6">"Tavsiyelerini duymayı çok isterim," dedi sihirbaz.</p>
	<p class="block6">"Pekâlâ, bunu sen istedin. Smitty, numaraların iyi. Lanet olsun ki bazıları benim bile kafamı karıştırıyor. Ama iyi numaralar sihirbaz olmaya yetmez. Sorun, kendini vermemen. Panayırdan biriymiş gibi davranıyorsun... kendi işine bakıyorsun, başkalarının gösterilerine çamur atmıyorsun ve her ihtiyacı olanın yardımına koşuyorsun. Ama sen panayırdan biri değilsin. Neden, biliyor musun? Bir ahmağı ahmak yapan şeyin ne olduğunu bilmiyorsun; onların zihnine giremiyorsun. Gerçek bir sihirbaz sadece ufak bir bozuk para numarasıyla bile kurbanların ağzını bir karış açık bırakır. Şu yaptığın Thurston levitasyonu... bundan daha mükemmelini yapanı görmedim ama kurbanlar bir türlü ısınamadılar. Psikoloji yok. Şimdi, örnek olarak beni alalım. Ben havadan bir çeyreklik bile yaratamam... lanet olsun, kendimi yaralamadan çatal bıçakla yemek yemeyi bile zor beceriyorum.</p>
	<p class="block6">Oyunculuk yeteneğim de yok... ama işe yarar bir numaram var. Kurbanları tanıyorum. Kalplerinde neyin yattığını, nerede ve ne kadar, olduğunu biliyorum. Onlar bilmese bile ben neyi arzuladıklarını biliyorum. Şovmenlik budur, evlat. Seçilmeye çalışan bir politikacı da olsan, kürsüde tepinen bir vaiz de olsan... bir sihirbaz da olsan budur. Ahmakların ne istediklerini öğren, numaralarının yarısını yapmana gerek bile kalmaz."</p>
	<p class="block6">"Haklı olduğundan eminim."</p>
	<p class="block6">"Haklı olduğumu biliyorum. Ahmaklar seks, kan ve para ister. Onlara gerçek kan vermeyiz... tabii alev yutan ya da bıçak atanlardan biri korkunç bir hata yapmadığı sürece. Onlara para da vermeyiz; sadece kazanma umudu sunarız ve bu sırada ceplerindeki parayı azar azar alırız. Onlara gerçek seks de sunmayız. Peki neden her on müşteriden yedisi ekstra sürprize bilet alır? Bir hatunu çıplak görmek için -ve sadece bakmanın karşılığında iki onluk kazanma şansı olduğundan- oysa muhtemelen evlerinde en az bizimki kadar, belki daha da güzel ve üstelik istediklerinde çıplak görebilecekleri bir tane vardır. Onlar çıplak bir kadın da görmez, para da kazanmazlar; buna rağmen onları evlerine mutlu bir şekilde yollarız.</p>
	<p class="block6">"Ahmaklar başka ne ister? Gizem! Öyle olmadığını gayet iyi bilmesine rağmen dünyanın romantik bir yer olduğunu düşünmek isterler. Senin işin bu... sadece nasıl yapacağım henüz bilmiyorsun. Lanet olsun, evlat, kurbanlar bile senin numaralarının sahte olduğunu bilir... sadece gerçek olduğuna inanmak isterler ve onların, çadırda oldukları sürece inanmalarını sağlamak da senin işin. İşte sende bu eksik."</p>
	<p class="block6">"Bunu nasıl yapabilirim, Tim? Ahmakların ne istediğini nasıl öğrenebilirim?"</p>
	<p class="block6">"Lanet olsun, bunu sana ben söyleyemem; bu senin kendi kendine öğrenmen gereken bir şey. Belki bir süre için ahmakların arasına karışmalısın. Ama... Şu kendine 'Mars'tan Gelen Adam' demeni ele alalım. Ahmaklara yutmayacakları şeyler sunmamalısın. Hepsi Mars'tan Gelen Adam'ı gazete ve stereovizyonlarda göldüler. Lanet olsun ki onu ben bile gördüm. Evet, ona biraz olsun benziyorsun, yaklaşık aynı tiptesiniz ama onun ikiz kardeşi olsan bile hedefler, Mars'tan Gelen Adam'ı onu-bir arada çadırında bulamayacaklarını bilirler. Bu, kılıç yutan adamın 'Amerika Birleşik Devletleri Başkanı' olması kadar saçma bir şey. Anlatabildim mi? Bir ahmak inanmak ister ama sahip olduğu azıcık zekâya hakaret edilmesinden hoşlanmaz. Ve bir ahmağın bile az da olsa zekâsı vardır. Bunu unutmaman gerek."</p>
	<p class="block6">"Unutmayacağım."</p>
	<p class="block6">"Tamam. Çok konuştum ama sunucu olunca bu alışkanlık yapıyor. Sorun olmayacak, değil mi? Şikâyet kutusu nasıl? Lanet, bunu yapmamam gerekir ama borç para ister misin?"</p>
	<p class="block6">"Sağ ol, Tim. İhtiyacımız yok."</p>
	<p class="block6">"Peki, kendinize iyi bakın. Güle güle, Jill. Adam aceley1e dışarı çıktı.</p>
	<p class="block6">Patricia Paiwonski arka tenteyi kaldırıp içeri girdi, üzerinde bir sabahlık vardı. "Çocuklar? Tim sizin gösteriye son verdi."</p>
	<p class="block6">"Zaten ayrılacaktık, Pat."</p>
	<p class="block6">"Bunu yapacağını biliyordum. Bazen beni o kadar delirtiyor ki gösteriyi bırakmamak için kendimi zor tutuyorum."</p>
	<p class="block6">"Yapma, Pat..."</p>
	<p class="block6">"Ciddiyim. Gösterimi istediğim her yerde yapabilirim, o da bunu biliyor. Onu ekstra sürprizsiz bırakabilirim. Başka gösteriler bulur... ama soytarıların yerden yere vurmayacağı bir ekstra sürpriz bulmak kolay değil."</p>
	<p class="block6">"Pat, Tim haklı, Jill ve ben de bunu biliyoruz. Bende şovmenlik yeteneği yok."</p>
	<p class="block6">"Şey... belki de öyledir. Ama sizi özleyeceğim. Siz sanki benim kendi çocuklarım gibisiniz. Ah, Tanrım! Bakın, gösteri sabaha kadar toplanmayacak; benim çadıra gelin de biraz sohbet edelim."</p>
	<p class="block6">"Daha iyisi, Patty, bizimle kasabaya gel de birer içki içelim," dedi Jill. "Büyük bir küvette banyo yapma fikri kulağına nasıl geliyor?"</p>
	<p class="block6">"Ih... bir şişe getiririm."</p>
	<p class="block6">"Hayır," diye itiraz etti Mike. "Ne içtiğini biliyorum, bizde yeterince var. Bizimle gel."</p>
	<p class="block6">"Şey, geleceğim -Imperial'de kalıyorsunuz, değil mi?- ama sizinle birlikte gelemem. Önce gidip bebeklerimi kontrol etmeliyim, Cicim'e gideceğimi haber verip sıcak su şişelerini ayarlamam gerek. Bir taksiye atlarım. Yarım saat falan sonra."</p>
	<p class="block6">Arabayla kasabaya gittiler, Mike direksiyondaydı. Burası küçük bir kasabaydı, merkezde bile otomatik trafik kontrolleri yoktu. Mike yer arabasını dikkatli ve mükemmel bir şekilde kullanıyordu, yasal hız limitinin üzerine hiç çıkmıyor ve Jill'in içinden geçene kadar fark etmediği ufak boşluklara giriyordu. Yumurtaları atıp tutarken olduğu gibi bunu da hiç çaba harcamadan yapıyordu. Jill bunun nasıl yapıldığım biliyordu, hatta kendisi de yapmayı az çok öğrenmişti: Mike, yumurtaları atıp tutar ya da trafikte giderken, zaman algısını, her şey ağır çekimde hareket edip oldukça kolay bir hale gelinceye kadar genişletiyordu. Yine de bu, birkaç ay önce ayakkabılarını bağlamayı bile beceremeyen biri için çok büyük bir gelişmeydi.</p>
	<p class="block6">Jill konuşmadı. Mike, çok gerekli olduğunda genişlemiş zamandayken dahi konuşabiliyordu ama zamanı farklı şekillerde algılarken konuşmak garip oluyordu. Bunun yerine Jill hafif bir nostalji duygusuyla geride bıraktıkları hayatı düşündü, kimini Marsça, kimini İngilizce kavramlarla hatırlayıp bağrına bastı. Mike'le tanışana kadarki tüm yaşamı, önce okuldaki küçük kız, sonra daha zor bir okulda büyük bir kız ve en sonunda hastane yaşamının kaçınılmaz baskısı altında, zamanın hükümdarlığı altında olmuştu.</p>
	<p class="block6">Panayır buna hiç benzemiyordu. Akşamüstünden gösteri bitene kadar ortalıkta gezinip şirin görünmenin rahatlığı dışında hiçbir şeyi belirli bir zamanda yapması gerekmemişti. Mike, günde bir ya da altı öğün yemelerini umursamıyordu ve Jill ev işi olarak ne yapmak isterse onu yapıyordu. Kendi çadırları ve malzemeleri vardı, çoğu kasabada panayırın kuruluşundan sökülüşüne kadar diğerlerinden hiç ayrılmamışlardı. Panayır, dışarı kapalı, küçük bir dünyaydı, dış dünyanın sorunları ve önemli haberleri orayı etkilemiyordu. Orada gayet mutlu olmuştu.</p>
	<p class="block6">Tabii ki her kasaba kurbanlarla kaynıyordu ama bu konuda panayırdakilerin bakış açısını benimsemişti: Kurbanlar önemli değildi, onlar bir camın arkasında bile sayılabilirlerdi. Jill, poz veren şov kızlarının kendilerini ahlaksız hissetmeden nasıl o kadar az kıyafetle (hatta o kasabada koşullar uygunsa, hiç kıyafet olmaksızın) kendilerini sergileyebildiklerini anlıyordu... üstelik şov dışında kendi anlayışlarına göre hiç de ahlaksız değillerdi. Sadece, kurbanları insan olarak görmüyorlardı; onlar birer hiçlik yığınıydı, kızlar onları neredeyse görmüyorlardı bile. Kurbanların varoluş amaçları sadece yarım dolar para ödemekti.</p>
	<p class="block6">Evet, gösterileri başarısız olsa da panayırda mutlu olmuş, kendilerini evlerinde hissetmişlerdi. Mike'ın eğitimi için Jubal'in evinden ayrılıp dünyaya ilk açıldıklarında böyle olmamıştı. Birçok kez tanınmışlar ve hem basından, hem de Mike'tan -Mars'tan Gelen Adam olmak gibi bir şanssızlığı olduğundan- bir şeyler talep etmeye hakkı olduğunu düşünen insanlardan kaçmaları gerekmişti.</p>
	<p class="block6">Mike, düşünerek yüz hatlarını daha olgun bir hale getirmiş ve görünüşünde birkaç ufak değişiklik daha yapmıştı. Ayrıca, Mars'tan Gelen Adam'ın normalde görülmesinin (halk tarafından) beklenmeyeceği yerlere gitmeleri, onlara gizli kalma şansı veriyordu. O sıralarda, Jill yeni posta adreslerini bildirmek için evi aradığında Jubal, bir öykü uydurmayı önerdi; birkaç gün sonra Jill gazetelerde Mars'tan Gelen Adam'ın bir kez daha, bu kez Tibet'te bir manastırda inzivaya çekildiği haberini okudu.</p>
	<p class="block6">Aslında inzivaya çekildikleri yer "hiçbir yerdeki" bir kasabada, "Hank'in Izgara Salonu" adlı bir yerdi. Jill garsonluk, Mike da bulaşıkçılık yapıyordu. Bu iş hemşirelikten daha zor değildi, üstelik daha az sorumluluğu vardı ve artık ayakları ağrımıyordu. Mike'ın bulaşıkları oldukça hızlı bir şekilde yıkamak için bir yöntemi vardı ama patron bakarken bu metodu kullanmamaya özen gösteriyordu. O işte bir hafta çalışıp sonra yollarına devam ettiler, bazen çalışıyor, bazen boş duruyorlardı. Mike, yerel kütüphaneleri keşfedince hemen her gün birine uğramaya başladılar. Jill, Mike'ın Dünya'daki tüm kitapların Jubal'in kütüphanesinde bulunduğunu sandığını keşfetmişti. Mike bu olağanüstü gerçeği keşfedince, Akron'da neredeyse bir ay kaldılar. Jill o ay boyunca oldukça fazla alışveriş yaptı çünkü Mike bir kitaba dalınca pek de iyi bir arkadaş olmuyordu.</p>
	<p class="block6">Ama yolculuklarının en güzel kısmı, Baxter'in Tüm Aile İçin Ortak Gösteri ve Muhteşem Eğlenceleri olmuştu. Jill, hangi kasabadaydı... bunun hiç de önemi yok... tüm şov kızlarının tutuklandığı zamanı gülümseyerek hatırladı. Ahmakların standartlarına göre bile bu adil değildi çünkü gösterideki kızlar, her zaman önceden ayarlanmış kurallara göre hareket ederdi: sutyenli ya da sutyensiz; mavi ışık ya da parlak ışık altında, o kasabanın üst düzey palyaçosu ne emrediyorsa o koşullarla çalışırlardı. Yine de şerif hepsini gözaltına almış ve yerel savcılık da sadece para cezası vermekle kalmamış, kızları "serserilikten" hapse atmaya karar vermişti.</p>
	<p class="block6">Panayır kapanmış ve çalışanların çoğu davayı izlemek üzere mahkemeye gitmişti; bir sürü ahmak da ağızlarının suyu akarak şu "ahlaksız kadınları" görmek üzere toplanmıştı. Mike ve Jill, salonun arka kısmında güçlükle bir yer bulmuştular.</p>
	<p class="block6">Jill uzun süre önce Mike'a, başkalarının görebileceği bir yerde normal bir insanın yapamayacağı şeyleri yapmaması gerektiğini öğretmişti. Ama Mike bir seçimle karşı karşıya kaldığını groklamış ve bunu Jill'le tartışmamıştı.</p>
	<p class="block6">Şerif gördükleri konusunda ifade veriyor, bu "kamuya açık ahlaksızlığı" anlatıyordu... ve halinden oldukça hoşnuttu.</p>
	<p class="block6">Jill, Mike'ın kendisine iyi hâkim olduğunu kabul etmek zorundaydı. Şerif, ifadesini verirken bir anda hem o, hem de yargıç tümüyle çıplak kalıverdiler.</p>
	<p class="block6">Jill ve Mike, kargaşa sırasında sessizce oradan ayrıldılar, daha sonra suçlanan kızların da aynı şekilde oradan ayrıldığını ve kimsenin itiraz etmediğini öğrendiler. Tabii ki hiç kimse bu mucizeyle Mike arasında bir bağlantı kurmadı ve kendisi de bundan Jill'e hiç bahsetmedi; Jill de ona; buna gerek yoktu. Panayır çadırları hemen söküldü ve normalden iki gün önce daha dürüst bir kasabaya gitmek üzere yola çıktılar. O kasabanın kanunları file sutyenlerle bikini altlarına izin veriyordu ve sonradan şikâyet etmemişlerdi.</p>
	<p class="block6">Ama Jill, sonsuza kadar şerifin yüzündeki o ifadeyi ve görünüşünü unutmayacaktı: şerifin bir anda düşen göbeği normalde gururunu korumak için sıkı bir korse giydiğini gösteriyordu.</p>
	<p class="block6">Evet, panayır günleri güzeldi. Mike'la zihninden konuşmaya başladı, ona şu sersem şerifin göbeğinde korsenin bıraktığı izlerle ne komik göründüğünü hatırlatacaktı. Ama durdu. Marslıların "komik" diye bir kavramları yoktu, bu yüzden bunu anlatması mümkün değildi. Gittikçe gelişen bir telepatik bağları vardı ama sadece Marsça işe yarıyordu.</p>
	<p class="block6">("Evet, ]ili?") diye karşılık verdi Mike'ın zihni.</p>
	<p class="block6">("Daha sonra.")</p>
	<p class="block6">Az sonra Imperial Otel'e vardılar ve Mike arabayı park ederken Jill zihninin yavaşladığını hissetti. Panayır çadırlarında kamp yapmayı kesinlikle otellere tercih ederdi... bir ayrıntı dışında: küvetler. Duşlar da iyiydi ama içi sımsıcak suyla dolu bir küvete girip çenene kadar gömülmenin yerini hiçbir şey tutamazdı! Bazen birkaç günlüğüne bir otele yerleşir ve bir araba kiralarlardı. Mike, çocukluğunda aldığı eğitim yüzünden önceleri Jill'in yıkanma tutkusunu paylaşmıyordu; oysa şimdi o da en az Jill kadar titizlikle temizleniyordu... ama sadece Jill ona böyle öğrettiği için, yoksa Mike kirli olmaktan rahatsızlık duymuyordu. Dahası, yıkanmakla vakit harcamadan da kendini temiz tutabiliyordu, tıpkı Jill'in istediği saç modelini öğrendiğinden beri bir kez bile berbere gitmesinin gerekmediği gibi. Mike da otellerde geçirilen zamandan vaftiz olma adına hoşlanıyordu. Hayat veren suya gömülmekten eskiden olduğu gibi hoşlanıyordu; zaten temizlik gibi bir ihtiyacı yoktu ve üstelik suya karşı sahip olduğu batıl inançlardan da kurtulmuştu.</p>
	<p class="block6">Imperial oldukça eski bir oteldi; yeni olduğu zamanlarda bile pek iyi bir otel olduğu söylenemezdi herhalde. Ama gururla "Balayı Süiti" olarak adlandırılmış olan dairenin küveti, tatmin edici derecede büyüktü. Odaya girdiklerinde Jill doğruca küvete yöneldi, içini suyla doldurmaya başladı ve kolunun altında duran cüzdanı hariç ayakkabılarına varıncaya kadar üzerindeki her şey bir anda kaybolunca şaşırmadı bile. Sevgili Mike! Jill'in alışverişi ne kadar sevdiğini biliyordu, yeni giysilerden ne kadar hoşlandığını da; Jill'in artık hoşlanmadığını hissettiği her şeyi hiçliğe yollayarak onu, bu çocuksu zevkinin tadını çıkarmaya zorluyordu. Panayırdayken Jill onu sürekli yeni giysiler giymenin şüphe uyandıracağı konusunda uyarmasaydı, Mike bunu her gün yapardı.</p>
	<p class="block6">"Sağ ol, tatlım!" diye seslendi. "Haydi içine dalalım."</p>
	<p class="block6">Mike ya soyunmuştu ya da kendi giysilerinin de gitmesini sağlamıştı. Jill muhtemelen ilki olduğuna karar verdi; Mike, kendine kıyafet almakla ilgilenmiyordu. Hâlâ giysilerin, dış koşullara karşı bir korumadan öte bir işlevleri olduğunu düşünmüyordu, bu konuda Jill'in "zaafını" paylaştığı söylenemezdi. İkisi küvette karşılıklı oturdular. Jill bir avuç su alıp dudaklarına götürdü, sonra da Mike'a uzattı. Konuşmanın da bu töreni yapmanın da gereği yoktu; sonsuza dek buna gerek olmasa da bunu hatırlatmak Jill'in hoşuna gidiyordu.</p>
	<p class="block6">"Sen arabayı kullanırken düşündüğüm şey, şu korkunç şerifin çıplakken ne kadar komik göründüğüydü," dedi Jill, Mike kafasını kaldırınca.</p>
	<p class="block6">"Komik mi görünüyordu?"</p>
	<p class="block6">"Ah, hem de çok komikti! Kahkahalarla gülmemek için kendimi zor tuttum. Ama dikkati üzerimize çekmeyi istemiyordun."</p>
	<p class="block6">"Bana neden komik olduğunu açıkla. Espriyi anlamadım."</p>
	<p class="block6">"Uh... tatlım, bunu açıklayabileceğimi sanmıyorum. Bu bir espri değildi; fıkralar ve benzeri şeyler gibi açıklanabilir bir şey değil."</p>
	<p class="block6">"Onun komik olduğunu groklamadım," dedi Mike, ciddiyetle. "O adamların ikisinde de -yargıçta ve kanun adamında- yanlışlık grokladım. Seni üzeceğini bilmeseydim, ikisini de gönderirdim."</p>
	<p class="block6">"Sevgili Mike." Onun yanağına dokundu. "İyi Mike. İnan bana, tatlım, sadece o kadarını yapman çok daha iyiydi. İkisinin de bu utançtan kurtulabileceklerini sanmam ve o kasabada en azından bir elli yıl daha kimsenin ahlaksızca vücudunu sergilemekten tutuklanmayacağına eminim. Başka bir şeyden bahsedelim. Gösterin başarılı olmadığı için üzgünüm, gerçekten üzgünüm. Konuşmaların metnini yazarken çok uğraştım, tatlım... ama sanırım ben de iyi bir şovmen değilim."</p>
	<p class="block6">"Yetersizlik bendeydi, Jill. Tim doğru konuşuyor... ahmakları groklamıyorum. Yine de Baxter'ın Gösterileri güzeldi... her geçen gün ahmakları groklamaya biraz yaklaşıyorum."</p>
	<p class="block6">"Sadece onları artık ahmaklar ya da kurbanlar diye adlandırmamamız gerekiyor çünkü panayırda değiliz. Sadece insanlar, 'ahmaklar' değil."</p>
	<p class="block6">"Onların ahmaklar olduklarını grokladım."</p>
	<p class="block6">"Evet, tatlım. Ama bunu söylemek hiç de hoş değil."</p>
	<p class="block6">"Hatırlayacağım."</p>
	<p class="block6">"Buradan sonra nereye gideceğimize karar verdin mi?"</p>
	<p class="block6">"Hayır. Zamanı gelince. Bileceğim."</p>
	<p class="block6">"Evet, tatlım." Jill, Mike'ın her zaman bildiğini hatırladı. İtaatkârlıktan yöneten konumuna geçişinden beri -her konuda- gücü de kararlılığı da artmıştı. Bir kül tablasını bile havada tutarken yorulan oğlan (o zamanlar bir oğlan çocuğu gibi görünüyordu), şimdi başka bir sürü şey yapıp konuşmayı sürdürürken bir yandan da Jili'i havada tutabiliyordu (ve bu, gerçekten de bulutların üzerinde uçmak gibi bir histi; Jill metni o yüzden öyle yazmıştı). Ayrıca ihtiyaç duyduğunda tüm gücünü de verebiliyordu; çok yağmurlu bir günde çamura saplanan kamyonu hatırladı. Etrafında yirmi adam toplanmış, kamyonu kurtarmaya çalışıyorlardı. Mike da onlara katılıp omzuyla yüklendi... ve kamyon çamurdan kurtuluverdi.</p>
	<p class="block6">Bunun nasıl olduğunu görmüştü; çamura saplanmış arka tekerlek basitçe kendi kendini kurtarıvermişti. Ama Mike artık eskisi kadar saf değildi, bunu kimseye belli etmeden yapmıştı.</p>
	<p class="block6">Ayrıca, bir şeyleri göndermesi için bir "yanlışlık" olması gerekliliğinin sadece yaşayan, groklanan şeylere uygulanması gerektiğini öğrenişini de hatırladı. Mike'ın onu yok etmesi için Jill'in elbisesinde bir "yanlışlık" olması gerekmiyordu. Bu gereklilik sadece yuvalıların eğitimi sırasında bir önlem olarak konuluyordu; bir yetişkin grokladığı şekilde davranmakta özgürdü.</p>
	<p class="block6">Jill bundan sonra Mike'taki büyük değişikliğin ne olacağını merak etti. Ama bu konuda endişelenmiyordu. Mike iyi niyetli ve bilgeydi. Jill'in ona öğretebileceği tek şey insanlar arasında yaşamanın gerektirdiği küçük ayrıntılardı... buna karşılık ondan kusursuz bir mutluluk içinde çok şey öğreniyordu, ta babası öldüğünden beri hissetmediği kadar mutluydu. "Mike, Dorcas, Anne ve Miriam'ın da burada, küvette olması güzel olmaz mıydı? Ve baba Jubal'in, diğer çocukların... ah, tüm ailenin?"</p>
	<p class="block6">"Daha büyük bir küvet gerekirdi."</p>
	<p class="block6">"Biraz sıkışıklık kimin umurunda? Ama Jubal'in havuzu gayet iyi iş görürdü. Evi tekrar ne zaman ziyaret edeceğiz, Mike? Jubal, onu her aradığımda soruyor."</p>
	<p class="block6">"Yakında olacağını grokluyorum."</p>
	<p class="block6">"Marslılara göre mi 'yakında'? Yoksa Dünyalılara göre mi? Boş ver, sevgilim, bekleme süresi dolduğunda olacağını biliyorum. Ama bu bana, Patty Teyze'nin birazdan burada olacağını hatırlattı. Yıka beni."</p>
	<p class="block6">Jill ayağa kalktı, Mike olduğu yerde oturmaya devam etti. Sabun yerinden havalandı, Jill'in bütün vücudunda gezindikten sonra geri döndü. Jill'in üzerindeki sabun tabakası bir anda köpürüverdi. "Oooh! Bu kadarı yeterli. Gıdıklıyorsun."</p>
	<p class="block6">"Durulayayım mı?"</p>
	<p class="block6">"Sadece suya gireceğim." Çabucak küvetin içine oturdu, üzerindeki sabunu duruladı ve tekrar ayağa kalktı. "Tam zamanında. "</p>
	<p class="block6">Birisi dış kapıya vuruyordu. "Tatlım? Müsait misiniz?"</p>
	<p class="block6">"Geliyorum, Pat!" diye seslendi Jill. "Kurut beni, lütfen," diye ekledi küvetten çıkarken.</p>
	<p class="block6">Bir anda kupkuru oldu, banyo halısında ıslak bir ayak izi bile kalmamıştı. "Tatlım? Dışarı gelmeden önce üzerine bir şeyler giymeyi unutma. Patty bir hanımefendi... yani benim gibi değil."</p>
	<p class="block6">"Hatırlayacağım."</p>
	<p class="block7"> </p>
	<p class="block8">YİRMİ YEDİ</p>
	<p class="block6">Jill durup kıyafet dolu gardıroptan bir sabahlık aldı, aceleyle salona gitti ve Bayan Paiwonski'yi içeri aldı. "İçeri gel, tatlım. Aceleyle banyo yapıyoruz; az sonra çıkar. Ben sana içecek bir şey getireyim... sonra istersen ikinci içkini küvette alabilirsin. Bolca sıcak su var."</p>
	<p class="block6">"Cicim'i yatırdıktan sonra bir duş aldım ama evet, küvette banyo yapmak çok iyi olur. Ama Jill bebeğim, buraya küvetinizi kullanmaya gelmedim. Burada olma nedenim sizlerin şovdan ayrılmanızın beni çok üzmesi."</p>
	<p class="block6">"Seninle bağlantımızı kesmeyeceğiz." Jill bardaklarla meşguldü. Otel o kadar eskiydi ki Balayı Süitinde bile buz makinesi yoktu... ama talimatını ve bahşişini almış olan kat görevlisi bir karton buz bırakmıştı. "Tim'in haklı olduğunu biliyorsun. Mike ve benim gösterimizin bir şeye benzemesi için oyunculuğumuzu çok geliştirmemiz gerek."</p>
	<p class="block6">"Oyunculuğunuzda sorun yok. Belki birkaç espri iyi olabilir ama... Selam Smitty." Mike içeri girerken kadın ona eldivenli elini uzattı. Bayan Paiwonski gösterinin dışında her zaman eldiven takar, yüksek yakalı giysiler ve külotlu çorap giyerdi. Bu şekilde giyinince orta yaşlı, yaşına rağmen formunu korumuş, saygıdeğer bir dul gibi görünüyordu; öyle görünüyordu çünkü gerçekten de öyleydi.</p>
	<p class="block6">"Jill'e sizin gösterinin iyi olduğunu anlatıyordum," diye devam etti.</p>
	<p class="block6">Mike kibarca gülümsedi. "Yapma, Pat. Bizi çocuk yerine koyma. Gösterimiz berbat. Bunu biliyoruz."</p>
	<p class="block6">"Hayır, değil, tatlım. Ah, belki biraz daha heyecanlı olabilir. Birkaç espri eklenebilir. Ya da Jill'in kostümünü biraz daha kısaltabilirsiniz. Çok hoş bir vücudun var, şekerim."</p>
	<p class="block6">Jill başını iki yana salladı. "İşe yaramaz."</p>
	<p class="block6">"Bir zamanlar, asistanını Neşeli Doksanlar'dan kalma -bin sekiz-yüz doksan yani- bir kostümle sahneye çıkaran bir sihirbaz görmüştüm. Kızın bacakları bile görünmüyordu. Sonra sihirbaz, kıyafetini parça parça kaybediyordu. Kurbanlar buna bayılırdı. Ama beni yanlış anlama, tatlım, ahlaksız bir şeyden bahsetmiyorum. Gösterinin sonunda üzerinde... şu anda senin giydiğin kadar giysi kalıyordu."</p>
	<p class="block6">"Patty," dedi Jill, kısaca, "o palyaçolar şovu bitirmeseydi gösterimizi çırılçıplak bile yapardım." Bunu söylerken gerçekten de yapabileceğini fark etti ve sonra kat sorumlusu, Diplomalı Hemşire Boardman'ın nasıl bu hale geldiğini merak etti.</p>
	<p class="block6">Tabii ki Mike yüzündendi. Ve bundan da oldukça mutluydu.</p>
	<p class="block6">Bayan Paiwonski kafasını iki yana salladı. "Yapamazdın, tatlım. Kurbanlar isyan ederdi. Birazcık daha zencefilli gazoz, tatlım. Ama iyi bir vücudun varsa, neden kullanmayasın? İzin verdikleri kadar soyunmasaydım dövmeli kadın olarak ne kadar ilerleyebilirdim sanıyorsun?"</p>
	<p class="block6">"Bundan bahsetmişken," dedi Mike, "onca kıyafetin içinde rahat görünmüyorsun, Pat. Sanırım bu çöplüğün kliması yine huysuzlanmaya başladı; burası en az otuz derece olmalı." Kendisi de ince bir sabahlık giymişti, panayırda herkesin takındığı rahat hayat tarzı yüzünden kendisine böyle bir lüks tanıyordu. Fazla sıcağın kendisini hafifçe etkilediğini öğrenmişti, bazen metabolizmasını ayarlaması bile gerekiyordu; oysa aşırı soğuk onu hiç etkilemiyordu. Ama arkadaşının neredeyse çıplak gezmenin konforuna alışkın olduğunu biliyordu ve dövmelerini gizlemek için şu anda giydiği kıyafetin -bunu Mike'a Jill açıklamıştı- onu rahatsız ettiğinin farkındaydı. "Neden rahat bir şeyler giymiyorsun? 'Burada biz tavuklardan başka kimse yok.'" İkinci cümlenin, arkadaşlar arasında olmayı vurgulamakta kullanılan bir şaka olduğunu biliyordu... Jubal bunu ona açıklamaya çalışmış ama başaramamıştı. Yine de Mike, deyimin nerede ve nasıl kullanıldığını iyice öğrenmişti.</p>
	<p class="block6">"Gerçekten, Patty," diye onayladı Jill. "O kıyafetin içinde piştiysen sana ince ve rahat bir şeyler getirebilirim. Ya da sadece Mike'a gözlerini kapatmasını söyleriz."</p>
	<p class="block6">"Ih... aslında, gerçekten de kostümlerimden birini giydim."</p>
	<p class="block6">"Arkadaşlar arasında bu kadar gergin olma. Dur fermuarını açayım."</p>
	<p class="block6">"Ben de şu çoraplarla ayakkabılardan kurtulayım." Bir yandan konuşurken bir yandan da konuyu istediği yere, dine nasıl getireceğini düşünüyordu. Tanrı onları kutsasın, bu çocuklar arayıcı olmaya hazırdılar, bundan emindi; ve sezon boyunca onları ışığa çekmek için fırsat kollamıştı... ama onlar ayrılmadan önce aceleyle yapılmış bir ziyaret yeterli değildi. "Şov dünyasındaki önemli nokta, Smitty, kurbanların ne istediğini bilmektir... onlara ne verdiğini ve nasıl hoşlarına gitmesini sağlayacağını bilmen gerekir. Gerçek bir sihirbaz olsaydın; ah, yetenekli olmadığını söylemiyorum, tatlım çünkü gayet yeteneklisin." Dikkatle rulo yaptığı çorabını ayakkabılarından birinin içine tıkıştırdı, jartiyerini çözüp terbiyeli bir şekilde çıkardı ve Jill'in elbisesinin fermuarını açmasına izin verdi. "Demek istediğim, Şeytan'la anlaşma yapmış olsaydın ve sihrin gerçek olsaydı. O zaman işler başka olurdu.</p>
	<p class="block6">Ama kurbanlar yaptıklarının kurnazca el çabuklukları olduğunu bilir. Bu yüzden, onlara neşeli bir şov sunman gerekir. Peki, hiç alev yutan birinin yanında hoş bir asistan gördün mü?</p>
	<p class="block6">Tanrı aşkına, güzel bir kız sadece gösterisine zarar verirdi; müşteriler onu alev almasını ya da patlamasını umarak izlerler çünkü."</p>
	<p class="block6">Elbisesini başının üzerinden çıkardı; Jill elbiseyi alıp Pat'a bir öpücük kondurdu. "Böyle daha doğal görünüyorsun, Patty Teyze. Arkana yaslan ve içkinin tadını çıkar."</p>
	<p class="block6">"Bir saniye, tatlım." Bayan Paiwonski kendisine yol gösterilmesi için bir dua etti; keşke bir vaiz olsaydım diye düşündü... ya da bende en azından bir hatibin oyalayıcı konuşma becerisi olsaydı. Neyse, üzerindeki resimler kendilerini anlatmak zorunda kalacaklardı ve bunu yapacaklarından emindi; sevgili George onları bunun için yapmıştı. "İşte bu benim kurbanlara sunduğum şey... bu ve yılanlarım ama bu daha önemli. Üzerimdeki resimlere hiç gerçekten baktınız mı?"</p>
	<p class="block6">"Hayır," diye itiraf etti Jill. "Bakmadık. Sana bir çift müşteri gibi gözümüzü dikip bakmak istemeyiz."</p>
	<p class="block6">"Öyleyse şimdi gözlerinizi dikip bakın, tatlılarım çünkü George, Cennet'teki ruhu şad olsun, onları bu amaçla yaptı. Bakılmaları... ve incelenmeleri için. Şurada, tam çenemin altında peygamberimiz, kutsal Başmelek Foster'ın doğum sahnesini görüyorsunuz... sadece masum bir bebek, belki de henüz Cennet'in onun için neler planladığından habersiz. Ama melekler biliyor... çevresindeki melekleri görüyor musunuz? Sonraki sahne onun ilk mucizesi, genç bir günahkâr olarak gittiği kasaba okulunda küçük, zavallı bir kuşu vurdu... sonra onu ellerine alıp okşadı ve kuş, sapasağlam uçup gitti. Arkadaki okul binasını görüyor musunuz? Burada hikâye kesiliyor, arkamı dönmem gerek. Ama her biri, onun kutsal yaşamındaki önemli olayların tarihlerini taşıyor." George'un büyük eserine başlarken boş bir tuvali olmadığını açıkladı çünkü ikisi de bir zamanlar günahkârdı ve genç Patricia'nın zaten pek çok dövmesi vardı... George'un nasıl bir çaba ve dehayla "Pearl Harbor'a Saldırı"yı "Kıyamet"e ve "New York Gökdelenleri"ni "Kutsal Şehir"e dönüştürdüğünü anlattı.</p>
	<p class="block6">"Ama," dedi açıkça, "her biri birer kutsal resme dönüşmüş olsa da George, yine de boş yerler bulup peygamberimizin dünyadaki hayatının her bir kilometre taşını resmetmeye çalıştı. Şurada onu, kendisini geri çeviren günahkâr teoloji seminerinin merdivenlerinde dua ederken görüyorsunuz... şu, ilk defa tutuklanışı, Suçlamanın başlangıcı. Az ilerisinde, omurgamın tam üzerinde onu putperest resimleri parçalarken görüyorsunuz... ve sonra hapiste, üzerine kutsal ışık düşüyor. Sonra Seçilmiş İnananlar hapishaneye dalıyorlar..."</p>
	<p class="block6">Peder Foster, mesele dini özgürlükleri savunmak olunca bronz muştalar, sopalar ve polislerle kavga etme hevesinin pasif direnişten çok daha etkili olduğunu daha en başta fark etmişti. Onun kilisesi kuruluşundan itibaren militandı. Ama kendisi aynı zamanda bir taktisyendi; büyük savaşlar ancak topçu desteği Tanrı'nın yanındaysa yapılıyordu.</p>
	<p class="block6">"... ve onu kurtarıyorlar, onu oraya atan putperest yargıcı da katran ve tüye buluyorlar. Ön tarafa dönüyoruz. Ih, pek iyi göremiyorsunuz; sutyenim çoğunu örtüyor. Ne kötü."</p>
	<p class="block6">("Michael, ne istiyor?")</p>
	<p class="block6">("Sen biliyorsun. Söyle ona.")</p>
	<p class="block6">"Patty Teyze," dedi Jill, nazikçe, "resimlerinin hepsine bakmamızı istiyorsun. Değil mi?"</p>
	<p class="block6">"Şey... Tim'in gösteride söylediği gibi, George hikâyeyi tamamlayabilmek için vücudumun her yerini kullandı."</p>
	<p class="block6">"George bu kadar zahmete katlandıysa, eminim görülmelerini istiyordur. Kostümünü çıkar. Sana, izin vermiş olsalar bizim gösteriye çırılçıplak çıkacağımı söyledim ve bizimki sadece eğlence. Seninkinin bir amacı var... kutsal bir amaç."</p>
	<p class="block6">"Şey... pekâlâ. Gerçekten istiyorsanız." İçinden Haleluya dedi ve Foster'ın kendisinin yanında olduğuna karar verdi... biraz şans ve George'un resimlerinin yardımıyla bu tatlı çocukların ışığı aramalarını sağlayabilirdi.</p>
	<p class="block6">"Ben çözeyim."</p>
	<p class="block6">("Jill...")</p>
	<p class="block6">("Hayır, Michael?")</p>
	<p class="block6">("Bekle.")</p>
	<p class="block6">Bayan Paiwonski, büyük bir şaşkınlık ve biraz da korkuyla sutyeni ve külotunun kayboluverdiğini fark etti! Ama Jill de kendisinin neredeyse yeni sabahlığının Patty'nin kostümünün ardından her neresiyse oraya gittiğini görünce şaşırdı. Mike'ın sabahlığının da kaybolduğunu görünce pek şaşırmadı; bunu onun oyuncu bir kedi gibi davranmasına vermişti.</p>
	<p class="block6">Bayan Paiwonski şaşkınlıkla ellerini yüzüne götürdü. Jill, hemen ona sarıldı. "Hey, hey, tatlım! Her şey yolunda, kimseye bir şey olmadı." Kafasını çevirdi. "Mike, bunu sen yaptın, ona sen anlatmak zorundasın."</p>
	<p class="block6">"Evet, Jill. Pat..."</p>
	<p class="block6">"Evet, Smitty?"</p>
	<p class="block6">"Bir süre önce benim gerçek bir sihirbaz olmadığımı, yaptıklarımın sadece el çabukluğu olduğunu söyledin. Nasıl olsa kostümünü çıkaracaktın... bunu senin yerine ben yaptım."</p>
	<p class="block6">"Ama nasıl? Ve nereye gitti?"</p>
	<p class="block6">"Jill'in sabahlığıyla benimki nereye gittiyse oraya. Gitti."</p>
	<p class="block6">"Ama dert etme, Patty," diye araya girdi Jill. "Yenisini alırız. Hatta iki tane daha... üstelik daha da güzellerini. Mike, bunu yapmamalıydın."</p>
	<p class="block6">"Üzgünüm, Jill. Bunun sorun olmayacağını grokladım."</p>
	<p class="block6">"Şey... sanırım öyle." Jill, Patty Teyze'nin çok kızmadığına karar verdi ve kesinlikle kimseye anlatmazdı; o, panayırdan biriydi.</p>
	<p class="block6">Bayan Paiwonski ne iki parçalık kostümünün kaybolması, ne de kendi çıplaklığı yüzünden endişeliydi. Diğer ikisinin çıplaklığı da önemsizdi. Onunki, kendini aşan bir teolojik sorundu. "Smitty? Bu gerçek sihir miydi?"</p>
	<p class="block6">"Sanırım öyle diyebilirsin," diye onayladı Mike. Kelimelerin hepsini gerçek anlamlarıyla kullanmaya dikkat etmişti.</p>
	<p class="block6">"Ben olsam mucize derdim," dedi pat diye.</p>
	<p class="block6">"İstersen öyle de diyebilirsin. Ama el çabukluğu değildi."</p>
	<p class="block6">"Bunu biliyorum. Benim yakınımda bile değildin." Her gün canlı kobraları eline alan ve pek çok kez aşağılık sarhoşlarla (üzülen onlar oluyordu) sadece ellerini kullanarak başa çıkan kendisi, korkmuyordu. Patricia Paiwonski Şeytan'ın kendinden bile korkmazdı; günahlarından arınmış olduğu ve Şeytan'ın kendisine dokunamayacağı inancıyla besleniyordu. Ama arkadaşlarının güvenliği açısından endişeliydi. "Smitty... gözümün içine bak. Şeytan'la bir anlaşma mı yaptın?"</p>
	<p class="block6">"Hayır, Pat. Yapmadım."</p>
	<p class="block6">Mike'ın gözlerinin içine bakmaya devam etti. "Yalan söylemiyorsun..."</p>
	<p class="block6">"O yalan söylemeyi bilmiyor, Patty Teyze."</p>
	<p class="block6">"... öyleyse bu bir mucize. Smitty... sen kutsal bir adamsın! "</p>
	<p class="block6">"Bilmiyorum, Pat."</p>
	<p class="block6">"Başmelek Foster da o zamandan Önce pek çok mucize gerçekleştirmiş olmasına rağmen delikanlılığına kadar kutsal biri olduğunu bilmiyordu. Ama sen kutsal bir adamsın; bunu hissedebiliyorum." Düşündü. "Sanırım bunu ilk tanıştığımız zaman hissetmiştim."</p>
	<p class="block6">"Bilmiyorum, Pat."</p>
	<p class="block6">"Öyle olabilir," diye kabullendi Jill. "Ama kendisi gerçekten bilmiyor. Michael... sanırım ona çok fazla şey anlattık, geri kalanı da anlatmamız gerekiyor." </p>
	<p class="block6">"Michael!" diye tekrarladı Patty, aniden. "Başmelek Michael, bize insan kılığında gönderilmiş."</p>
	<p class="block6">"Patty Teyze, lütfen! Öyleyse bile, bilmiyor..."</p>
	<p class="block6">"Bilmesi gerekmez. Tanrı mucizelerini kendi bildiği şekilde gösterir."</p>
	<p class="block6">"Patty Teyze, lütfen biraz konuşmama izin verir misin?"</p>
	<p class="block6">Birkaç dakika sonra Bayan Paiwonski, Mike'ın gerçekten Mars'tan Gelen Adam olduğunu kabullendi. Onu bir insan olarak kabul edip öyle davranmayı kabul etti. Ama yine de onun gerçek doğası ve Dünya'da ne işi olduğuyla ilgili kendi fikrinde ısrar etti; (Jill'e biraz şüpheli görünse de) Foster'ın dünyadayken gerçekten bir insan olduğunu ama aynı zamanda, bunu kendisi bilmese de her zaman bir başmelek olduğunu açıkladı. Jill ve Michael günahlarından arınmamış olduklarında ısrar edeceklerse, o da onlara istedikleri gibi davranacaktı; Tanrı'nın yolları gizemliydi.</p>
	<p class="block6">"Sanırım bize 'arayıcı' demen uygun olur," dedi ona Mike.</p>
	<p class="block6">"Bu kadarı yeterli zaten, tatlılarım! Arınmış olduğunuza eminim... Foster'ın kendisi de gençliğinde bir arayıcıydı. Yardım edeceğim."</p>
	<p class="block6">Bir başka küçük mucizeye de tanık oldu. Halının üzerinde daire şeklinde yerleşmişlerdi. Jill sırtüstü yere yattı ve zihninden Mike'a bir öneri yolladı. Bir konuşma ya da olmayan bir çelik çubuğu saklamak için konulmuş bir çarşaf olmaksızın, Mike onu kaldırdı. Patricia olanları sakin bir mutlulukla izledi, bir mucizeye tanık olma şerefine eriştiğini düşünüyordu. "Pat," dedi Mike, sonra. "Uzan."</p>
	<p class="block6">Sanki karşısındaki Foster'mış gibi tartışmadan söyleneni yaptı. Jill başını çevirdi. "Önce beni indirsen daha iyi olmaz mı, Mike?"</p>
	<p class="block6">"Hayır. Yapabilirim."</p>
	<p class="block6">Bayan Paiwonski yerden nazikçe kaldırıldığını hissetti. Korkmamıştı; sadece aşırı yoğun bir dinsel huşu içindeydi, kasıkları alev almış gibiydi, gözlerine yaşlar hücum ediyordu. Genç bir kızken Foster'ın ona dokunduğu zamandan beri böyle güçlü duygular hissetmemişti. Mike ikisini birbirine yaklaştırdığında Jill ona sarıldı ve Patricia'nın gözyaşları daha da arttı ama onunkiler mutluluk gözyaşlarıydı.</p>
	<p class="block6">Sonra Mike ikisini de yere indirdi ve tahmin ettiği gibi, hiç yorgun olmadığını gördü; en son ne zaman kendini yorgun hissettiğini hatırlayamıyordu bile.</p>
	<p class="block6">"Mike... bir bardak suya ihtiyacımız var," dedi ona Jill.</p>
	<p class="block6">("???")</p>
	<p class="block6">("Evet," diye karşılık verdi Jill'in zihni.)</p>
	<p class="block6">(«Ve?»)</p>
	<p class="block6">("Nezaket icabı. Buraya neden geldi sanıyorsun?")</p>
	<p class="block6">("Biliyorum. Senin bildiğinden... ya da onaylayacağından emin değildim. Kardeşim. Benliğim.")</p>
	<p class="block6">("Kardeşim.")</p>
	<p class="block6">Mike su getirmek için ayağa kalkmadı. İçkilerin durduğu tepsiden bir bardağı banyoya gönderdi, musluğun onu doldurmasını sağladı ve onu Jill'in ellerine yolladı. Bayan Paiwonski olanları neredeyse ilgisizce izledi; şaşırmanın ötesine geçmişti. Jill bardağı kaldırdı. "Patty Teyze, bu vaftiz olmaya benziyor... ayrıca evlenmeye de. Bu... bir Marslı âdeti. Senin bize, bizim de sana güvendiğimiz anlamına geliyor... ve bizim sana her şeyi anlatabileceğimiz, senin de bize... ve şimdiden sonsuza her an eş olacağımız anlamına geliyor. Çok ciddi bir şey,., ve bir kez yapıldı mı, bir daha bozulamaz. Eğer bu bağı sen koparırsan bizim o anda ölmemiz gerekir. Arınmış olalım olmayalım. Biz koparırsak... Ama koparmayacağız. Ama istemiyorsan bizimle su paylaşmak zorunda değilsin... yine de arkadaşımız olarak kalırsın. Şimdi... eğer bu, herhangi bir şekilde inancınla çelişiyorsa, yapma. Öyle olduğunu düşünsen de biz senin kilisene bağlı değiliz. Değiliz. Asla da olmayabiliriz. Bize en fazla 'arayıcı' diyebilirsin. Mike?"</p>
	<p class="block6">"Biz grokladık," diye onayladı. "Pat, Jill doğru konuşuyor.</p>
	<p class="block6">Keşke bunu sana Marsça anlatabilseydim, daha anlaşılır olur du. Ama bu, evlenmenin getirdiği her şey... ve çok daha fazlası. Sana su sunmakta özgürüz... ama kabul etmemek için herhangi bir sebep varsa, dininle ya da hislerinle ilgili: içme!"</p>
	<p class="block6">Patricia Paiwonski derin bir nefes aldı. Daha önce bir kez böyle bir seçim yapmıştı... kocasının gözleri önünde... ve çekinmemişti. Ayrıca, kendisi ne hakla kutsal bir kişiyi reddedebilirdi ki? Ve onun kutsanmış karısını? "İstiyorum," dedi kararlı bir tonda.</p>
	<p class="block6">Jill bir yudum aldı. "Daha da yakınlaşıyoruz." Bardağı Mike'a verdi.</p>
	<p class="block6">Mike önce Jill'e, sonra da Patricia'ya baktı. "Su için teşekkür ederim, kardeşim." Bir yudum aldı. "Pat, sana hayat veren suyu veriyorum. Her zaman kana kana içesin." Bardağı ona verdi.</p>
	<p class="block6">Patricia aldı. "Teşekkür ederim. Teşekkür ederim, tatlılarım! 'Hayat veren su' ah, ikinizi de seviyorum!" Suyu hevesle içti.</p>
	<p class="block6">Jill bardağı ondan aldı ve kalan suyu bitirdi. "Şimdi daha yakınlaşıyoruz, kardeşlerim."</p>
	<p class="block6">("Jill?")</p>
	<p class="block6">("Şimdi!!!")</p>
	<p class="block6">Michael yeni su kardeşini kaldırdı, havada süzülüp yumuşakça yatağa konmasını sağladı. </p>
	<p class="block6">Valentine Michael Smith, öğrendiği ilk andan itibaren insanların fiziksel aşkının -çok insanca ve çok fiziksel- sadece yumurtalara hayat vermek için olmadığını groklamıştı. Sadece yakınlaşmak için yapılan bir tören de değildi; eylemin kendisi yakınlaşmaydı; büyük bir iyilikti ve (en azından kendi bildiği kadarıyla) önceki halkının Eskileri bile bundan habersizdiler. Hâlâ bunu grokluyordu, her fırsatta tam olarak groklamaya çabalıyordu. Ama Eskilerin bile bu huşudan habersiz olduklarını düşünmenin inançsızlık olduğu düşüncesini kafasından atalı çok olmuştu... yeni halkının kendilerine özgü ruhsal derinlikleri olduğunu groklamıştı. Çocukluğundan gelen yönlendirmelerin kendisinde hiçbir suçluluk ya da isteksizlik yaratmasına izin vermeden, mutlulukla bu derinlikleri tanımaya çalışıyordu.</p>
	<p class="block6">İnsan öğretmenleri, masumiyetini yaralamadan onu eğitmek konusunda sıra dışı becerilere sahip insanlardı. Sonuç da en az kendisi kadar kendine özgüydü.</p>
	<p class="block6">Jill, "Patty Teyze"nin Mike'la eski bir Marslı töreninde su paylaşmanın onunla en az o kadar eski bir insan törenini de paylaşmaya götüreceğini kaçınılmaz ve gerekli olarak gördüğünü fark etti. Bundan memnundu ama pek de şaşırmamıştı. Ayrıca Pat'in Mike'ın o âna kadar gösterdiklerinden daha fazla mucize yaratabildiğini görüp sakince kabullenmesi Jill'i biraz şaşırttı (ama yine de memnundu). Ama Jill o sırada Patricia Paiwonski'nin daha önce bir başka kutsal adamla tanışmış olduğunu bilmiyordu... Patricia kutsal adamlardan fazlasını bekliyordu. Jill, gerekli bir seçimin doğru şekilde aşıldığını görmekten sakin bir mutluluk duyuyordu... ayrıca seçim yapıldıktan sonra daha da yakınlaşmak onu fazlasıyla mutlu etmişti; tüm bunları Marsça düşünüyordu ve bu, insan düşüncesinden oldukça farklıydı.</p>
	<p class="block6">Dinlendikleri sırada Jill, Mike'ın Patty'ye telekineziyle banyo yaptırmasını sağladı ve kendisi de küvetin kenarına oturup diğer kadınla birlikte kıkırdadı. Bu sadece bir oyundu, Marslılara değil insanlara özgüydü; Mike bunu Jill'e ilk seferinde sudan kalkmaya üşendiği için yapmıştı; az çok bir kazaydı denilebilirdi. Artık bir gelenek olmuştu ve Jill, Patty'nin bundan hoşlanacağından emindi. Bütün vücudu görünmez nazik eller tarafından ovuşturulurken... ve sonra da havlu ya da bir hava akımı olmaksızın bir anda kuruyuverdiğinde Patty'nin yüzündeki ifade Jill'e komik gelmişti.</p>
	<p class="block6">Patricia gözlerini kırpıştırdı. "Şimdi bir içkiye ihtiyacım var. Büyük bir bardak."</p>
	<p class="block6">"Tabii ki, sevgilim."</p>
	<p class="block6">"Ve hâlâ siz veletlere tüm resimlerimi göstermek istiyorum." Patricia, Jill'in arkasından oturma odasına geldi. Mike da peşlerindeydi. Halının ortasında durdu. "Önce bana bakın. Bana bakın, resimlere değil. Ne görüyorsunuz?"</p>
	<p class="block6">Mike, hafif bir pişmanlıkla zihninde Patty'nin dövmelerini kaldırdı ve yeni kardeşini çıplak haliyle gördü. Dövmelerini çok seviyordu; garip de olsa Patty'ye aittiler, onu diğerlerinden ayırıyor ve bir birey haline getiriyorlardı. Ona hafif bir Marslı havası veriyorlardı, dövmeler sayesinde Patty, insanların özelliksiz benzerliğinden sıyrılmış oluyordu. Zaten hepsini ezberlemişti ve neyin resmedileceğim grokladıktan sonra tüm vücuduna dövme yaptırma düşüncesi hoşuna gitmişti. Babası, su kardeşi Jubal'in hayatı mı? Bunu düşünmeliydi. Bunu Jill'le tartışması gerekecekti; belki Jill de dövme yaptırmak isterdi. Jill'i daha güzel bir Jill haline getirecek desenler ne olabilirdi? Tıpkı özünü değiştirmeden kokusunu güzelleştiren parfümde olduğu gibi?</p>
	<p class="block6">Pat'e dövmeleri olmadan baktığında gördüğü şey onu o kadar memnun etmedi; bir kadının nasıl görünmesi gerekiyorsa, o da öyle görünüyordu. Mike hâlâ Duke'ün resim koleksiyonunu groklamıyordu; resimler ilginçti ve Mike'a, kadınlar arasında o zaman bildiğinden daha farklı boyutlar, biçimler, oranlar ve renkler olduğunu, ayrıca fiziksel aşkın farklı akrobatik şekillerde yapılabileceğini öğretmişti... ama bu basit gerçekleri öğrenince Duke'ün kıymetli resimlerinden groklayacak başka bir şey yokmuş gibi gelmişti. Mike'ın çocukluk eğitimi onun çok keskin bir gözlemci olmasını (hem gözleriyle, hem de diğer duyularıyla) sağlamıştı ama aynı eğitim yüzünden röntgenciliğin ince zevki ona uzaktı. Kadınları cinsel açıdan çekici bulmuyor değildi (bunlara özellikle Patricia Paiwonski de dahildi) ama bunun onları görmekle bir ilgisi yoktu. Hisleri içinde koku ve dokunma çok daha önemliydi... bu açıdan yarı insan yarı Marslı sayılırdı; Marslıların buna paralel olan refleksi, bu iki duyuyla harekete geçerdi ama sadece mevsimi geldiğinde. Marsça'da "seks" olarak adlandırılabilecek şey en fazla damardan beslenme kadar romantik sayılırdı.</p>
	<p class="block6">Ama onu resimleri olmadan görmesi istendiğinde Mike, Patricia'da zaten bildiği bir şeyi daha da net olarak gördü: kadının kendi yüzü vardı, kendi hayatının güzel işaretlerini taşıyordu. Hafif bir şaşkınlıkla onun yüzünün Jill'inkinden bile fazla kendine ait olduğunu fark etti ve Pat'e karşı aşk denilemeyecek ama bundan daha açık Marsça bir kavramla ifade ettiği bir şey hissetmeye başladı.</p>
	<p class="block6">Ayrıca tüm insanlarda olduğu gibi Pat'in kendi kokusu ve kendi sesi vardı. Sesi boğuktu ve Mike, ne demek istediğini groklayamadığı zamanlarda bile onu duymaktan hoşlanıyordu; kokusu ayrılmaz bir şekilde her gün temas halinde olduğu yılanların ekşi kokusuyla karışmıştı (Mike biliyordu). Bu ona itici gelmiyordu; Pat'in yılanları da dövmeleri kadar onun bir parçasıydılar. Mike, Pat'in yılanlarını seviyor ve zehirli olanları kusursuz bir güvenle tutabiliyordu; üstelik bunu sadece zamanı genleştirip ısırıklarından kaçarak da yapmıyordu. Onunla birlikte grokluyorlardı; Mike onların masum, acımasız düşüncelerinin tadına varıyordu; onlar Mike'a memleketini hatırlatıyorlardı. Pat dışında Cicim'i yılana keyif vererek tutabilen tek kişi Mike'tı. Yılan, gerektiğinde, başkaları kendisini tutarken tümüyle hareketsiz kalıyordu ama Mike'ı Pat'in yerine geçebilecek biri olarak kabul etmişti.</p>
	<p class="block6">Mike, zihninde resimlerin tekrar ortaya çıkmalarına izin verdi. </p>
	<p class="block6">Jill kadına baktı ve Patty Teyze'nin neden üzerine dövme yapılmasına izin verdiğini merak etti. Çok güzel görünebilirdi; tabii ki üzerinde yaşayan bir çizgi roman taşıyor olmasaydı. Ama o Patty Teyze'yi görünüşünden dolayı değil, öyle bir insan olduğu için seviyordu... ayrıca dövmeleri, onun hayatını kazanmasını sağlıyorlardı... en azından yaşlanıp çökünce ye kadar, o zaman kurbanlar, üzerindeki resimlerin altında Rembrandt'ın imzası olsa bile onu görmek için para ödemeyeceklerdi. Patty'nin kesesinde yeterince birikmiş para olduğunu umuyordu... sonra bir anda Patty Teyze'nin artık Mike'ın (ve kendisinin tabii ki) su kardeşlerinden biri olduğu nu hatırladı ve Mike'ın bitmek tükenmek bilmez servetinin Patty'ye yeterince sağlam bir yaşlılık sigortası sağladığını düşündü; bu, Jill'in içini ısıtmıştı.</p>
	<p class="block6">"Şey?" dedi Bayan Paiwonski. "Ne görüyorsunuz? Sence kaç yaşındayım, Michael?"</p>
	<p class="block6">"Bilmiyorum," dedi Mike, basitçe.</p>
	<p class="block6">"Tahmin et."</p>
	<p class="block6">"Tahmin edemem, Pat."</p>
	<p class="block6">"Ah, hadi. Korkma, duygularımı incitmezsin."</p>
	<p class="block6">"Patty," diye araya girdi Jill, "gerçekten tahmin edemeyeceğini söylemeye çalışıyor. Yaş tahmini yapmayı öğrenmeyi' pek fırsatı olmadı... ne kadar kısa süredir Dünya'da olduğunu biliyorsun. Ayrıca Mike, her şeyi Marslı yılları ve Marslı matematiğiyle düşünüyor. Zaman ya da rakamlarla ilgili bir şey olduğunda ben yardımcı oluyorum."</p>
	<p class="block6">"O zaman sen tahmin et, tatlım. Dürüst ol."</p>
	<p class="block6">Jill, Patty'ye bir kez daha baştan aşağı baktı, biçimli vücudunu da, elleri, boynu ve göz kenarlarındaki kırışıkları da fark etti... sonra, bir su kardeşine borçlu olduğu Marslı dürüstlüğüne rağmen tahminini beş yıl aşağı çekti. "Hımm, aşağı yukarı otuzlarındasın."</p>
	<p class="block6">Bayan Paiwonski zafer kazanmışçasma güldü. "İşte Gerçek İnancın getirilerinden biri, tatlılarım! Jill şekerim, kırklarımın ortalarındayım. Tam olarak kaç olduğunu söyleyemeyeceğim, saymayı bıraktım."</p>
	<p class="block6">"Kesinlikle göstermiyorsun."</p>
	<p class="block6">"Öyle olduğunu biliyorum. İşte Mutluluk sana bunu yapıyor, tatlım. İlk çocuğum doğduktan sonra vücudumun gevşeyip kilo almasına izin verdim. Epeyce fazlam vardı... 'geniş' sözcüğünü benim için icat etmişlerdi. Göbeğim her zaman dört aylık hamile gibi ya da daha da kötü görünüyordu. Göğüslerim sarkmıştı ve onları dikleştirmek için ameliyat olmadım. Bana inanmak zorunda değilsiniz tabii; iyi bir plastik cerrahın yara izi bırakmadığını biliyorum... ama benim üzerimde olsa görünürdü, tatlım; resimlerimin ikisinden birkaç parça kopmuş olurdu.</p>
	<p class="block6">"Sonra ışığı gördüm! Kiliseye katıldım. Hayır, egzersiz ya da diyet yapmadım... hâlâ domuz gibi yiyorum, biliyorsunuz. Mutluluk, tatlım, Kutsal Foster'ın yardımıyla ulaştığım, Tanrı'yla birlikte olmanın Kusursuz Mutluluğu."</p>
	<p class="block6">"İnanılmaz," dedi Jill, gerçekten de öyle düşünüyordu. Görünüşlerini oldukça iyi koruyabilen kadınlar biliyordu (kendisi de aynen böyle yapmaya çalışıyordu)... ama ne olursa olsun bu, büyük çaba gerektiriyordu. Patty Teyze'nin egzersiz ve diyet konusunda doğru söylediğini biliyordu, en azından onu tanıdığı süre boyunca bunları yapmadığından emindi... ve cerrahi bir hemşire olarak Jill, bir göğüs dikleştirme operasyonunda nerenin nasıl kesildiğini iyi biliyordu; o dövmelerin bıçak görmemiş oldukları belliydi.</p>
	<p class="block6">Ama- Mike şaşırmamıştı. Pat'in, bunu ister Foster'a bağlasın ister başkasına, kendi vücudunu düşünerek nasıl kontrol edeceğini öğrendiği sonucuna varmıştı. Hâlâ bu kontrolü Jill'e öğretmeye çalışıyordu ama bunun için Jill'in önce Marsça'yı kusursuz şekilde öğrenmesi gerektiğini biliyordu. Aceleye gerek yoktu, beklemek sonucu getirecekti. Patty konuşmaya devam etti: </p>
	<p class="block6">"İnancın bana neler yaptığını görmenizi istedim. Ama bu sadece dışarıdan görünen; esas değişiklik içeride. Mutluluk. Bunu size anlatmayı denemeliyim. Yüce Tanrı biliyor ya, benim hitabet yeteneğim hiç yoktur... ama denemek zorundayım. Sonra da becerebilirsem sorularınızı cevaplamaya çalışacağım. Öncelikle diğer sözde kiliselerin Şeytan'ın tuzakları olduğunu kabul etmeniz gerekiyor. Sevgili İsa Gerçek İnancı duyurdu, Foster böyle söylüyor ve ben de ona inanıyorum. Ama Karanlık Çağlarda onun sözleri bilerek çarpıtıldı ve eklemelerle İsa'nın kendisinin tanıyamayacağı hale getirildi. İşte Foster bu yüzden dünyaya gönderildi, Yeni Vahiy'i duyurmak ve her şeyi düzeltip açıklığa kavuşturmak için."</p>
	<p class="block6">Patricia Paiwonski bir parmağını uzattı ve bir anda çok etkileyici göründü, kutsal bir ahlak ve mistik sembollerle donanmış bir rahibe gibiydi. "Tanrı Mutlu olmamızı istiyor. Tüm dünyayı, eğer ışığı görürsek bizleri mutlu edecek şeylerle doldurdu. İçip neşelenmemizi istemeseydi üzüm suyunun şaraba dönüşmesine izin verir miydi? Üzüm suyu olarak kalmasını sağlayabilirdi... ya da kimseye azıcık keyif bile vermeyerek doğrudan sirkeye dönüşmesini. Bu doğru, değil mi? Tabii ki körkütük sarhoş olup karınızı ihmal etmenizi ve çocuklarınızı dövmenizi kastetmedi... ama bize kullanabileceğimiz güzel şeyler verdi, tabii ki kötüye kullanmamız... ya da umursamamamız için değil. Ama ışığı görmüş arkadaşlarının arasında birkaç kadeh içmek istiyorsan ve bu da sende zıplayıp dans ederek Tanrı'ya şükranlarını sunma isteği uyandırıyorsa... neden yapmayasın? Tanrı alkolü de yarattı, ayakları da... ve onları ikisini bir araya getirip mutlu olalım diye yarattı."</p>
	<p class="block6">Durakladı. "Kadehi doldur, şekerim; vaaz vermek insanı susatıyor; bu sefer o kadar fazla gazoz koyma; viski gayet güzel. Ve hepsi bu da değil. Tanrı kadınlara bakılmasını istemeseydi, onları çirkin yaratırdı... bu mantıklı, değil mi? Tanrı hile yapmaz. Bu oyunu kendisi yarattı; onu kurbanların asla kazanamayacağı şekilde ayarlamamıştır. Hileli bir oyunda kaybettikleri için kimseyi Cehennem'e yollamaz.</p>
	<p class="block6">"Pekâlâ! Tanrı Mutlu olmamızı istiyor ve nasıl olacağını da söylemiş: 'Birbirinizi sevin!' Zavallının ihtiyacı varsa bir yılanı sevin. Işığı görmüşse ve kalbinde sevgi varsa komşunuzu sevin... ve sizi belirlenmiş yoldan saptırıp Cehennem çukuruna götürmeye çalışan günahkârlar ve Şeytan'ın yoz uşaklarına da elinizin tersiyle çakıverin. Ve 'sevgi' derken sadece tenin baştan çıkarıcılığına kapılmamak için kafasını ilahi kitaplarından kaldırmayan şu duygusal yaşlı teyze sevgisini de kastetmedi. Tanrı tenden nefret ediyorsa, Niçin o kadar ten yarattı? Tanrı ödlek değildir. Grand Canyon'u ve gökyüzünde gezen kuyruklu yıldızları, kasırgaları ve depremleri yarattı... tüm bunları yapan bir Tanrı'nın, genç kızın biri bir şey almak için eğildi ve adamın biri de onun göğüslerini gördü diye altına kaçırıyor olması mümkün mü? Öyle olmadığını iyi biliyorsun, şekerim; ben de biliyorum! Tanrı bize sevmemizi söylediğinde bize bir kart uzatmıyordu; gerçekten onu kastediyordu. Sürekli altlarının değişmesine ve sevgiye ihtiyacı olan küçük bebekleri sevelim ve güçlü, kokulu erkekleri de sevelim ki sevecek başka bebekler de olsun... ve ikisinin arasında sevişmeye devam edelim çünkü sevişmek çok güzel!</p>
	<p class="block6">"Tabii ki bunda da bir viski şişesine fazlaca dalarak sarhoş olup sonra da gidip bir polis dövmek gibi aşırılığa kaçmayacağım. Aşkı satamazsın, mutluluğu satın alamazsın, ikisinin de fiyat etiketi yoktur... öyle olduğunu düşünüyorsan, Cehennem'e giden yollar sana açık demektir. Ama açık yüreklilikle verir ve Tanrı'nın sonsuz kaynağından alırsan, Şeytan sana dokunamaz. Para mı?" Jill'e baktı. "Şekerim, şu su paylaşma işini birisiyle, diyelim bir milyon dolar karşılığı yaparmıydın? On milyon yapalım, vergisiz."</p>
	<p class="block6">"Tabii ki hayır." ("Michael, bunu grokluyor musun?")</p>
	<p class="block6">("Neredeyse tümüyle, Jill. Beklemek var.")</p>
	<p class="block6">"Görüyor musun, tatlım? Ne anlama geldiğini biliyordum, o suda sevgi olduğunu biliyordum. Sizler arayıcısınız, ışığa çok yakınsınız. Ama sizi ikiniz, içinizde sevgiyle Michael'ın dediği gibi 'suyu paylaşıp daha da yakınlaştığınıza göre, size normalde bir arayıcıya anlatmayacağım şeyleri de anlatabilirim..."</p>
	<p class="block6">Kendi kendini öyle ilan etmiş -ya da doğrudan doğruya Tanrı tarafından ilan edilmiş, otoriteden otoriteye değişir- Rahip Foster, yaşadığı kültür ve zamanın nabzını tutmak konusunda en az, becerikli bir panayır çalışanının bir kurbanı tanıması kadar yetenekliydi. "Amerika" adıyla bilinen ülke ve kültür tüm tarihi boyunca bölünmüş bir kişiliğe sahip olmuştu. Kanunları, Rabelaisçi olmaya eğilimli bir halk için fazlasıyla püritendi; büyük dinlerinin hepsi çeşitli derecelerde Apolloncuydu; dinlerin yeniden uyanışlarıysa Dioniysosçu denecek kadar isterik olabiliyordu. Yirminci yüzyılda (Arz'ın Hıristiyan Dönemi), seks Dünya'nın hiçbir yerinde, Amerika'daki kadar baskı görmemişti ve başka hiçbir yerde de sekse bu kadar büyük bir ilgi yoktu.</p>
	<p class="block6">Rahip Foster, dünyadaki tüm diğer büyük dini liderlerin sahip olduğu iki özelliğe sahipti: Çok çekici bir kişiliği vardı (onu eleştirenler, başka sıfatlarla birlikte "hipnotize edici" sözünü de sık sık kullanıyorlardı) ve cinsel olarak insan normları içinde bir yere sahip değildi. Dünyadaki büyük dini liderler ya tümüyle cinsellikten uzaktılar ya da bunun tam tersi geçerliydi. (Büyük liderler, yeni bir şeyi başlatanlar ama üst düzey yöneticiler değil.) Foster cinsellikten uzak değildi,</p>
	<p class="block6">Karıları ya da baş rahibelerinin hiçbiri de öyle değildi. Yeni-Vahiy Kilisesi'ne geçiş ve kabul edilme, genellikle Valentin Michael Smith'in daha sonradan yakınlaşma için uygun bulduğu töreni de içerirdi.</p>
	<p class="block6">Tabii ki bu, yeni bir şey değildi. Arz tarihindeki pek çok mezhep, tarikat ve sayılamayacak kadar çok sayıda büyük din temelinde aynı tekniği kullanmıştı ama Foster'ın zamanından önce Amerika'da bunu büyük ölçekli bir şekilde görmek mümkün olmamıştı. Metodu ve organizasyonunu tarikatının yayılmasını sağlayacak şekilde "mükemmelleştirmeyi" başaramadan Foster'ın, kasabalardan kovalandığı çok olmuştu. Organizasyonunda masonluk, Katoliklik, Komünist Parti ve Madison Caddesi'nden etkilenmeler vardı, tıpkı Yeni Vahiy'i yazarken eski metinlerden birçok parçayı bir araya toplaması gibi... ve hepsini, müşterilere uygun şekilde Hıristiyanlığın özüne dönüş adında bir şekerle kaplamıştı. Herkesin katılabileceği bir dış kilise ayarlamıştı... insan, bu kilisenin pek çok hizmetinden yararlanıp yıllarca "arayıcı" olarak kalabilirdi. Sonra sırada dışarıya "Yeni Vahiy Kilisesi" olarak görünen orta kilise vardı, günahlarından arınmış mutlu kişiler, katkı paylarını ödüyorlar, kilisenin sürekli genişleyen iş bağlantıları ağından yararlanıyor ve hepsinin keyfini bitmek tükenmek bilmez karnaval atmosferinde çıkarıyorlardı, Mutluluk, Mutluluk, Mutluluk! Günahları bağışlanıyordu ve kiliselerini destekledikleri sürece geriye günah olan pek az şey kaldığından diğer Fostercılarla dürüstçe geçiniyor, günahkârları lanetliyor ve mutlu kalıyorlardı. Yeni Vahiy özellikle eşlerin birbirini aldatmasını savunmuyordu; sadece cinsel ilişkiyi tartışırken mistik bir hava takınılıyordu.</p>
	<p class="block6">Orta kilisenin günahtan arınmış üyeleri doğrudan saldırı gerektiğinde şok askerleri olarak görev yapıyorlardı. Foster, yirminci yüzyılın başlarında var olan Wobblielerden bir numara ödünç almıştı; bir toplum gelişen Fostercı hareketini bastırmaya çalışırsa, başka yerlerden gelen Fostercılar, polis de hapishaneler de yetersiz kalıncaya dek o kasabaya doluşuyorlardı ve genellikle polisler dayak yiyor, hapishaneler de yıkılıyordu.</p>
	<p class="block6">Bir savcı olaylardan sonra dava açacak kadar cesur davransa bile, davayı sürdürmesi imkânsız oluyordu. Foster (savaş alanında dersini aldıktan sonra) böyle suçlamaların gerçekten de kanuni suçlamalar olduğunu fark etmişti; bir Fostercının tutuklanması, Foster aleyhinde ne eyalet mahkemesinde, ne de ulusal Yüksek Mahkeme'de bir dava açılmasına yol açmadı.</p>
	<p class="block6">Ama görünürdeki kiliseye ek olarak bir de İç Kilise vardı, bu isim dışarıya hiç sızmamıştı... bunlar sadece rahipliğe yükselecek kadar adanmış olanlar, kilisenin tüm cemaat liderleri, anahtarları ve kayıtları koruyanlar ile politika belirleyenlerden oluşuyordu. Bunlar "yeniden doğanlar"dı, günahın ötesindeydiler, cennetteki yerleri hazırdı ve iç kilisenin gizemlerini sadece onlar bilirdi... ayrıca doğrudan Cennet'e yollanmaya sadece onlar adaydı.</p>
	<p class="block6">Foster, bunları büyük bir titizlikle seçiyordu, operasyon çok fazla büyüyene kadar her birini kendi elleriyle seçmişti. Mümkünse kendisi gibi erkekler ve rahibe eşleri gibi, dinamik, tümüyle ikna olmuş (kendisinin olduğu gibi), inatçı ve en basit, insani anlamıyla kıskançlıktan uzak (ya da günah ve kusurları temizlendikten sonra böyle olmaya hazır) kadınlar. Hepsi de potansiyel satirler ve nymphelerdi çünkü iç kilise, Amerika'da hiç görülmemiş ve bu yüzden talebin çok fazla olduğu Dioniysyen bir yapıya sahipti.</p>
	<p class="block6">Ama çok dikkatli davranıyordu; adaylar evliyse, her iki eş de gelmek zorundaydı. Bekâr bir adayın cinsel açıdan çekici ve yine cinsel açıdan atak olması gerekirdi; ve rahiplerine her zaman erkeklerin sayısının kadınlara eşit ya da daha fazla olmasını öğütlemişti. Hiçbir yerde Foster'ın Amerikan tarihindeki benzer tarikatların tarihini araştırdığı yazmıyordu... ama bunların çoğunun çöküş sebebinin rahiplerin sahiplenici cinsel tutkularının sonuçta kıskançlığa ve şiddete yol açması olduğunu ya biliyordu ya da hissetmişti. Foster bu hataya asla düşmedi; hiçbir kadını sadece kendisine saklamadı, yasal olarak evli olduğu karısını bile.</p>
	<p class="block6">Ayrıca kendi iç grubunu büyütmeye de çalışmadı; halk tarafından bilinen orta kilise, suçluluk duygusuyla yüklü ve mutsuz kitlelerin ihtiyaçlarını karşılamak için yeterince seçenek sundu. Bir yerdeki uyanış, "Cennetsel Evliliğe" uygun iki çift bile çıkarsa, Foster'a yetti; eğer uygun kimse yoksa Foster tohumların büyümesini bekledi ve bir rahip ya da rahibe göndererek bunların beslenmesini sağladı.</p>
	<p class="block6">Ama mümkün olduğu sürece her zaman aday çiftleri, yanında birkaç adanmış rahibeyle birlikte kendisi test etti. Böyle bir çift zaten orta kiliseden geçip "arınmış" olduğundan pek bir risk taşımadı... kadın adayla ilgili risk hiç yoktu ve her zaman rahibelerini yollamadan önce erkek adayı kendisi iyice değerlendirirdi.</p>
	<p class="block6">Arındığı sırada Patricia Paiwonski henüz gençti, evliydi ve "çok mutlu, çok mutlu"ydu. İlk çocuğu doğmuştu ve kendisinden yaşça büyük kocasına hayranlık duyuyordu. George Paiwonski cömert, duyarlı biriydi. Bir zayıf tarafı vardı, uzun bir günün sonunda duyarlılık gösteremeyecek kadar sarhoş oluyordu... ama yine de dövme iğnesini tutan elleri sağlam, gözleri keskindi. Patty kendisini sadık ve genele bakıldığında oldukça şanslı bir eş olarak görüyordu... evet, George'un bazen bayan müşterilerinden birine ilgi gösterdiği oluyordu... sabahın erken saatleriyse oldukça ilgilenebiliyordu... ve tabii ki bazı dövme seanslarının, özellikle kadınlarla özel olarak yapılması gerekiyordu. Patty anlayışlıydı... ayrıca kendisinin de bazen erkek müşterilerle çıktığı oluyordu, özellikle de George içki şişesine gittikçe daha çok bağlanmaya başladıktan sonra.</p>
	<p class="block6">Yine de hayatında bir eksiklik vardı, fazlasıyla minnettar bir müşteri kendisine bir boa yılanı hediye ettiğinde bile dolmayan bir eksiklik; adam kamyonla taşımacılık yaptığını ve artık yılana bakamadığını söylemişti. Pat her zaman evcil hayvanları sevmişti ve yılanlar hakkındaki anlamsız fobiye sahip değildi; ona vitrinde sokağa bakan güzel bir yer yapmıştı, George da arkasına "Üzerime Gelme!" yazan dört renkli güzel bir resim yapıp koymuştu. Yeni vitrinleri oldukça popüler olmuştu.</p>
	<p class="block6">Sonra Pat başka yılanlar da aldı ve onlar kadını oldukça rahatlattılar. Ama kendisi Ulsteli Protestan bir baba ile Corklu bir annenin kızıydı; ebeveynleri arasındaki silahlı ateşkes yüzünden dinle hiçbir ilgisi yoktu.</p>
	<p class="block6">Foster, San Pedro'da vaaz verdiğinde Pat bir "arayıcı" olmuştu bile; George'u da birkaç pazar ayinine götürmeyi başarmıştı ama henüz ışığı görmemişlerdi.</p>
	<p class="block6">Foster onları ışığa götürdü, ikisi de aynı gün günah çıkardılar. Foster altı ay sonra şubede işlerin nasıl gittiğini görmek için uğradığında Paiwonskiler kendilerini o kadar adamışlardı ki Foster onlarla şahsen ilgilendi.</p>
	<p class="block6">"Kutsal ışığı gördükten sonra George ile en ufak bir sorun yaşamadım," dedi Mike ve Jill'e. "Tabii ki hâlâ içiyordu... ama sadece kilisede içiyordu ve fazla kaçırmıyordu. Kutsal liderimiz döndüğünde George Büyük Projesine başlamıştı bile. Doğal olarak vakit ayırabilirse bunu Foster'a göstermek istedik." Bayan Paiwonski duraksadı. "Çocuklar, gerçekten bunları size anlatmamam gerekiyor."</p>
	<p class="block6">"Öyleyse anlatma," dedi Jill, anlayışlı bir tavırla. "Patty sevgilim, ikimiz de senden huzursuz olmana yol açacak bir şey söylemeni ya da yapmanı istemiyoruz. 'Su paylaşmak' doğal ve rahat olmalıdır... ve sen kendini rahat hissedene kadar beklemek bizim için de rahat."</p>
	<p class="block6">"Ih... ama bunu paylaşmayı istiyorum! Bakın, aşklarım, ikinize de güveniyorum... sonuna kadar. Ama sadece bu anlattıklarımın Kilise meseleleri olduğunu hatırlamanızı istiyorum, yani başka kimseye anlatmamanız gerekiyor... benim sizin hakkınızda bir şey anlatmayacağım gibi."</p>
	<p class="block6">Mike başıyla onayladı. "Burada, Dünya'da buna bazen su kardeşi meselesi deriz. Mars'ta problem yok... ama burada bazen olduğunu grokluyorum. 'Su kardeşi' meselelerini başkasına anlatmazsın."</p>
	<p class="block6">"Ben... ben 'grokladım'. Bu komik bir kelime ama öğreniyorum. Pekâlâ sevgililerim, bu bir 'su kardeşi' meselesi. Tüm Fostercıların dövmeli olduğunu biliyor muydunuz? Gerçek kilise üyelerini kastediyorum, sonsuza kadar günahlarından arınmış olanlardan... benim gibi? Ah, benim gibi baştan aşağı dövmeli olmalarını kastetmiyorum ama... şunu görüyor musunuz? Kalbimin hemen üzerinde... gördünüz mü? İşte o Foster'ın kutsal öpücüğü. George onu resmin bir parçası gibi görünecek şekilde iyice yedirdi... böylece ben söylemedikçe kimse fark etmiyor. Ama bu onun öpücüğü ve onu oraya Foster'ın kendisi kondurdu!" Kendinden geçmişçesine gururlanmış görünüyordu.</p>
	<p class="block6">İkisi de incelediler. "Evet, gerçekten bir öpücük izi," dedi Jill, merakla. "Sanki biri dudağında ruj varken orayı öpmüş gibi. Ama sen gösterene kadar ben onu oradaki günbatımının bir parçası sanıyordum."</p>
	<p class="block6">"Evet, George onu bilerek öyle yaptı. Çünkü Foster'ın öpücüğünü aynı öpücüğü taşımayan başkalarına gösteremezsin... ve benim de şu âna kadar kimseye göstermem gerekmedi. Ama," diye ısrar etti, "eminim ikiniz de bir gün bu öpücüğü taşıyacaksınız... ve bu olduğunda, dövmelerinizi ben yapmak isterim."</p>
	<p class="block6">"Tam olarak anlayamadım, Patty," dedi Jill. "Senin için Foster tarafından öpülmüş olmanın harika bir şey olduğunu anlayabiliyorum... ama bizi nasıl öpebilir ki? Sonuçta o... Cennet'te."</p>
	<p class="block6">"Evet tatlım, öyle. Ama bırak da açıklayayım. Atanmış her rahip ya da rahibe sana öpücüğü verebilir. Bu, Tanrı'nın senin kalbinde olduğu anlamına gelir. Tanrı senin bir parçandır... sonsuza dek."</p>
	<p class="block6">Mike bir anda dikkat kesildi. "Sen Tanrı'sın!"</p>
	<p class="block6">"Ha, Michael? Bu onu söylemenin garip bir yolu... hiçbir rahibin bu şekilde ifade ettiğini duymadım. Ama evet, onu bir şekilde anlatıyor... Tanrı seninle, senin içinde ve Şeytan'ın sana ulaşma şansı yok."</p>
	<p class="block6">"Evet," diye onayladı Mike. "Sen Tanrı'yı grokluyorsun." Bu kavramı karşısındakine aktarmakta daha önce hiç bu kadar başarılı olamadığını düşünerek sevindi... tabii ki Jill bunu Marsça'da öğreniyordu. Bu kaçınılmazdı.</p>
	<p class="block6">"Fikir bu, Michael. Tanrı... seni grokluyor... sen de onun Kutsal Sevgisi ve Kilisesiyle sonsuza dek Mutluluk içinde evleniyorsun. Rahip ya da rahibe -her ikisi de olabilir- seni öpüyor ve sonra öpücük izi, sonsuza dek olduğunu göstermek için dövme yapılıyor. Tabii ki bu kadar büyük olmak zorunda değil -benimkisi Foster'ın kutsanmış dudaklarıyla tam olarak aynı boyda ve şekilde- ve öpücük, günahkâr gözlerden saklamak için herhangi bir yere kondurulabilir. Çoğu erkek saçlarından ufak bir bölümü kazıtıp saçları tekrar uzayıncaya dek şapkayla ya da bandajla dolaşırlar. Ya da sen göstermek istemedikçe görünmeyeceği kesin olan herhangi bir yer olur. Üzerine oturmamalı ya da basmamalısın ama bunun dışında her yer olabilir. Sonra, sonsuza dek kurtarılmışların kapalı Mutluluk toplantılarına gittiğinde onu gösterirsin."</p>
	<p class="block6">"Bu Mutluluk toplantılarını duydum," dedi Jill, "ama tam olarak ne olduklarım bilmiyorum."</p>
	<p class="block6">"Şey, Mutluluk toplantısı var, Mutluluk toplantısı var. Sıradan üyeler, yani arınmış ama tekrar günaha girme riski taşıyanlar için olanlar oldukça eğlencelidir... tüm duaların doğal ve mutlulukla geldiği büyük partilerdir, bir partiyi iyi bir parti yapan tüm tantana vardır. Belki, biraz gerçek sevgi de... ama orada buna iyi gözle bakılmaz ve kiminle ya da nasıl olduğuna çok dikkat etmen gerekir çünkü kardeşler arasında ayrılık çıkaran biri olmaman gerekir. Kilisenin, her şeyin yerinde yapılması konusunda çok kesin kuralları vardır.</p>
	<p class="block6">"Ama sonsuza dek arınmışlar için olan Mutluluk toplantıları -işte orada dikkatli olman gerekmez çünkü orada günaha girebilecek kimse yoktur- hepsi geçmişte kalmıştır. İçip sızmak istiyorsan... sorun değil, Tanrı'nın isteğidir, yoksa bunu yapmayı istemezsin. Diz çöküp dua etmek ya da bağırarak şarkı söylemek mi istiyorsun... ya da giysilerini yırtıp dans etmek; bu Tanrı'nın isteğidir. Tabii ki," diye ekledi, "üzerinde hiçbir kıyafet de olmayabilir çünkü orada yanlış bir şey görebilecek kimse zaten yoktur."</p>
	<p class="block6">"Oldukça sağlam bir partiye benziyor," dedi Jill.</p>
	<p class="block6">"Ah, öyledir... her zaman! Ve tüm bu zaman boyunca Cennet'ten gelen bir mutlulukla dolu olursun. Ve sabah, bir kanepede yanında sonsuza dek arınmış kardeşlerinden biriyle birlikte uyanırsan, bunun Tanrının herkesi Mutlu etmek için emrettiği bir şey olduğunu bilirsin. Ve mutlu olursun. Hepsi Foster'ın öpücüğünü taşırlar... hepsi senindir." Hafifçe kaşlarını çattı. "Biraz 'suyu paylaşmaya' benziyor. Beni anlıyormusunuz?"</p>
	<p class="block6">Grokladım," diye onayladı Mike. </p>
	<p class="block6">("Mike? ????")</p>
	<p class="block6">("Bekle, Jill. Tamamlanana kadar bekle.")</p>
	<p class="block6">"Ama," dedi Patricia, dürüstçe, "birinin bir İç Kilise Mutluluk toplantısına sadece bir dövme işaretiyle girmesinin mümkün olduğunu sanmayın... sonuçta sahtesini yapmak çok kolay. Ziyarette bulunan bir kardeş... mesela beni ele alalım. Panayırın nereye gideceğini öğrenir öğrenmez oradaki kiliseye bir mektup yazar ve onlara parmak izlerimi yollarım. Onlar da -tabii ki beni zaten tanımıyorlarsa- Başmelek Foster Tapınağı'ndaki dosyalara ulaşıp izleri karşılaştırırlar. Nasıl olsa bana oradan ulaşamayacaklarından, onlara adres olarak Billboard dergisini veririm. Sonra kiliseye ilk kez gittiğimde -her pazar mutlaka kiliseye giderim ve bu Tim'in bazı geceler ekstra sürprizi iptal etmesi anlamına gelse de hiçbir Mutluluk toplantısını kaçırmam- kimliğim kontrol edilir. Çoğu yerde beni gördüklerine çok sevinirler; ben de üzerimdeki kendine özgü ve başarılı kutsal resimlerimle kilise için ilgi çekici bir şey olarak hizmet ederim; çoğunlukla tüm geceyi insanların resimlerimi incelemelerine izin vererek geçiririm... ve bunun her dakikası ayrı bir mutluluk kaynağı olur. Bazen rahip benden Cicim'i getirmemi ve Havva ile Yılanı oynamamızı ister; tabii ki bunun için vücuduma makyaj yapmak gerekir ya da vakit yoksa ten rengi bir tayt giyerim. Oradaki kardeşlerden biri Adem'i oynar ve birlikte Cennet Bahçesi'nden kovuluruz. Bu sırada oradaki rahip de olayın gerçek anlamını anlatır, sizin bildiğiniz çarpıtılmış yalanları değil; sonunda kutsanmış masumiyetimizi ve mutluluğumuzu geri alırız, böylece parti başlar. Eğlence!</p>
	<p class="block6">"Ama herkes bendeki Foster'ın öpücüğüyle ilgilenir.., çünkü, o Cennet'e gideli neredeyse yirmi yıl oldu ve Kilise büyüyüp yayıldı. Çoğunda Foster'ın direkt kendisinden gelen bir öpücük yok... tabii ki her zaman Tapınağın buna da tanıklık etmesini isterim. Ve sonra, onlara anlatırım. Uh..."</p>
	<p class="block6">Bayan Paiwonski duraksadı, sonra onlara her şeyi. en ince detayına kadar anlattı ve Jill, kısıtlı da olsa var olan –utanma becerisinin nereye kaybolduğunu merak etti. Sonra, Mike ve Patty'nin aynı türden olduklarını grokladı... onlar Tanrı'nın masum çocuklarıydı, ne yaparlarsa yapsınlar bunu bir kenara bırakamayacaklardı. Patty adına tüm bu saçmalıkların doğru olmasını, Foster'ın gerçekten kutsal bir peygamber olup onu sonsuza dek günahlarından arındırmış olmasını diledi.</p>
	<p class="block6">Ama Foster! Tanrı'nın yararları adına, ne büyük bir sapkınlıktı! Sonra bir anda, oldukça gelişmiş hafızasının yardımıyla kendini cam duvarlı bir odada Foster'ın ölü gözlerine bakarken buldu. Ama zihninde, Foster canlı görünüyordu... kasıklarında bir titreşim hissetti ve Foster'in öpücüğünü -ve kutsal bedenini- ona sunmuş olsa ne yapacağını merak etti.</p>
	<p class="block6">Hepsini zihninin dışına itti ama Mike çoğunu yakalamıştı. Jill onun bilge bir masumiyetle gülümsediğini hissetti.</p>
	<p class="block6">Ayağa kalktı. "Patty, sevgilim, ne zaman dönüp diğerlerine katılman gerekiyor?"</p>
	<p class="block6">"Ah, tatlım! Şu anda orada olmalıydım!"</p>
	<p class="block6">"Neden? Şov, dokuz buçuğa kadar yola çıkmış olmayacak. "</p>
	<p class="block6">"Şey... Cicim beni özler... ayrıca gece dışarıda kalırsam beni kıskanır."</p>
	<p class="block6">"Ona bu gece bir Mutluluk toplantısı olduğunu söyleyemez misin?"</p>
	<p class="block6">"Ih..." Yaşlı kadın Jill'i kollarının arasına aldı. "Tabii ki! Kesinlikle öyle!"</p>
	<p class="block6">"Güzel. Öyleyse ben bir miktar uyuyacağım; Jill yorgunluktan bitti, inan bana. Kaçta kalkman gerekiyor peki?"</p>
	<p class="block6">"Ih, saat sekizde diğerlerinin yanma dönmüş olursam, Sam'e çadırımı söktürüp bebeklerimin güvenle yüklendiklerinden emin olacak kadar vaktim kalır."</p>
	<p class="block6">"Kahvaltı mı?"</p>
	<p class="block6">"Hemen kahvaltı etmem, trende yerim. Uyandığımda genellikle sadece kahve içerim."</p>
	<p class="block6">"Kahve işini burada da halledebiliriz. Seni uyandırırım. Şimdi, siz güzeller uyanık kalıp istediğiniz kadar din konuşabilirsiniz; sabah uyuyup kalmana izin vermem... tabii ki eğer uyursan. Mike uyumaz."</p>
	<p class="block6">"Hiç mi?"</p>
	<p class="block6">"Asla. Üzerine düşünecek bir şey varsa kıvrılıp yatar ve bir süre düşünür ama uyumaz."</p>
	<p class="block6">Bayan Paiwonski ciddiyetle başını salladı. "Bir başka işaret daha. Bunu biliyorum ve Michael, bir gün sen de bileceksin. Sana da bir çağrı gelecek."</p>
	<p class="block6">"Belki," diye onayladı Jill. "Mike, uyuyup kalmak üzereyim. Beni yatağa taşı. Lütfen." Jill yerinden kaldırıldı, havada süzülerek yatak odasına götürüldü, görünmeyen eller yatağın örtülerini açtılar ve daha üzeri örtülürken uyumuştu bile.</p>
	<p class="block6">Jill, planladığı gibi tam olarak yedide uyandı. Mike'ın da kafasında bir saat vardı ama onunki, Dünya zamanı ve takvimleri söz konusu olduğunda oldukça garip çalışıyordu; onun saati başka bir ihtiyaca göre hareket ediyordu. Jill yataktan kalktı, kafasını diğer odaya uzattı. Işıklar kapalı ve perdeler çekiliydi; içerisi oldukça karanlıktı. Ama uyumuyorlardı. Jill, Mike'ın yumuşak ama kesin bir sesle konuştuğunu duydu.</p>
	<p class="block6">"Sen Tanrı 'sın."</p>
	<p class="block6">'"Sen Tanrı 'sın...'" diye uyuşmuş gibi bir sesle fısıldadı Patricia.</p>
	<p class="block6">"Evet. Jill Tanrı'dır."</p>
	<p class="block6">"Jill... Tanrı'dır. Evet, Michael."</p>
	<p class="block6">"Ve sen de Tanrı'sın."</p>
	<p class="block6">"Sen Tanrı'sm. Şimdi, Michael, şimdi!"</p>
	<p class="block6">Jill sessizce yatak odasına döndü ve dişlerini fırçaladı. Bu sırada zihninden sessizce Mike'a uyanık olduğunu haber verdi ve Mike'ın bunu zaten bildiğini öğrenince hiç şaşırmadı.</p>
	<p class="block6">Oturma odasına tekrar geldiğinde perdeler açılmış, sabah güneşi içeriyi dolduruyordu. "Günaydın, sevgililerim!" İkisini de öptü.</p>
	<p class="block6">"Sen Tanrı'sın," dedi Patty, basitçe.</p>
	<p class="block6">"Evet, Patty. Ve sen de Tanrı'sın. Tanrı hepimizin içinde." Patty'ye sabahın çiğ, parlak ışığında baktı ve yeni kardeşinin hiç de yorgun görünmediğini fark etti. Patty sanki bir gecelik uykusunu, hatta biraz da fazlasını almış gibiydi... üstelik her zamankinden daha genç ve tatlı görünüyordu. Bu etkiyi biliyordu... Mike, okumak ya da düşünmek yerine bütün gece ayakta kalmaya karar verirse Jill, ona eşlik etmekte hiç zorluk çekmiyordu... ayrıca önceki gece aniden uykusunun bastırmasının da Mike'ın fikri olduğundan şüpheleniyordu... ve zihninde Mike'ın bunu onaylayan düşüncesini duydu.</p>
	<p class="block6">"Şimdi, siz iki sevgilime birer kahve... ve bana da tabii. Ayrıca, bir kutu portakal suyu da almıştım."</p>
	<p class="block6">Mutluluk içinde, hafif bir kahvaltı ettiler. Jill, Patty'nin düşünceli olduğunu gördü. "Sorun nedir, tatlım?"</p>
	<p class="block6">"Ih, bunu söylemekten nefret ediyorum... ama siz çocuklar neyle geçineceksiniz? Patty Teyze'nin oldukça dolu bir cüzdanı var ve düşündüm de..."</p>
	<p class="block6">Jill bir kahkaha attı. "Ah, sevgilim, üzgünüm; gülmek istememiştim. Ama Mars'tan Gelen Adam zengin! Bunu biliyorsun herhalde? Yoksa haberleri okumuyor musun?"</p>
	<p class="block6">Bayan Paiwonski'nin kafası karışmış gibiydi. "Şey, sanırım öyle olduğunu biliyordum. Ama haberlerde duyduğun her şeye güven olmuyor."</p>
	<p class="block6">Jill iç çekti. "Patty, sen sevgililerin de sevgilisisin. Ve inan bana, artık su kardeşi olduğumuza göre, ihtiyacımız olsa senden para istemeye hiç çekinmeyiz... 'yuvayı paylaşmak' laf olsun diye söylenmiş değil. Ama işler bunun tam tersi. Eğer senin paraya ihtiyacın olursa -ne kadar olduğu önemli değil; zaten harcayamayacağımız kadar çok var- söyle yeter. Ne kadar olursa. Ne zaman olursa. Bize mektup yaz -ya da daha iyisi telefon et- çünkü Mike'ın para hakkında en ufak bir fikri bile yok. Tatlım, şu anda adıma açılmış bir çek hesabında iki yüz bin dolar kadar var. Birazını ister misin?"</p>
	<p class="block6">Bayan Paiwonski şaşkın görünüyordu, Mike onun üzerindeki giysileri yolladığından beri hiç bu kadar şaşırmamıştı. "Tanrı beni kutsasın! Hayır, paraya ihtiyacım yok."</p>
	<p class="block6">Jill iç çekti. "Eğer olursa, seslen yeter. Tümünü harcamamız mümkün değil, hükümet de Mike'ın o parayı bağışlamasına izin vermez. En azından çoğunu bağışlayamaz. Bir yat istersen... Mike sana bir yat hediye etmekten zevk duyacaktır."</p>
	<p class="block6">"Kesinlikle duyarım, Pat. Daha önce bir yat görmedim."</p>
	<p class="block6">Bayan Paiwonski başını iki yana salladı. "Gözüm o kadar yükseklerde değil, şekerim; hiçbir zaman fazla şey istemedim... siz ikinizden tek istediğim şey sevginiz..."</p>
	<p class="block6">"Buna zaten sahipsin," dedi ona Jill.</p>
	<p class="block6">'"Sevgiyi groklamıyorum," dedi Mike, ciddiyetle. "Ama Jill her zaman doğru konuşur. Eğer bizde varsa, senindir."</p>
	<p class="block6">"... ve ikinizin de günahlardan arınmış olduğunu bilmektir. Ama artık bu konuda herhangi bir endişem yok. Mike bana beklemekten, neden beklemenin gerekli olduğundan bahsetti. Beni anlıyor musun, Jill?"</p>
	<p class="block6">"Grokluyorum. Artık hiçbir konuda sabırsızlık etmiyorum."</p>
	<p class="block6">"Ama siz ikinize verecek bir şeyim var." Dövmeli kadın kalktı ve cüzdanını bıraktığı yere gitti, içinden bir kitap çıkardı. Geri döndü ve onların önünde durdu. "Tatlılarım... bu, Yüce Foster'ın kendi elleriyle bana verdiği Yeni Vahiy... beni öptüğü gece vermişti. Bunun sizde kalmasını istiyorum."</p>
	<p class="block6">Jill'in gözleri bir anda yaşlarla doldu ve boğazına bir şeylerin düğümlendiğini hissetti. "Ama Patty Teyze... kardeşimiz Patty! Bunu alamayız. Bu olmaz. Kendimize bir tane satın alırız."</p>
	<p class="block6">"Hayır. Bu... bu sizinle paylaştığım 'su'. Yakınlaşmak için."</p>
	<p class="block6">"Ah..." Jill ayağa fırlardı. "Alacağız. Ama bu artık bizim; hepimizin." Patty'yi öptü.</p>
	<p class="block6">Mike gelip Jill'in omzuna hafifçe dokundu. "Açgözlü küçük kardeş. Sıra bende."</p>
	<p class="block6">"Konu bu olduğunda hep açgözlü olacağım."</p>
	<p class="block6">Mars'tan Gelen 'Adam yeni kardeşinin önce dudaklarını öptü, sonra bir an durdu ve Foster'ın öptüğü yere bir öpücük kondurdu. Sonra, Dünya zamanıyla oldukça kısa bir süre düşündü, diğer tarafta George'un resimleri içinde amacına uygun bir yer buldu... zamanı genleştirip başarmaya çalıştığı şeyi uzun uzun düşünerek orayı da öptü. Kılcal damarları da groklamak gerekliydi.</p>
	<p class="block6">Diğer ikisine, denek ve izleyiciye göre Mike, sadece dudaklarını nazikçe, desenlerle kaplı cilde değdirmişti. Ama Jill, Mike'ın harcadığı çabayı hissetti ve dikkatle baktı. "Patty! Bak!"</p>
	<p class="block6">Bayan Paiwonski kendi vücuduna baktı. Cildinin üzerinde iki kutsal yara gibi Mike'ın dudak izleri duruyordu. Bayılır gibi oldu ama inancının sağlamlığını göstererek bayılmadı. "Evet. Evet! Michael."</p>
	<p class="block6">Kısa bir süre sonra dövmeli kadın gitmiş, yerine yüksek yakalı, uzun kollu elbisesi ve eldivenleriyile çekingen ev kadını gelmişti. "Ağlamayacağım," dedi Patty, ciddi bir sesle, "ve bu bir veda değil; sonsuzlukta vedalara yer yoktur. Ama bekliyor olacağım." İkisini de hafifçe öptü ve arkasına bakmadan oradan ayrıldı.</p>
	<p class="block7"> </p>
	<p class="block6">YİRMİ SEKİZ</p>
	<p class="block6">“Tanrı cezanızı versin!"</p>
	<p class="block6">Foster kafasını kaldırıp baktı. "Seni bir şey mi ısırdı, Ufaklık?" Bu geçici bölge değişimi alelacele yapılmıştı ve bu sırada Şeyler içeri sızmıştı - neredeyse görünmez imp sürüleri... zararsızdılar, tabii ama ısırıkları egonun kaşınmasına yol açıyordu.</p>
	<p class="block6">"Ih... görmeden inanamazsın... işte, heryerigörürü biraz geri sardım."</p>
	<p class="block6">"Nelere inanabileceğimi bilsen şaşarsın, Ufaklık." Yine de Digby'nin şefi dikkatinin bir bölümünü yöneltti. Üç geçici -insan olduklarını gördü; bir erkek ve iki kadın- sonsuzluk hakkında fikir yürütüyorlardı. Bunda garip bir şey yoktu. "Evet?"</p>
	<p class="block6">"Ne dediğini duydun! 'Başmelek Michael'mış!"</p>
	<p class="block6">"Ne olmuş?"</p>
	<p class="block6">"'Ne olmuş?' Ah, Tanrı aşkına!"</p>
	<p class="block6">"Bu mümkün tabii."</p>
	<p class="block6">Digby o kadar kızmıştı ki halesi titredi. "Foster, iyice bakmamış olmalısın. Beni bulutlara yollayan şu yaşı geçkin delikanlı serseriyi kastetti. Onu tekrar izle."</p>
	<p class="block6">Foster sesi biraz yükseltti ve eğitim gören meleğin haklı olduğunu gördü... sonra başka bir şeyi daha fark etti ve yüzüne o melek gülümsemesi yerleşti. "Gerçekten de öyle olmadığını ne biliyorsun, Ufaklık?"</p>
	<p class="block6">"Hı?"</p>
	<p class="block6">"Mike'ı bu aralar kulüpte görmedim, ayrıca Binyıl Benmerkezcilik Turnuvası'ndan adının silindiğini hatırlıyorum, bu onun serbest görevde olduğuna işaret çünkü Mike bu bölgedeki en hevesli benmerkezcilik oyuncularından biridir."</p>
	<p class="block6">"Ama bu düşünce müstehcen!"</p>
	<p class="block6">"Patronun en iyi fikirlerinin kaçının bazı bölgelerde 'müstehcen' olarak adlandırıldığını duysan şaşarsın ya da yerinde araştırma sırasında yaptıkların göz önüne alınırsa, şaşırmaman gerekir. Ama 'müstehcen' diye bir kavrama ihtiyacın yok; teolojik bir anlam içermiyor. 'Temiz olana her şey temiz gelir.'"</p>
	<p class="block6">"Ama..."</p>
	<p class="block6">"Ben hâlâ Şahitlik yapıyorum, Ufaklık. Sen dinle. Şu mikro-anda kardeşimiz Michael'ın burada olmamasına ek olarak -onun nerede olduğunu takip etmiyorum; aynı Nöbet listesinde değiliz- şu kehanete benzer açıklamayı yapan dövmeli bayanın yanılmış olması ihtimali pek fazla değil; kendisi oldukça kutsal bir kişi."</p>
	<p class="block6">"Kim demiş?"</p>
	<p class="block6">"Ben diyorum. Öyle olduğunu biliyorum." Foster tekrar meleksi tatlılığıyla gülümsedi. Sevgili küçük Patricia! Biraz yaşlanmıştı ama hâlâ Dünyevi ölçülerde çekiciydi ve buzlu bir cam gibi görünmesine yol açan bir iç ışıkla parlıyordu. Patricia'yı son gördüğünden bu yana George'un itinalı çalışmasını tamamladığını hafif bir gururla fark etti; üstelik şu Cennet'e çağrılma resmi buradan bakıldığında hiç fena değildi. George'u bulup ona iltifat etmeyi ve Patricia'yı gördüğünü söylemeyi unutmamalıydı... hımm, George neredeydi? Hatırladığı kadarıyla kâinat tasarım bölümünde, Mimarın altında yaratıcı sanatçı olarak çalışıyordu... bu sorun değildi, ana dosyadan yerini öğrenmek binyılın yarısı kadar sürerdi.</p>
	<p class="block6">Patricia nasıl tatlı küçük bir şişkoydu ve o ne kutsal çılgınlıktı öyle! Birazcık daha kendine güvenli ve biraz daha az ahlaklı davranmış olsa, Foster onu bir rahibe yapabilirdi. Ama Patricia, Tanrı'yı kendi doğasına uygun şekilde kabullenmeye ihtiyaç duymuştu ve bu şekilde ancak Lingayatların arasında kendine bir yer bulabilirdi... ki orada da ona ihtiyaç yoktu. Foster görüntüyü geri sarıp onu bir zamanlar olduğu gibi görmeyi düşündü, sonra bir meleğin kendine hâkimiyetiyle bundan vazgeçti; yapılması gereken işler vardı.</p>
	<p class="block6">"Her şeyi görürü unut, Ufaklık. Seninle bir-iki kelime konuşmak istiyorum." Digby söyleneni yaptı ve bekledi. Foster, derin düşüncelere dalmışken hep yaptığı gibi rahatsız edici şekilde halesiyle oynadı durdu. "Ufaklık, tam bir melek olarak şekillenmiyorsun."</p>
	<p class="block6">"Üzgünüm."</p>
	<p class="block6">"Sonsuzlukta hüzne yer yoktur. Ama Gerçek şu ki şu genç adamın kardeşimiz Michael olup olmadığıyla meşguldün. Bekle... Her şeyden önce seni çayırdan buraya yollayan aracı Yargılamak sana düşmez. İkinci olarak seni kızdıran şey o değil -onu tanımıyorsun bile- seni rahatsız eden şu kumral sekreterin. Sen gelmeden birkaç geçici dönem önce benim öpücüğümü hak etmişti, değil mi?"</p>
	<p class="block6">"Onu hâlâ test ediyordum."</p>
	<p class="block6">"Öyleyse Başpiskopos Short'un onu ayrıntılı bir incelemeye tabi tuttuktan sonra -ah, oldukça ayrıntılı hem de; sana onun iyi iş çıkaracağını söylemiştim- geçer not verdiğini ve onun şimdi hak ettiği daha büyük Mutluluğu yaşadığını duymak seni meleksi bir şekilde memnun edecektir. Hımm, bir çoban yaptığı işten keyif almalıdır... ama terfi ettiğinde de keyif almayı sürdürmelidir. Şimdi, yeni açılan bir bölgede bir Acemi Gardiyan pozisyonunun açık olduğunu biliyorum; bu, normal rütbenden daha aşağı bir iş elbette ama meleklik için iyi bir tecrübe. Bu gezegen -burayı bir gezegen olarak düşünebilirsin; göreceksin- iki cinsiyetten ibaret değil, üç farklı cinsiyet içeren bir ırk tarafından yönetiliyor. En Yetkili Ağız'dan doğrulayabileceğim üzere, Don Juan bile gelse bu üç cinsiyetin hiçbirine Dünyevi bir ilgi duyamaz... bu benim düşüncem değil; gerçekten bir test için buraya getirildi. Çığlıklar attı ve kendi için yarattığı tek kişilik cehennemine dönebilmek için dualar etti."</p>
	<p class="block6">"Beni Tanrı'nın unuttuğu yere yolluyorsun, ha? İşine karışmayayım diye!"</p>
	<p class="block6">"Cık cık! Zaten karışamazsın; diğer tüm şeyleri mümkün kılan tek imkânsızlık bu; sana bunu ilk geldiğinde anlatmaya çalışmıştım. Ama bunun seni engellemesine izin verme; sonsuza dek denemekte özgürsün. Emirlerin bir döngü şeklinde olacak, bu sayede burayla bağını kaybetmeden sık sık uğrayabileceksin. Şimdi uç ve işe koyul; yapmam gereken şeyler var." Foster yarıda kesilen işine döndü. Ah, evet, geçici olarak "Alice Douglas" olmak üzere atanmış zavallı bir ruh, bir kışkırtıcı olmak zorlu bir görevdi ve kadın bunu başarıyla yerine getirmişti. Ama işi tamamlanmıştı ve şimdi kaçınılmaz savaş yorgunluğu yüzünden dinlenmeye ve rehabilitasyona ihtiyacı olacaktı... tepinecek, çığlıklar atacaktı ve her deliğinden ektoplazma fışkıracaktı.</p>
	<p class="block6">Ah, bu kadar zorlu bir görevden sonra onun içindeki şeytanı baştan aşağı çıkarmak gerekecekti! Ama tüm görevler zorluydu, başka türlüsü olamazdı. Ve "Alice Douglas" son derece güvenilir bir eylem elemanıydı; özünde bir bakireye ihtiyaç duyan her türlü pis işi yapabilirdi... onu cadılıkla suçlayıp yakın ya da bir manastıra rahibe olarak kapatın; her zaman işini yapardı.</p>
	<p class="block6">İyi yapılan her işe gösterdiği profesyonel saygı dışında bakireleri umursadığı söylenemezdi. Foster Bayan Paiwonski'ye son kez çabucak baktı. İşte o, takdir edebileceği bir iş arkadaşıydı. Sevgili küçük Patricia! Ne yüce, şehvetle adanmış bir... </p>
	<p class="block7"> </p>
	<p class="block8">YİRMİ DOKUZ</p>
	<p class="block6">Şimdi ne olacak, Mike?" dedi Jill, süitlerinin kapısı Patricia Paiwonski'nin arkasından kendi kendine kapanırken.</p>
	<p class="block6">"Buradan ayrılıyoruz. Jill, sen anormal psikoloji hakkında bir şeyler okudun."</p>
	<p class="block6">"Evet, tabii ki. Eğitim sırasında. Senin kadar çok okumadığımı biliyorum."</p>
	<p class="block6">"Dövme yaptırmanın sembolik anlamını biliyor musun? Ve yılanların?"</p>
	<p class="block6">"Tabii ki. Onunla tanıştığımız andan beri Patty hakkındakileri biliyordum. Senin bir yolunu bulacağını umuyordum."</p>
	<p class="block6">"Su kardeşi olana dek bulamadım. Seks gerekli, seks bir şeyin en iyi kısmı... ama sadece paylaşma ve yakınlaşma için kullanıldığında. Grokluyorum ki yakınlaşmadan yapsaydım... şey, emin değilim."</p>
	<p class="block6">"Yapamayacağını öğreneceğini grokladım, Mike. Bu da seni seviyor olmamın sebeplerinden -pek çok sebepten- biri."</p>
	<p class="block6">Mike endişeli görünüyordu. "Hâlâ 'sevgi'yi groklamıyorum, Jill. İnsanlar'ı groklamıyorum. Seni bile. Ama Pat'i göndermeyi istemedim."</p>
	<p class="block6">"Durdur onu. Bizimle kalmasını sağla." </p>
	<p class="block6">("Beklemek var, Jill.")</p>
	<p class="block6">("Biliyorum.")</p>
	<p class="block6">"Ayrıca, ona ihtiyacı olan her şeyi verebileceğimden de emin değilim," diye yüksek sesle ekledi. "O kendisini her zaman herkese vermek istiyor. Mutluluk toplantıları, yılanları ve kurbanlar bile ona yetmiyor. Kendisini her zaman bir sunakta tüm dünyaya sunmayı ve herkesi mutlu etmeyi istiyor. Şu Yeni Vahiy... başka insanlar için başka şeyler ifade ettiğini grokladım. Ama Pat için tek anlamı bu."</p>
	<p class="block6">"Evet, Mike. Sevgili Mike."</p>
	<p class="block6">"Gitme zamanı. Giymek istediğin giysiyi seç ve çantanı al. Çöplerin geri kalanından kurtulacağım."</p>
	<p class="block6">Jill, biraz hüzünlü bir şekilde bazen, bir-iki şeyi yanında götürmek istediğini düşündü. Ama Mike her zaman sadece üzerindeki giysilerle yola çıkıyordu ve Jill de öylesini tercih ettiğini groklamış gibiydi. "Şu şirin mavi elbiseyi giyeceğim."</p>
	<p class="block6">Elbise Jill'in çevresinde uçuştu, sonra başının üzerinde yükseldi, Jill kollarını kaldırınca üzerine yerleşti; fermuar kapandı. Elbiseye uygun ayakkabılar ona doğru yürüyerek geldiler, ayağına giyerken beklediler. "Hazırım, Mike."</p>
	<p class="block6">Mike onun hüzünlü düşüncelerinin kokusunu aldı ama kavramı anlayamadı. Marslı fikirlerine çok yabancı bir şeydi bu. "Jill? Durup evlenmek ister misin?"</p>
	<p class="block6">Jill biraz düşündü. "Bugün evlenemeyiz, Mike. Bugün pazar. Evlilik cüzdanı alamayız."</p>
	<p class="block6">"Öyleyse yarın. Hatırlayacağım. Bundan hoşlanacağını grokladım."</p>
	<p class="block6">Jill bunu düşündü. "Hayır, Mike."</p>
	<p class="block6">"Neden olmasın, Jill?"</p>
	<p class="block6">"İki sebepten. Bir, bunu yaparak daha da yakınlaşamayız çünkü zaten su paylaşıyoruz. Bu hem İngilizce'de hem de Marsça'da mantıklı. Evet mi?"</p>
	<p class="block6">"Evet."</p>
	<p class="block6">"Ve iki, bu sebep sadece İngilizce'de geçerli. Dorcas, Anne ve Miriam'ın -ve Patty'nin- onları devre dışı bırakmaya çalıştığımı düşünmelerini istemem... içlerinden biri böyle düşünebilir."</p>
	<p class="block6">"Hayır, Jill, hiçbiri böyle düşünmez."</p>
	<p class="block6">"Yine de bu riske girmeyeceğim çünkü buna ihtiyacım yok. Çünkü sen benimle asırlar önce bir hastane odasında evlendin. Sadece olduğun gibi olduğun için. Ben bunun farkına bile varmadan önce." Bir an duraksadı. "Ama benim için yapabileceğin bir şey var."</p>
	<p class="block6">"Nedir, Jill?"</p>
	<p class="block6">"Ara sıra bana şirin şekillerde hitap edebilirsin! Benim yaptığım gibi."</p>
	<p class="block6">"Evet, Jill. Nasıl şirin isimler?"</p>
	<p class="block6">"Ah!" Onu çabucak öptü. "Mike, sen bugüne kadar tanıştığım en tatlı ve en sevilesi insansın... ve her iki gezegendeki en delirtici varlıksın! Şirin isimleri boş ver. Sadece bana ara sıra 'küçük kardeş' de... bu içimi titretiyor."</p>
	<p class="block6">"Peki, Küçük Kardeş."</p>
	<p class="block6">"Ah, Tanrım! Şimdi, seni yatağa atmadan önce hızlı davranıp buradan gidelim. Haydi, gel. Benimle resepsiyonda buluş; hesabı ödüyor olacağım." Aniden oradan ayrıldı.</p>
	<p class="block6">Kasabanın istasyonuna gittiler ve herhangi bir yere giden ilk Greyhound'a atladılar. Bir-iki hafta sonra eve uğradılar, bir-iki gün boyunca su paylaştılar, sonra tekrar, veda etmeden ayrıldılar... ya da en azından Mike veda etmedi; vedalaşmak Mike'ın ısrarla direndiği ve kendinden olanlara karşı asla uygulamadığı bir insan geleneğiydi. Sadece Jill'in yapmasını söylediği zamanlarda yabancılarla, resmi bir şekilde vedalaşıyordu.</p>
	<p class="block6">Kısa bir süre sonra Las Vegas'taydılar. Caddeye yakın ama biraz arkalarda gösterişsiz bir otel buldular. Mike tüm kumarhanelerdeki tüm oyunları denerken Jill zamanını şov kızı olarak değerlendirdi; kumar oynamak onu sıkıyordu. Şarkı söyleme, dans etme ve oyunculuk becerileri olmadığından Batının Babili'nde bulduğu koca bir şapka ve gösterişli bir kıyafet içinde, durup ya da yavaşça yürüyüp insanlara gülümseme işi, onun için en uygunuydu. Mike meşgul olduğunda Jill çalışmayı tercih ediyordu ve her nasılsa Mike, onun seçtiği her işe alınmasını sağlıyordu. Kumarhaneler asla kapanmadığından dolayı Mike, Las Vegas'ta geçirdikleri sürenin neredeyse tamamında meşguldü.</p>
	<p class="block6">Mike hiçbir kumarhanede çok fazla kazanmamaya dikkat ediyor ve Jill'in belirlediği sınırlar içinde kalıyordu. Her bir kumarhaneden birkaç bin dolar kaldırdıktan sonra dikkatle tüm parayı tekrar yerine koydu, hiçbir oyunda, kazansa da kaybetse de büyük paralarla oynamıyordu. Sonra bir krupiyelik işi buldu, insanları izledi, neden kumar oynadıklarını groklamaya çalıştı. Belli belirsiz de olsa kumar oynayanların çoğunun aslında cinsel bir dürtüyle bu işi yaptığını grokladı... ama bunda yanlışlık olduğunu da groklamış gibiydi. Bu işte uzunca bir süre çalıştı, bu arada küçük topun müdahale edilmeden yuvarlanmasına izin veriyordu.</p>
	<p class="block6">Jill, çalıştığı görkemli tiyatro-restorandaki müşterilerin hepsinin birer kurban olduğunu görünce şaşırmıştı... daha fazla paraları vardı ama sonuçta birer kurbandılar. Kendi hakkında da bir şey keşfetti; uzanıp onu yakalamaya çalışan eller olmadığı sürece vücudunu sergilemekten hoşlanıyordu. Gittikçe artan Marslı dürüstlüğüyle kendinde keşfettiği bu yeni yüzü inceledi. Geçmişte, beğenilmekten hoşlandığını bilmesine rağmen bunu sadece belirli, seçilmiş birkaç kişinin, hatta çoğunlukla tek kişinin yapmasından hoşlanacağına inanıyordu... ilk zamanlarda her ne kadar Mike, düşüncelere daldığı zamanlar hariç ona her kadının hayalini kurduğu kadar adanmış bir fiziksel yakınlık gösterdiyse de aslında fiziksel görünüşünün onun için hiçbir önemi olmadığını öğrendiğinde canı sıkılmıştı ama bu geçmişte kalmıştı.</p>
	<p class="block6">Ve Mike bu konuda bile cömertti, diye kendi kendine hatırlattı Jill. Mike, Jill istediğinde onu en derin transtan bile çıkarmasına izin veriyordu, şikâyet etmeden hayata dönüyor ve gülümseyen, coşkulu, sevgi dolu biri oluveriyordu.</p>
	<p class="block6">Yine de sonuçta böyle bir şey vardı; onun garipliklerinden biri, tıpkı gülememesi gibi. Jill, şov kızı olarak çalışmaya başlayınca, görünüşünün takdir edilmesinden hoşlandığını çünkü bunun Mike'in ona veremediği şeylerden biri olduğunu düşündü.</p>
	<p class="block6">Ama mükemmelleşmeye başlamış dürüstlüğü ve gittikçe gelişen empati becerisi bu teorinin gerçek olmadığını fark etmesini sağladı. İzleyicilerin erkek olan bölümünün çoğunun Jill'in yaşında, güzelliğinde ve titizliğinde bir kadına çekici gelmek için fazla yaşlı, fazla şişman, fazla kel ve genel olarak çöküş yolunda fazla ilerlemiş insanlar olmaları normaldi -Jill her zaman "yaşlı zampara kurtlar"a aşağılayarak bakmıştı- tabii ki tüm yaşlı adamlara değil, diye düşündü kendini savunmak adına; Jubal ona bakabilirdi, kasıtlı olarak ahlaksızca ve kaba bir dil de kullanabilirdi ama yine de bu, Jill'e onun kendisini yalnız yakalayıp yatağa atmak istediği hissini vermezdi. Jubal'in ona duyduğu sevgiden ve bunun ruhsal içeriğinden öylesine emindi ki onunla aynı yatakta yatıp uykuya dalabileceğini ve Jubal'in de her zaman yaptığı gibi bir iyi geceler öpücüğü verip sonra da uyuyacağından emin olduğunu kendi kendine söylemişti.</p>
	<p class="block6">Ama artık bu çekici olmayan erkeklerin sinirlerini bozmadığını fark etmişti. Onların takdir dolu bakışlarını, hatta açık şehvetlerini hissettiğinde -ve artık bunları gerçekten hissettiğini, hatta duyguların kaynağı olan kişiyi bile bulabileceğini fark etmişti- tiksinti duymuyordu; içi ısınıyor ve bu durum hoşuna gidiyordu. </p>
	<p class="block6">"Teşhircilik", onun için sadece anormal psikolojide kullanılan bir sözcük olmuştu; hep aşağılayarak baktığı nevrotik bir zayıflıktı. Oysa şimdi, kendi hislerini incelediğinde ya böyle bir kendini beğenmişliğin normal olduğuna ya da başından beri kendisinin anormal olduğu ama bunun farkına varmadığına karar verdi. Ama kendini anormal hissetmiyordu; sağlıklı ve mutluydu... hatta her zamankinden daha da sağlıklıydı. Sağlığı hep yerinde olmuştu -hemşirelerin böyle olmaları gerekirdi- ama en son ne zaman burnunu çektiğini ya da midesinin kötü olduğunu hatırlamıyordu bile... hey, diye düşündü şaşkınlıkla, âdet dönemi sancıları bile yoktu.</p>
	<p class="block6">Pekâlâ, gayet sağlıklıydı -ve sağlıklı bir kadın kendisine bakılmasından hoşlanıyorsa, tabii ki bir biftek gibi değil!- sağlıklı bir erkeğin bir kadına bakmaktan hoşlanması da gecenin ardından gündüzün gelmesi kadar normaldi, yoksa işin bir mantığı olmazdı! O anda nihayet Duke ve resimlerini entelektüel bir düzeyde anladı... ve zihninde Duke'ten özür diledi.</p>
	<p class="block6">Bunu Mike'la tartıştı, değişen bakış açısını ona anlatmaya çalıştı... kolay değildi çünkü Mike, Jill'in herhangi bir zamanda, herhangi biri tarafından kendisine bakılmasını neden umursadığını anlayamıyordu. Dokunulmak istememesini anlıyordu; Mike da kabalık etmeden bunu yapabiliyorsa el sıkışmaktan kaçınıyordu, sadece su kardeşlerine dokunmayı ve onların kendisine dokunmasını istiyordu (Jill, bunun Mike'ın kafasında erkek kardeşlerini ne kadar kapsadığından tam olarak emin değildi; Mike, hakkında bir şeyler okuyup groklamayı başaramadığında ona homoseksüelliği açıklamıştı... hatta ona bir homoseksüel gibi görünmemesi ve birilerinin ona asılmasını önlemesi konusunda öğütler de vermişti. Çünkü Mike, tatlı biriydi ve Jill onun böyle şeylere maruz kalacağını -doğru şekilde- tahmin etmişti. Mike onun tavsiyelerine uyup yüz hatlarını başlangıçta sahip olduğu androjen güzellikten kurtarıp daha erkeksi bir hale getirmişti. Yine de Jill, Mike'ın, diyelim Duke'ten gelecek böyle bir daveti reddedeceğinden emin değildi... neyse ki Mike'ın erkek su kardeşlerinin hepsi oldukça erkeksi adamlardı, tıpkı diğer kardeşlerinin oldukça dişi kadınlar olduğu gibi. Jill, her şeyin böyle kalmasını umuyordu; zaten Mike'ın zavallı arada kalmışlarda bir "yanlışlık" groklayacağını düşünüyordu... öylelerine asla su sunulmazdı.)</p>
	<p class="block6">Mike onun artık kendisine bakılmasından neden hoşlandığını da anlamıyordu. İkisinin bakış açılarının neredeyse aynı olduğu tek zaman, panayırdan ayrıldıkları dönemdi. Jill, bakışları umursamamayı öğrenmişti... Patty'ye söylediği gibi, bir işe yarayacak olsa gösterilerine "anadan doğma" da çıkabilirdi.</p>
	<p class="block6">Jill, şu andaki kendini tanımasının o noktada gelişmeye başladığını fark etti; gerçekte hiçbir zaman için erkeklerin bakışlarına karşı kayıtsız kalmamıştı. Mars'tan Gelen Adam'la birlikte yaşamanın tamamen kendine has gerekliliklerine uyum sağlayabilmek için o yapay, eğitimle geliştirilmiş kişiliğinin, hiçbir şekilde saçmalığa yer olmayan bir mesleğin tüm zorluklarına rağmen, bir hemşirenin koruyabildiği o hanımefendilere özgü titiz kaygıların bir kısmını fırlatıp atmak zorunda kalmıştı. Ama Jill, bundan kurtuluncaya kadar böyle titiz kaygıları olduğunun farkında bile değildi.</p>
	<p class="block6">Tabii ki Jill her zamankinden bile daha fazla "hanımefendi"ydi ama kendini bir "centilmen" olarak düşünmeyi tercih ediyordu. Ama artık içinde bir yerlerde çevredeki erkek kedileri azdırmak için göbek atan kızışmış bir dişi kedi kadar utanmaz bir şeyler olduğunu kendinden gizleyemiyordu (gizlemek gibi bir isteği de yoktu).</p>
	<p class="block6">Bütün bunları Mike'a açıklamaya çalıştı, ona narsist gösteriş ve röntgenciliğin yardımcı ve fonksiyonel doğası konusundaki teoriyi anlattı, kendisi ve Duke'ü örnek olarak gösterdi. "Gerçek şu ki, Mike, tüm o erkeklerin beni izlemelerinden çok hoşlanıyorum... pek çok erkeğin, hatta neredeyse herhangi bir erkeğin izlemesinden. Bu yüzden artık Duke'ün neden bir sürü kadının -ne kadar seksi olurlarsa o kadar iyi- resimlerini toplamaktan hoşlandığını grokluyorum. Aynı şey ama tam tersinden. Bu, o erkeklerle yatmak istediğim anlamına gelmiyor, tıpkı Duke'ün bir fotoğrafla yatmayacağı gibi - lanet olsun, tatlım, onlara merhaba demeyi bile istemiyorum. Ama bana baktıklarında ve benim arzu edilir olduğumu söylediklerinde -bunu düşündüklerinde- bu bende bir ürperme, karnımın ortasında sıcak, hoş bir duygu uyandırıyor." Hafifçe kaşlarını çattı. "Sanırım gerçekten açık saçık bir fotoğrafımı çektirip Duke'e yollamalıyım. Onu aşağıladığım ve onda bir zayıflık olarak gördüğüm şeyi groklamadığım için ondan özür dilemek istiyorum. Bu bir zayıflıksa, bende de var... ama kızlara özgü bir şekilde. Eğer bu bir zayıflıksa... Ama öyle olmadığını grokluyorum."</p>
	<p class="block6">"Pekâlâ. Sabaha bir fotoğrafçı bulacağız."</p>
	<p class="block6">Jill başını iki yana salladı. "Eve bir dahaki gidişimizde Duke'ten özür dilerim, yeter. Gerçekten ona bir resim yollayacak değilim. Bana hiç asılmaya kalkmadı; yanlış fikirlere kapılmasını istemem."</p>
	<p class="block6">"Jill, Duke'ü istemezsin?"</p>
	<p class="block6">Jill "su kardeşinin" düşüncesinin yankısını kafasının içinde duydu. "Hımm... gerçekten bunu hiç düşünmemiştim. Sanırım sana 'sadık kaldım'; gerçi bunun için bir çaba harcamam gerekmedi. Ama doğru konuştuğunu grokluyorum; Duke'ü geri çevirmezdim... üstelik bundan hoşlanırdım da. Sen bu konuda ne düşünüyorsun sevgilim?"</p>
	<p class="block6">"Bir iyilik olduğunu grokluyorum," dedi Mike, ciddi bir sesle.</p>
	<p class="block6">"Hımm... benim cesur Marslım, biz insan kadınlarının kimi zaman az da olsa kıskanılmaya ihtiyacı vardır ama senin 'kıskançlığı' groklamanın ihtimal dahilinde olduğunu hiç sanmıyorum. Sevgilim, şu kurbanlardan biri -izleyicilerin arasındaki adamlardan biri, su kardeşimiz değil- bana asılsa ne groklardın?"</p>
	<p class="block6">Mike çok hafifçe gülümsedi. "Onun kaybolacağını grokluyorum."</p>
	<p class="block6">"Hımm... ben de öyle olabileceğini grokluyorum. Ama Mike... beni çok dikkatle dinle, tatlım. Bana, gerçekten acil bir durum olmadıkça böyle bir şey yapmayacağına söz vermiştin. Bu yüzden aceleci davranma. Benim çığlık atıp bağırdığımı duyarsan ve zihnime ulaşıp gerçekten tehlikede olduğumu öğrenirsen, o zaman başka. Ama sen daha Mars'tayken ben kurtlarla uğraşıyordum. On seferden dokuzunda bir kadının tecavüze uğraması, kısmen de olsa kendi suçudur. Onuncuda... şey, tamam. O zaman onu dipsiz kuyuya yollayabileceğin en iyi şekilde yolla. Ama buna gerek olmayacak, göreceksin."</p>
	<p class="block6">"Pekâlâ, hatırlayacağım. Duke'e şu arsız resmi göndermeni isterdim."</p>
	<p class="block6">"Ne, tatlım? İstiyorsan yaparım da. Sadece eğer Duke'e asılacaksam -ki bunu yapabilirim de çünkü küçük sivri kafama bu fikri soktun bir kere- onu omuzlarından tutup gözlerinin içine bakarak, 'Duke, ne dersin? Ben istiyorum,' demeyi tercih ederim. Bunu, o ahlaksız kadınların sana yaptığı gibi postayla açık saçık bir resim yollayarak yapmayı istemem. Ama bunu yapmamı istersen, sorun değil. Ah, çok açık saçık olması da gerekmez; sadece profesyonel bir şov kızı fotoğrafı çektirip ona, eğer defterinde yer varsa oraya koymasını söyleyebilirim. Bunu asılmak olarak algılamayabilir."</p>
	<p class="block6">Mike kaşlarını çattı. "Eksik konuştum. Duke'e açık saçık bir resim yollamak istiyorsan, yolla. İstemiyorsan, o zaman yollama. Ama açık saçık resmin çekilişini görmeyi isterdim, jill, 'açık saçık' bir resim nedir?"</p>
	<p class="block6">Söylenenler Mike'ın kafasını tümüyle karıştırmıştı: Jill'in, Mike'ın hiç anlamadığı ama zevkin -anladığı kadarıyla cinsel bir zevkti bu- tam zıddı olduğunu kabullenmeyi öğrendiği tavrından vazgeçmesi ve kendine bakılmasından hoşlanır hale gelmesi... artı Duke'ün "sanat" koleksiyonu konusunda uzun zamandır süren kafa karışıklığı, ki o koleksiyon kesinlikle sanat değildi. Ama insanların düzensiz ve hareketli cinselliklerine karşılık gelen soluk, melankolik Marslı şeyi, ona ne kendini beğenmişlik ve röntgenciliği, ne de ahlaklı olma ya da teşhirciliği groklamasında yardımcı olacak bir temel oluşturmuyordu.</p>
	<p class="block6">"Açık saçık' bir yanlışlık anlamına geliyor," diye ekledi, "küçük bir yanlışlık ama grokladığım kadarıyla senin bahsettiğin şey bir yanlışlık değil, aksine bir iyilik."</p>
	<p class="block6">"Ih, artık birtakım önyargılarımı aştığıma göre açık saçık bir resmin bunların ikisi de olabileceğini söyleyebilirim, sanırım, kimin için çekildiğine bağlı. Ama Mike, sana göstermem gerek; bunu anlatamam. Ama önce şu storları kapat, olur mu?"</p>
	<p class="block6">Penceredeki storlar kendi kendilerine kapandılar. "Pekâlâ," dedi Jill. "Şimdi, bu poz biraz açık saçık kabul edilebilir; şov kızlarının hepsi böyle fotoğraflar çektirirler... bu, biraz daha fazlası, kızların bazıları bunu da kullanabilir. Bu poz, kesinlikle açık saçık... bu ise oldukça açık saçık... ve bu o kadar açık saçık ki yüzümü bir havluyla gizlemedikçe böyle bir fotoğraf çektiremem... sen istemediğin sürece tabii ki."</p>
	<p class="block6">"Ama yüzün örtülü olacaksa, bunu niye isteyeyim ki?"</p>
	<p class="block6">"Duke'e sor. Tek söyleyebileceğim bu kadar."</p>
	<p class="block6">Mike'ın kafası hâlâ karışmış görünüyordu. "Yanlışlık groklamıyorum, iyilik groklamıyorum. Tek grokladığım..." Marsça, hiçbir duygunun var olmadığı nötr bir durumu ifade eden bir kelime söyledi.</p>
	<p class="block6">Ama kafası bu kadar karıştığı için konu ilgisini çekmişti; tartışmayı sürdürdüler, duygular ve değerleri son derece ince şekilde ifade etmek mümkün olduğundan çoğunlukla Marsça konuşuyorlardı. İngilizce de vardı tabii ki çünkü Marsça, ne kadar zengin olursa olsun, kavramlarla başa çıkamıyordu.</p>
	<p class="block6">Mike o akşam sahnenin kenarındaki masalardan birinde oturdu. Jill, böyle bir masa için şef garsona nasıl rüşvet vereceğini ona öğretmişti. Mike, bu gizemi çözmeye kararlıydı. Jill hiç çekingen değildi. Şovun başlangıcında kırıtarak sahneye çıktı, herkese gülümsüyor ama dönerken bakışları karşılaştığında Mike'a bir göz kırpıyordu. Mike'ın varlığının, her gece tadını çıkardığı sıcak, hoş duyguları birkaç katına çıkardığını fark etmişti... ışıkları kapatsalar, karanlıkta parıldayabileceğini düşünüyordu.</p>
	<p class="block6">Geçit durup kızlar grup halinde poz verdiklerinde Mike'la Jill'in arasında üç metre bile yoktu; Jill daha ilk haftasında en ön sıraya terfi etmişti. Şovdaki dördüncü gününde yönetmen ona şöyle bir bakmıştı. "Ne olduğunu bilmiyorum, evlat. Kasabada senden iki kat daha güzel vücutlu kızlar iş için bize yalvarıyorlar ama sahnede ışıklar üzerine düştüğünde, müşterilerin bakışlarını üzerinde toplamayı biliyorsun. Pekâlâ, ben de seni onların daha iyi görebileceği bir yere alıyorum. Standart zammı alacaksın... ve niye olduğunu da hâlâ bilmiyorum," demişti ona.</p>
	<p class="block6">Jill poz verdi ve zihninde Mike'la konuştu. ("Bir şey hissediyor musun?")</p>
	<p class="block6">("Grokluyorum ama tümüyle değil.")</p>
	<p class="block6">("Benim baktığım yere bak, kardeşim. Şu ufak tefek olan. Titriyor. Bana susamış.")</p>
	<p class="block6">("Onun susuzluğunu hissedebiliyorum.")</p>
	<p class="block6">("Onu görebiliyor musun?") Jill doğruca müşterinin gözünün içine baktı ve sıcak bir şekilde ona gülümsedi... sadece adamın ilgisini artırmaya çalışmıyordu, mümkünse Mike'ın onun gözlerini kullanmasına izin vermek istiyordu. Marslı düşüncesini groklayışı arttıkça ve birbirlerine yakınlaştıkça, bu Marslı becerisini kullanabilmeye başlamışlardı. Henüz tümüyle başaramıyorlardı ama bunu yapmak gittikçe kolaylaşıyordu. Jill'in olay üzerinde bir kontrolü yoktu. Mike, sadece ona seslenerek Jill'in gözlerinden görebiliyordu, Jill ise ancak Mike dikkatini verdiğinde onun gözlerini kullanabiliyordu.</p>
	<p class="block6">("Onu beraber grokluyoruz,") diye onayladı Mike. ("Küçük kardeşime fazlaca susamış.")</p>
	<p class="block6">("!!!")</p>
	<p class="block6">("Evet, güzel bir acı.")</p>
	<p class="block6">Müzikle verilen bir işaret Jill'e verdiği pozdan çıkıp tekrar yavaşça yürümesini hatırlattı. O da öyle yaptı, gururlu bir şekilde zevk alarak yürüyor ve hem Mike'tan, hem de yabancıdan yayılan duyguların karşısında şehvetini körüklediğini hissediyordu. Gösterinin hareket düzeni Mike'tan uzaklaşmasına ve kaba, ufak tefek yabancıya doğru gitmesini gerektirdi, ilk -birkaç adımında adama doğru gitti. Adamın gözlerinin içine bakmayı sürdürdü.</p>
	<p class="block6">O anda hiç beklemediği bir şey oldu çünkü Mike bunun mümkün olduğunu ona daha önce söylememişti. Yabancının duygularını mümkün olduğunca hissedebilmeye çalışıyor, kasıtlı olarak adamı bakışları ve vücuduyla tahrik etmeye çalışıyor ve adamdan aldığı sinyalleri Mike'a iletiyordu...</p>
	<p class="block6">... ki bir anda devre tamamlandı, artık kendisini yabancının gözlerinden görüyordu, kendi düşündüğünden daha açık ve cömert görünüyordu... ve yabancının ona bakarken hissettiği ilkel ihtiyacı duyuyordu.</p>
	<p class="block6">Körlemesine ilerlerken tökezledi, Mike bunu hemen hissedip onu yakalamasa, kaldırmasa, doğrulup dengesini bulmasına yardımcı olmasa ve diğer görüş kaybolup tek başına yürüyebilecek hale gelinceye kadar onu desteklemese, yüzüstü kapaklanacaktı.</p>
	<p class="block6">Güzeller geçidi çıkışa doğru ilerledi. "Sana ne oldu, Jill?" diye sordu arkasındaki kız, sahneden indiklerinde.</p>
	<p class="block6">"Topuğum takıldı."</p>
	<p class="block6">"Olur böyle şeyler. Ama gördüğüm en iyi toparlanıştı. Bir an için iplerin ucunda sallanan bir kukla gibiydin."</p>
	<p class="block6">(Aynen öyleydim tatlım, aynen öyle! Ama bunu sana anlatacak değilim.) "Sahne müdüründen o noktayı incelemesini isteyeceğim. Sanırım tahtalardan biri gevşemiş. Kızlardan biri bacağını kırabilir."</p>
	<p class="block6">Şovun geri kalanı boyunca her sahneye çıkışında Mike, hazırlıksız yakalanmamasına dikkat ederek çeşitli adamların gözünde nasıl göründüğünü öğrenmesini sağladı. Jill, ne kadar farklı şekillerde algılandığını görünce şaşırmıştı: Biri sadece onun bacaklarını görüyordu, diğeri göğsünün kıvrımlarına hayrandı, bir başkası sadece dolgun kalçalarıyla ilgileniyordu. Sonra Mike, önce onu uyardıktan sonra, poz veren kızlara bakmasına izin verdi. Mike'ın da kızları aynı kendisinin gördüğü gibi, sadece biraz daha net bir şekilde gördüğünü öğrenmek onu rahatlatmıştı.</p>
	<p class="block6">Ama bir başkasının gözünden çevresindeki kızları görmenin heyecanını yatıştırmak yerine daha da artırdığını fark etmek onu çok şaşırtmıştı. Mike, şovun sonu geldiğinde hızla oradan ayrıldı. Jill'in ona söylediği gibi kalabalığa yakalanmadan çıkıp gitti. Jill onu o gece bir daha görmeyi beklemiyordu çünkü Mike, krupiyelik işinden sadece şovdaki karısını izleyecek kadar süreliğine izin almıştı. Ama giyinip otel odasına döndüğünde, daha odaya varmadan Mike'ın varlığını hissetti.</p>
	<p class="block6">Kapı onun için açıldı, Jill içeri girince de arkasından kapandı. "Selam, sevgilim!" diye seslendi Jill. "Eve dönmüş olman ne güzel!"</p>
	<p class="block6">Mike nazikçe gülümsedi. "Artık açık saçık resimleri grokluyorum." Jill'in giysileri kayboluverdi. "Açık saçık pozlar ver." </p>
	<p class="block6">"Ha? Evet tatlım, tabii." Jill daha önce göstermiş olduğu pozları tekrarladı. Her seferinde, Jill poz verir vermez Mike, kendisini onun gözlerinden görmesini sağlıyordu. Jill kendine baktı ve Mike'ın duygularını hissetti... buna karşılık verirken ikisi arasında yankılanarak gittikçe artan duyguların kendisini dolduruşunu hissetti. Sonunda, hayal edebileceği en ahlaksız ve umursamaz pozu verdi.</p>
	<p class="block6">"Açık saçık resimler büyük bir iyilik," dedi Mike, son derece ciddi bir sesle.</p>
	<p class="block6">"Evet! Ve onları artık ben de grokluyorum! Daha ne bekliyorsun?"</p>
	<p class="block6">İşlerinden ayrıldılar ve sonraki birkaç gün boyunca mümkün olduğunca çok revü izlediler. Bu sürede Jill bir başka şeyi daha keşfetti: "Açık saçık resimleri" sadece bir erkeğin gözlerinden grokluyordu. Mike izliyorsa, onun hislerini yakalayıp paylaşıyordu, güzel bir kadına bakmanın getirdiği sakin, yumuşak hazlardan tümüyle tahrik olmaya kadar değişen duygulardı bunlar ama Mike'ın dikkati başka bir yerdeyse manken, dansçı ya da striptizci, Jill için herhangi bir kadın olmaktan başka bir şey ifade etmiyordu, onlara bakmak güzeldi ama heyecanlandırıcı değildi. Sonunda muhtemelen sıkılıp Mike'ın onu eve götürmesini diliyordu. Ama sıkıntısı hafifti, artık neredeyse Mike kadar sabırlı olmayı öğrenmişti.</p>
	<p class="block6">Bu yeni keşfi bütün yönleriyle uzun uzun düşündü ve sonunda, Mike'ın gözlerinden gördüğü zamanlar hariç, bir başka kadına bakarak tahrik olmamayı tercih ettiğine karar verdi. Bir adam zaten ona başa çıkabileceğinden daha fazla sorun yaratıyordu... bir de kendinde önceden bilmediği Lezbiyen eğilimler keşfetmek çok fazla gelecekti.</p>
	<p class="block6">Ama Mike artık onları nasıl göreceğini öğrendiğinden beri, o kızları Mike'ın gözlerinden görmek çok eğlenceliydi; "büyük bir iyilikti". Ve sonunda Mike'ın kendisine de aynı şekilde, hatta daha da fazla etkilenerek baktığını bilmek daha da büyük huşu uyandırıcı bir iyilikti.</p>
	<p class="block6">Palo Alto'da, Mike'ın tüm Hoover Kütüphanesi 'ni koca lokmalar halinde yutmaya çalışmasına (ve başarısız olmasına) yetecek kadar süre kaldılar. Bu iş mekanik olarak imkânsızdı, tarayıcılar o kadar hızlı çalışmıyordu, Mike da kitapların sayfalarını hepsini okumasına yetecek kadar hızlı çeviremiyordu. Sonunda vazgeçti ve kütüphane kapandıktan sonra tek başına derin düşüncelere dalarak geçirdiği saatlere rağmen, grok edebileceğinden çok daha hızlı şekilde ham veri aldığını kabullendi. Sonunda Jill onu San Francisco'ya götürmeyi başardı, Mike da daha sistemli bir araştırma yapmaya koyuldu.</p>
	<p class="block6">Bir gün Jill eve geldi ve Mike'ı transta olmadığı halde hiçbir şey yapmadan kitapların ortasında otururken buldu. Bunların aralarında Tevrat, Kama-Sutra, çeşitli İncil versiyonları, Ölüler Kitabı, Mormonlar Kitabı, Patty'nin değerli Yeni Vahiy kopyası, çeşitli Apocryphalar , Kuran, Altın Dal'ın orijinal kopyası, Yol, Kutsal Metinler Anahtarıyla Birlikte Bilim ve Sağlık, küçüklü büyüklü bir düzine başka dinin kutsal metinleri hatta Crowley'in Kanun Kitabı gibi sıra dışı eserler bile vardı.</p>
	<p class="block6">"Sorun nedir, tatlım?"</p>
	<p class="block6">"Jill, groklamıyorum." Eliyle kitapları işaret etti. ("Beklemek, Michael. Tamamlanana kadar beklemek var.")</p>
	<p class="block6">"Beklemenin bunu tamamlayabileceğini sanmıyorum. Ah, sorunun ne olduğunu biliyorum; ben gerçek bir insan değilim, bir Marslıyım; yanlış bir vücuda hapsolmuş bir Marslıyım."</p>
	<p class="block6">"Bana göre yeterince insansın, tatlım... ayrıca vücudunun şekline de bayılıyorum."</p>
	<p class="block6">"Ah, neden bahsettiğimi grokluyorsun. İnsanları groklamıyorum. Dinlerin bu çeşitliliğini anlamıyorum. Benim insanlarım arasında..."</p>
	<p class="block6">"Senin insanların mı, Mike?"</p>
	<p class="block6">"Üzgünüm. Marslılar arasında demeliydim, sadece bir din vardır... üstelik o da bir inanç değildir, kesin bir gerçektir. Sen grokluyorsun. 'Sen Tanrı'sın!'"</p>
	<p class="block6">"Evet," diye onayladı Jill. "Grokluyorum... Marsça'da tabii. Ama biliyorsun, tatlım, İngilizce'de ya da bir başka insan dilinde aynı şeyi ifade etmiyor bu. Nedenini bilmiyorum."</p>
	<p class="block6">"Hımm... Mars'ta, bilmemiz gereken bir şey olduğunda - herhangi bir şey- Eskilere danışırız ve aldığımız cevap da asla yanlış olmaz. Jill, insanların 'Eskiler'inin olmaması mümkün mü? Bunun anlamı ruhların olmaması demek. Biz çözüldüğümüzde -öldüğümüzde!- tümüyle ölüyor muyuz... geriye hiçbir şey kalmıyor mu? Bir önemi olmadığı için mi cehalet içinde yaşıyoruz? Yaşamımız bir Marslının bir konuyu düşünmek için harcayacağı kadar kısa bir zamanda, hızla geçip gittiği için mi? Söyle bana, Jill. Sen insansın."</p>
	<p class="block6">Jill sakin ve ciddi bir şekilde gülümsedi. "Bunu bana sen kendin söyledin. Sonsuzluğu bana sen öğrettin ve bunu geri alman da mümkün değil. Ölemezsin, Mike; ancak çözülebilirsin." Elleriyle kendi vücudunu gösterdi. "Senin gözlerinle görebilmeyi bana öğrettiğin ve o kadar güzel şekilde sevdiğin bu vücut... bir gün yok olacak. Ama ben yok olmayacağım... ben neysem oyum! Sen Tanrı'sın, ben Tanrı'yım ve hepimiz Tanrı'yız, sonsuza dek. Nerede olacağımı ya da bir zamanlar hastaların altlarını temizlerken ve sahne ışıkları altında vücudunu sergilerken mutlu olan Jill Boardman olduğumu hatırlayıp hatırlamayacağımı, bilmiyorum. Bu vücudu sevdim..."</p>
	<p class="block6">Mike, alışılmadık derecede sabırsız bir hareketle Jill'in giysilerini yok ediverdi.</p>
	<p class="block6">"Teşekkürler, tatlım," dedi sessizce Jill, oturduğu yerde en ufak bir hareket bile yapmamıştı. "Bu benim için güzel bir bedendi -senin için de- onun hakkında düşünen ikimiz için de. Ama işim bittiğinde onu özleyeceğimi hiç sanmıyorum. Umarım ben çözüldüğümde bedenimi yersin."</p>
	<p class="block6">"Ah, seni yiyeceğim, tabii ki... tabii ki ben senden önce çözülmezsem."</p>
	<p class="block6">"Öyle olacağını sanmam. Güzel vücudun üzerindeki o sağlam kontrolün sayesinde en azından birkaç yüzyıl yaşayacağını sanıyorum. Tabii ki bunu istersen. Daha önce çözülmeyi seçmezsen."</p>
	<p class="block6">"Bunu yapabilirim. Ama şu an değil. Jill, denedim, denedim. Kaç kiliseye gittik?"</p>
	<p class="block6">"San Francisco'daki tüm kiliselere sanırım... tabii ki adreslerini rehberlere koymayan küçük, gizli kiliseler hariç. Kaç kez arayıcı ayinlerine katıldığımızı hatırlamıyorum bile."</p>
	<p class="block6">"Bu sadece Pat'i mutlu etmek içindi; vazgeçmediğimizi bilmesi gerektiğinden emin değilsen bir daha asla gitmem."</p>
	<p class="block6">"Bunu bilmeye ihtiyacı var. Ve bu konuda yalan da söyleyemeyiz... sen yalan söylemeyi bilmiyorsun, ben de Patty'ye bunu yapamam. Hiçbir kardeşime yapamam."</p>
	<p class="block6">"Aslında," diye kabullendi Mike, "Fostercıların oldukça bilgisi var. Hepsi çarpıtılmış tabii. Beceriksizler, karanlıkta yollarını bulmaya çalışıyorlar; tıpkı benim panayırdayken olduğum gibi. Ve asla hatalarını düzeltmeye çalışmıyorlar çünkü bu şey..." Patty'nin kitabının bulunduğu yerden yükselmesini sağladı. "... neredeyse tümüyle saçmalık."</p>
	<p class="block6">"Evet. Ama Patty o yanlarını görmüyor. O, kendi masumiyetiyle sarmalanmış. O Tanrı ve öyle davranıyor... sadece kendisinin ne olduğunu bilmiyor."</p>
	<p class="block6">"Hı hı," diye onayladı Mike. "Bizim Pat öyle. Sadece ona -uygun şekilde vurgulayarak- söylediğimde buna inanıyor. Ama Jill, bakılacak sadece üç yer var. Bilim - ki ben daha yuvadayken fiziksel evrenin yapısı konusunda dünyalı bilim adamlarının başa çıkabileceğinden çok daha fazlasını öğrenmiştim. O kadar fazla ki onlarla konuşabilmem mümkün değil... levitasyon gibi çok basit bir numara hakkında bile. İnsan bilim adamlarını aşağılıyor değilim... her şeyi olması gerektiği gibi yapıyorlar; bunu tümüyle grokluyorum. Ama peşinde olduğumuz şeyler farklı; bir çölü içindeki kum tanelerini sayarak groklamazsın. Sonra felsefe var; her sorunu çözmesi, bekleniyor. Bunu yapabiliyor mu? Bir filozofun vardığı sonuç, başlangıçta bildiğinden farklı olmuyor; vardıkları sonuçlarla tahminlerini kanıtlamaya çalışıp bir çember içinde dönerek kendini kandıranlar hariç. Kant gibi. Kendi kuyruğunu kovalayan diğerleri gibi. Dolayısıyla cevap, gerçekten varsa, burada olmalı." Din kitapları yığınını gösterdi. "Ama değil. Doğru groklanmış ufak tefek parçalar ama asla bir düzen oluşturmuyorlar ya da bir düzen varsa, her seferinde, senden inancın zorlu yolunu tutman bekleniyor. İnanç! Ne kadar çirkin bir Anglo-Sakson sözcüğü... Jill, nasıl oldu da kibar in-sanların yanında kullanmamam gereken kelimeleri öğretirken bunu atladın?"</p>
	<p class="block6">Jill gülümsedi. "Mike, az önce bir espri yaptın."</p>
	<p class="block6">"Hayır, bir espri değildi... bunu komik de bulmuyorum. Jill, sana bile iyilik edemedim... bir zamanlar gülerdin. Sana ne olduğunu merak etmeme yol açacak kadar çok güler ve kıkırdardın. Ben gülmeyi öğrenemedim; aksine sen unuttun. Benim insan olmam yerine... sen Marslı olmaya başladın."</p>
	<p class="block6">"Ben mutluyum, tatlım. Muhtemelen güldüğümü fark etmiyorsundur, o kadar."</p>
	<p class="block6">"Aşağıdaki caddede gülseydin bile duyardım. Grokluyorum. Ondan korkmamayı öğrendikten sonra insanların gülüşüne hep dikkat ettim... özellikle de seninkine. Gülmeyi groklarsam, insanları da groklayacağımı düşünüyordum. Böylece Pat gibi birine yardım edebilecektim... ya ona bildiklerimi öğreterek ya da ondan bildiklerini öğrenerek. Ya da ikisi birden. Konuşup birbirimizi anlayabilecektik."</p>
	<p class="block6">"Mike, Patty için yapman gereken tek şey onu ara sıra görmek. Neden gidip onu ziyaret etmiyoruz, tatlım? Şu kasvetli sisten kurtulalım. Şu anda evdedir; panayır sezonu kapattı. Güneye uğrayıp onu görelim... üstelik hep Kaliforniya Körfezi'ni görmeyi istemişimdir; güneye, havanın daha sıcak olduğu yerlere doğru yolumuza devam eder, Patty'yi de yanımızda götürürüz, bu eğlenceli olur!"</p>
	<p class="block6">"Pekâlâ."</p>
	<p class="block6">Jill ayağa kalktı. "Üzerime bir şeyler giyeyim. Bu kitaplardan saklamak istediğin var mı? Her zamanki hızlı ev temizliğini yapmak yerine kitapları Jubal'e gönderebilirim."</p>
	<p class="block6">Mike parmaklarını kitaplara doğru salladı ve Patty'nin hediyesi hariç hepsi kayboluverdi. "Sadece bu, onu yanımıza alıyoruz, Pat bunu fark edecektir. Ama Jill, şu anda yapmam gereken hayvanat bahçesine gitmek."</p>
	<p class="block6">"Pekâlâ."</p>
	<p class="block6">"Bir devenin suratına tükürüp neden o kadar keyifsiz olduğunu sormak istiyorum. Belki de bu gezegenin gerçek 'Eskiler'i develerdir... bu gezegenin sorunu da bu olabilir."</p>
	<p class="block6">"Bir günde iki espri, Mike."</p>
	<p class="block6">"Ben gülmüyorum. Sen de gülmüyorsun. Deve de gülmüyor. Belki de o niçin olduğunu grokluyordur. Haydi gel. Bu kıyafet uygun mu? İç çamaşırı ister misin? Diğer kıyafetlerini gönderirken iç çamaşırı giydiğini fark ettim."</p>
	<p class="block6">"Lütfen, tatlım. Dışarıda hava serin ve rüzgârlı."</p>
	<p class="block6">"Kalk bakalım." Jill'i bir metre kadar yükseltti. "Külot. Çorap. Jartiyer. Ayakkabılar. Aşağı in ve kollarını kaldır bakalım. Sutyen? Sutyene ihtiyacın yok. Ve şimdi de elbise; işte yine uygun bir kıyafetin oldu. Ve hoş görünüyorsun, her ne demekse. İyi görünüyorsun. Başka bir işe yaramasam bile bir hanımefendinin hizmetçiliğini yapabilirim belki. Banyolar, şampuanlar, masajlar, saç şekillendirme, makyaj, her durum için kıyafet seçimi... hatta tırnaklarını istediğin şekle sokmayı bile öğrenebilirim. Hepsi bu muydu, Modom?"</p>
	<p class="block6">"Sen harika bir hizmetçisin, tatlım. Ama seni kendime saklayacağım."</p>
	<p class="block6">"Evet, öyle olduğumu grokluyorum. O kadar iyi görünüyorsun ki sanırım tüm kıyafetlerini yine atacağım ve sana masaj yapacağım. Yakınlaştırıcı türden."</p>
	<p class="block6">"Evet, Michael!"</p>
	<p class="block6">"Beklemeyi öğrendiğini sanıyordum? Önce beni hayvanat bahçesine götürüp bana fıstık alman gerek."</p>
	<p class="block6">"Evet, Mike. Jill sana fıstık alacak."</p>
	<p class="block6">Golden Gate Parkı'nda hava soğuk ve rüzgârlıydı ama Mike bunun farkına bile varmadı ve Jill de istemediği sürece üşümeyip rahatsız olmamayı öğrenmişti. Yine de ılık maymun evine girdiklerinde kontrolünü gevşetmek hoştu. Sıcaklık dışında Jill, maymun evinden hiç hoşlanmamıştı... maymunlar ve goriller insanlara üzücü derecede çok benziyorlardı. Jill gösterişli ve titiz hiçbir şeyle alakasının kalmadığını düşünüyordu; fiziksel olan her şeyi maddiyattan uzak, neredeyse Marslıca bir neşeyle bağrına basmayı öğrenmişti. Bu primat mahkûmların insanların gözleri önünde çiftleşmesi ya da dışkılaması, onu eskiden olduğu kadar rahatsız etmiyordu; bu zavallı hapsedilmiş halkın özel hayatları yoktu, bu onların suçu değildi. Artık böyle şeyleri tiksinti duymadan, sarsılmaz hassasiyeti zedelenmeden izleyebiliyordu. Hayır, sorun onların "İnsan, Tümüyle İnsan" olmalarıydı... her hareketleri, her yüz ifadeleri, her şaşkın bakışları Jill'e kendi ırkının hiç hoşlanmadığı yönlerini hatırlatıyordu.</p>
	<p class="block6">Jill Aslan Evini tercih ediyordu... iri erkeklerin tutsak yaşantılarında bile kaybetmedikleri mağrur ve kendilerinden emin tavırları, büyük dişilerin sakin anaçlıkları, bakışlarından yayılan ormanla Bengal kaplanlarının asil güzelliği, küçük leoparların hızlı ve öldürücü hareketleri, havalandırmanın temizleyemediği misk kokusu. Mike, diğer bölümlerde de genel olarak onun zevklerini paylaşıyordu; Kuş evinde, Sürüngen evinde ya da fokların gösterilerini izleyerek saatlerini geçirebilirdi; bir keresinde ona, bu gezegende doğması gerekse, fok olmanın en büyük iyiliklerden biri olacağını söylemişti.</p>
	<p class="block6">Mike, bir hayvanat bahçesini ilk görüşünde çok mutsuz olmuştu; Jill onu beklemesi ve groklaması için zorlamaya mecbur kalmıştı çünkü Mike hemen harekete geçip tüm hayvanları serbest bırakmaya niyetliydi. Yaptıkları tartışmalardan sonra Mike, oradaki hayvanlardan çoğunun onları serbest bırakmaya kalkıştığı iklim ve çevrede yaşayamayacaklarını kabullenmişti; hayvanat bahçesi bir çeşit yuvaydı. İlk tecrübesinden sonra saatlerce transta kalmıştı ve bundan sonra hiçbir zaman tüm parmaklık, cam ve telleri yok etmeye kalkışmamıştı. Jill'e, bunu başlangıçta groklamamış olsa da aslında parmaklıkların hayvanları içeride tutmaya olduğu kadar insanları dışarıda tutmaya da yaradığını açıklamıştı. Bundan sonra Mike gittikleri hiçbir şehrin hayvanat bahçesini ziyaret etmeden geçmedi.</p>
	<p class="block6">Ama o gün, develerin insanlara duydukları sarsılmaz nefret bile Mike'ın karanlık ruh halini dağıtmaya yetmemişti; onlara gülümsemeden bakmıştı. Maymunlar ve goriller de onu neşelendirmeye yetmemişti. Büyük bir makak ailesinin yaşadığı kafesin önünde uzun bir süre durdular, onların yemek yiyişlerini, uyumalarını, kur yapmalarını, bebeklere bakmalarını, birbirlerinin tüylerini taramalarını ve kafesin içinde amaçsızca koşuşturmalarını izlediler. Bu arada Jill, "Yiyecek vermeyin" tabelalarına aldırmadan gizlice maymunlara fıstık atıyordu.</p>
	<p class="block6">Orta boy bir maymuna bir fıstık attı; maymun fıstığı yiyemeden çok daha iri bir erkek tepesine bindi ve sadece elindeki fıstığı çalmakla kalmadı, ona bir de dayak attı ve sonra uzaklaştı. Ufaklık kendisine eziyet eden maymunun peşinden gitmeye kalkmadı; suç mahallinde çöküp oturdu, ellerim beton zemine vurdu ve umutsuz öfkesini konuşarak dışarı vurmakla yetindi. Mike bunu ciddi bir ifadeyle izledi.</p>
	<p class="block6">Mağdur olan maymun bir anda kafesin bir yanına doğru atıldı, kendisinden ufak bir maymunu seçti ve az önce yediğinden çok daha kötü bir dayak atıverdi; bundan sonra da oldukça rahatlamış göründü. Üçüncü maymun bir yandan ağlarken sürünerek uzaklaştı ve sırtında daha da ufak bir maymun, bir bebek bulunan bir dişinin kollarına sığındı. Diğer maymunlar olup biteni umursamadılar bile.</p>
	<p class="block6">Mike, başını arkaya attı ve gülmeye başladı... ve kontrolsüzce, yüksek sesle kahkahalar atmayı sürdürdü. Nefes nefese kalmıştı, gözleri yaşarmıştı; titreyerek yere çöktü, hâlâ gülüyordu.</p>
	<p class="block6">"Kes şunu, Mike!"</p>
	<p class="block6">Yerde kıvrılmaktan vazgeçti ama kahkahaları ve gözyaşlarının arkası kesilmiyordu. Bir görevli koşarak geldi. "Hanımefendi, yardıma ihtiyacınız var mı?"</p>
	<p class="block6">"Hayır. Evet, var. Bize bir taksi çağırabilir misiniz? Yer arabası, hava taksisi, ne olursa... onu buradan götürmem gerek," dedi Jill. "İyi değil," diye ekledi.</p>
	<p class="block6">"Ambulans mı? Kriz geçiriyor gibi görünüyor."</p>
	<p class="block6">"Ne olursa!" Birkaç dakika sonra Mike'ı şoförlü bir hava taksisine götürüyordu. Adresi söyledi ve sonra Mike'a döndü. "Mike, beni dinlemelisin. Sakin ol," dedi kaygılı bir sesle.</p>
	<p class="block6">Mike biraz sakinleşti ama eve dönünceye kadar geçen birkaç dakikada Jill onu gözlerini silerken hâlâ bir kıkırdıyor, bir kahkaha atıyordu. Jill onu içeri soktu, giysilerini çıkardı ve yatağa yatmasını sağladı. "Tamam, tatlım. İstersen şimdi transa çekil."</p>
	<p class="block6">"Ben iyiyim. Artık, iyiyim."</p>
	<p class="block6">"Umarım öyledir." İç çekti. "Beni gerçekten korkuttun, Mike."</p>
	<p class="block6">"Üzgünüm, Küçük Kardeş. Biliyorum. Ben de ilk kez bir kahkaha duyduğumda korkmuştum."</p>
	<p class="block6">"Mike, ne oldu?"</p>
	<p class="block6">"Jill... insanları grokluyorum."</p>
	<p class="block6">"Ha?" ("????")</p>
	<p class="block6">("Doğru konuşuyorum, kardeşim. Grokluyorum.") "Artık insanları grokluyorum, Jill... Küçük Kardeş... değerli sevgilim... kıvrak bacaklı ve harika azgın şehvetli ahlaksız libidolu küçük şeytan... güzel kıvrımları ve harika kalçaları olan... yumuşak sesli ve nazik dokunuşlu. Bebeğim."</p>
	<p class="block6">"Michael!"</p>
	<p class="block6">"Ah, kelimelerin tümünü biliyordum; sadece nerede ve neden söyleyeceğimi bilmiyordum... ve de bunları söylememi neden istediğini. Seni seviyorum, aşkım... artık 'sevgi'yi de grokluyorum."</p>
	<p class="block6">"Hep grokluyordun. Biliyordum. Ve ben de seni seviyorum... seni tatlı dilli goril. Sevgilim."</p>
	<p class="block6">"'Goril', evet. Gel buraya, dişi goril, başını omzuma yasla ve bana bir fıkra anlat."</p>
	<p class="block6">"Sadece fıkra mı anlatayım?"</p>
	<p class="block6">"Evet, biraz oynaşmaktan fazlası yok. Bana daha önce duymadığım bir fıkra anlat ve bak bakalım, doğru yerde gülebilecek miyim. Bunu yapabileceğimden eminim; üstelik neden komik olduğunu da söyleyebilirim. Jill... insanları grokluyorum!"</p>
	<p class="block6">"Ama nasıl, sevgilim? Bana anlatabilir misin? Bunun için Marsça mı gerekiyor? Ya da zihin konuşması?"</p>
	<p class="block6">"Hayır, önemli olan da bu. İnsanları grokluyorum. Ben insanlarım... bu yüzden artık bunu insan konuşmasıyla söyleyebilirim. İnsanların neden güldüklerini buldum. Gülüyorlar çünkü canları çok yanıyor... çünkü acıyı geçirmenin tek yolu bu."</p>
	<p class="block6">Jill'in kafası karışmış gibi görünüyordu. "Belki de insanlardan olmayan benim. Anlamadım."</p>
	<p class="block6">"Ama sen de insanlardansın, küçük dişi goril. Bunu otomatik olarak grokladığın için düşünmen gerekmiyor. Çünkü insanların arasında büyüdün. Ben öyle değilim. Diğerlerinden ayrı büyümüş bir köpek yavrusu gibiyim... efendileri gibi olmayı başaramayan ama bir köpek olmanın da nasıl bir şey olduğunu bilmeyen biri gibi. Bu yüzden eğitilmem gerekti. Kardeşim Mahmud bana öğretti, Jubal bana öğretti, pek çok insan bana öğretti... ve en fazlasını da sen öğrettin. Bugün diplomamı aldım ve güldüm. Zavallı küçük maymun."</p>
	<p class="block6">"Hangisi, tatlım? Şu iri olanın kötü olduğunu düşünüyorum... fıstık attığım diğeri de en az onun kadar kötü çıktı. Kesinlikle komik olan bir şey yoktu."</p>
	<p class="block6">"Jill, Jill tatlım! Sana çok fazla Marslılık bulaşmış. Tabii ki bu komik değildi; trajikti. İşte bu yüzden gülmem gerekti. Bir kafes dolusu maymuna bakıyordum ve kendi insanlarımla birlikteyken gördüğüm, duyduğum ve okuduğum o kötü, zalim ve açıklanamaz varlıkları görüverdim... ve bu o kadar canımı yaktı ki kendimi gülerken buldum."</p>
	<p class="block6">"Ama... Mike tatlım, gülmek, bir şey hoş olduğunda yapılan bir eylemdir... korkunç olduğunda değil."</p>
	<p class="block6">"Öyle mi? Las Vegas'ı düşün... Tüm o güzel kızlar sahneye çıktığında insanlar gülüyor muydu?"</p>
	<p class="block6">"Şey... hayır."</p>
	<p class="block6">"Oysa siz kızlar, şovun en güzel kısmıydınız. Gülselerdi, siz üzülürdünüz, bunu şimdi grokluyorum. Hayır, insanlar bir komedyen takılıp düştüğünde gülüyorlardı... ya da iyilik olmayan başka bir şey olduğunda."</p>
	<p class="block6">"Ama insanlar sadece bunlara gülmez."</p>
	<p class="block6">"Öyle değil mi? Belki de henüz tümüyle groklamamışımdır. Ama bana, seni gerçekten güldüren bir şey bul, tatlım... bir fıkra ya da herhangi bir şey ama seni sadece gülümseten değil, kahkahalarla güldüren bir şey olsun. Sonra bakalım, içinde bir yanlışlık var mı, yok mu... ve bir yanlışlık olmasa aynı şekilde güler misin, gülmez misin." Mike düşündü. "Gorillerin gülmeyi öğrendiklerinde insan olacaklarını grokluyorum."</p>
	<p class="block6">"Belki." Jill, kuşkulu ama içtenlikle kendisine dayanılmaz derecede komik gelen, bir kahkaha atmasını sağlayan fıkraları düşündü... gördüğü ya da duyduğu ve katıla katıla gülmesine yol açan olayları:</p>
	<p class="block6">"... neye basıp düştüm sanıyorsun?... üçüncü gün sol gözüm biraz açıldı da... hart diye geçirdim... beş dakikada bir kalkar... ucuna bal sürüyormuş... kapıyı neyle çaldım sanıyorsun?..</p>
	<p class="block6">"Komik" öykülerden vazgeçti, Mike'a bunların hayal ürünü olduklarını, gerçek olmadıklarını söyledi ve gerçek olaylardan örnekler hatırlamaya çalıştı. Eşek şakaları? Tüm eşek şakaları Mike'ın tezini destekliyordu, içindeki suyu damlatan bardak kadar hafif olanları bile -ve pratisyenlerin eşek şakası anlayışına gelince- eh, pratisyenler ve tıp öğrencilerinin kafese kapatılmaları gerekirdi. Başka neler vardı? Elsa Mae'nin üzerinde adının baş harfleri bulunan külotunu kaybetmesi? Bu, Elsa Mae için komik değildi. Ya da...</p>
	<p class="block6">"Sanırım mizahın zirvesi, kıçının üzerine düşmekten ibaret. Bu, insan ırkı için hiç de hoş bir portre değil, Mike," dedi soğuk bir sesle.</p>
	<p class="block6">"Ah, oysa öyle!"</p>
	<p class="block6">"Ha?"</p>
	<p class="block6">"Bana 'komik' bir şeyin bir iyilik olduğu öğretildi - söylendi. Değilmiş. Olayı yaşayan kişi için değil. Pantolonunu kaybeden şerif gibi. İyilik gülmenin kendisinde. Bunun acı, hüzün ve yenilgiye karşı bir cesaret örneği... ve paylaşım olduğunu grokluyorum."</p>
	<p class="block6">"Ama... Mike, insanlara gülmek bir iyilik değildir."</p>
	<p class="block6">"Hayır. Ama ben o küçük maymuna gülmüyordum. Bize gülüyordum. İnsanlara. Ve bir anda insanlardan biri olduğumu anladım ve gülmemi durduramadım." Durakladı. "Bunu açıklamak zor çünkü sana anlattığım her şeye rağmen hiç bir Marslı olarak yaşamadın. Mars'ta gülünecek hiçbir şey yoktur. Biz insanlara komik gelen şeylerin Mars'ta gerçekleşmesi ya fiziksel olarak mümkün değildir ya da olmalarına izin verilmez... aşkım, 'özgürlük' dediğin şey Mars'ta yoktur; her şey Eskiler tarafından planlanır ya da Mars'ta olan ve bizim burada, Dünya'da güldüğümüz şeyler komik değildir çünkü onlarda bir yanlışlık yoktur. Ölüm, örneğin."</p>
	<p class="block6">"Ölüm komik değildir."</p>
	<p class="block6">"Öyleyse neden ölümle ilgili bu kadar çok fıkra var? Jill, bizim için -biz insanlar için- ölüm öylesine üzücüdür ki ona gülmek zorundayız. Tüm bu dinler, hepsi bir sürü noktada çelişiyor ve çatışıyorlar ama hepsi de insanlara ölme zamanı geldiğinde gülebilecek cesareti vermenin yollarıyla dolu." Durdu, Jill onun neredeyse trans haline geçtiğini hissetti. "Jill, yanlış yolu arıyor olmam mümkün mü? Tüm bu dinlerin hepsinin birden doğru olmaları mümkün olabilir mi?"</p>
	<p class="block6">"Ha? Bu nasıl olabilir ki? Mike, biri doğruysa, diğerleri yanlıştır. Mantık."</p>
	<p class="block6">"Ne olmuş? Evrenin etrafını dolaşmanın en kısa yolunu göster. Ne tarafa işaret edersen et, en kısa yol odur... ve sonunda işaret ettiğin yer kendinsindir."</p>
	<p class="block6">"Peki bu neyi kanıtlıyor? Bana gerçek cevabı sen öğrettin, Mike. 'Sen Tanrı'sın'."</p>
	<p class="block6">"Ve Sen de Tanrı'sın, hayatım. Bunu tartışmıyorum... ama bu, hiçbir inanca dayanmayan tek büyük gerçek, tüm dinlerin doğru olduğu anlamına gelebilir."</p>
	<p class="block6">"Eh... eğer hepsi doğruysa, şu anda Şiva'ya tapınmak istiyorum." Jill, doğrudan empatik bir şekilde harekete geçerek konuyu değiştirdi.</p>
	<p class="block6">"Küçük pagan," dedi yavaşça Mike. "Seni San Francisco'dan kovacaklar."</p>
	<p class="block6">"Ama Los Angeles'a gidiyoruz... orada fark edilmez bile. Ah! Sen Şiva'sın!"</p>
	<p class="block6">"Dans et, Kali, dans et!"</p>
	<p class="block6">Jill gece bir ara uyandı ve Mike'ın pencerede durmuş, şehri izlediğini gördü. ("Sorun mu var, kardeşim?")</p>
	<p class="block6">Mike dönüp ona baktı ve konuştu. "Bu kadar mutsuz olmalarına gerek yok."</p>
	<p class="block6">"Sevgilim, sevgilim! Sanırım seni eve götürsem iyi olacak. Şehir sana iyi gelmedi."</p>
	<p class="block6">"Ama bunu yine de bileceğim. Acı, hastalık, açlık ve savaş... bunların hiçbirine gerek yok. Bu en az şu küçük maymunlar kadar aptalca."</p>
	<p class="block6">"Evet, sevgilim. Ama bunlar senin suçun değil."</p>
	<p class="block6">"Ama öyle!"</p>
	<p class="block6">"Şey... o açıdan bakarsan öyle. Ama mesele sadece bu şehir değil; beş milyardan fazla insandan bahsediyorsun. Hepsine birden yardım edemezsin."</p>
	<p class="block6">"Acaba?"</p>
	<p class="block6">Mike yanına gelip oturdu. "Artık onları grokluyorum, onlarla konuşabilirim. Jill, gösterimizi tekrar ayarlayabilirim... ve kurbanların her anında gülmelerini sağlarım. Eminim."</p>
	<p class="block6">"Öyleyse neden yapmıyoruz? Patty kesinlikle sevinecektir... ben de öyle. Panayıra 'ait olmak'tan hoşlanmıştım ve artık Patty'yle su paylaşmış olduğumuza göre, bu, evde olmak gibi olacak."</p>
	<p class="block6">Mike karşılık vermedi. Jill onun zihnini hissetti, derin derin düşündüğünü, groklamaya çalıştığını gördü. Bekledi.</p>
	<p class="block6">"Jill, rahip ilan edilmek için ne yapmam gerek?" </p>
	<p class="block6"> </p>
	<p class="block6"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<h1 id="toc_id_7" class="block11"> </h1>
	<p class="block12"> </p>
	<p class="block12"> </p>
	<p class="block12"> </p>
	</body></html>
