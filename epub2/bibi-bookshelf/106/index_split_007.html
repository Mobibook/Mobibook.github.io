<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 id="toc_id_8" class="block3">BÖLÜM DÖRT - SKANDALLARLA DOLU KARİYERİ</h1>
	<p class="block7"> </p>
	<p class="block8">OTUZ</p>
	<p class="block6">Sürekli kolonistlerin oluşturduğu ilk karışık grup Mars'a vardı; başlangıçtaki yirmi üç kişiden hayatta kalan on yedisinin altısı Dünya'ya döndü. Geleceğin kolonistleri Peru'da yirmi bin metre yükseklikte eğitilmişti. Arjantin Başkanı bir gece, taşıyabileceği her şeyi iki bavula doldurup Montevideo'ya gitti. Yeni Başkan, Yüksek Mahkeme'den onun yargılanmak üzere iade edilmesini ya da en azından götürdüğü iki bavulun geri verilmesini talep etti. Alice Douglas'ın cenazesi için Ulusal Katedral'de, iki bine yakın kişinin katıldığı özel bir tören düzenlendi. Editörler ve stereovizyon yorumcuları, Genel Sekreter'in büyük kaybı karşısında gösterdiği metaneti övdüler. Üç yaşındaki Enflasyon adlı at, üzerinde 57 kiloluk jokey Jinx Jenkins'le Kentucky Derbisini kazandı ve bire elli dört verdi. Ayrıca Louisville, Kentucky'deki Colony Hava Oteli'nin müşterilerinden ikisi çözüldü. Biri gönüllüydü, diğeriyse kalp krizinden gitmişti.</p>
	<p class="block6">Şeytan ve Rahip Foster adlı (onaylanmamış) biyografinin yeni bir korsan baskısı aynı anda Amerika Birleşik Devletleri'nin pek çok yerinde satışa çıktı; aynı gece tüm kopyalar yakılmış, kitap standları yok edilmiş, yanlarındaki diğer eşyalar ve dükkânların kendileri de bir miktar hasar görmüştü. Tabii bunlara kargaşa, dayak ve çeşitli saldırılar eşlik etti. British Museum'da ilk baskının bir kopyasının olduğu söyleniyordu (bu yalandı), ayrıca Vatikan Kütüphanesi'nde de bir kopya olduğu söylentisi vardı (bu doğruydu ama sadece belirli araştırmacıların görmesine izin veriliyordu).</p>
	<p class="block6">Tennessee meclisinde pi sayısının tam üçe eşitlenmesi konusunda bir yasa tasarısı sunuldu; komite tarafından halk eğitimi ve ahlak açılarından incelendi, alt komite tarafından itiraz edilmeden geçirildi ama üst komitede reddedildi. Kilise içinden kökten dinci bir grup, Arkansas, Van Buren'da Marslılara misyoner gönderebilmek için para toplamak amacıyla bürolar açtı; Dr. Jubal Harshaw onlara cömert bir bağış yolladı ama bu bağışı New Humanist dergisinin editörü ve tavizsiz bir ateist olan yakın arkadaşının adına (adresiyle birlikte) yollamak gibi küçük bir önlem aldı.</p>
	<p class="block6">Bunların dışında Jubal, hiç de eğlenmiyordu; son zamanlarda Mike'la ilgili çok fazla haber çıkıyordu ve hepsi de moral bozucu cinstendi. Jill ve Mike'ın eve yaptığı ziyaretler onun için çok değerliydi. Mike'ın gelişimini, özellikle de mizah duygusunun güçlenmesini izlemek ilginçti. Ama ziyaretleri oldukça seyrelmişti ve Jubal, son gelişmelerden hiç de memnun değildi.</p>
	<p class="block6">Mike'ın Birleşik Teoloji Semineri'nden öfkeli teologlarca kovulması Jubal'i endişelendirmemişti. Teologların bazıları Tanrı'ya inandıkları için, bazılarıysa inanmadıklarından sinirlenmişlerdi... sonuçta hepsi de Mars'tan Gelen Adam'dan nefret etme konusunda hemfikirdiler. Jubal'e göre bir teologun başına gelecek her şey, işkence sınırına varmadıkça mübahtı; ayrıca oğlanın böyle bir tecrübe yaşaması iyiydi; bir dahaki sefere daha dikkatli olurdu.</p>
	<p class="block6">Mike, (Douglas'ın yardımıyla) sahte bir isimle Federasyon Silahlı Kuvvetleri'ne katıldığında da endişelenmedi. Hiçbir çavuşun Mike'ın başına dert olamayacağından emindi (kişisel deneyimleri yüzünden), öte yandan Jubal, çavuşların ve diğer rütbelilerin başına neler gelebileceğini de umursamıyordu; bu eskiden kalma bir düşmanlıktı, Jubal, ordudan şerefiyle emekli olma şansını Amerika Birleşik Devletleri'nin kendi silahlı kuvvetlerini feshettiği gün yakmıştı.</p>
	<p class="block6">Aslında Jubal, Mike'ın "Er Jones" olarak bu kadar az sorun yaratmasına ve bu kadar uzun süre dayanmasına şaşırmıştı... neredeyse üç hafta. Askeri kariyerinin zirve noktası, uyum derslerinden birinde başlattığı, güç kullanımı ve şiddetin hiçbir koşulda işe yaramayacağı (nüfus fazlalığını yamyamlık yoluyla azaltmanın tercih edilebilirliği üzerine ek birkaç yorumla birlikte) konusundaki tartışmaydı. Bununla da yetinmeyip kendisini her türlü silah testinde deney hayvanı olarak kullanmalarını önerdi, güç kullanımının sadece gereksiz değil, kendini disipline etmiş bir insana karşı kullanıldığında bütünüyle faydasız olduğunu kanıtlamak istiyordu.</p>
	<p class="block6">Önerisini kabul etmediler; onu kovdular.</p>
	<p class="block6">Ama işin içinde bundan biraz daha fazlası vardı. Douglas, Jubal'e hiç kimsenin, Personel Daire Başkanı'nın bile "Er Jones"un Mars'tan Gelen Adam olduğunu bilmediğini söyledikten sonra, onun üst düzey çok çok gizli, üç sıfır bir numaralı raporu görmesine izin verdi. Jubal sadece gözüne çarpan noktaları şöyle bir taradı, her birinde "Jones" değişik zamanlarda farklı silahlarla eğitim yaparken onu gören tanıkların çelişkili ifadeleri vardı; Jubal'ı şaşırtan tek şey, kimi tanıkların yeminli ifadelerinde silahların kaybolduğunu gördüklerini söyleyecek kadar cesaret ve kendine güven sergilemeleriydi. Ayrıca "Jones"un üç kez Federasyon'a ait ve üzerine zimmetli silahını kaybettiği rapor edilmişti.</p>
	<p class="block6">Jubal'in raporun sonradan hatırlayacak kadar dikkatle okuduğu tek yeri sonu olmuştu: "Sonuç: Söz konusu kişi son derece yetenekli doğal bir hipnotizmacıdır ve hiçbir savaş dalına uygun olmamasına rağmen bu becerisiyle haber alma teşkilatında görev alabileceği düşünülebilir. Ancak, düşük zekâ seviyesi (moron), genel klasman skorlarının aşırı düşüklüğü ve paranoyak eğilimleri (kendini üstün zannetme) sebebiyle bu tek yönlü idiot becerisinin kullanılması önerilmez. Tavsiye: Yetersizlik sebebiyle ihraç, emeklilik sigortası yok, hiçbir haktan yararlanmasına izin yok."</p>
	<p class="block6">Çocuk için böyle ufak eğlenceler iyiydi, üstelik Jubal, Mike'ın utanç dolu askerlik kariyerinden oldukça memnundu çünkü bu sırada Jill evde kalmıştı. Olaylar bittikten birkaç gün sonra Mike eve döndüğünde, hiç de kırgın görünmüyordu. Jubal'e gururla Jill'in tüm isteklerini tam olarak yerine getirdiğim ve hiç kimseyi ortadan kaybetmediğim söylemişti, sadece birkaç ölü şeyi yok etmişti... yine de Mike'ın grokladığına göre, Jill bu aşırı zayıflığı göstermese Dünya daha iyi bir yer olabilirdi. Jubal bunu tartışmadı bile; kendisinin de (bu konuda bir şey yapmıyor olsa da) uzunca bir "Ölü olsa daha iyi olurlar" listesi vardı.</p>
	<p class="block6">Ama anlaşılan Mike eğlenmeyi de becermişti. Askerlikteki son gününde, geçit töreni sırasında, Mike'ın birliği önlerinden geçerken general ve tüm ekibinin pantolonları bir anda kaybolmuş ve Mike'ın birliğinin başındaki çavuş da ayakkabıları bir anda yere yapışıp kalınca yüzüstü kapaklanıvermişti. Jubal, Mike'ın mizah duygusunu geliştirirken eşek şakalarına biraz fazla ilgi gösterdiğini fark etmişti ama kimin umurundaydı ki? Mike gecikmiş bir çocukluk yaşıyordu; birkaç kişinin canını sıkması gerekliydi. Jubal, keyifle tıp fakültesinde geçen ve bir kadavrayla dekanı içeren olayı hatırladı... Jubal o şaka için cerrah eldivenleri giymişti, iyi ki de öyle yapmıştı!</p>
	<p class="block6">Mike'ın kendine özgü büyüme yollarında bir sorun yoktu; sonuçta Mike da kendine özgüydü. Ama bu sonuncusu - "Kutsal Dr. Valentine M. Smith, İlahiyat Doktoru, Felsefe Doktoru, Güzel Sanatlar Mezunu", Tüm Dünyalar Kilisesi A.Ş.'nin kurucusu ve başrahibi- Tanrım! Çocuğun, bir centilmenin yapacağı gibi diğer insanların ruhlarını rahat bırakmak yerine kutsal bir serseri olmayı seçmesi yeterince kötüydü. Ama şu, isminin sonuna eklediği akademik unvanlar. Jubal kusmak istiyordu.</p>
	<p class="block6">İşin en kötü tarafı da Mike'ın ona, tüm bu fikri Jubal'in söylediği, bir kilisenin ne olduğu ve ne işe yaradığı konusundaki sözlerinden aldığını anlatmasıydı. Jubal, hatırlamıyor olsa da böyle bir şeyler söylemiş olabileceğini kabul etmek zorunda kaldı; çocuğun kanun hakkındaki onca bilgisiyle aynı sonuca kendi kendine de varabileceğini bilmek içini pek de rahatlatmıyordu</p>
	<p class="block6">Ama Jubal, Mike'ın tüm bu operasyon konusunda dikkatli olduğunu itiraf etti; çok küçük, (her şekilde) çok fakir bir mezhep okulunda geçen birkaç ay, sınavla kazanılan mezuniyet, bu biraz kafasız ama resmen tanınan mezhebin liderlerine yapılan bir "çağrı" ve rahipliğe kabul ediliş. Bundan sonra, herhangi bir sonuca varmayan ama harika bir araştırmanın eseri olan bir tezle (Mike, edebi yönden eleştirmesi için tezini Jubal'e getirmişti, Jubal de alışkanlıkla kurnazca birkaç sözcük ekleyivermişti) alınan karşılaştırmalı dinler doktorası ve bu "hak edilmiş" doktoranın beraberinde bu aç okula kabul edilme. Hemen ardından bu önemli üniversite tarafından "gezegenler arası ilişkilere katkılarından dolayı" verilen ikinci (onursal) doktora. Oysa Mike, bunu güneş sistemi çalışmalarıyla ilgili konferanslara katılmasının ücreti olarak istediğini belirtmişti, bu üniversitenin daha akıllıca davranması gerekirdi. Ama Mars'tan Gelen Adam'ın ta kendisi, CalTech'den Kaiser Wilhelm Enstitüsü'ne kadar herkesi reddetmişti; Harvard Üniversitesi'ni yemi yuttuğu için suçlamamak gerekirdi.</p>
	<p class="block6">Evet, şu anda tıpkı bayrakları gibi kıpkırmızı kesilmiş olmalılar, diye düşündü Jubal, alaycı bir tavırla. Mike, bundan sonra kampustaki fukara kilisede birkaç hafta rahip yardımcılığı yapmıştı; sonra kiliseyle mezhep kavgasına düşüp oradan ayrılmış ve kendi kilisesini kurmuştu. Tümüyle yasal, tüm davalara karşı korunaklı, en az Martin Luther gibi saygın bir geleneğe bağlı... ve geçen haftanın çöpleri kadar mide bulandırıcı.</p>
	<p class="block6">Miriam, Jubal'in tatsız düşüncelerini böldü. "Patron! Konuklarımız var!"</p>
	<p class="block6">Jubal kafasını kaldırıp bir arabanın inmek üzere olduğunu gördü ve havada devriye gezen S.S. aracının ne kadar işe yaradığını ancak o gittikten sonra fark ettiğini düşündü. "Larry, kesik tüfeğimi getir; güllerin üzerine inmeye kalkan ilk salağı vuracağıma kendi kendime söz verdim."</p>
	<p class="block6">"Çimlere inmeye çalışıyor gibi, Patron."</p>
	<p class="block6">"Öyleyse kalkıp tekrar inmesini söyle. Bir dahaki sefere onu avlarız."</p>
	<p class="block6">"Gelen Ben Caxton'a benziyor."</p>
	<p class="block6">"Öyle. Bu seferlik hayatta kalmasına izin verelim. Selam, Ben! Ne içersin?"</p>
	<p class="block6">"Sabahın bu saatinde hiçbir şey, seni profesyonel kötü örnek seni. Konuşmamız gerek, Jubal."</p>
	<p class="block6">"Konuşuyorsun ya zaten. Dorcas, Ben'e bir bardak ılık süt getir; hastaymış."</p>
	<p class="block6">"Fazla soda koyma," diye düzeltti Ben, "süt de şu üzerinde üç gamze bulunan şişeden olsun. Özel bir konu, Jubal."</p>
	<p class="block6">"Pekâlâ, çalışma odama çıkalım... tabii, buradaki çocuklardan bir şeyi saklayabileceğini düşünüyorsan, nasıl yapılacağını bana da öğret." Ben, ailenin diğer üç üyesini uygun şekilde (ki bu pek de hijyenik bir metot değildi) selamladıktan sonra, Jubal'le birlikte üst kata çıktılar.</p>
	<p class="block6">"Ne haltlar dönüyor?" dedi Ben. "Kayıp mı oldum ne?"</p>
	<p class="block6">"Ah. Yaptığımız değişiklikleri görmedin, değil mi? Kuzeye yeni bir kanat inşa ettik, böylece iki yatak odasıyla bir banyomuz daha oldu ve işte burada da benim galerim."</p>
	<p class="block6">"Bir mezarlığı doldurmaya yetecek kadar anıt var!"</p>
	<p class="block6">"Lütfen, Ben! Anıt dediğin bulvar kavşaklarını süsleyen ölü politikacılara denir. Burada gördüklerin 'heykel'. Ve lütfen alçak, saygılı bir sesle konuş yoksa şiddet kullanmak zorunda kalacağım... çünkü burada, bu çirkin kürenin üzerinde üretilmiş en güzel heykellerin birebir kopyaları duruyor."</p>
	<p class="block6">"Şu korkunç şeyi daha önce görmüştüm... peki bu mıcırların geri kalanını ne zaman topladm?"</p>
	<p class="block6">Jubal onu umursamadan dönüp Güzel Heaulmière'in kopyasıyla konuştu. "Onu dinleme, ma petite chérie, o sadece cahil bir barbar ve heykelden anlamaz." Bir elini heykelin güzel, yaralı yanağında gezdirdi ve sonra boş, çökük göğüslerden birine hafifçe dokundu. "Neler hissettiğini biliyorum... ama çok uzun sürmeyecek. Sabret, güzelim."</p>
	<p class="block6">Arkasını dönüp Caxton'a baktı. "Ben, aklında ne var bilmiyorum ama sana heykellere nasıl bakılacağını öğretene kadar beklemek zorunda," dedi hızla, "... gerçi bu, bir köpeğe kemandan zevk almasını öğretmeye çalışmak kadar anlamsız olacak ama... yine de az önce bir hanımefendiye saygısızlık ettin... ve ben buna tahammül edemem."</p>
	<p class="block6">"Ha? Saçmalama, Jubal; hanımefendilere -canlı olanlarına- günde en az on kez kabalık eden sensin. Kimleri kastettiğimi biliyorsun. "</p>
	<p class="block6">"Anne! Üst kata! Cüppeni giy!" diye bağırdı Jubal.</p>
	<p class="block6">"Bunun için poz veren yaşlı kadına asla kabalık etmeyeceğimi sen de biliyorsun. Asla. Anlayamadığım şey, şu sözde sanatçının birinin büyükannesini çıplak poz vermeye ikna edecek kadar cüretkâr olması... ve senin de bu heykeli evinde bulunduracak kadar zevksiz olman."</p>
	<p class="block6">Anne, üzerinde cüppesiyle içeri geldi, hiçbir şey söylemedi. "Anne, sana hiç kabalık yaptım mı? Ya da diğer kızlardan birine?" dedi ona Jubal.</p>
	<p class="block6">"Burada fikir beyan etmem gerekiyor."</p>
	<p class="block6">"Ben de bunu istiyorum. Senin fikrin. Şu anda mahkemede değilsin."</p>
	<p class="block6">"Hiçbir zaman bize kaba davranmadın, Jubal."</p>
	<p class="block6">"Peki herhangi bir hanımefendiye karşı kabalık ettiğimi gördün mü?"</p>
	<p class="block6">"Bir kadına bilerek kabalık ettiğine şahit oldum. Ama bir hanımefendiye karşı, hayır."</p>
	<p class="block6">"Hepsi bu kadar. Hayır, bir soru daha. Bu bronz heykel hakkında ne düşünüyorsun?"</p>
	<p class="block6">Anne, Rodin'in şaheserine dikkatlice baktı. "İlk gördüğümde, onun dehşet verici olduğunu düşünmüştüm. Ama zaman geçtikçe onun gördüğüm en güzel şey olabileceği sonucuna vardım," dedi yavaşça Anne.</p>
	<p class="block6">"Teşekkürler. Hepsi bu." Anne gitti. "Bunu tartışmak ister misin, Ben?"</p>
	<p class="block6">"Hı? Anne'le tartıştığım gün emekli olduğum gün olacak." Ben heykele baktı. "Ama bunu anlamıyorum."</p>
	<p class="block6">"Pekâlâ, Ben. Beni dinle. Herkes güzel bir kıza bakıp güzel bir kız görebilir. Bir sanatçı o güzel kıza bakıp yaşlandığında nasıl biri olacağını görür. Daha da iyi bir sanatçı, yaşlı bir kadına bakıp gençliğinde nasıl güzel bir kız olduğunu görebilir. Ama büyük bir sanatçı -bir usta- ki Auguste Rodin de aynen öyleydi; yaşlı bir kadına bakıp onu aynen olduğu şekilde resmedebilir... ve izleyiciyi onun bir zamanlar nasıl güzel bir genç kız olduğunu görmeye zorlayabilir... üstelik, bir armadillo kadar hassas olan herkesin, hatta senin bile, bu güzel genç kızın hâlâ hayatta olduğunu, yaşlanıp çirkinleşmediğini, sadece çökmüş bedeninin içinde hapis kaldığını görmesini sağlayabilir. Senin, hiçbir kızın kendi kalbinde, geçen acımasız zaman ona ne yapmış olursa olsun on sekiz yaşından fazla büyümediğini hissetmeni, o sessiz, sonsuz trajediyi algılamanı sağlayabilir. Ona bak, Ben. Yaşlanmanın senin ya da benim için bir önemi yok; biz bakılıp takdir edilmek için yaratılmamışız ama onlar öyle. Ona bak!"</p>
	<p class="block6">Ben kadına baktı. "Pekâlâ, burnunu temizleyip gözyaşlarını sil... özrünü kabul ediyor. Gel de otur. İlk ders için bu kadarı yeterli," dedi Jubal, sonunda.</p>
	<p class="block6">"Hayır," diye karşılık verdi Caxton. "Şu diğerleri hakkında da bilgi edinmek istiyorum. Buna ne dersin? Beni o kadar da rahatsız etmiyor... ilk bakışta onun genç bir kız olduğunu görebiliyorum. Ama niye bir paskalya çöreği gibi bağlanmış?'</p>
	<p class="block6">Jubal, "Taşıdığı Taşın Altında Ezilmiş Karyatid" kopyasına baktı ve gülümsedi. "Buna bir empati yolculuğu diyebilirsin, Ben. O figürü bir paskalya çöreğinden çok daha fazlası haline getiren biçimler ve kütleleri takdir etmeni beklemiyorum âma Rodin'in söylemeye çalıştığını takdir edebilirsin. Ben, çarmıha gerilmiş isa'ya bakan insanlar ne hisseder?"</p>
	<p class="block6">"Kiliseye ne kadar gittiğimi bilirsin."</p>
	<p class="block6">"'Ne kadar az' demek istedin herhalde. Yine de çarmıha gerilmeyi konu alan resim ve heykellerin işçilik açısından ne kadar korkunç olduklarını bilirsin; özellikle kiliselerde bulunan boyanmış, gerçekçi heykeller en kötüsüdür... kan ketçaba benzer ve o eski marangoz da homonun biri gibi görünür... ama dört İncil'de biraz olsun gerçeklik payı varsa öyle olmadığı kesindir. Canayakın biri olmalı, muhtemelen oldukça kaslı ve çok da sağlıklıydı.</p>
	<p class="block6">Ama çarmıha gerilmeyi bu kadar başarısız bir şekilde resmediyor olsalar da çoğu insan üzerinde en az başarılı olanlar Kadar etkilidirler. İnsanlar kusurları görmez; onların gördüğü en derin duygularını harekete geçiren bir semboldür; onlara Tanrı'nın çektiği acı ve yaptığı fedakârlığı hatırlatır."</p>
	<p class="block6">"Jubal, senin Hıristiyan olmadığını sanıyordum?"</p>
	<p class="block6">"Bunun konuyla ne ilgisi var?" Hıristiyan olmamak insanın en temel duygularına karşı kör ve sağır olmak anlamına mı geliyor? Söylediğim şey, en adi boyalı plastiğin ya da ucuz Noel resminin bile insanların kalbinde kiminin uğrunda öldüğü, kiminin de o uğurda yaşamaya devam ettiği hislerini uyandırmaya yeterli oluşu. Yani böyle bir sembolün yapımındaki işçilikle artistik kaygıların ilgisi yok. Burada, bir başka duygusal sembol görüyoruz... muhteşem bir işçilikle yapılmış ama henüz buna girmeyelim. Ben, üç bin yıldan uzun bir süredir mimarlar, kadın şeklinde sütunları olan binalar tasarladılar; bu öyle bir alışkanlık halini aldı ki küçük bir çocuğun bir karıncayı ezmesi gibi hiç düşünmeden yapılır oldu. Tüm o yüzyıllardan sonra bu yükün bir kız için fazla ağır olduğunu görmek de Rodin'e düştü. Ama tutup da 'Bakın, sizi serseriler, illa böyle bir tasarım yapacaksanız, bari iriyarı bir erkek figürü kullanın,' demedi. Hayır, bunu gösterdi... ve sembolü genelleştirdi. İşte üzerindeki yükü taşımaya çalışan ama başarısız olan zavallı kız. Ciddi, başarısızlığından ötürü mutsuz ama kimseyi suçlamıyor, tanrıları bile... ve altında ezildikten sonra bile hâlâ yükünü sırtlamaya çalışıyor.</p>
	<p class="block6">"Ama o sadece kötü sanatı suçlayan iyi bir sanat eseri değil; bu kız, kendisine fazla ağır gelecek bir yükü sırtlamaya çalışan her kadın için bir sembol; sanırım, bu gezegendeki tüm kadın nüfusunun (ölü ya da diri) yarısı bu kategoriye girer. Ama sadece kadınlar da değil, bu sembolün cinsiyeti yok. Bu, yaşamış ve hayatlarıyla şikâyet etmeden, dayanıklılık göstererek mücadele etmiş ve cesaretleri ancak o yükün altında ezildikten sonra fark edilen tüm erkek ve kadınları anlatıyor. Bu cesaret ve zafer, Ben."</p>
	<p class="block6">"'Zafer' mi?"</p>
	<p class="block6">"Yenilgideki zafer, bundan daha yücesi yoktur. Vazgeçmiyor, Ben; altında ezildikten sonra bile o taşı kaldırmaya çalışıyor. O, evdeki çocuklarına bir maaş daha götürebilmek için kanser tarafından kemirilirken bile her gün sıkıcı büro işine gidip gelen bir baba. O, annesi Cennet'e gitmek zorunda kaldığı için küçük kardeşlerine bakmak zorunda kalan on iki yaşında bir kız çocuğu. O, dumanlar kendisini boğar ve alevler kaçış yolunu keserken hâlâ işini yapmaya çalışan bir santral operatörü. O, başarılı olamasalar da asla vazgeçmeyen tüm bu bilinmez kahramanları temsil ediyor. Gel. Geçerken onu selamla ve sonra benim Küçük Denizkızımı, gör."</p>
	<p class="block6">Ben aynen Jubal'in dediği gibi yaptı; Jubal şaşırdıysa bile bunu belli etmedi. "İşte bu," dedi, "Mike'ın bana vermediği tek heykel. Ama onu neden aldığımı Mike'a anlatmanın gereği yok... zaten bunun insan gözü ve eli tarafından gururla yaratılmış en muhteşem kompozisyonlardan bir olduğu ortada."</p>
	<p class="block6">"Gerçekten öyle. Bunu anlatmana gerek yok... çok güzel!"</p>
	<p class="block6">"Evet. Ve bu da tıpkı kelebekler ve yavru kediler için olduğu gibi gayet geçerli bir bahane sayılır. Ama bu heykelde bundan fazlası var... ve bana Mike'ı hatırlatıyor. Tam olarak bir denizkızı sayılmaz o -görüyor musun?- ama tam olarak insan da değil. Karada, kalmayı seçtiği yerde oturuyor... ve sonsuza dek denizi izliyor, evini ve geride bıraktığı her şeyi özleyerek. Hikâyeyi biliyor musun?"</p>
	<p class="block6">"Hans Christian Andersen."</p>
	<p class="block6">"Evet. Bu heykel Kopenhag Limanı'nın girişinde duruyor. Andersen'in doğum yeri Kopenhag ve zor bir seçim yapmak zorunda kalmış herkesi temsil ediyor. Seçiminden pişman değil ama bedelini ödemek zorunda; her seçimin bedeli ödenir. Onun ödediği tek bedel sıla hasreti çekmek değil. Asla tam olarak insan olamayacak; ona çok pahalıya mal olmuş ayaklarını kullanmaya çalıştığında attığı her adım, keskin bıçakların üzerinde yürümek gibi acı veriyor. Ben, bence Mike da her zaman keskin bıçaklar üzerinde yürümek zorunda kalacak ama bunu söylediğimi ona söylemene gerek yok. Bu hikâyeyi bildiğini sanmıyorum... ya da en azından, hikâyeyle onun arasında bir bağlantı kurduğumu bilmiyor."</p>
	<p class="block6">"Ona söylemeyeceğim." Ben kopyaya baktı. "Ben sadece ona bakmayı ve bıçakları düşünmemeyi tercih ederim."</p>
	<p class="block6">"Çok tatlı bir kız, değil mi? Onu yatağa atmayı nasıl da isterdin? Bir fok gibi canlı ve kıvrak olmalı."</p>
	<p class="block6">"Kahretsin! Sen yaşlı bir şeytansın, Jubal."</p>
	<p class="block6">"Ve her geçen yıl daha da şeytani oluyorum. Ah... diğerlerine bakmayacağız; bir saat içinde üç heykel fazla bile sayılır; ben genelde günde bir tanesinden fazlasına bakmamak için kendimi tutuyorum."</p>
	<p class="block6">"Uyar. Kendimi boş mideye üç duble içki yuvarlamışım gibi hissediyorum. Jubal, neden etrafta, insanların görebileceği yerlerde böyle şeyler yok?"</p>
	<p class="block6">"Çünkü modern sanat her zaman içinde bulunduğu zamanın ruhunu yansıtır ve içinde bulunduğumuz zamanda tüm dünya çıldırmış durumda. Rodin en büyük eserlerini on dokuzuncu yüzyılın sonlarında verdi, Hans Christian Andersen de ondan birkaç yıl önce yaşamıştı. Rodin, yirminci yüzyılın başlarında öldü, tam da dünyanın... ve beraberinde sanatın çivisinin çıkmaya başladığı dönemde.</p>
	<p class="block6">"Rodin'in takipçileri onun ışık ve gölgeyle, kütle ve kom-pozisyonla yaptığı muhteşem işleri -sen fark etmesen de- gördüler ve bunları taklit ettiler. Ama ne taklit! Ve bunu geliştirdiler de. Anlamadıkları şey, ustanın yaptığı tüm büyük eserlerin insanın kalbine ulaşan bir hikâye anlattığıydı. Bunu yerine onlar 'tasarım'a eğildiler ve hikâye anlatan tüm heykel ve resimlere burun kıvırdılar; böyle eserleri aşağılayarak 'edebi' diye değerlendirdiler. Tümüyle soyutlamalara yöneldiler ve insan dünyasını yansıtan bir şeyler yontmayı ya da resmetmeyi hor gördüler."</p>
	<p class="block6">Jubal omuz silkti. "Soyut tasarım bence, duvar kâğıdı ve yer kaplaması için gayet uygun. Ama sanat, insanda acıma ve. dehşet uyandırabilme sürecidir, bu da soyut falan değil gayet insani bir şey. Kendi tarzını yaratan modern sanatçıların yaptıkları duygusuz, sahte entelektüel bir mastürbasyon sayılır... oysa yaratıcı sanat sevişmek gibidir, sanatçının izleyiciyi her seferinde -duygular sunarak- baştan çıkarması gerekir. Bunu yapmayı aşağılık bir şey olarak gören -ve belki de yapacak becerisi olmayan- bu gençlerin de toplumla bir bağları kalmıyor. Hükümet yardımları konusunda sürekli lobi yapıyor olmasalar çoktan açlıktan ölür ya da bir işte çalışmak zorunda kalırlardı. Çünkü sıradan bir adam onu duygusal olarak etkilemeyen bir 'sanat' eserine para vermez; bu parayı ancak ondan vergi gibi yollarla sızdırmak gerekir."</p>
	<p class="block6">"Biliyorsun, Jubal, neden resim ya da heykele en ufak bir ilgim olmadığını merak ederdim ama bunun benden kaynaklandığını düşünürdüm, renk körlüğü falan gibi."</p>
	<p class="block6">"Hımm, insanın sanat izleyicisi olmayı öğrenmesi gerekir, tıpkı Fransızca bir hikâyeyi okuyabilmek için Fransızca öğrenmek gerektiği gibi. Ama sonuçta bunu Pepys'in günlüğünde olduğu gibi kişisel bir şifreyle gizlememek, anlaşılır bir dil kullanmak sanatçının işidir. Bu soytarıların çoğu, senin benim öğrenebileceğimiz bir dili kullanmayı istemiyorlar bile... bunun yerine bize burun kıvırıp ukalalık etmeyi tercih ediyorlar. Çünkü biz, onların anlatmak istediklerini görmeyi 'beceremiyoruz'. Tabii gerçekten de anlatmak istedikleri bir şey varsa; anlaşılmazlık, genellikle yeteneksizliği gizlemenin iyi bir yoludur. Ben, benim bir sanatçı olduğumu düşünüyor musun?"</p>
	<p class="block6">"Ha? Şey, bunu daha önce hiç düşünmedim. Oldukça iyi boktan şeyler yazıyorsun."</p>
	<p class="block6">"Teşekkür ederim. 'Sanatçı' da tıpkı 'Doktor' diye çağrılmaktan nefret etmemle aynı sebepten kaçınmaya çalıştığım bir sözcük. Ama ben, küçük de olsa bir sanatçıyım. Yazdığım pek çok şeyin birden fazla kez okunmaya değmeyeceğini biliyorum... hatta söyleyecek pek az şeyim olduğunu bilen, meşgul biri bir kez bile okumaz. Ama ben dürüst bir sanatçıyım çünkü doğrudan müşteriye ulaşmayı hedefleyen şeyler yazıyorum... ona ulaşmak, mümkünse acıma ve dehşetle etkilemek... ya da en azından ilginç bir fikir, gülünç bir öyküyle can sıkıntısını gidermek için. Ama asla bunları özel bir dilin içinde gizlemeye çalışmıyorum, diğer yazarlar tarafından 'teknik' ve benzeri saçmalıklar için takdir edilmek gibi bir derdim de yok. Ben, parasını ödeyen müşteri tarafından takdir edilmek istiyorum, ona ulaşabildiğim için bana para ödesin, yoksa bir şey istemem. Sanata destek - merde! Hükümet tarafından desteklenen bir sanatçı beceriksiz fahişenin tekidir! Lanet olsun, bam telime bastın. Kadehini doldurayım, sen de kafanı meşgul eden neyse onu anlat."</p>
	<p class="block6">"Şey, Jubal, mutsuzum."</p>
	<p class="block6">"Bu yeni bir şey mi?"</p>
	<p class="block6">"Hayır. Ama yeni sorunlarım var." Ben kaşlarını çattı. "Sanırım buraya gelmemeliydim. Senin de canını sıkmanın gereği yok. Hatta bunlardan bahsetmek istediğimden bile emin değilim."</p>
	<p class="block6">"Pekâlâ. Ama burada olduğun sürece benim sorunlarımı dinleyebilirsin."</p>
	<p class="block6">"Senin sorunun mu var? Jubal, hep senin oyunu altı sıfır kazanmayı başarmış biri olduğunu düşünürdüm."</p>
	<p class="block6">"Hımm, bir gün sana evliliğimden bahsedeyim öyleyse. Ama evet, şu anda bazı sorunlarım var. Kimi apaçık ortada. Duke buradan ayrıldı, biliyorsun ya da biliyor muydun?"</p>
	<p class="block6">"Evet. Biliyorum."</p>
	<p class="block6">"Larry iyi bir bahçıvan ama bu küçük kulübeyi ayakta tutan ıvır zıvırın yarısı bozulmak üzere. Duke'ün yerine birini nereden bulacağımı bilemiyorum. Her şeyden anlayan tamirci bulmak zor... ve bu eve uyum sağlayabilecek, her şekilde ailenin parçası olabilecek birini bulmak neredeyse imkânsız. Kasabadan çağırdığım tamircilerle idare etmeye çalışıyorum; her tamirci ayrı bir huzursuzluk kaynağı oluyor, hepsinin kafasında sadece hırsızlık var, üstelik çoğu kendini yaralamadan bir tornavida bile kullanamayacak kadar beceriksiz. Ama ben de aynı derecede beceriksizim, bu yüzden birilerini çağırmam gerekiyor. Ya da Tanrı korusun, tekrar kasabaya taşınmam gerekecek."</p>
	<p class="block6">"Yüreğim senin için kan ağlıyor, Jubal."</p>
	<p class="block6">"Dalga geçmeyi sonraya sakla, bu daha başlangıç. Tamirciler ve bahçıvanlar gerekli ama benim için sekreterlerim hayati önem taşıyor. İkisi şu anda hamile, biri evleniyor."</p>
	<p class="block6">Caxton'un ağzı şaşkınlıktan bir karış açık kalmıştı. "Ah, büyük bir sırrı falan açıklıyor da değilim; hepsi de kibirle ortalıkta dolaşıyor; bunda gizli saklı bir şey yok. Hatta onlara böbürlenme fırsatı vermeden seni kapıp buraya çıkardığım için bana kızgın olduklarına da şüphe yok. Bu yüzden bir centilmen gibi davran ve sana anlattıklarında bilmiyormuş gibi yap."</p>
	<p class="block6">"Şey, hangisi evleniyor?"</p>
	<p class="block6">"Bu apaçık ortada değil mi? Şanslı adamımız şu kum fırtınası kaçkını, konuşma üstadı, saygıdeğer su kardeşimiz Kokarca Mahmud. Ona açıkça bu ülkede bulundukları süre içinde bu evde yaşamak zorunda olduklarını söyledim. Piç kurusu sadece güldü ve başka türlüsü düşünülebilir mi zaten dedi... onu uzun zaman önce bu eve taşınmaya davet ettiğimi hatırlattı." Jubal burnunu çekti. "Gerçekten böyle yapsalar hiç fena olmaz. Hatta belki kıza biraz iş yaptırmayı bile başarabilirim. Belki."</p>
	<p class="block6">"Muhtemelen başarırsın. Çalışkan kızdır. Ve diğer ikisi de hamile mi?"</p>
	<p class="block6">"Bulutların üzerinde uçuyorlar. Evde tampon stokluyorum çünkü ikisi de burada doğum yapacakmış. Çalışma alışkanlıklarım nasıl karmakarışık olacak! Kedi yavruları bile daha iyidir. Ama neden yuvarlak karınlardan birinin bile geline ait olmadığını varsayıyorsun ?''</p>
	<p class="block6">"Ah... Bilmem, sanırım Kokarca'nın bundan daha muhafazakâr olduğunu düşünüyorum... ya da daha dikkatli."</p>
	<p class="block6">"Kimse Kokarca'ya fikrini sormazdı. Ben, bu konu üzerinde düşünüp onların çarpık küçük zihinlerinin nasıl çalıştığını çözmeye çalıştığım şu seksen-doksan yılda kadınlar hakkında öğrendiğim bir tek şey oldu: Kadın bir şeyi kafasına koyduysa, yapar. Erkeğin tek yapabileceği kaçınılmaz olana ayak uydurmaktır."</p>
	<p class="block6">Ben kederli bir şekilde hızlı ayak oyunlarına başvurmak zorunda kaldığı -bazen de yeterince hızlı davranamadığı- zamanları düşündü. "Evet, haklısın. Şey, evlenmeyle falan alakası olmayan hangisi? Miriam mı? Ya da Anne mi?"</p>
	<p class="block6">"Dur bakalım, gelinin hamile olduğunu söylemedim... ayrıca, müstakbel gelinin Dorcas olduğunu varsayıyorsun. Gözlerini iyice açmamışsın. Her şeyi doğru yapabilmek için deli gibi Arapça çalışan Miriam."</p>
	<p class="block6">"Ha? O zaman şaşı bir babun olmalıyım."</p>
	<p class="block6">"Kesinlikle öylesin."</p>
	<p class="block6">"Ama Miriam her zaman Kokarca'yla atışırdı."</p>
	<p class="block6">"Bir de köşe yazarı olacaksın. Hiç bir grup lise öğrencisini gözlemledin mi?"</p>
	<p class="block6">"Evet ama Dorcas dans gösterisi hariç her şeyi yaptı."</p>
	<p class="block6">"Bu Dorcas'ın her erkeğe olağan, sıradan yaklaşımı. Sana da öyle davrandı ama sanırım kafan başka yerde olduğu için fark etmedin. Boş ver. Sadece Miriam sana yüzüğünü gösterdiğinde, Sinbad'daki dev kartalın yumurtası kadar iri ve en az o kadar nadir bir şey, şaşırmış gibi yap. Ve hangi ikisinin yavrulayacaklarını söylersem ne olayım, buna şaşıracağın kesin. Sadece ikisinin de durumdan memnun olduklarını aklında tut... işte bunun için sana önceden ipucu veriyorum, sonra onların 'yakalandıklarını' düşündüklerini sanma hatasını yapma. Yakalanmazlar. Yakalanmadılar. Onlar hallerinden gayet memnunlar." Jubal iç çekti. "Ama ben değilim. Meşgulken çevremde koşuşturan küçük ayakların sesinden zevk alamayacak kadar yaşlıyım... ama buna karşılık elimden gelirse ve onları ikna edebilirsem mükemmel sekreterlerimi kaybetmeyeceğim... aslında çocukları da severim, biliyorsun. Ama şunu söylemeliyim ki bu ev, Jill'in Mike'ın ayaklarını yerden kestiği akşamdan beri giderek daha düzensiz oluyor. Bunun için onu suçlamıyorum... senin de suçladığını sanmıyorum."</p>
	<p class="block6">"Hayır, suçlamıyorum ama Jubal, şunu açıklığa kavuşturayım. Mike'ın yataktan yatağa gezisini Jill'in başlattığını mı düşünüyorsun?"</p>
	<p class="block6">"Hı?" Jubal şaşırmış görünüyordu, sonra olanları düşündü ve gerçeği kesin olarak bilmediğini kabullendi... sadece bir sonuç çıkarma zamanı geldiğinde Mike'la birlikte giden kişi Jill olduğu için böyle bir varsayımda bulunmuştu. "Kimmiş?"</p>
	<p class="block6">"Sen olsan 'Burnunu bu işe sokma, birader' derdin. Sana söylemek istiyorsa, söyler. Ama Jill bana söyledi... daha doğrusu, senin yaptığın gibi varsayımlardan sonuçlar üretmeye başlayınca hatamı düzeltti. Hımm..." Ben düşündü. "Anladığım kadarıyla, dördünün arasında ilk sayıyı yapmayı başaran, bunu şans eseri yapmış."</p>
	<p class="block6">"Hımm... evet. Sanırım haklısın."</p>
	<p class="block6">"Jill öyle düşünüyor. Ama bunun yanında Mike'ın kendisine en uygun olanı baştan çıkarmasının ya da onun tarafından baştan çıkarılmasının (bu daha doğru) büyük bir şans olduğunu da ekliyor. Jill'in kafasının nasıl işlediği hakkında biraz fikrin varsa bu sana gerekli ipucunu verecektir."</p>
	<p class="block6">"Lanet olsun, ben kendi aklımın bile nasıl işlediğini bilmiyorum... Jill'e gelince, ne kadar aşk sarhoşu olursa olsun vaizliğe başlayacağını tahmin etmezdim; dolayısıyla onun kafasının nasıl işlediğini bilmediğim kesin."</p>
	<p class="block6">"Pek vaaz verdiği söylenemez; ona da geleceğiz. Jubal, takvimden ne çıkarıyorsun?"</p>
	<p class="block6">"Hı?"</p>
	<p class="block6">"Ne demek istediğim biliyorsun. Her ikisini de hamile bırakanın Mike olduğunu düşünüyorsun. En azından her iki durumda Mike'ın burayı ziyaret zamanları tutuyorsa öyle düşüneceksin."</p>
	<p class="block6">"Bunu nereden çıkarıyorsun, Ben?" dedi Jubal, kendini savunmak istercesine. "Böyle düşünmene yol açacak hiçbir şey söylemedim."</p>
	<p class="block6">"Haydi oradan. İkisinin de hallerinden gayet memnun olduklarını söyledin. Şu lanet olası süpermenin kadınlar üzerindeki etkisini biliyorum."</p>
	<p class="block6">"Dur bakalım, evlat; o senin su kardeşin."</p>
	<p class="block6">"Biliyorum ve onu seviyorum da," dedi Ben, aklı başında bir tonda. "Bir gün eşcinsel olmaya karar versem, seçeceğim tek kişi Mike olurdu. Bu da onların neden hallerinden memnun olduklarını anlamam için iyi bir sebep."</p>
	<p class="block6">Jubal gözlerini bardağına dikti. "Belki de sadece öyle olduğunu umuyorlar. Ben, bana sorarsan senin isminin listede olması da olası, hatta Mike'ınkinden daha bile fazla. Değil mi?"</p>
	<p class="block6">"Jubal, sen çıldırmışsın!"</p>
	<p class="block6">"Sakin ol. Kimse seni evlendirmeye falan çalışmıyor, söz veriyorum. Zaten çifteme düğün kıyafetini de giydirmedim. O kadar meraklı değilim, buradakilerin yataklarını da kontrol etmem. Tanrı'nın milyarlarca adı aşkına bana yardımcı ol, Ben, kimsenin işine burnumu sokmayı istemem ama her ne kadar aklımı kaçırmış olsam da -insanlar son birkaç yıldır bunu normal karşılıyor- gözlerim ve kulaklarım gayet sağlamdır... ve evimin içinde bir bando resmi geçit yaparsa, bunu eninde sonunda fark ederim. Soru: Bu evde düzinelerce kez kaldın. O gecelerin birinde bile yalnız yattın mı?"</p>
	<p class="block6">"Seni dolandırıcı seni! Şey, buraya ilk geldiğim gece yalnız yatmıştım."</p>
	<p class="block6">"Dorcas hasta falandı herhalde. Hayır, hatırladım, o gece sakinleştirici almıştın. Benim hastamdın; o sayılmaz. Başka bir gece? Bir kez bile?"</p>
	<p class="block6">"Sorunun konuyla alakası da bir dayanağı da yok, bunu cevaplayacak kadar alçalacak değilim."</p>
	<p class="block6">"Sanırım bu uygun bir cevap. Ama lütfen eve yeni eklenen odaların benimkinden mümkün olduğunca uzak olduğuna dikkat et. Ses yalıtımı asla kusursuz olmuyor."</p>
	<p class="block6">"Jubal, bana sorarsan senin adın o listede benimkinden çok daha üst sıralarda yer alır gibi geliyor."</p>
	<p class="block6">"Ne?"</p>
	<p class="block6">"Larry ve Duke'ten bahsetmiyorum bile. Ama Jubal, hemen herkes senin, Sultanlar işsiz kaldığından beri kurulmuş en gösterişli hareme sahip olduğunu düşünüyor. Şey, beni yanlış anlama... herkes sana imreniyor. Ama aynı zamanda senin kart bir zampara olduğunu düşünmekten de geri kalmıyorlar."</p>
	<p class="block6">Jubal, karşılık vermeden önce parmaklarını sandalyesinin kolunda bir süre tıkırdattı. "Ben, yaşı benden küçük olanların benimle arkadaş gibi konuşmalarına aldırmam. Hatta insanları böyle davranmaya yönlendiririm, biliyorsun. Ama bazı durumlarda yaşıma saygı gösterilmesini beklerim. Bu da onlardan biri."</p>
	<p class="block6">"Üzgünüm," dedi Ben, kararlılığını koruyarak. "Senin benim seks yaşantımı yerden yere vurman normalse, benim de eşit derecede açıksözlü olmamda bir sakınca yok diye düşünmüştüm."</p>
	<p class="block6">"Hayır, hayır, hayır Ben! Beni yanlış anladın. Sorgulaman son derece normaldi ve yaptığın yorumlar da hak ettiğimden fazla değildi. Bu konuda kızların bana saygı göstermelerini kastetmiştim."</p>
	<p class="block6">"Ah..."</p>
	<p class="block6">"Senin de belirttiğin gibi yaşlıyım... oldukça yaşlıyım. Aramızda kalsın, hâlâ cinsel isteklerimde bir azalma olmadığını söylemekten mutluluk duyuyorum. Ama bu cinsel isteklerim beni yönlendirmiyor ve kart zamparanın teki de değilim. İnan bana, geçmişte keyfini çıkardığım ve tekrar yaşamayı düşünmediğim şu boş zaman aktivitelerinde hep onurlu ve kendine saygılı davranmayı tercih ederim. Ben, benim yaşımdaki bir adam en depresif zamanlarında bir varoş çöplüğü gibi görünse de genç bir kızı yatağa atacak kadar çekici olabilir; hatta onu hamile bırakıp bu iltifat için bir teşekkür bile alabilir; yani eksik kalmaması muhtemeldir ama sadece üç yolla: para... ya da ikincisi, paraya eşdeğer olan vasiyet ve benzeri şeyler... ve bir soru için ara verelim: Bu üç kızdan herhangi birinin -dört diyelim, Jill'i de katalım- genç ve yakışıklı bile olsa bir erkekle bu nedenlerden dolayı yatacağını düşünebiliyor musun?"</p>
	<p class="block6">"Hayır. Kategorik olarak hayır, hiçbiri yatmaz."</p>
	<p class="block6">"Teşekkürler, bayım. Ben sadece hanımefendilerle birlikte vakit geçirim; bunu bildiğinin farkındayım. Üçüncü etken ise oldukça kadınlara özgü bir şey. Tatlı, genç bir kız, yaşlı bir moruğu sadece ona yakınlık duyduğu, onun adına üzüldüğü ve onu mutlu etmek istediği için yatağa atabilir. Bu sebep geçerli olabilir mi?"</p>
	<p class="block6">"Ih... evet Jubal. Sanırım olabilir. Hem de dördü için birden."</p>
	<p class="block6">"Bence de öyle. Ama onlardan birinin bana acımasından nefret edeceğim kesin. Şu dört hanımdan birinin geçerli bulabileceği bu üçüncü sebep, benim için geçerli değil. Buna katlanamam. Benim bir saygınlığım var, bayım ve bunu kaybetmeye başlarsam umarım kendimi yok edecek kadar mantıklı kalmayı başarırım. Bu yüzden, lütfen adımı listeden çıkar."</p>
	<p class="block6">Caxton sırıttı. "Pekâlâ, seni inatçı yaşlı moruk. Umarım senin yaşına geldiğimde baştan çıkarılmaya karşı bu kadar dayanıklı olmam."</p>
	<p class="block6">Jubal gülümsedi. "İnan bana, baştan çıkarılıp sonra karşı koymak, karşı koymayıp sonra hayal kırıklığına uğramaktan iyidir. Duke ve Larry'ye gelince: Bilmiyorum ve umursamıyorum da. Buraya ne zaman birisi çalışıp yaşamak ve ailenin bir parçası olmak için gelse, ona açıkça burasının işçilerin kötü koşullarda çalıştırıldığı bir fabrika ya da bir kerhane olmadığını, bir ev olduğunu hatırlatırım... dolayısıyla burası da tüm iyi ailelerde olduğu gibi anarşi ve tiranlığın bir karışımıdır, demokrasiye yer yoktur. Yani herkes, benim emirlerime uymak haricinde istediğini yapmakta özgürdür ama emirlerim oylama ya da tartışmaya açık değildir. Buna karşılık tiranlığım, eğer herhangi bir şekilde varsa onların aşk hayatlarına karışacak kadar ileri gitmez. Burada yaşayan tüm çocuklar özel hayatlarını makul biçimde kendilerine saklarlar. En azından..." Jubal hüzünlü bir şekilde gülümsedi. "... Marslı etkisi işlerin kontrolden çıkmasına yol açana kadar öyleydi... bu seni de kapsıyor, su kardeşim. Ama Duke ve Larry şu ya da bu şekilde daha kontrollüydüler. Belki de kızları buldukları her çalının arkasına götürüyorlardı. Öyle olsa bile ben buna hiç şahit olmadım... üstelik hiç çığlık falan da duymadım."</p>
	<p class="block6">Ben, Jubal'in sunduğu gerçeklere birkaç şey daha eklemeyi düşündü, sonra bundan vazgeçti. "Öyleyse onun Mike olduğunu düşünüyorsun."</p>
	<p class="block6">Jubal yüzünü buruşturdu. "Evet, bence Mike. O kısımda bir sorun yok., sana kızların hallerinden gayet memnun olduklarını söyledim... ayrıca iflas etmiş falan da değilim ve kızlara haber bile vermeden Mike'tan istediğim kadar para sızdırabilirim. Bebekleri hiçbir sorun yaşamayacak. Ama Ben, ben Mike'ın kendisi hakkında endişeliyim. Hem de çok."</p>
	<p class="block6">"Ben de öyle, Jubal."</p>
	<p class="block6">"Jill için de. Onu da unutmayalım."</p>
	<p class="block6">"Şey... Jubal, Jill sorun değil ya da bu en azından benim kişisel problemim. Bu da benim şanssızlığım ama kin falan tutmuyorum. Sorun Mike."</p>
	<p class="block6">"Lanet olsun, neden ahlaksızca kürsülerde tepinmeyi bırakıp eve dönmüyor?"</p>
	<p class="block6">"Hımm... Jubal, yaptığı tam olarak bu değil," dedi Ben. "Oradan geliyorum," dedi ekledi.</p>
	<p class="block6">"Ha? Niye daha önce söylemedin?"</p>
	<p class="block6">Ben iç çekti. "Önce sanattan bahsetmek istedin, sonra dert yandın, sonra da dedikodu yapmaya giriştin. Söylemeye fırsatım oldu mu ki?"</p>
	<p class="block6">"Şey... tamam. Kürsü senin."</p>
	<p class="block6">"Cape Town Konferansı'nı izlemiş dönüyordum; bir günü araya sıkıştırıp onları ziyaret ettim. Gördüklerim beni öylesine acayip endişelendirdi ki Washington'da üç-dört günün köşe yazılarını halledecek kadar kaldım ve doğruca buraya geldim. Jubal, Douglas'ın musluğu kapatmasını ve tüm bu operasyona son vermesini sağlayamaz mısın?"</p>
	<p class="block6">Jubal başını iki yana salladı. "Her şeyden önce, bunu yapmam. Mike'ın nasıl yaşadığı sadece kendisini ilgilendirir."</p>
	<p class="block6">"Benim gördüklerimi görsen yaparsın."</p>
	<p class="block6">"Hayır! Zaten, yapamam da. Douglas da yapamaz."</p>
	<p class="block6">"Jubal, Mike'ın onun parası hakkında vereceğin her kararı kabul edeceğini gayet iyi biliyorsun. Muhtemelen bunu anlamayacaktır bile, en azından sorgulamayacağı kesin."</p>
	<p class="block6">"Ah, hem de nasıl anlayacaktır! Ben, kısa süre önce vasiyetini yazdı, hem de kendi başına -avukat yardımı yok- ve gözden geçirmem için bana yolladı. Vasiyet bugüne kadar gördüğüm en kurnazca hazırlanmış yasal dokümanlardan biriydi. Sülalesine bile fazlasıyla yetecek kadar büyük bir servetinin olduğunu fark etmiş; bu yüzden parasının yarısını, diğer yarıyı koruyacak şekilde ayarlamış... öyle ki vasiyete itiraz etmeye kalkan herkes zararlı çıkıyor. Oldukça alaycı bir döküman ve hem yasal, hem de gerçek ebeveynlerinin akrabaları tarafından gelebilecek olası hak iddialarına karşı tuzaklarla dolu olmakla kalmıyor -bir piç olduğunu biliyor ama bunu nasıl öğrendiği hakkında hiçbir fikrim yok- aynı şekilde Envoy mürettebatını da kapsıyor... ortaya çıkan bir akrabanın ilk anda iyi görünecek iddialarını mahkemeye gitmeksizin halletmek için cömertçe bir yol bulmuş ve işleri öyle ayarlamış ki birilerinin mahkemeye gidip vasiyete itiraz edebilmesi için neredeyse hükümeti devirmesi gerek... ve ayrıca bu vasiyetnamede sahip olduğu her hisse senedi, bono, sigorta ve mülkten haberdar olduğunu gösteriyor. Ben bile bu belgede itiraz edecek hiçbir şey bulamadım." ("Buna senin için ayırdığı varlık da dahil, kardeşim!" diye düşündü Jubal.) "Sonra bu belgenin holografik orijinallerini pek çok farklı yere dağıtmakla uğraşmış... ve yarım düzine Adil Tanık da belgeyi zihinlerinde tutuyor. Bu yüzden bana, o ne olduğunu anlayamadan parasına bir şeyler yapabileceğimi söyleme sakın!"</p>
	<p class="block6">Ben üzgün görünüyordu. "Keşke yapabiliyor olsaydın."</p>
	<p class="block6">"Yapmam. Ama bu sadece başlangıç. Yapabilsek bile bir yararı olmazdı. Mike neredeyse bir yıldır kullanım hesabından bir dolar bile çekmedi. Biliyorum çünkü Douglas arayıp hesaptaki paranın büyük kısmını bir yerlere yatırmasının iyi olup olmayacağını sordu. Mike zahmet edip mektuplarına cevap vermemiş. Douglas'a Mike'ın tam bir baş ağrısı olduğunu söyledim... ama yetkili temsilci ben olsaydım, müvekkilimin son talimatlarını uygulamaya devam ederdim diye ekledim."</p>
	<p class="block6">"Hiç para çekmemiş mi? Jubal, oldukça çok para harcıyor." </p>
	<p class="block6">"Belki de şu kilise sahtekârlığı iyi para getiriyordur."</p>
	<p class="block6">"İşin garip tarafı da o zaten. Tüm Dünyalar Kilisesi gerçekte bir kilise değil."</p>
	<p class="block6"> "Ne peki?"</p>
	<p class="block6">"Şey, esas olarak orası bir dil okulu."</p>
	<p class="block6">"Tekrar eder misin?"</p>
	<p class="block6">"Marsça öğretmek için."</p>
	<p class="block6">"Şey, bunda bir sakınca yok. Ama madem öyle, adını kilise koymamasını tercih ederdim."</p>
	<p class="block6">"Şey, sanırım yasal tanımlamalar çerçevesinde bakıldığında, orası bir kilise."</p>
	<p class="block6">"Bak, Ben. Bir mezhep çıkıp da kaykayla kaymanın ibadetlerinin bir parçası olduğunu iddia ediyorsa, bir kaykay pisti bile kilise sayılabilir. O kadar ileri gitmeye de gerek yok; sadece çoğu kilisede çalınan müzik nasılsa kaymanın da öyle, gerekli olmasa bile hoş olduğunu söyle yeter. Tanrı'yı yüceltmek için şarkı söyleyebiliyorsan, aynı şekilde kaykayla da kayabilirsin. İnan bana, bu defalarca tartışıldı. Malaya'da -dışarıdan bakan birine göre- yılan çiftliği olmaktan başka bir işe yaramayan tapınaklar var... ama Yüksek Mahkeme onları birer 'kilise' olarak kabul ediyor ve onlara bizim mezheplerimizle eşit şekilde davranıyor."</p>
	<p class="block6">"Şey, Mike Marsça öğretmenin yanı sıra yılan da yetiştiriyor. Ama Jubal, bunda kural dışı sayılan hiçbir şey yok mu?"</p>
	<p class="block6">"Hımm... bu önemsiz bir nokta. Mahkemelerce belirlenmiş bazı ufak kısıtlamalar var. Bir kilise fal bakmak ya da ölülerin ruhlarını çağırmak karşılığı ücret alamaz ama bağışları kabul edebilir... ve sonunda 'bağışlar' gelenekselleşip ücret halini alır. İnsan kurban etmek her yerde yasaktır ama dünyanın pek çok yerinde, hatta belki burada, eski özgürlükler diyarı ve cesurların vatanında bile yapılmadığından kesin olarak emin olduğumu söyleyemeyeceğim. Başka türlü olsa yasaklanacak bir şeyi din kisvesi altında yapmanın yolu, her şeyi iç tapınakta yapıp dindarları dışarıda tutmaktır. Neden, Ben? Mike asılmasına ya da hapse girmesine yol açacak bir şeyler mi yapıyor?"</p>
	<p class="block6">"Şey, bilmiyorum. Muhtemelen hayır."</p>
	<p class="block6">"İyi o zaman, eğer dikkatliyse Fostercılar her şeyi kılıfına uydurup sıyırmanın yollarını gösterdiler. Joseph Smith çok daha azını yaptığı için linç edilmişti."</p>
	<p class="block6">"Aslına bakarsan Mike, Fostercılardan pek çok şey araklamış. Beni endişelendiren şeylerin bir kısmı da o."</p>
	<p class="block6">"Ama seni tam olarak endişelendiren ne?"</p>
	<p class="block6">"Şey, Jubal, bu bir 'su kardeşi' meselesi."</p>
	<p class="block6">"Pekâlâ, bunu tahmin etmiştim. Gerekirse kızgın demirler ve işkence masalarını göğüslemeye hazırım. Dişlerimden birini oydurup içinde zehirli bir kapsül taşımaya başlayayım mı? Konuşma ihtimalime karşı?"</p>
	<p class="block6">"Şey, iç çemberin üyelerinin, zehre falan gerek kalmadan- gerektiğinde ânında çözülebiliyor oldukları iddia ediliyor."</p>
	<p class="block6">"Üzgünüm, Ben. O kadar ileri gidemem. Boş ver, işkenceye karşı son savunmayı yapmanın başka yollarını biliyorum. Anlat bakalım."</p>
	<p class="block6">"Bana önce Marsça öğrenirsem, istediğim anda çözülebileceğimi söylüyorlar. Boş ver. Jubal, Mike'ın yılan yetiştirdiğini söylemiştim. Bunu hem gerçek, hem de mecazi anlamıyla kullandım... tüm kilise bir yılan çukuru gibi. Sağlıksız.</p>
	<p class="block6">"Ama önce sana tarif edeyim. Mike'ın Tapmağı büyük bir yer, neredeyse bir labirent. Halka açık toplantılar için bir oditoryum, davetle girilen toplantılar için birkaç ufak salon daha, pek çok küçük oda ve özel daireler, pek çok hem de. Jill bana bir radyograf yollayıp nereye gitmem gerektiğini söyledi, ben de tapınağın arkasındaki caddede, özel dairelerin bulunduğu tarafın kapısının önünde indim. Özel daireler ana oditoryumun üzerinde ve oraları bir şehirde yaşarken tamamen gizli bir hayatın olabileceği gibi yapmışlar."</p>
	<p class="block6">Jubal başıyla onayladı. "Anlamlı. Yaptıkların ister yasal, ister yasadışı olsun, meraklı komşular sağlığa zararlıdır."</p>
	<p class="block6">"Bu durumda bu oldukça iyi bir fikir. Bir çift dış kapıdan içeri girdim; sanırım önce üzerimdekileri kontrol ettiler ama detektörü göremedim. İki otomatik kapıdan daha geçtim ki her ikisi de bir saldırı birliğini yavaşlatmaya yeter, sonra bir zıplatma tüpünden yukarı çıktım. Jubal, bu bildiğin zıplatma tüplerinden değildi. Yolcu tarafından değil, göremediğin biri tarafından kontrol ediliyordu. Bu da gizliliğe verdikleri önemin ve elde etmekteki kararlılıklarının bir başka kanıtı; bir saldırı birliğinin oraya çıkabilmek için özel tırmanma ekipmanlarına ihtiyacı var. Hiçbir yerde merdiven yok. Ayrıca, normal bir zıplatma tüpü gibi de değildi... açıkçası, mümkün olduğunca onları kullanmaktan kaçınırım; midemi bulandırıyorlar."</p>
	<p class="block6">"Ben onları hiç kullanmadım ve kullanmayacağım da," dedi Jubal, sertçe.</p>
	<p class="block6">"Buna binmeyi umursamazdın bile. Bir tüy gibi nazikçe yükseldim."</p>
	<p class="block6">"Ben almayayım. Makinelere güvenmiyorum. Can yakabiliyorlar," dedi Jubal. "Ama Mike'ın annesinin tüm zamanların en iyi mühendislerinden biri olduğunu ve babasının -gerçek babasının- da birinci sınıf bir pilot ve becerikli bir mühendis olduğunu, üstelik her ikisinin de dâhi seviyesinde olduklarını belirtmeliyim. Eğer Mike, zıplatma tüplerini insanların kullanımına gerçekten uygun olacak şekilde geliştirdiyse, buna şaşırmamak gerek," diye ekledi.</p>
	<p class="block6">"Belki de. Tepeye vardım ve hiçbir şeye tutunmak ya da bir güvenlik ağına güvenmek zorunda kalmadan rahatça indim; hatta etrafta ağ falan da yoktu zaten. Benim için açılan bir kapı daha ve sonra devasa bir oturma odasına girdim. Devasa! Garip bir dekorasyonu vardı, oldukça sade görünüyordu. Jubal, bir de bazı insanlar senin evinin garip olduğunu düşünür."</p>
	<p class="block6">"Neden bilemiyorum. Sade ve rahat oysa."</p>
	<p class="block6">"Şey, senin evin, Mike'ın sahip olduğu garip şeyin yanında Jane Teyzenin Ahlaklı Genç Kızlar Okulu gibi kalır. Daha içeri yeni girmiştim ki inanılmaz bir şeyle karşılaştım. Çenesinden ayak parmaklarına kadar dövmeyle kaplı bir yavruyla... ve üzerinde başka hiçbir şey yoktu. Lanet olsun, bir incir yaprağı bile örtmemişti... her yeri dövmeyle kaplıydı. Müthişti!"</p>
	<p class="block6">"Sen büyük şehirde yaşayan köylünün tekisin, Ben," dedi Jubal, yavaşça. "Bir zamanlar dövmeli bir kız tanırdım. İyi bir kızdı. Bazı aşırılıkları vardı. Ama tatlıydı."</p>
	<p class="block6">"Şey..." Ben durdu. "Sadece ilk izlenimimi anlatmaya çalışıyordum. Bu kız da oldukça hoştu, tabii ki resimsel fazlalıklarına alışınca... ve tabii genelde yanında bir yılanla gezdiğini de unutmamak gerek. Aslında yılanları yetiştiren Mike değil, o."</p>
	<p class="block6">Jubal başını iki yana salladı. "Acaba aynı kadın olabilir mi diye düşünüyordum. Bütünüyle dövmeyle kaplı kadınlara bugünlerde pek rastlanmıyor. Ama benim otuz yıl kadar önce tanıdığım kadın -o olamayacak kadar yaşlı olmalı zaten- çoğunluğun yaptığı gibi yılanlardan son derece korkardı. Ama ben yılanları severim... arkadaşınla tanışmayı dört gözle bekliyorum."</p>
	<p class="block6">"Mike'ı ziyaret edersen onunla da tanışırsın. Bir çeşit kâhya diyebilirsin, aynı zamanda da tabiri bağışlarsan, bir rahibe. Patricia ama ona 'Pat' ya da 'Patty' diyorlar."</p>
	<p class="block6">"Ah, evet! Jill ondan bahsetmişti... ve onun hakkında çok iyi şeyler düşünüyor. Ama dövmelerinden bahsetmemişti. Herhalde konuyla alakası olmadığım düşündü. Ya da beni ilgilendirmeyeceğini."</p>
	<p class="block6">"Ama neredeyse senin arkadaşın olabilecek yaşta. Öyle olduğunu söylüyor. 'Yavru' derken bir kez daha ilk izlenimimi aktarıyordum. Yirmili yaşlarında görünüyor; oysa en büyük çocuğunun o yaşlarda olduğunu iddia ediyor. Her neyse, beni karşılamak için geldi, yüzünde koca bir gülümseme vardı, kollarını boynuma dolayıp beni öpüverdi. 'Sen Ben'sin, biliyorum. Hoş geldin, kardeşim! Sana su vereyim!'</p>
	<p class="block6">"Beni bilirsin, Jubal. Yıllardır şu gazete hengâmesi içindeyim... epey tecrübe yaşadım. Ama bugüne kadar hiç üzerinde dövmeden başka bir şey olmayan tümüyle yabancı bir yavru tarafından öpülmemiştim... üstelik bir collie yavrusu kadar dost canlısı ve şefkatli olmaya kararlıydı. Utandım."</p>
	<p class="block6">"Zavallı Ben. Kalbim kan ağlıyor."</p>
	<p class="block6">"Lanet olsun, senin de başına gelse aynı şeyleri hissederdin. "</p>
	<p class="block6">"Hayır. Unutma, ben dövmeli bir kadınla daha önce tanışmıştım. Üzerlerindeki dövmelerle kendilerini giyinik hissederler... ve giymekten hiç hoşlanmazlar. En azından sevgili dostum Sadako öyleydi. Japon'du. Ama tabii, Japonlar bizim gibi vücutlarını umursamazlar."</p>
	<p class="block6">"Şey," diye karşılık verdi Ben. "Patty'nin de vücudunu umursadığı söylenemez... sadece dövmelerini umursuyor. Öldüğünde, George'un anısına, içinin doldurulmasını ve çıplak olarak sergilenmeyi istiyor."</p>
	<p class="block6">'"George?"'</p>
	<p class="block6">"Özür dilerim. Kocası. Neyse ki çoktan cennete gitmiş... oysa Patty ondan bir bira içmeye çıkmış gibi bahsediyor. Bu arada sanki kendisi her an doldurulup sergilenmeyi bekliyormuş gibi davranıyordu. Ama aslına bakarsan Pat bir hanımefendi... ve çok fazla utanmama yol açmadı." </p>
	<p class="block7"> </p>
	<p class="block8">OTUZ BİR</p>
	<p class="block6">Ben Caxton daha ne olduğunu bile anlayamadan Patricia kollarını onun boynuna dolamış ve ona tam bir kardeşlik öpücüğü vermişti bile. Pat onun huzursuzluğunu hemen hissetmiş ve şaşırmıştı çünkü Michael ona Ben'i beklemesini söylemiş, yüz hatlarını zihninde göstermiş ve ona Ben'in tam bir kardeş, İç Yuva'nın bir parçası olduğunu açıklamıştı. Ayrıca Jill'in de Michael'den sonra bir tek Ben'le yakınlaştığını biliyordu... Michael her zaman ilk sırada gelirdi çünkü o hepsinin hayat veren su hakkındaki tüm bilgilerinin kaynağıydı.</p>
	<p class="block6">Ama Patricia'nın doğasının temelinde herkesi kendisi gibi mutlu etmek için sınırsız bir arzu vardı; bu yüzden kendini biraz frenledi. Ben'e giysilerini çıkarmasını söyledi ama bunu çok rahat bir tavırla yaptı ve konuyu üstelemedi, sadece ayakkabılarını çıkarmasında ısrar etti, Yuva'nın hiçbir yerinde çıplak ayaklara zarar verecek bir şey olmadığını anlattı, buna karşılık ayakkabıların Yuva'ya zarar verebileceğini ima etti... yerler yumuşak ve sadece Michael'ın güçleri sayesinde olabilecek şekilde temizdi... ki Ben bunu kendisi de görebiliyordu.</p>
	<p class="block6">Bunun dışında Patricia, Ben'in Yuva'yı çok sıcak bulduğundan dolayı çıkarmak isteyeceği giysileri nereye asabileceğini göstermekle yetindi ve ona bir içki getirmeye gitti. Ne istediğini sormadı; onları Jill'den öğrenmişti. Ben'in günün bu saatinde Skoç viski ve soda yerine bir duble martiniyi tercih edeceğine karar verdi, zavallıcık yorgun görünüyordu. Elinde ikisi için birer içkiyle odaya döndüğünde Ben ayakkabılarını ve ceketini çıkarmıştı. "Kardeşim, asla susuz kalmayasın."</p>
	<p class="block6">"Suyu paylaşıyoruz," diye onayladı Ben ve içkisinden bir yudum aldı. "Ama bunun içinde çok az su var."</p>
	<p class="block6">"Yeterli," diye karşılık verdi Patricia. "Michael suyun sadece düşüncede bile olabileceğini söylüyor; önemli olan paylaşmak. Onun doğru konuştuğunu grokluyorum."</p>
	<p class="block6">"Grokluyorum. Ve bu, tam da ihtiyacım olan şeydi. Teşekkürler, Patty."</p>
	<p class="block6">"Sahip olduklarımız senin ve sen de bizimsin. Evine sağ salim döndüğüne sevindik. Şu anda diğerleri ya törende ya da ders veriyorlar. Ama aceleye gerek yok; bekleme bittiğinde gelecekler. Yuva'yı dolaşmak ister misin?"</p>
	<p class="block6">Ben'in kafası hâlâ karışık olsa da etraf ilgisini çekmişti, Patricia'nın ona rehberlik etmesine izin verdi. Bazı yerler oldukça sıradandı: bir tarafında bir bar bulunan devasa bir mutfak -içinde pek fazla eşya yoktu ve zeminde her yerdeki o ayaklara iyi gelen yumuşak kaplama vardı ama büyüklüğü hariç ilgi çekici değildi- Jubal'inkinden bile daha dolu bir kütüphane, geniş ve lüks banyolar, yatak odaları - Ben içlerinde yatak yerine sadece her yerdekinden daha yumuşak zemin kaplamaları olsa da onların yatak odası olmaları gerektiğine karar vermişti. Patty bunlara 'küçük yuvalar' diyordu ve ona, genelde kendi uyuduğu odayı gösterdi.</p>
	<p class="block6">Odada Patricia'nın yılanları vardı.</p>
	<p class="block6">Odanın bir tarafı yılanların rahatı için düzenlenmişti. Ben, yılanlarla ilgili hafif huzursuzluğunu bastırmaya çalıştı ama sonra kobraları gördü. "Sorun yok," diye onu rahatlatmaya çalıştı Patricia. "Önlerinde camdan bir engelimiz vardı. Ama Michael onlara bu çizgiyi geçmemeleri gerektiğini öğretti."</p>
	<p class="block6">"Sanırım camdan bir engele güvenmeyi tercih ederim."</p>
	<p class="block6">"Pekâlâ, Ben." Patricia çabucak yerden tavana uzanan cam engeli yerleştiriverdi. Yine de Ben odadan ayrıldıklarında kendini daha iyi hissetti, hatta Patricia'nın yüreklendirmesiyle Cicim'i okşamayı bile başardı. Devasa oturma odasına dönmeden önce Pat ona bir oda daha gösterdi. Bu oda büyük ve daire şeklindeydi, zemini neredeyse yatak odalarınınki kadar yumuşaktı ve içeride hiç eşya yoktu. Odanın ortasında, neredeyse bir yüzme havuzu büyüklüğünde yuvarlak bir havuz vardı. "Bu," dedi ona Pat, "En İç Tapmak, Yuva'ya yeni kardeşleri kabul ettiğimiz yer." Havuza doğru ilerledi ve ayağını suya soktu. "Tam olması gerektiği gibi," dedi. "Suyu paylaşıp yakınlaşmak ister misin? Ya da yüzmek?"</p>
	<p class="block6">"Ah, şimdi değil."</p>
	<p class="block6">"Beklemek var," diye onayladı Pat. Oturma odasına döndüler ve Patricia ona bir içki daha getirdi. Ben geniş, rahat bir kanepeye yerleşti ve neredeyse ânında tekrar ayağa kalktı. Zaten Yuva onun için oldukça sıcaktı, ilk içkisi iyice terlemesine yol açmıştı ve vücut hatlarına kusursuz bir şekilde uyum sağlayıp onu sarmalayan bir koltuğa oturmak fazla gelmişti. Hava bu kadar sıcakken Washington'daymışçasına giyinik durmanın aptalca olduğuna karar verdi -üstelik Patty'nin üzerinde sadece mürekkep ve turlarının ikinci kısmından beri omzunda taşıdığı yılandan başka bir şey yokken-, Patty'nin onu kışkırtmaya çalışmadığı belliydi ama öyle bile olsa yılan, Ben'in uzak durmasına yeterdi.</p>
	<p class="block6">Üzerinde sadece külotu kalana kadar soyundu ve tüm giysilerini girişe astı. Bu sırada, içeri girdiği kapının arkasına asılı tabelayı gördü: "Giyinmeyi unutmadın, değil mi?"</p>
	<p class="block6">Böyle garip bir ev için dalgınlık olasılığına karşı böyle nazik bir uyarının gerekli olduğuna karar verdi. Sonra, içeri girerken dikkati Patty'nin görünüşünde olduğundan gözden kaçırdığı bir başka şeyi fark etti. Kapının her iki yanında birer büyük kâse vardı ve ikisi de parayla doluydu.</p>
	<p class="block6">Hatta doludan da öteydi... farklı değerlerdeki Federasyon banknotları yerlere saçılmıştı.</p>
	<p class="block6">Patricia döndüğünde Ben, bu garip manzaraya bakıyordu. "İşte içkin, Kardeşim Ben. Mutlulukla yakınlaşalım."</p>
	<p class="block6">"Ah, teşekkürler." Bakışları tekrar paralara döndü.</p>
	<p class="block6">Pat onun nereye baktığını fark etti. "Benim beceriksiz bir ev hanımı olduğumu düşüneceksin, Ben ve haklısın. Michael temizliğin çoğunu yaparak işleri öyle kolaylaştırıyor ki bazen unutuyorum." Yere çömeldi, dökülmüş paraları topladı ve daha az dolu olan kâseye tıkıştırdı.</p>
	<p class="block6">"Patty, bunlar ne için?"</p>
	<p class="block6">"Ah. Bu kapı sokağa açıldığından onları burada tutuyoruz. Sadece kolaylık olsun diye. Aramızdan biri Yuva'dan dışarı çıkacaksa -örneğin ben her gün alışveriş için çıkıyorum- paraya ihtiyacı olacağı kesin. Bu yüzden paraları çıkarken almayı unutmayacağın bir yerde tutuyoruz."</p>
	<p class="block6">"Yani... öylece bir avuç banknot alıp gidiyor musunuz?"</p>
	<p class="block6">"Tabii ki, tatlım. Ah, ne demek istediğini anlıyorum. Ama burada bizden başka kimse olmuyor. Asla misafir falan gelmez. Aramızdan dışarıda dostları olanlar varsa -tabii ki hepimizin var- alt katta pek çok güzel oda var, yabancıların alışkın olduğu türden, sıradan odalar. Dostlarımızla orada görüşüyoruz. Bu para, zayıf birini baştan çıkaracak bir yerde durmuyor."</p>
	<p class="block6">"Hah! Ben de oldukça zayıf sayılırım!"</p>
	<p class="block6">Pat, bu espriye nazikçe güldü. "Zaten senin olan bir şey seni nasıl baştan çıkarabilir ki? Sen de Yuva'nın bir parçasısm."</p>
	<p class="block6">"Ih... sanırım öyle. Ama hırsızlardan korkmuyor musunuz?" Kâselerde ne kadar para olduğunu tahmin etmeye çalışıyordu. Banknotların çoğu çift rakamlıydı... lanet, yerde, Patty'nin toparlarken unuttuğu bir tanesinin üzerinde üç sıfır görebiliyordu.</p>
	<p class="block6">"Bir hırsız girdi, hem de geçen hafta."</p>
	<p class="block6">"Yani? Ne kadar çaldı?"</p>
	<p class="block6">"Ah, bir şey çalamadı. Michael onu gönderdi."</p>
	<p class="block6">"Polis mi çağırdı?"</p>
	<p class="block6">"Ah, hayır, hayır! Michael kimseyi polise teslim etmez. Bunun yanlışlık olduğunu grokluyor. Michael sadece..." Omuz silkti, "... onu gönderdi. Sonra Duke bahçe odasının tepesindeki pencereyi onardı, orayı sana gösterdim mi? Harikadır... zeminde çimenler var. Ama senin de evinin zemininde çimenler olduğunu hatırladım, Jill söylemişti. Michael ilk kez senin evinde bunu görmüş. Tüm zemin çimen mi? Her oda mı?"</p>
	<p class="block6">"Sadece oturma odam."</p>
	<p class="block6">"Eğer bir gün Washington'a gelirsem, üzerinde yürüyebilir miyim? Yatabilir miyim? Lütfen?"</p>
	<p class="block6">"Tabii ki, Patty. Ih... orası senin."</p>
	<p class="block6">"Biliyorum, tatlım. Ama orası Yuva'nın içinde değil ve Michael bize, cevabın evet olacağını bilsen de yine de sormanın iyi olduğunu öğretti. Üzerinde yatıp vücuduma dokunan çimenleri hissedeceğim ve kardeşimim 'küçük yuva'sında olmanın Mutluluğunu tadacağım."</p>
	<p class="block6">"Başımın üzerinde yerin var, Patty." Ben, kendine komşularının ne düşüneceğini zerre kadar umursamadığını hatırlattı ama yine de gelirken yılanlarını getirmeyeceğini umuyordu. "Ne zaman gelirsin?"</p>
	<p class="block6">"Bilmiyorum. Beklemek bittiğinde. Belki Michael bilir."</p>
	<p class="block6">"Şey. Mümkün olursa bana haber ver ki evde olayım. Olmazsa, Jill ara sıra değiştirsem de kapımın giriş kodunu her zaman bilir. Patty, kimse bu paranın miktarını takip etmiyor mu?"</p>
	<p class="block6">"Niçin, Ben?"</p>
	<p class="block6">"Ih, insanlar genelde bunu yapar."</p>
	<p class="block6">"Şey, biz yapmıyoruz. Dışarı çıkarken istediğin kadar al; döndüğünde üzerinde ne kadar kaldıysa geri koy, tabii aklına gelirse. Michael cüzdanı dolu tutmamı söyledi. Para azalırsa ondan biraz daha alırım."</p>
	<p class="block6">Ben bu konuyu bir kenara bıraktı, olayın basitliği onu şaşkına çevirmişti. Zaten Mike'tan ve daha sonra Jill ile Jubal'den Marslı kültürünün parasız komünizmi hakkında bir fikir edinmişti. Mike'ın burada da benzeri bir kapalı kültür oluşturduğunu görebiliyordu ve şu para dolu kâseler de Marslı kültüründen Arz ekonomisine geçiş noktasını belirtmekteydi. Patty'nin bunun sahte olduğunu... sadece Mike'ın müthiş serveti sayesinde olabildiğini bilip bilmediğini merak etti. Bunu sormamaya karar verdi.</p>
	<p class="block6">"Patty, Yuva'da kaç kişi var?" İsteği dışında çok fazla kardeş edindiğini düşünüp endişeleniyordu, sonra bu düşüncenin anlamsızlığını fark etti; sonuçta, neden kimse ondan bir şey istesindi ki? Çimden oluşan halısının üzerinde yatmak dışında ondan isteyebilecekleri bir şey yoktu, onun kapısının girişinde altınla dolu kâseler bulunmuyordu.</p>
	<p class="block6">"Bakalım... neredeyse yirmi taneler, tabii ki henüz Marsça bilmeyen ve henüz rahiplik yetkisi verilmemiş küçük kardeşleri de sayarsak."</p>
	<p class="block6">"Sana yetki verildi mi, Patty?"</p>
	<p class="block6">"Ah, evet. Ama ben çoğunlukla ders veriyorum. Marsça'ya giriş dersleri ve acemilik dönemindeki kardeşlere yardım falan. Dawn ve ben... hem Dawn, hem de Jill Başrahibeler. Dawn ve ben oldukça tanınmış Fostercılarız, bu yüzden ikimiz birlikte çalışarak diğer Fostercılara Tüm Dünyalar Kilisesi'nin onların inançlarıyla -tıpkı bir Baptistin Mason olmasına bir engel olmayışı gibi- çelişmediğini göstermeye uğraşıyoruz." Ben'e Foster'ın öpücüğünü gösterdi, anlamını açıkladı ve sonra, Mike tarafından kondurulmuş öpücüğün mucizevi kardeşini gösterdi.</p>
	<p class="block6">"Hepsi de Foster'ın öpücüğünün anlamını ve onu edinmenin ne kadar zor olduğunu biliyor... ve ayrıca, hepsi de Mike'ın mucizelerinin bir kısmını görmüş oluyor ve daha üst bir düzeye tırmanabilmek için uğraşıp didinmeye hazır oluyorlar. "</p>
	<p class="block6">"Çalışmak mı gerekiyor?"</p>
	<p class="block6">"Tabii ki, Ben; onlar için öyle. Senin ve benim, tabii ki Jill ve birkaç kişinin daha -hepsini tanıyorsun- durumunda Michael, hepimizi doğrudan kardeşliğe çağırdı. Ama diğerleri söz konusu olduğunda Michael önce öğretiyi anlatıyor... bu bir inanç değil, inancın işleme prensiplerinin farkına varma diyelim. Bu da her şeyden önce Marsça öğrenmeleri gerektiği anlamına geliyor. Bu kolay bir iş değil; ben bile hâlâ kusursuz değilim. Ama çalışıp öğrenmek büyük bir mutluluk. Yuva'nın büyüklüğünü sormuştun; bir bakalım, Duke, Jill, Michael ve ben... iki Fostercı, Dawn ve ben... bir sünnetli Yahudi, karısı ve dört çocuğu..."</p>
	<p class="block6">"Yuva'da çocuklar da mı var?"</p>
	<p class="block6">"Ah, bir düzineden fazla. Burada değiller, biraz ötedeki yuvalıların yuvasındalar; ortalıkta bağırıp çağıran ve Ned'i kaldıran çocuklar varken kimse meditasyon yapamıyor. Görmek ister misin?"</p>
	<p class="block6">"Ih, sonra."</p>
	<p class="block6">"Küçük bir oğulları olan Katolik bir çift, ne yazık ki aforoz edildiler; rahipleri buraya geldiklerini öğrenmiş. Michael onlara özellikle yardımcı oldu; kötü ve son derece gereksiz bir şok yaşadılar. Her pazar sabahı normalde olduğu gibi kalkıp ayine katılıyorlardı ama çocuklar ağızlarından kaçırmışlar. Yeni mezhebe bağlı bir Mormon ailesi üç kişi ve de çocukları. Kalanlar da bildiğin Protestanlar ve bir ateist... aynen öyle, Mike onun gözlerini açana kadar ateist olduğunu sanıyordu. Buraya alay etmek için gelmişti; öğrenmek için kaldı... yakında bir rahip olacak. Ih, on dokuz yetişkin, emin olmak zor çünkü herkes, En İç Tapınak'taki ayinler hariç aynı anda Yuva'da olmuyor ama yine de bu rakamın doğru olduğunu sanıyorum. Yuva, seksen bir kişiyi ağırlayabilecek şekilde kuruldu - bu da 'dolu üç', yani üçün üçüncü kuvveti demek- ama Michael, daha büyük bir yuvaya ihtiyaç duyuncaya kadar uzun bir bekleyişin olacağını ve işte o zaman yeni yuvalar kuracağımızı söylüyor. Ben? Benim konuşmalarımı dinlemek yerine dış kilisenin bir ayinini izlemek, Michael'ın satış konuşmasını görmek istemez misin? Michael şu anda vaaz veriyor olmalı."</p>
	<p class="block6">"Ah, evet, tabii ki pek sorun olmazsa."</p>
	<p class="block6">"İstersen tek başına bile gidebilirsin. Ama sana eşlik etmek istiyorum... başka bir işim de yok. Bir saniye, tatlım, üzerime uygun bir şeyler giyeyim."</p>
	<p class="block6">"Jubal, birkaç dakika sonra üzerinde Anne'in Tanık cüppesine benzeyen ama kesimi farklı bir cüppeyle çıkageldi, cüppenin yüksek bir yakası, melek kanatları şeklinde kolları ve üzerinde de Mike'ın Tüm Dünyalar Kilisesi'nin sembolü vardı: iç içe geçmiş dokuz çember ve geleneksel güneş sembolü. Bu kostüm bir rahibe cüppesiydi, onun giysisi; Jill ve diğer rahibeler de benzeri bir cüppe giyiyorlardı, tek fark, Patty'ninkinin dövmelerini kapatacak şekilde opak, kalın sentetik ipekten yapılmış oluşu ve aynı nedenle bileklerinde lastikleri olmasıydı. Ayrıca çorap da giymişti, hatta belki de külotlu çorap ve ayağında sandaletler vardı.</p>
	<p class="block6">"Kıyafet onu çok değiştirmişti, Jubal. Bu ona çok saygın bir görünüm kazandırmıştı. Yüzü oldukça hoştu ve ilk tahminimden çok daha yaşlı görünüyordu; yine de tahminimde yirmi yıl yanıldığımı söyleyebilirim. Çok mükemmel bir teni var ve öyle bir cilde bir dövme iğnesi dokundurmak bence büyük bir ayıp.</p>
	<p class="block6">"Tekrar giyindim. Bana sadece ayakkabılarımı çıkarmamı çünkü geldiğim yoldan dönmeyeceğimizi söyledi. Beni Yuva'nın arka tarafından bir koridora çıkardı; ayakkabılarımızı giymek için durduk ve sonra iki kat boyunca inip sonunda bir salona açılan bir rampadan indik. Burası esas oditoryuma tepeden bakan bir loca gibiydi. Mike platformun üstünde konuşuyordu. Ortada kürsü ya da sunak yoktu, burası sadece arka duvarında kocaman bir Tüm Dünyalar sembolünün asılı olduğu bir amfiydi. Platformda Mike'la birlikte duran bir başrahibe vardı ve uzaktan onun Jill olduğunu sandım ama değildi; ona benzeyen ve neredeyse onun kadar güzel başka bir kadındı. Diğer başrahibe, Dawn... Dawn Ardent."</p>
	<p class="block6">"İsmi neydi dedin?" diye araya girdi Jubal.</p>
	<p class="block6">"Dawn Ardent, bilmek istiyorsan kızlık soyadı Higgins."</p>
	<p class="block6">"Onunla tanıştım."</p>
	<p class="block6">"Biliyorum, seni sözde emekliye ayrılmış keçi. Sana âşık bile olmuş."</p>
	<p class="block6">Jubal başını iki yana salladı. "Bir yanlışlık olmalı. Bahsettiğim 'Dawn Ardent'la iki yıl kadar önce, kısacık bir süre görüştük. Beni hatırlamaz bile."</p>
	<p class="block6">"Seni hatırlıyor. Şu ticari pisliklerinin hepsinin, takma isimlerle yayınladıkların da dahil, kasetlerini alıyor. Onları dinleyerek uyuyormuş ve onlar güzel rüyalar görmesine sebep oluyormuş. Öyle diyor. Ayrıca senin kim olduğunu bildiğine şüphe yok. Jubal, büyük oturma odasının, yani Yuva'nın kalbinin tek bir dekorasyon eşyası var, sözlerimi bağışlarsan... senin gerçek boyutlarda renkli bir büstün. Sanki, yüzünde korkunç bir gülümsemeyle dururken kafan koparılmış gibi duruyor. Anladığım kadarıyla Duke'ün senden habersiz çektiği komik resimlerinden birine bakılarak yapılmış."</p>
	<p class="block6">"Hay lanet serseri!"</p>
	<p class="block6">"Ondan bu resmi senden gizli çekmesini Jill istemiş."</p>
	<p class="block6">"İkisi de serseri!"</p>
	<p class="block6">"Beyefendi, sevdiğim kadından bahsediyorsunuz... tabii bu noktada yalnız değilim. Ona bunu Mike yaptırmış. Sıkı dur, Jubal... sen, Tüm Dünyalar Kilisesinin koruyucu azizisin."</p>
	<p class="block6">Jubal dehşete düşmüş gibi görünüyordu. "Bunu bana yapamazlar!"</p>
	<p class="block6">"Yapmışlar bile. Ama endişelenme; bu resmi bir şey değil, kamuoyu da bilmiyor. Ama Mike Yuva'nın içinde, su kardeşleri arasında, tüm gösteriyi incelediğin ve ona, Marslı teolojisini insanlara nasıl öğretebileceğini gösterdiğin için sana şükranlarını sunuyor."</p>
	<p class="block6">Jubal, kusmak üzereymiş gibi görünüyordu. Ben anlatmaya devam etti. "Üzgünüm ama kurtuluşun yok. Buna ek olarak, Dawn senin çok güzel olduğunu düşünüyor. Bu ufak garipliğin dışında oldukça akıllı bir kadın ve son derece de çekici. Ama konudan sapmamalıyım. Mike bizi hemen fark etti, el sallayıp seslendi. 'Selam, Ben! Biraz sonra...'" ve sonra gösterisine devam etti.</p>
	<p class="block6">"Jubal, söylediklerini tekrarlamayacağım, gidip onu dinlemen gerek. Vaaz verir gibi görünmüyordu, cüppe falan da giymiyordu, sadece modaya uygun, iyi kesimli, beyaz bir sentetik takım elbisesi vardı. Gayet başarılı bir araba satıcısı gibi konuşuyordu, tek fark, bahsettiği konunun din olmasıydı. Espriler yapıp ahlak dersi veren öyküler anlatıyordu... öyküler ne aşırı terbiyeli, ne de aşırı ahlaksızdı. Olayın özü bir çeşit çok tanrılılıktı denebilir... anlattığı öykülerden biri, toprağı kazarken bir başka solucanla karşılaşıp 'Ah, çok güzelsin! Çok tatlısın! Benimle evlenir misin?' deyip karşılığında 'Saçmalama, ben senin kuyruğunum,' cevabını alan bir solucanla ilgiliydi. Bunu daha önce duymuş muydun?"</p>
	<p class="block6">"'Duymak' mı? Onu ben yazdım!"</p>
	<p class="block6">"O kadar da eski olduğunu fark etmemiştim. Her neyse, Mike bunu gayet iyi kullanıyor. Ona göre, herhangi bir grok eden şeyle karşılaştığında -bu aşamada henüz grok etmek demiyor- herhangi bir başka canlıyla diyelim, erkek, kadın ya da bir sokak kedisi... basitçe 'diğer yarınla karşılaşmış oluyorsun... ve tüm evren, sadece önceki gece eğlenmek için aramızda hemen yarattığımız ve sonra esprisini orada unutmaya karar verdiğimiz küçük bir şey. Bunu son derece güzel, adeta şekerle kaplı bir şekilde sunuyor ve rakip inançları rahatsız etmemeye de özellikle dikkat ediyor."</p>
	<p class="block6">Jubal başıyla onayladı. Sıkkın görünüyordu. "Solipsizm ve Panteizm. Bir araya geldiklerinde her şeyi açıklayabilirler. Uygun olmayan tüm gerçekleri boş ver, tüm teorileri uzlaştır ve aklına gelen her gerçeği ya da hayali ekle. Sorun, bunun bir pamuk helva olması, sadece lezzeti var ama ağırlığı yok... ve bir öyküyü 'küçük çocuk yataktan düşüp uyandı; her şey bir rüyaymış' şeklinde bitirmek kadar yetersiz."</p>
	<p class="block6">"Beni suçlama; bunu Mike'la tartış. Ama inan bana, gayet ikna edici konuşuyor. Bir kez durdu ve şöyle dedi: 'Bu kadar konuşmadan yorulmuş olmalısınız?', kalabalık da 'Hayır!' diye bağırarak karşılık verdi... emin ol, hepsini avucunun içine almıştı. Ama sesinin yorulduğunu söyledi, orası da -ipotek altında olmasa da- bir kiliseydi ve ne de olsa bir kilisenin mucizeleri olması gerekirdi. 'Dawn, bana mucize kutumu getir.' Sonra birkaç olağanüstü el çabukluğu numarası yaptı; onun bir panayırda sihirbazlık yaptığını biliyor muydun?"</p>
	<p class="block6">"Bir panayırda bulunduğunu biliyordum. Tam olarak ne kadar utanç verici işler yaptığını bana anlatmamıştı."</p>
	<p class="block6">"O çok becerikli bir sihirbaz; onlara beni bile kandırmayı başaran birkaç numara yaptı. Ama yaptıkları çocukların bile yapabileceği iskambil numaraları da olsa bir şey değişmezdi; izleyicileri o kadar etkileyen şey aralardaki konuşmalarıydı. Sonunda durdu. 'Mars'tan Gelen Adam'ın harika şeyler yapabilmesi gerekiyor... bu yüzden her toplantıda birkaç mucize' göstermek zorunda kalıyorum,' dedi özür dilercesine.</p>
	<p class="block6">'Mars'tan Gelen Adam olduğumu inkâr edemem; başıma böyle bir şey gelmiş bir kere. Ama istiyorsanız, sizin de hayatınızda mucizeler olabilir. Ama bu küçük ölçekli mucizelerden fazlasını görebilmeyi istiyorsanız, Çember'e girmelisiniz. Gerçekten öğrenmek isteyenlerle daha sonra görüşeceğim. Kartlar size dağıtılıyor.</p>
	<p class="block6">"Patty bana Mike'ın gerçekte ne yaptığını anlattı. 'Bu kalabalık sadece kurbanlardan ibaret, tatlım, meraklarından gelen ya da bizim iç kilisemizin üyeleri tarafından kandırılan insanlar.' Jubal, Mike kilisesini dokuz çember şeklinde kurmuş, tıpkı bir Mason loncasının katmanları gibi ve hazır olduklarına inanılana kadar kimseye bulundukları seviyeden başka bir üst seviyenin olduğu söylenmiyor. 'Bu da Michael'ın becerisi,' dedi bana Pat. 'Ona nefes almak kadar kolay geliyor... her an onların hislerini okuyor, onları tartıyor, kafalarının içine girip uygun olanları belirliyor. Belki de on tanesinden biri. İşte bu yüzden onu sıraya koyuyor - Duke o ızgaranın arkasında duruyor ve Michael, ona uygun olan tüm kurbanların, nerede oturduklarını falan, her şeyi söylüyor. Michael bu kovayı devirip istemediklerini dışarı döküyor. O kısmı Duke'ten oturma planını aldıktan sonra Dawn hallediyor."</p>
	<p class="block6">"Bunu nasıl ayarlamışlar?" diye sordu Harshaw.</p>
	<p class="block6">"Bunu anlamadım, Jubal. Bunun önemi var mı? Mike hangileri olduğunu bildiği ve Duke'e bir işaret yollayabildiği sürece istediklerini sürüden ayırabilmenin bir düzine yolu var. Bilmiyorum. Patty, Mike'ın bir medyum olduğunu söylüyor, üstelik bu konuda çok ciddi ve biliyor musun, bu olasılığı göz ardı edemem. Ama bundan hemen sonra, bağışları topladılar. Mike bunu kilise tarzında bile yapmadı... bilirsin, yumuşak bir müzik ve ciddi teşrifatçılar falan. Bağış toplamasa, kimsenin bunun bir kilise töreni olduğuna inanmayacağını söyledi... o da bunu yapıyordu ama farklı bir biçimde. Al ya da ver... keyfine bak. Sonra, inan bana, para sepetlerini dolaştırdılar. Mike herkese bunun önceki grubun bıraktıkları olduğunu, bu yüzden eğer ihtiyaçları varsa, karınları açsa falan, istedikleri kadar almalarını söyledi. Ama içlerinden vermek geliyorsa... vermelerini. Diğerleriyle paylaşmayı. Biri ya da diğeri... para bırak ya da para al. Bunu gördüğümde, Mike'ın fazla paradan kurtulmanın bir yolunu daha bulmuş olduğunu fark ettim."</p>
	<p class="block6">"Bunun ona bir şey kaybettireceğini sanmıyorum," dedi Jubal, düşünceli bir sesle. "Bu konuşma uygun şekilde yapılırsa, sonuçta pek çok insan para verir... çok azı az bir miktar para alır. Çok azı. İki yanında oturanlar sepete para atmışken uzanıp bir avuç para almanın çok ihtiyacın olmadığı sürece pek de kolay olmadığını belirtmeliyim."</p>
	<p class="block6">"Bilmiyorum, Jubal... ama anladığım kadarıyla bu bağışları da üst kattaki paralar gibi umursamıyorlar. Ama Mike töreni başrahibelerinden birine devredince Patty beni alıp dışarı çıkardı. Daha küçük bir oditoryuma götürüldüm. Burada, yedinci çemberde birkaç aydır bulunan ve ilerleme kaydetmiş insanlar için düzenlenen bir tören başlamak üzereydi. Buna ilerleme denebilirse.</p>
	<p class="block6">"Jubal, Mike birinden diğerine kolayca geçiverdi, oysa ben değişikliğe uyum sağlayamadım. Dış kilisedeki toplantı kısmen popüler bir seminer, kısmen de eğlenceydi... oysa bu, neredeyse bir büyü töreni gibiydi. Mike bu kez cüppesini giymişti; daha uzun boylu, daha dindar ve heyecanlıymış gibi görünüyordu., gözlerinin parıldadığına yemin edebilirim. Ortam loştu, içeride ürkütücü ama yine de insanın içinde dans etme isteği uyandıran bir müzik vardı. Bu sefer Patty'yle birlikte ikili bir kanepeye oturduk; bu kanepe neredeyse bir yatak kadar büyüktü. Törenin neyle ilgili olduğu hakkında hiçbir fikrim yok. Mike onlara Marsça şarkılar söyledi, onlar da Marsça karşılık verdiler... sadece arada 'Sen Tann'sın! Sen Tanrı'sın!' sesleri duyuluyordu, ardından da söylerken boğazımın tahriş olduğu garip, Marsça bir kelime."</p>
	<p class="block6">Jubal vıraklar gibi bir ses çıkardı. "Bu muydu?"</p>
	<p class="block6">"Ha? Sanırım buydu... tabii berbat aksanını hesaba katmazsak. Jubal... sen de mi onlara katıldın? Beni kukla gibi oynatıyor muydun?"</p>
	<p class="block6">"Hayır. Bunu bana Kokarca öğretti ve bunun Tanrı'ya edilmiş en kötü küfürlerden biri olduğunu söylüyor. Onun bakış açısına göre tabii ki, bu benim zerre kadar umurumda değil. Bu, Mike'ın 'Sen Tanrı'sın' şeklinde tercüme ettiği Marsça kelime. Ama kardeşimiz Mahmud, bunun hiç de iyi bir tercüme olmadığını söylüyor. Bu, evrenin kendi bilincine sahip olduğunu ilan etmesi... ya da pişmanlık olmaksızın günahlarını itiraf etmesi... ya da bir düzine farklı şey; hiçbiri tam karşılığını vermiyor. Kokarca, bunun tercümesinin olmamasının ötesinde, Marsçasını da tam olarak anlamadığını söylüyor - tek anladığı bunun kötü bir sözcük olduğu, hatta ona göre en kötüsü... esirgeyen bir Tanrı'nın kutsamasından çok Şeytan'ın reddedişine yakın bir şey. Devam et. Hepsi bu kadar mıydı? Birbirine Marsça bağırıp duran bir avuç fanatikten başka bir şey yok muydu?"</p>
	<p class="block6">"Şey... Jubal, onlar bağırmıyorlardı ve ortada fanatikçe bir şey yoktu. Bazen sadece fısıldıyorlardı, odaya neredeyse ölüm sessizliği çöküyordu. Sonra ses biraz yükseliyordu ama çok da değil. Bunu bir çeşit ritimle yapıyorlardı, bir kantat gibi bir gidişatı vardı, sanki uzun süre prova etmişler gibi... ve aynı zamanda prova edilmiş gibi de gelmiyordu; sanki hepsi tek bir kişiymiş, o anda aklına ne gelirse kendi kendine mırıldanıyormuş gibiydi. Jubal, Fostercıların kendi kendilerini nasıl motive ettiklerini gördün."</p>
	<p class="block6">"Ne yazık ki fazlasıyla gördüm."</p>
	<p class="block7"><span class="text">"Şey, işte buradaki öyle bir çılgınlık değildi; bu sessiz ve sakindi, sanki uykuya dalmak gibi. Bu tam manasıyla yoğun</span><span class="text1"> </span><span class="text">bir duyguydu ve gitgide daha da yoğunlaşıyordu ama... Jubal, hiçbir ruh çağırma seansında bulundun mu?"</span></p>
	<p class="block6">"Evet. Deneyebileceğim her şeyi denedim, Ben."</p>
	<p class="block6">"Öyleyse kimsenin kıpırdamasına ya da bir şey söylemesine gerek kalmadan gerilimin nasıl artabileceğini bilirsin. Buradaki durum, bağırıp çağıranların çılgınlığından ya da sakin bir kilise töreninden çok ona benziyordu işte. Ama hiç de hafif değildi; içinde oldukça ürkütücü bir gerilim barındırıyordu. "</p>
	<p class="block6">"Teknik olarak buna 'Apolloncu' deniyor."</p>
	<p class="block6">"Ha?"</p>
	<p class="block6">'"Dioniysosçu'nun zıttı. Üstelik ne yazık ki ikisi de bireysel farklara ve özel durumlara saygı göstermezler. İnsanlar 'Apollonculuğu' 'yumuşak' ve 'sakin' olarak algılar. Ama 'Apolloncu' ve 'Dioniysosçu', aynı madalyonun iki yüzüdür... hücresinde bütünüyle hareketsiz, yüz kasları gevşek, diz çökmüş duran bir rahibe, bahar gündönümünü kutlayan bir Priapus rahibesinden daha çılgınca bir huşu içinde olabilir. Huşu kafanın içindedir, yaptığın gösterişli hareketlerde değil." Jubal kaşlarını çattı. "Bir başka yaygın yanlış da 'Apollonculuğu' 'iyilik'le ilişkilendirmektir; bunun tek sebebi de en saygıdeğer dinlerimizin hepsinin anlayış ve törenleri bakımından Apolloncu olmasıdır. Halkın basit bir önyargısı işte. Devam et."</p>
	<p class="block6">"Şey... neyse durum kendini adamış bir rahibe kadar da sessiz değildi. Oturup öylesine Mike'ın kendilerini eğlendirmesini izlemiyorlardı. Ortalıkta dolanıyor, birbirleriyle yer değiştiriyorlardı; birbirlerini öpüp okşadıklarına da şüphe yoktu; öpüp okşamaktan ileri gitmiyorlardı sanırım ama ışık çok azdı ve bir sıradan diğerini görmek pek de kolay değildi. Kızlardan biri bize doğru gelip bize katılmaya yeltendi ama Patty ona bir işaretle bizi rahat bırakmasını söyledi... bunun karşısında kız ikimizi de öpüp gitti." Ben sırıttı. "Oldukça da güzel öptü ama pek de uzun sürmedi. Cüppe giymemiş tek kişi bendim; bir aile toplantısına uzay giysisiyle katılmış gibi göze çarpıyordum. Oysa kız bunu fark etmemiş gibi göründü.</p>
	<p class="block6">"Her şey oldukça doğal gibiydi... ama aynı zamanda bir balerinin kasları gibi düzenli işliyordu. Mike sürekli meşguldü, bazen öne çıkıyor, bazen de diğerlerinin arasına karışıp dolaşıyordu... bir seferinde benim omzumu sıktı ve Patty'yi öptü, aceleci değildi ama yine de çabuktu. Benimle konuşmadı. Durup onları yönettiğini sandığım yerde sihirli bir ayna gibi bir zımbırtı vardı ya da muhtemelen büyük bir stereo ekranı; onu 'mucizeler' için kullanıyordu, tek fark, bu aşamada mucize kelimesini kullanmayışıydı ya da en azından İngilizcesini söylemiyordu. Jubal, tüm kiliseler mucize vaat eder. Ama bu hep dün vardı ya da yarın olacak şeklindedir, asla o gün o anda olmaz."</p>
	<p class="block6">"İstisna," diye araya girdi Jubal. "Çoğu kilise rutin olarak mucize sunar... örnek vermek gerekirse, Hıristiyan Bilim Adamları ve Roma Katolik Kilisesi."</p>
	<p class="block6">"Katolikler mi? Lourdes'den mi bahsediyorsun?"</p>
	<p class="block6">"Önemsiz de olsa, örneğe Lourdes de dahil tabii. Ben, her Katolik rahibin günde en az bir kez gerçekleştirdiği Aşşai Rabbani ayini sırasında papazın sunduğu ekmekle şarabın İsa'nın bedeni ve kanına dönüşmesi mucizesinden bahsediyordum."</p>
	<p class="block6">"Hımm... o kadar belirsiz bir mucize hakkında yargıda bulunamam. Benim gibi bir kâfirin bakış açısına göre öyle bir mucizenin doğruluğunu sınamanın imkânı yok. Hıristiyan Bilim Adamları'na gelince, bunu tartışmayacağım ama bacağımı falan kırarsam, bir kasabı tercih ederim."</p>
	<p class="block6">"Öyleyse ayağını nereye bastığına dikkat et," diye homurdandı Jubal. "Bir tarafını kırarsan bana gelme."</p>
	<p class="block6">"Bunu aklımdan bile geçirmezdim. William Harvey'le sınıf arkadaşı olmayan biri olsa daha iyi."</p>
	<p class="block6">"Harvey bir kırığı halledebilirdi. Devam et."</p>
	<p class="block6">"Evet ama ya sınıf arkadaşlarına ne demeli? Jubal, mucize olarak nitelendirdiğin şu şeyler belki öyle olabilirler ama Mike gösterişli şeyler sunuyor, para ödeyen müşterinin görebileceği şeyler. Ya meşhur Houdini'yi bile beceriksiz gösterecek kadar uzman bir illüzyonist... ya da muhteşem bir hipnoz uzmanı..."</p>
	<p class="block6">"Her ikisi de olabilir."</p>
	<p class="block6">"... ya da kapalı devre stereo vizyon sisteminin bazı kusurlarını halledip özel efektleri için görüntülerin gerçeğinden ayırt edilemeyeceği bir hale getirmiş. Ya da üç-beş basit numarayla kandırıldım."</p>
	<p class="block6">"Gerçek mucizeleri nasıl göz ardı edersin, Ben?"</p>
	<p class="block6">"Onlar da zaten basit numaralar. Bu düşünmekten hoşlandığım bir teori değil. Her ne kullanıyorsa, o gayet iyi bir gösteriydi. Arkasında ışıklar yandığında, bir kenarda siyah yeleli bir aslan duruyordu. Bir kütüphanenin merdivenlerinde nöbet tutar gibi sakindi, çevresinde de iki küçük kuzu zıplayıp duruyordu. Aslan sadece gözlerini kırpıştırıp esnedi. Tabii ki Hollywood böyle efektleri kolayca hazırlıyor ama oldukça gerçek görünüyordu, hatta o kadar ki aslanın kokusunu aldığımı bile sandım... tabii ki o da bir numara olabilirdi."</p>
	<p class="block6">"Neden her şeyin numara olduğunda ısrar ediyorsun?"</p>
	<p class="block6">"Lanet olsun. Bir yargıya varmaya çalışıyorum."</p>
	<p class="block6">"O zaman tepetaklak düşecek kadar arkaya doğru eğilme. Anne'i taklit etmeye çalış."</p>
	<p class="block6">"Ben Anne değilim. Ve o sırada o kadar da yargılayıcı değildim. Sadece arkama yaslanıp sıcak bir ışıltı içinde gösterinin keyfini çıkarmıştım. Söylenenlerin çoğunu anlamıyor olmak bile beni rahatsız etmemişti; bana olayın özünü anlıyormuşum gibi geliyordu. Mike bir sürü mucize ya da illüzyon yapmaya hevesliydi. Levitasyon gibi. O sırada eleştirel bir gözle bakmıyordum, güzel bir gösteri gibi onun keyfini çıkarmak istiyordum. Sonlara doğru Patty yanıma geldi ve kulağıma o dönene kadar olduğum yerde kalmamı söyledi. 'Michael az önce onlara bir sonraki çembere hazır değillerse buradan ayrılmalarını söyledi,' dedi bana.</p>
	<p class="block6">"Ben de 'Sanırım ben de gitsem iyi olur,' dedim.</p>
	<p class="block6">'"Ah, hayır, tatlım! Sen zaten Dokuzuncu Çember'desin; bunu biliyorsun. Oturduğun yerde kal, az sonra döneceğim, dedi ve gitti.</p>
	<p class="block6">"Sanırım kimse korkup oradan kaçmaya kalkmadı. Bu grup sadece Yedinci Çember değildi, hepsi de bir sonraki çembere yükselmek üzere olanlardan oluşuyordu. Ama bunu ışıklar tekrar yanana kadar fark etmedim... ve bir anda Jill ortaya çıktı!</p>
	<p class="block6">"Jubal, bu sefer kesinlikle stereovizyon gibi değildi. Jill bakışlarıyla beni buldu ve bana gülümsedi. Ah, biliyorum, görüntülenen kişi doğruca kameraya bakarsa, nerede oturuyorsan otur onunla göz göze gelmiş gibi olursunuz. Ama Mike işleri bu kadar kusursuz hale getirmeyi başardıysa, patentini alsa iyi olur. Jill'in üzerinde tuhaf bir kostüm vardı... bir rahibe giysisi sanırım ama diğerlerine benzemiyordu. Mike ona ve bize bir şeyler mırıldanmaya başladı, bir kısmı İngilizce'ydi... Her Şeyin Anası ile ilgili bir şeyler, pek çoğunun birliği falan, sonra ona bir dizi farklı isimle seslenmeye başladı... her isimde kostüm değişiyordu..."</p>
	<p class="block6">Ben Caxton, Başrahibin arkasındaki ışıkların yandığını ve Jill Boardman'ın rahibin arkasında, havada durduğunu görünce bir anda dikkat kesildi. Gözlerini kırpıştırdı, bir kez daha uzaklık ve ışıklandırma yüzünden aldanmadığına emin oldu; bu gerçekten de Jill'di! Jill de ona baktı ve gülümsedi. Söylenenleri dinlerken bir yandan da Mars'tan Gelen Adam'ın arkasındaki boşluğun bir stereo ekranı ya da başka bir kandırmaca olduğundan neredeyse emin olduğunu düşünüyordu. Ama şimdi, o basamakları çıksa Jill'i çimdikleyebileceğine neredeyse yemin edebilirdi.</p>
	<p class="block6">Öyle yapmayı da düşündü ama bunun Mike'ın gösterisini berbat edecek ucuz bir numara olacağı aklına geldi. Her şey sona erene ve Jill'in işi bitene kadar bekle.</p>
	<p class="block6">"Kibele!"</p>
	<p class="block6">... ve Jill'in kostümü bir anda değişti.</p>
	<p class="block6">"İsis!"</p>
	<p class="block6">... tekrar.</p>
	<p class="block6">"Frigg!"... "Ge!"... "Devi!"... "Ishtar!"... "Meryem!"</p>
	<p class="block6">"Havva Ana! Mater Deum Magna! Seven ve Sevilen, Ölümsüz Yaşam..."</p>
	<p class="block6">Caxton söylenenleri dinlemeyi bıraktı... çünkü Jill bir anda Havva Ana'ya dönüşmüştü, üzerinde hiçbir kıyafet kalmamıştı. Işık yayıldı ve Ben, onun Cennet Bahçesi'nde, üzerinde büyük bir yılanın sarılı durduğu ağacın yanında dinlenmekte olduğunu gördü.</p>
	<p class="block6">Jill hepsine birden gülümsedi, hafifçe yan döndü, uzanıp yılanın başını okşadı, sonra yüzünü tekrar izleyicilere döndü ve hepsine kucak açtı.</p>
	<p class="block6">İlk adaylar Bahçe'ye girmek için öne çıktılar.</p>
	<p class="block6">Patty döndü ve Caxton'un omzuna dokundu. "Ben... ben geldim. Benimle gel, tatlım."</p>
	<p class="block6">Caxton isteksizdi, kalıp Jill'in muhteşem görüntüsünün tadını çıkarmak istedi... hatta bundan da fazlasını, onun yanına giden tören alayına katılmak istedi. Ama kendini ayağa kalkıp Patricia'yla giderken buldu. Arkasına baktı ve Mike'ın sıranın en başındaki kadını kucaklayıp öpmek üzere olduğunu gördü... ve tekrar dönüp dışarı çıkan Patricia'yı takip ettiğinden Mike'ın öptüğü adayın cüppesinin kayboluverdiğini fark etmedi... sonra olanları da Jill'in sekizinci çembere giren ilk erkek adayı öptüğünü ve onun da cüppesinin kaybolduğunu görmedi.</p>
	<p class="block6">"Uzunca bir yolu yürümek zorundayız," diye açıkladı Patty, "onlara salonu boşaltıp Sekizinci Çember'in Tapınağı'na gitmeleri için zaman tanıyalım. Ah, içeri dalmamızın bir zararı yok ama bu Michael'ın vaktini boşa harcamak olur, onları tekrar havaya sokması gerekir... zaten çok fazla çalışıyor."</p>
	<p class="block6">"Şimdi nereye gidiyoruz?"</p>
	<p class="block6">"Cicim'i almaya. Sonra da tekrar Yuva'ya döneceğiz. Tabii ki Sekizinci Çember'e kabul edilme toplantısına katılmak istemezsen. Bunu yapabilirsin, biliyorsun... çünkü sen zaten Dokuzuncu Çember'desin. Ama henüz Marsça bilmiyorsun; bu kafanı çok fazla karıştıracaktır."</p>
	<p class="block6">"Şey... Jill'i görmek istiyorum. İşi ne zaman bitecek?"</p>
	<p class="block6">"Ah. Bana üst kata kaçıp seni görmeye geleceğini söyledi. Bu taraftan, Ben."</p>
	<p class="block6">Bir kapı açıldı ve Ben kendini az önce gördüğü bahçede buldu. Yılan hâlâ ağaca sarılmış duruyordu; onlar girerken kafasını kaldırdı. "İşte, işte tatlım!" dedi ona Patricia. "Annesinin uslu kızı." Boa yılanını nazikçe ağaçtan kurtarıp bir sepete, kuyruğu aşağı gelecek şekilde koydu. "Duke benim için onu aşağı indirdi ama onun ağaçtaki yerini benim ayarlamam ve ona orada kalıp etrafta dolaşmaya kalkmamasının söylemem gerekiyor. Şanslıydın, Ben; yedinciden sekizinciye geçiş töreni çok nadir gerçekleşir. Michael, havaya sokacak sayıda aday olmadığı sürece bu töreni yapmaz... bununla beraber eskiden ilk adaylara yardımcı olmak için En İç Çember'den ilave yapıyorduk."</p>
	<p class="block6">Ben, en üst kata varıncaya kadar Patty'nin yerine Cicim'i taşıdı... ve dört buçuk metrelik bir yılanın oldukça ağır bir yük olduğunu öğrendi; sepetin üzerindeki çelik bantlara gerçekten ihtiyaç vardı. Üst kata varır varmaz Patricia durdu. "Onu yere koy, Ben." Cüppesini çıkarıp Ben'e uzattı, sonra yılanı sepetten çıkarıp kendi üzerine doladı. "Cicim'in iyi bir kız olmak karşılığında aldığı ödül bu; Anneye sarılmak istiyor. Neredeyse hemen girmem gereken bir ders var, bu yüzden yol boyu onunla yürüyeceğim ve son âna kadar üzerimde kalmasını sağlayacağım. Bir yılanı hayal kırıklığına uğratmak iyi bir şey değil; tıpkı bebek gibiler. Tümüyle groklamıyorlar... tabii ki Cicim, Anneyi ve Michael'ı grokluyor."</p>
	<p class="block6">Yuva'nın girişine kadar olan yaklaşık elli metrelik yolu yürüdüler ve kapıya geldiklerinde Patricia, Ben'in önce kendi ayakkabılarını, sonra da onun sandaletlerini çıkarmasına izin verdi. Ben, Patricia'nın üzerinde o kadar yük varken tek ayak üzerinde dengede nasıl durabildiğini merak etti... ve ayrıca bir ara, çoraplarından da kurtulmuş olduğunu fark etti... herhalde onları Cicim'in sahne gösterisini ayarladığı sırada çıkarmıştı.</p>
	<p class="block6">Birlikte içeri girdiler, büyük yılan hâlâ Patricia'nın üzerindeydi, bu sırada Ben sadece külotuyla kalıncaya kadar üzerindekileri çıkardı... bunu yaparken biraz oyalandı, külotunu da çıkarmayı aklından geçirdi. Yuva'nın içinde giyilen her türlü giysinin burasının kurallarına göre dans pistine çivili ayakkabılarla çıkmak kadar uygunsuz (hatta kaba) kaçtığını anlayacak kadar çok şey görmüştü. Çıkış kapısındaki nazik uyarı, Yuva'nın hiçbir yerinde pencere olmaması, Yuva'nın kendisinin ana rahmine benzer rahatlığı, Patricia'nın giysisiz dolaşması ve Ben'e de aynısını (ısrar etmese de) önermesi, hepsi üst üste konduğunda burada çıplak gezmenin bir alışkanlık olduğu ortaya çıkıyordu... ve çoğuyla henüz tanışmamış olsa da buradaki herkes en azından, ismen onun "su kardeşi"ydi.</p>
	<p class="block6">Patricia'nın giyim alışkanlıklarında bir gariplik olduğu konusunda hafif bir şüphesi vardı ama bundan başka kanıtlar da görmüştü. Oturma odasına gelirlerken aksi yöne, banyolar ve "küçük yuva"ların olduğu tarafa giden bir adamın yanından geçmişlerdi... Patricia resimleri ve yılanı sayesinde kısmen örtülü sayılırdı, adamın üzerinde o bile yoktu. Onları "Sen Tanrı'sın" diyerek selamladı ve yoluna devam etti, çıplaklığa en az Patricia kadar alışkın olduğu belliydi. Ama bu "kardeş" Ben'in giyinik olmasına da şaşırmamıştı, diye kendi kendine belirtti Ben.</p>
	<p class="block6">Oturma odasında da benzer kanıtlar vardı: Odanın karşı tarafında biri yüzüstü yatıyordu... bir kadın diye düşündü Ben ama çabucak bir göz atıp da kadının çıplak olduğunu fark edince bakışlarını kaçırdı.</p>
	<p class="block6">Ben Caxton kendini böyle konularda gelişmiş biri olarak görürdü. Çıplak yüzmek gayet kabul edilebilir bir şeydi. Pek çok ailenin kendi evlerinde çıplak dolaştıklarını biliyordu -ve bu da bir çeşit aileydi- ama kendisinin böyle bir huyu yoktu. Hatta (bir kez) bir kızın davetini kabul edip bir çıplaklar kampına gitmişti ve ilk beş dakikadan sonra hiçbir rahatsızlık duymamıştı... sadece, bunun ısırganotu, kaşıntılar ve onu bir gün boyunca yatağa düşüren güneş yanığına değmeyecek bir sürü salaklık olduğuna karar vermişti.</p>
	<p class="block6">Ama şimdi, tam bir kararsızlığın pençesindeydi, sembolik incir yaprağını çıkarmanın uygarca bir davranış olması olasılığı... ve bundan daha da kuvvetli olan -hatta öyle olduğu kesin, dedi kendi kendine- içeri giyinik birilerinin girmesi ve soyunmamasından dolayı, sonuçta da aptal durumuna düşmek olasılığı arasında kalmıştı. Lanet olsun, yüzü bile kızarabilirdi!</p>
	<p class="block6">"Sen olsan ne yapardın, Jubal?" diye sordu Ben.</p>
	<p class="block6">Harshaw kaşlarını kaldırdı. "Şoke olmamı mı bekliyorsun, Ben? Yaklaşık bir yüzyıldır mesleğim icabı ya da başka şekillerde insan vücudu görüyorum. Çoğunlukla göze hoş gelen bir manzaradır, bazen de moral bozucudur ama yine de tek başına bir önemi yoktur. Sadece izleyicinin ona yüklediği öznel değer vardır. Grokladığım kadarıyla Mike evini bir çıplaklar kampı gibi yönetiyor. Neşeleneyim mi? Oturup ağlayayım mı? Hiçbiri. Beni hiç etkilemedi."</p>
	<p class="block6">"Lanet olsun, Jubal, orada oturup bir Olympos tanrısı gibi konuşmak kolay... böyle bir seçimle karşı karşıya kalan sen değildin. Yanında birileri varken pantolonunu çıkardığını da hiç görmedim."</p>
	<p class="block6">"Göremezsin de. 'Başka zamanlar, başka âdetler.' Ama derdinin alçakgönüllülük olmadığını grokluyorum. O sırada yaşadığın, aptal durumuna düşmekten ölümüne korkmaktı... bu gayet iyi bilinen, uzun, sahte Yunanca ismiyle canını sıkmayacağım bir fobi."</p>
	<p class="block6">"Saçmalık! Ben sadece bunun kibarca olacağından emin değildim." </p>
	<p class="block6">"Esas sizinki saçmalık, bayım... neyin kibarca olacağını zaten biliyordun... ama aptal gibi görünmekten korkuyordun... ya da yanlışlıkla centilmenlik yapayım derken maymun olmaktan. Ama Mike'ın bu geleneği yerleştirmesinin bir sebebi olduğunu grokluyorum... Mike'ın yaptığı her şeyin, bazıları bana garip gelse de her zaman bir nedeni vardır."</p>
	<p class="block6">"Ah, evet. Birtakım nedenleri var. Jill bana bahsetti."</p>
	<p class="block6">Ben Caxton girişte duruyordu, sırtı salona dönüktü, elleriyle külotunu tutmuş, kendi kendine, çok sertçe olmasa da indir şunu ve kurtul diyordu... ki bu sırada arkadan iki kol beline sarılıverdi. "Ben sevgilim! Burada olman ne kadar harika!"</p>
	<p class="block6">Ben döndü ve Jill'i kollarına aldı; kızın sıcak dudakları açgözlülükle onunkilere yapışmıştı... ve soyunmayı henüz tamamlamadığına da çok memnundu. Çünkü Jill artık 'Havva Ana' değildi; şu uzun, her tarafını örten rahibe cüppelerinden birini giyiyordu. Yine de Ben kollarının arasında canlı, sıcak ve nazikçe kıpırdanan kızı hissetmekten mutluydu; ra-hibe cüppesi ince bir gecelikten daha büyük bir engel değildi ve hem hareket, hem de dokunma duyusu cüppenin içindekinin Jill olduğunu söylüyordu.</p>
	<p class="block6">"Hay Tanrım!" dedi Jill, öpüşmeyi keserek. "Seni özledim, seni yaşlı hayvan. Sen Tanrı'sm."</p>
	<p class="block6">"Sen Tanrı'sın," diye karşılık verdi Ben. "Jill, her zamankinden daha tatlı görünüyorsun."</p>
	<p class="block6">"Evet," diye onayladı Jill. "İşte bu insanı böyle yapıyor. Ama ekstra sürpriz sırasında seni görmenin beni ne kadar heyecanlandırdığını sana anlatamam."</p>
	<p class="block6">'"Ekstra sürpriz' mi?"</p>
	<p class="block6">"Jill'in bahsettiği," diye araya girdi Patricia, "törenin sonunda kendisinin Her Şeyin Anası, Mater Deum Magna olduğu kısım. Çocuklar, çabuk olmam lazım."</p>
	<p class="block6">"Asla acele etme, Patty şekerim."</p>
	<p class="block6">"Çabuk olmalıyım ki acele etmek zorunda kalmayayım. Ben, Cicim'i yatırıp dersime girmem lazım; bu yüzden bana bir iyi geceler öpücüğü ver bakalım. Lütfen?" </p>
	<p class="block6">Ben, kendini üzerinde devasa bir yılan sarılı bir kadına iyi geceler öpücüğü verirken buldu ve bundan daha iyilerinin olabileceğine karar verdi... baştan aşağı zırhlı bir kadını öpmek gibi. Ama Cicim'i umursamayıp Patty'ye hak ettiği şekilde davranmaya çalıştı.</p>
	<p class="block6">"Mike'a uğra ve ben oraya gelinceye kadar oyalanmasını söyle, tatlım lütfen," dedi Jill, Patty'yi öptükten sonra.</p>
	<p class="block6">"Zaten bekleyecektir. İyi geceler, tatlılarım." Acele etmeden oradan ayrıldı.</p>
	<p class="block6">"Ben, ne kadar şeker, değil mi?"</p>
	<p class="block6">"Kesinlikle öyle. Ama başlangıçta kafamı biraz karıştırdı."</p>
	<p class="block6">"Grokluyorum. Ama bunun sebebi dövmeleri ya da yılanı değil, biliyorum. Kafanı karıştırdı -herkesin kafasını karıştırır- çünkü Patty'nin hiçbir zaman hiçbir şüphesi yoktur; her zaman otomatik olarak doğru olanı yapar. Mike'a çok benziyor. Hepimizden daha ileride... kesinlikle başrahibe olmalıydı. Ama bunu kabul etmiyor çünkü dövmeleri bazı işlerine engel olabilir -en azından dikkatleri dağıtır- ve dövmelerini sildirmeyi de istemiyor."</p>
	<p class="block6">"O kadar dövme nasıl silinebilir ki? Fileto bıçağıyla mı? Bu onu öldürür."</p>
	<p class="block6">"Hiç de değil, tatlım. Mike onların hepsini tek bir iz bile bırakmadan ve Patty'ye en ufak bir zarar yermeden silebilir. İnan bana tatlım, bunu yapabilir. Ama Mike, Patty'nin o dövmeleri kendine ait olarak görmediğini grokluyor; Patty sadece o dövmelerin koruyucusu... Mike da bunu onunla birlikte grokluyor. Gel de otur. Dawn birazdan üçümüze de yemek getirir; bu ziyaret sırasında yemek yemek zorundayım, yoksa yarına kadar buna fırsat bulamayacağım. Koca sonsuzlukta bu, tam bir organizasyon beceriksizliği... ama ne zaman burada olacağını bilmiyordum, sen de çok meşgul bir günde geldin. Bana gördüklerin hakkında ne düşündüğünden bahset. Dawn, bir yabancının törenini izlediğini söyledi."</p>
	<p class="block6">"Evet."</p>
	<p class="block6">"Evet?"</p>
	<p class="block6">"Mike," dedi Caxton, yavaşça, "kesinlikle çok açılmış. Sanırım yılanlara ayakkabı satabilir."</p>
	<p class="block6">"Bunu yapabileceğinden hiç şüphem yok. Ama asla yapmazdı çünkü bu yanlış olurdu... yılanların ayakkabıya ihtiyaçları yok. Sorun ne, Ben? Seni rahatsız eden bir şeyler olduğunu grokluyorum."</p>
	<p class="block6">"Hayır," diye karşılık verdi Ben. "Öyle kesin bir rahatsızlığım yok. Ah, kiliselerden çok hoşlanmam... ama onlara karşı olduğum da söylenemez; en azından bu kiliseye karşı olmadığım kesin. Sanırım sadece groklamıyorum."</p>
	<p class="block6">"Bir-iki hafta sonra tekrar sorarım. Aceleye gerek yok."</p>
	<p class="block6">"Burada bir hafta bile kalmayacağım."</p>
	<p class="block6">"Birkaç makaleyi önceden hazırlayıp bıraktın." Bu bir soru değildi.</p>
	<p class="block6">"Üç tane. Ama o kadar uzun süre bile kalmamalıyım."</p>
	<p class="block6">"Bence kalacaksın... sonra birkaç tanesini telefonla iletirsin... muhtemelen Kilise hakkında olurlar. O zaman geldiğinde, daha uzun süre kalmayı isteyecek kadar groklamış olursun sanırım."</p>
	<p class="block6">"Ben sanmıyorum."</p>
	<p class="block6">"Beklemek var, dolana kadar. Buranın bir kilise olmadığını biliyorsun, değil mi?"</p>
	<p class="block6">"Şey, Patty de öyle bir şeyler söyledi."</p>
	<p class="block6">"Şöyle diyelim, bu bir din değil. Burası, hem yasal hem de ahlaki açılardan bir kilise ve sanırım Yuvamız da bir manastır. Ama biz insanları Tanrı'ya yöneltmeye çalışmıyoruz; bu terimlerde bir çelişki yaratırdı. Marsça'da böyle bir kelime bile yok. Biz insanların ruhlarını kurtarmaya çalışmıyoruz çünkü ruhlar kaybolup gidemezler. Biz insanlara inanç aşılamaya çalışmıyoruz çünkü sunduğumuz şey inanç değil gerçek... doğruluğunu kontrol edebilecekleri gerçek; onları buna inanmaya zorlamıyoruz. Şu anda, burada pratik işlere yarayan gerçek, bir ütü tahtası kadar gerçek ve bir somun ekmek kadar faydalı... o kadar faydalı ki savaşı, açlığı, şiddeti ve nefreti en az... şey... Yuva'da elbiseler kadar gereksiz kılabilir. Ama önce Marsça öğrenmeleri gerekiyor. Tek sorun da bu: gözleriyle gördüklerine inanacak kadar dürüst, sonra da bunların öğretilebildiği tek dili öğrenme zahmetine -emin ol bu gerçekten zor- katlanmaya istekli insanlar bulmak. Bir bestecinin bir senfoniyi İngilizce yazmasını bekleyemezsin... bu da tıpkı Beethoven'in Beşinci Senfonisi gibi İngilizce'yle anlatılamayacak bir eser." Gülümsedi. "Ama Mike asla acele etmez. Her gün yüzlerce insanı gözlemler... birkaç düzine bulur... bunların arasından çok azı Yuva'ya gelir ve Mike onlara daha fazlasını öğretir. Bir gün Mike, aramızdan bazılarını o kadar iyi eğitecek ki gidip kendi yuvalarımızı kurabileceğiz ve sonra iş yuvarlanan kartopu gibi büyüyecek. Ama aceleye gerek yok. Hiçbirimiz, Yuva'dakiler dahil, tam olarak eğitilmiş değiliz. Değil mi, tatlım?"</p>
	<p class="block6">Ben kafasını kaldırdı. Jill'in son üç kelimesi onu şaşırtmıştı; sonra ona doğru eğilmiş, bir tabak uzatan kadını görünce iyice şaşırdı. Biraz gecikmeli de olsa, onun diğer başrahibe olduğunu fark etti. Dawn, evet, bu kadın oydu. Kadının Patricia'yla aynı şekilde giyinmiş, üstelik de dövmesiz olması şaşkınlığını azaltmaya yardımcı olmuyordu tabii ki.</p>
	<p class="block6">Ama Dawn şaşırmamıştı. "Yemeğin, kardeşim Ben. Sen Tanrı'sın."</p>
	<p class="block6">"Şey, Sen Tanrı'sın. Teşekkürler." Dawn eğilip onu öptüğünde Ben'in artık şaşıracak hali kalmamıştı. Dawn kendisi ve Jill için getirdiği tabakları aldı, masanın diğer tarafına oturdu ve yemeye başladı. Ben, Dawn'nın Tanrı olmasa da bir tanrıçaya ait en iyi özellikleri taşıdığını düşünüyordu. Dawn masada tam karşısına oturmadığı için üzgündü... çaktırmadan onu iyice görmesi mümkün değildi.</p>
	<p class="block6">"Hayır," diye onayladı Dawn, iki lokmanın arasında, "henüz eğitimimizi tamamlamış değiliz, Jill. Ama beklemek sonunda dolacak."</p>
	<p class="block6">"Durum bu kadar büyük, Ben," diye devam etti Jill. "Örneğin, ben yemek yemek için bir ara verdim. Oysa Mike, yirmi dört saatten uzun bir süredir hiçbir şey yemedi... ve işleri bitene kadar da yemeyecek... çok meşgul bir güne denk geldin, şu Sekizinci Çember'e geçiş yapan grup yüzünden. İşi bittiğinde Mike oturup bir domuz gibi yiyecek, sonra da o yemek onu gerektiği kadar uzun süre idare edecek. Ayrıca, Dawn ve ben yoruluyoruz da... değil mi, şekerim?"</p>
	<p class="block6">"Kesinlikle öyle. Ama ben çok yorgun değilim, Gillian. Bırak da bu töreni ben halledeyim, sen de Ben'le vakit geçir. Şu cüppeyi bana ver."</p>
	<p class="block6">"Şu küçük, sivri kafanın içindeki aklını kaçırmış olmalısın, aşkım... Annen kıçına bir şaplak atıverir bak. Ben, Dawn neredeyse Mike kadar uzun süredir görevde. İkimiz de o kadar uzun süre çalışmayı kaldırabiliyoruz ama acıktığımızda yememiz ve bazen de uyumamız gerekiyor. Cüppelerden bahsetmişken, Dawn, Yedinci Tapmak'ta kaybolan son cüppe bu. Patty'ye söyleyelim de birkaç yüz tane sipariş etsin."</p>
	<p class="block6">"Etti bile."</p>
	<p class="block6">"Tahmin etmeliydim. Bu üzerimdeki biraz sıkı gibi." Jill'in cüppesini çekiştirmesi Ben'i Dawn'un kusursuz çıplak bedeninden daha çok rahatsız etmişti. "Kilo mu alıyoruz, Dawn?"</p>
	<p class="block6">"Sanırım biraz aldık. Önemli değil."</p>
	<p class="block6">"İşe yarıyor demek istiyorsun. Çok sıskaydık. Ben, Dawn ve benim aynı vücut hatlarına sahip olduğumuzu fark ettin, değil mi? Boy, göğüs, bel, kalça, kilo, her şey... saç ve ten rengini de unutmayalım. Tanıştığımızda neredeyse aynıydık... ve ondan sonra, Mike'ın da yardımıyla tam olarak aynı olduk ve öyle kalmaya da uğraşıyoruz. Neredeyse yüzlerimiz bile aynı olacak ama bunu biz özellikle yapmadık. Bu sadece aynı şeyleri düşünüp aynı şeyleri yapmaktan kaynaklanıyor. Ayağa kalk da Ben sana şöyle bir baksın, tatlım."</p>
	<p class="block6">Dawn tabağım kenara itip ayağa kalktı, duruşu Ben'e garip şekilde Jill'i hatırlatıyordu, bu sadece vücut hatlarının benzerliğinden öte bir şeydi; sonra Ben bunun Jill'in Havva Ana pozunun aynısı olduğunu fark etti.</p>
	<p class="block6">Ben, bakmaya davet edildiği için uzun uzun baktı. "Gördün mü, Ben? O benim," dedi Jill, dolu ağzıyla.</p>
	<p class="block6">Dawn ona gülümsedi. "Çok ufak bir fark var, Gillian."</p>
	<p class="block6">"Hıh. O da senin kontrolünde zaten. Yüzlerimiz asla birbirinin aynı olmayacağı için üzülüyorum diyebilirim. Dawn ve benim bu kadar benzer olmamız çok işe yarıyor, Ben. Mike'a ayak uydurabilmek için iki başrahibemiz olmak zorunda. Bazı törenlerin ortasında birimiz diğerinin yerine geçebiliyor. Ve ayrıca," diye ekledi, lokmasını yutarak, "Dawn kendisine uyan bir elbise aldığında bu bana da uyuyor. Giysi alışverişi yapma sıkıntısından kurtulmuş oluyorum. Kıyafet giydiğimizde tabii."</p>
	<p class="block6">"Hâlâ kıyafet giydiğinizden pek emin değilim," dedi Ben, yavaşça. "Şu rahibe şeyleri hariç tabii."</p>
	<p class="block6">Jill şaşırmış görünüyordu. "Dışarı dans etmeye giderken bunları mı giydiğimizi sanıyorsun? Biz de herkes gibi gece elbiseleri giyiyoruz. Güzellik uykumuzu uyumamanın en iyi yolu bu, değil mi, tatlım? Yerine otur ve yemeğini bitir. Ben bizi yeterince seyretti. Ben, az önce aralarında olduğun geçiş grubunda harika bir dansçı var ve bu şehir de iyi gece kulüpleriyle dolu. Dawn ve ben zavallı adamı o kadar meşgul ettik, üst üste o kadar çok gece dışarı çıkardık ki dil derslerinde onu uyanık tutmak için çabalamamız gerekti. Ama iyi olacaktır; Sekizinci Çember'e ulaştığında artık eskisi kadar uykuya ihtiyaç duymaz oluyorsun. Neden bizim asla giyinmediğimizi düşündün, tatlım?"</p>
	<p class="block6">"Ih..." Ben sonunda içinde kaldığı utanç verici ikilemi anlatıverdi.</p>
	<p class="block6">Jill gözlerini şaşkınlıkla kocaman açtı, sonra hafifçe kıkırdadı ve hemen sustu. Ben o anda buradaki kimseyi gülerken görmediğini fark etti... sadece dış kilise törenlerindeki "kurbanlar" gülüyorlardı. "Anlıyorum. Ama sevgilim, bu cüppeyi çıkarmaya neredeyse hiç fırsatım olmuyor. Bunu giyiyorum çünkü hemen yiyip kaçacağım. Ama senin bunu dert ettiğini groklasaydım, kesinlikle sana merhaba demeden önce bunu çıkarıp atardım. Başka bir cüppe bulamayacağımı bilseydim bile yapardım. Yapmamız gereken şey ne gerektiriyorsa ona göre giyinip giyinmemeye o kadar alıştık ki davranışımın nazikçe olup olmadığına dikkat etmeyi unutuvermişim. Sevgilim, külotunu çıkar ya da çıkarma, sana hangisi uyuyorsa öyle yap."</p>
	<p class="block6">"Ih..."</p>
	<p class="block6">"Her iki halde de bu konuda endişelenme yeter." Jill gülümsedi ve gamzeleri göründü. "Bu bana Mike'ın ilk defa bir halk plajına gidişini hatırlattı ama o durum bunun tam tersiydi. Hatırladın mı, Dawn?"</p>
	<p class="block6">"Nasıl unutabilirim ki!"</p>
	<p class="block6">"Ben, Mike'ın kıyafetler konusunda nasıl olduğunu biliyorsun. Onları anlamıyor. Ya da anlamıyordu diyelim. Ona her şeyi öğretmem gerekti. Giysilerin bir koruyucu olarak nasıl işe yarayabildiklerini anlamıyordu, ta ki -büyük bir şaşkınlıkla- bizim onun kadar dayanıklı olmadığımızı groklayıncaya kadar. Alçakgönüllülük -tabii o tür bir ' alçakgönüllülükten bahsediyorum; gerçekte o kadar alçakgönüllü ki oturup ağlarsın- vücutla ilgili alçakgönüllülük Marslı düşüncesinin bir parçası değil, olamaz da. Ve Mike, kıyafetleri birer süs eşyası olarak groklamaya ancak son zamanlarda başladı, gösterilerimiz için kostümler denemeye başladıktan sonra.</p>
	<p class="block6">"Ama Ben, Mike groklasın groklamasın ona söylediğim her şeyi yapmaya gönüllü olsa da bir insan olarak yaşamanın ne kadar çok küçük ayrıntısı olduğunu tahmin bile edemezsin.</p>
	<p class="block6">Biz bunları yirmi-otuz yılda öğreniyoruz, oysa Mike'ın neredeyse bir gecede hepsini öğrenmesi gerekti. Şu anda bile bilgisinde eksiklikler var. Bazı şeyleri, bir insanın onu nasıl yapacağını bilmeden yapıyor. Hepimiz ona öğretiyoruz... özellikle Dawn ve ben. Patty hariç herkes. Patty, Michael'in yaptığı her şeyin mükemmel olduğunu düşünüyor. Ama Mike hâlâ giysilerin doğasını groklamakla meşgul. Onların insanları birbirinden ayıran bir yanlışlık olduğunu grokluyor; üstelik sevgi yoluyla yakınlaşmalarını da engelliyorlar. Son zamanlarda böyle bir engelin kimi zaman -yabancılarla birlikteyken- gerekli olduğunun farkına vardı. Ama uzun bir süre Mike, sadece ben ona söylediğim için giyindi.</p>
	<p class="block6">"Ve ufak bir noktayı atladım.”</p>
	<p class="block6">"Kaliforniya Körfezi'ndeydik; Dawn'la tanıştığımız ya da daha doğrusu, yeniden tanıştığımız zamandı. Gece Mike ve ben şu gösterişli sahil otellerinin birinde bir oda tuttuk. Mike okyanusu groklamayı, içine girip sırılsıklam olmayı öylesine çok istiyordu ki sabah beni uyur vaziyette bırakıp tek başına, okyanusla ilk karşılaşmasını yaşamaya gitti. Mike'ın mayolar hakkında hiçbir şey bilmediğini fark etmemiştim. Şey, onları görmüştü... ama ya ne işe yaradıklarını bilmiyordu ya da yanlış bir fikir edinmişti. Suyun içinde mayo giymenin gerekli olduğunu bilmediği kesin; bu fikir onun için kutsal değerlere ihanet gibi bir şeydi. Üstelik Jubal'in havuzunu temiz tutmak konusundaki katı kurallarını biliyorsun... havuzun bir takım elbiseyle tanışmadığına eminim. Bir gece pek çok insanın kıyafetlerle havuza atıldığını hatırlıyorum ama Jubal zaten havuzu boşalttırıp temizletecekti.</p>
	<p class="block6">"Zavallı Mike! Plaja inmiş ve cüppesini çıkarıp suya doğru ilerlemiş... yerel geleneklerden habersiz bir Yunan tanrısı gibi... sonra hengâme başladı ve ben bir anda uyanıp birkaç kıyafet kaptım ve onu hapse girmekten son anda kurtarabildim... ve onu odaya geri getirdim. O da günün geri kalanını trans halinde geçirdi."</p>
	<p class="block6">Jill'in bakışları uzaklara daldı. "Ve şu anda da bana ihtiyacı var, bu yüzden gitmeliyim. Bana bir iyi geceler öpücüğü ver, Ben; sabaha görüşürüz."</p>
	<p class="block6">"Bütün gece orada mı olacaksın?"</p>
	<p class="block6">"Muhtemelen. Büyük bir geçiş sınıfı ve gerçeği söylemek gerekirse Mike, onları biz görüşebilelim diye yarım saattir oyalıyor. Ama sorun değil." Ayağa kalktı, Ben'i nazikçe ayağa kaldırdı ve kollarına atıldı.</p>
	<p class="block6">Sonunda öpüşmeyi kesti ama Ben'in kollarının arasından ayrılmadı. "Ben, sevgilim, ders alıyormuşsun demek. Fiyuu!"</p>
	<p class="block6">"Ben mi? Ben sana sonuna kadar sadık kaldım... kendimce."</p>
	<p class="block6">"Ben de aynı şekilde sana... en güzeli bu. Şikâyet etmiyordum... sadece Dorcas'ın öpüşme konusunda sana biraz ders verdiğini düşündüm."</p>
	<p class="block6">"Belki biraz. Meraklı şey."</p>
	<p class="block6">"A ha, hep meraklıyımdır. Sınıf, beni bir kez daha öperken bekleyebilir. Dorcas gibi olmaya çalışacağım."</p>
	<p class="block6">"Kendin ol."</p>
	<p class="block6">"Zaten öyle olmam kaçınılmaz. Kendim. Ama Mike, Dorcas'ın herkesten daha içten öpüştüğünü -'öpüşmeyi herkesten daha fazla grokladığını'- söylüyor."</p>
	<p class="block6">"Gevezeliği kes."</p>
	<p class="block6">Bir süre öyle yaptıktan sonra Jill iç çekti. "Geçiş sınıfı, ben geliyorum... bir ateşböceği gibi ışıldayarak. Ona iyi bak, Dawn."</p>
	<p class="block6">"Bakacağım."</p>
	<p class="block6">"Ve onu hemen öpüp ne demek istediğimi görsen iyi olur."</p>
	<p class="block6">"Ben de öyle yapmayı düşünüyordum."</p>
	<p class="block6">"Hoşçakalın, sevgililerim! Ben, iyi bir çocuk ol ve Dawn sana ne söylerse yap." Ordan ayrıldı, acele etmeden... ama koşarak.</p>
	<p class="block6">Dawn ayağa kalktı, kayarcasına ona doğru geldi ve kollarını boynuna doladı.</p>
	<p class="block6">Jubal bir kaşını merakla kaldırdı. "Ve şimdi bana, tam o anda korktuğun gibi davrandığını anlatacaksın sanırım."</p>
	<p class="block6">"Şey, pek sayılmaz. Ucu ucuna ıskaladım diyebilirsin. Aslına bakarsan pek fazla söz hakkım da yoktu. Ben, şey, 'kaçınılmaz olana ayak uydurdum' diyelim."</p>
	<p class="block6">Jubal başıyla onayladı. "Başka bir olasılık yok elbette. Tuzağa düşmüştün ve kaçamazdın. Bu durumda bir erkeğin yapabileceği en iyi şey, barış görüşmelerine başlamaktır," dedi. "Ama evimin uygar alışkanlıklarının o çocuğun Kaliforniya Körfezi'nin vahşi ormanlarında yoldan çıkmasına yol açması beni üzdü," diye ekledi.</p>
	<p class="block6">"Onun artık bir çocuk olduğunu hiç sanmıyorum, Jubal." </p>
	<p class="block7"> </p>
	<p class="block8">OTUZ İKİ</p>
	<p class="block6">Ben Caxton uyandığında ne nerede olduğunu, ne de saatin kaç olduğunu biliyordu. Etraf karanlık ve tümüyle sessizdi, yumuşak bir şeyin üzerinde yatıyordu. Yattığı şey bir yatak değildi... neredeydi?</p>
	<p class="block6">Bir anda aklına önceki gece geldi. Son hatırladığı şey, En İç Tapınağın yumuşak zemininde yatıp Dawn'la sessiz, içten bir şekilde konuştuğuydu. Onu oraya Dawn götürmüştü, suya dalmışlar, suyu paylaşmışlar, yakınlaşmışlardı.</p>
	<p class="block6">Panik içinde çevresini yokladı ama bir şey bulamadı. "Dawn!"</p>
	<p class="block6">Işık yavaşça artıp loş bir aydınlık sağladı. "Buradayım, Ben."</p>
	<p class="block6">"Ah! Gittiğini sandım!"</p>
	<p class="block6">"Seni uyandırmak istememiştim." Üzerinde resmi cüppesinin olması Ben'i bir anda hayal kırıklığına uğrattı. "Gidip Dış Kilisenin Gündoğumu Töreni'ni başlatmam gerek. Gillian henüz dönmedi. Bildiğin gibi, oldukça kalabalık bir sınıftı."</p>
	<p class="block6">Söylediği sözcükler Ben'e önceki gece konuştukları şeyleri hatırlattı... Dawn'un nazik ve mantıklı açıklamalarına rağmen o sırada kendisini rahatsız eden şeyleri... ve Dawn, Ben de olup biteni onaylayana kadar onu rahatlatıp sakinleştirmişti. Ben'in kafası hâlâ tam olarak yerinde değildi... hepsini groklamamıştı -ama evet, muhtemelen Jill hâlâ başrahibelik görevleriyle meşguldü- Dawn da onun yerine bu işi, ya da bu mutlu görevi mi demeliydi, üstlenmeyi önermişti. Ben, Jill'in bunu reddettiği ve Dawn'ın, ihtiyacı olduğu şekilde dinlenmesini istediği için üzgün olması gerektiğini düşündü.</p>
	<p class="block6">Ama üzgün değildi. "Dawn... gitmek zorunda mısın?" Apar topar ayağa kalktı ve ona sarıldı.</p>
	<p class="block6">"Gitmeliyim, Ben, tatlım... sevgili Ben." Kadın, Ben'in kollarında eridi adeta.</p>
	<p class="block6">"Hemen şimdi mi? Bu kadar mı acele?" </p>
	<p class="block6">"Hiçbir zaman," dedi Dawn, yumuşak bir sesle, "o kadar aceleye gerek yoktur." Bir anda onları birbirinden ayıran cüppe kayboluverdi. Ben, cüppeye ne olduğunu merak etmeyecek kadar kendini kaybetmişti.</p>
	<p class="block6">İkinci kez uyandı, ayağa kalkarken içinde bulunduğu "küçük yuva"nın hafifçe aydınlık olduğunu gördü. Gerindi, kendini çok iyi hissettiğini fark etti ve sonra odada külotunu aradı. Külotu görünürde yoktu ve o odada olsa görünmemesi de mümkün değildi. Ben onu nerede bıraktığını hatırlamaya çalıştı... ve külotunu çıkardığını bile hatırlamadığını fark etti. Ama suya girerken üzerinde olmadığından emindi. Muhtemelen En İç Tapınak'taki havuzun yanında olmalıydı. Oraya uğrayıp külotunu almayı aklının bir köşesine yazdı ve sonra dışarı çıkıp bir banyo buldu.</p>
	<p class="block6">Birkaç dakika sonra duş almış, tıraş olmuş ve kendine gelmiş şekilde banyodan çıktığında En İç Tapınağa gitmesi gerektiğini hatırladı, külotunu bulamadı ve birinin, belki de Patty'nin onu görüp diğerlerinin kıyafetlerinin durduğu, dış kapının yanındaki yere götürdüğüne kanaat getirdi... kendi kendine boş ver gitsin dedi ve bir gece önce onu çıkarmak konusunda nasıl heyecanlı yaşlı bir teyze gibi davrandığını hatırlayıp gülümsedi. Burada, Yuva'da külotu en az ikinci bir kafa kadar gereksizdi.</p>
	<p class="block6">Düşününce, kafasının hiç de akşamdan kalma gibi olmadığını fark etti, oysa Dawn'la epeyce içmiş olduklarını hatırlıyordu. Hatırladığı kadarıyla sarhoş olmamıştı ama normalden fazla içmişti; Jubal gibi o kadar çok içip bedelini ödemeyenlerden değildi.</p>
	<p class="block6">Dawn içkiden hiç etkilenmemiş gibiydi... zaten Ben'in her zamankinden fazla içmesinin sebebi de buydu. Dawn... ne kadın ama ne kadın! Duygusal bir kargaşa ânında ona JiII diye seslendiğinde bile kızmamıştı... aksine bu hoşuna gitmiş gibiydi.</p>
	<p class="block6">Büyük odada kimseyi bulamadı ve saatin kaç olduğunu merak etti. Vakit aslında umurunda bile değildi ama midesi, kahvaltı saatinin çoktan geçtiğini söylüyordu. Mutfağa gidip neler bulabileceğine bakmaya karar verdi.</p>
	<p class="block6">İçerideki adam o mutfağa girerken kafasını kaldırdı. "Ben!"</p>
	<p class="block6">"Hey! Selam, Duke!"</p>
	<p class="block6">Duke ona sıkıca sarıldı ve sonra sırtına bir şaplak attı. "Ben, seni gören Cennetlik oluyor! Tanrım, seni görmek ne güzel. Sen Tanrı'sın. Yumurtalarını nasıl istersin?"</p>
	<p class="block6">"Sen Tanrı'sın. Aşçılık sana mı kaldı?"</p>
	<p class="block6">"Sadece yaptıracak kimseyi bulamadığımda kendim pişiriyorum; şimdi olduğu gibi. Çoğunlukla yemekleri Tony yapıyor. Hepimiz ara sıra bir şeyler pişiriyoruz. Hatta Mike bile ama Tony onu yakalarsa mutfaktan kovalıyor. Mike herhalde dünyanın en kötü aşçısı." Duke, yumurtaları bir kâseye kırmaya devam etti.</p>
	<p class="block6">Ben işi ondan devraldı. "Sen kızarmış ekmek ve kahveyle ilgilen. Burada Worcestershire sosu bulunur mu?"</p>
	<p class="block6">"Seni iste yeter, Pat mutlaka almıştır. İşte," dedi Duke. "Yarım saat kadar önce sana baktım ama hâlâ horulduyordun. Buraya geldiğinden beri ya sen ya da ben hep meşguldük... şu âna dek," diye ekledi.</p>
	<p class="block6">"Burada neler yapıyorsun, Duke? Mecburi aşçılık dışında yani?"</p>
	<p class="block6">"Eee, ben bir rahip yardımcısıyım... ve bir gün rahip olacağım. Ama oldukça yavaşım... tabii bunun pek bir önemi yok. Marsça öğreniyorum... herkes öğreniyor. Ve aynı zamanda, Jubal'in yanındayken olduğu gibi tamirci çocuk rolündeyim."</p>
	<p class="block6">"Bu büyüklükte bir yeri çekip çevirmek bayağı emek istiyor olmalı."</p>
	<p class="block6">"Ben, ne kadar kolay olduğunu bilsen şaşarsın. Tıkanan boruları açmaya göz kulak olmak dışında. Bir gün Mike'ın kendine has tıkanmış bir tuvaleti açma metodunu mutlaka görmelisin; çoğunlukla bununla da uğraşmam gerekmiyor... bunun dışında, bu binadaki ıvır zıvırın onda dokuzu burada, mutfakta... ve burada Jubal'in mutfağındaki kadar bile elektrikli eşya yok."</p>
	<p class="block6">"Tapınakların bazılarında oldukça karmaşık elektronik şeyler var gibi geldi bana."</p>
	<p class="block6">"I ıh, hemen hemen hiçbir şey yok. Birkaç ışık kontrolü, hepsi o ve hepsi de basit şeyler. Aslına bakarsan..." Duke sırıttı, "... buradaki en önemli işlerimden biri iş bile sayılmaz. Yangın müfettişliği."</p>
	<p class="block6">"Ha?"</p>
	<p class="block6">"Ben ehliyetli bir yangın müfettişiyim, tüm sınavları falan geçtim, aynı şey sağlık ve güvenlik müfettişliği için de geçerli... ve hiçbiri de iş sayılmaz. Ama bu, bir yabancının içeri girmesini engellememizi sağlıyor... buna izin vermiyoruz. Dış kilisenin törenlerine katılıyorlar... ama Mike'ın denetiminden geçmeyen kimse içerilere giremiyor."</p>
	<p class="block6">Yiyecekleri tabaklarına koyup masaya oturdular. "Kalıyorsun değil mi, Ben?" diye sordu Duke.</p>
	<p class="block6">"Nasıl kalırım, bilemiyorum, Duke." </p>
	<p class="block6">"Hımm... Benden daha mantıklı olacağını ummuştum. Ben de senin gibi kısa bir ziyaret için gelmiştim... eve döndüm, bir ay kadar amaçsızca oyalandım ve sonunda Jubal'e ayrıldığımı, bir daha da dönmeyeceğimi söyledim. Boş ver; nasıl olsa tekrar geleceksin. Bu geceki Su Paylaşmadan önce kesin bir karar verme."</p>
	<p class="block6">'"Su Paylaşma' mı?"</p>
	<p class="block6">"Dawn bahsetmedi mi? Ya da Jill?"</p>
	<p class="block6">"Uh... hiç sanmıyorum."</p>
	<p class="block6">"Öyleyse bahsetmemişlerdir. Şey, belki de sana Mike'ın açıklamasını beklemeliyim. Hayır, buna gerek yok; zaten gün boyunca herkes sana bundan bahsedecek. Su paylaşmanın ne olduğunu grokluyorsun tabii ki; ne de olsa sen İlk Çağrılanlar'dansın."</p>
	<p class="block6">'"İlk Çağrılanlar' mı? Dawn da böyle bir şey söylemişti."</p>
	<p class="block6">"Marsça öğrenmeden Mike'ın su kardeşleri olan bizleri kastediyor. Diğerleri Yedinci Çember'i geçip Sekizinciye girmeden önce su paylaşıp yakınlaşmazlar... ve o zamana kadar da artık Marsça düşünmeyi öğrenmiş olurlar... lanet olsun, bazıları benim şu anda bildiğimden daha iyi Marsça biliyorlar, sonuçta ben de 'İlk Çağrılanlar'danım ve öğrenmeye de Yuva'ya girdikten sonra başladım. Ah, aslında Sekizinci Çember'e hazır olmayan biriyle su paylaşmak yasak değil... hiçbir şey yasak değil zaten. Lanet olsun, eğer istersem bir barda bir kızı tavlarım, onunla su paylaşırım, sonra onu yatağa atarım ve ondan sonra onu tapınağa getirip çıraklığa başlatırım. Ama bunu yapmak istemem. Zaten işin esası da bu; bunu yapmayı asla istemem. En fazla onu bir Dış Kilise törenine getirme-ye değer bulurum, Mike da onu inceler ve kızın uygun olup olmadığını görür. Ben, şimdi bir tahmin yürüteceğim. Etrafta bolca dolanıyorsun... eminim gösterişli kızlarla gösterişli yataklara girdiğin olmuştur."</p>
	<p class="block6">"Şey... biraz."</p>
	<p class="block6">"Öyle olduğunu gayet iyi biliyorum. Ama bundan sonra hayatın boyunca su kardeşin olmayan kimseyle yatmayacaksın."</p>
	<p class="block6">"Hmm..."</p>
	<p class="block6">"Göreceksin. Bundan bir yıl sonra tekrar konuşalım ve sen söyle. Şimdi, Mike, daha Yedinci Çember'e bile ulaşmamış birinin su paylaşmaya hazır olduğunu söyleyebilir. Mike'ın seçtiği ve su sunduğu, Yuva'ya aldığımız bir çift daha Üçüncü Çember'e yeni girmişti - şimdi adam rahip, kadın da rahibe... Sam ve Ruth."</p>
	<p class="block6">"Onlarla tanışmadım."</p>
	<p class="block6">"Tanışacaksın. En geç bu gece. Ama bunu kesin olarak yalnız Mike bilebilir. Zaman zaman Dawn ya da bazen Patty özel bir terfi ve özel bir eğitime uygun birini bulurlar... ama Üçüncü Çember'e kadar inmezler ve eminim her seferinde harekete geçmeden önce Mike'a danışıyorlardır. Bunu yapmaları gerekli olduğundan değil. Her neyse, Sekizinci Çember'e girilir... paylaşma ve yakınlaşma başlar. Sonra, er ya da geç Dokuzuncu Çember'e ve Yuva'ya girilir... işte bu da zaten bütün gün su paylaşıyor olduğumuz halde 'su paylaşma' dediğimiz törenin anlamı budur. Törene tüm Yuva katılır ve yeni kardeşimiz -genelde çift olurlar- sonsuza dek Yuva'nın bir parçası haline gelir. Sen zaten öylesin, ama senin için daha önce tören yapmadık, bu yüzden bu geceki tüm diğer işler seni karşılamak için bir kenara bırakılıyor. Bana da aynısını yapmışlardı." Duke'ün gözleri uzaklara daldı. "Bu, dünyadaki en güzel his, Ben."</p>
	<p class="block6">"Ama hâlâ ne olduğunu bilmiyorum, Duke."</p>
	<p class="block6">"Şey., aslında pek çok şey. Hiç şöyle gerçekten tantanalı bir partide bulundun mu, hani polislerin baskın düzenlediği ve sonunda bir-iki kişinin boşandığı cinsten?"</p>
	<p class="block6">"Şey... evet."</p>
	<p class="block6">"Emin ol kardeşim, o şu âna kadar gördüklerin Pazar Okulu pikniği gibi kalır. İşin bir yanı bu. Hiç evlendin mi?"</p>
	<p class="block6">"Hayır."</p>
	<p class="block6">"Evlisin. Sadece bunun farkında değilsin. Bu geceden sonra zihninde bununla ilgili hiçbir şüphe kalmayacak." Duke tekrar uzaklara daldı, üzerine mutlu bir durgunluk çöktü. "Ben, ben daha önce evlenmiştim... ve kısa bir süre için her şey güzeldi, sonra sürekli bir cehennem azabına döndü. Bu kez, halimden memnunum, hem de her an. Lanet olsun, buna bayılıyorum! Ve bak, Ben, sadece bir avuç güzel bebekle bir arada olmanın keyfinden bahsetmiyorum. Onları seviyorum, tüm kardeşlerimi, her iki cinsiyeti de. Patty'yi al -alacaksın emin ol!- Patty hepimize annelik eder... ve hiç kimsenin, ne kadar büyümüş olduğunu düşünürse düşünsün aslında bu ihtiyacı aşabildiğini sanmıyorum. Patty... Patty muhteşemdir! Bana Jubal'i hatırlatıyor... o yaşlı serseri buraya gelip söz dinlese iyi olur! Bahsettiğim Patty'nin dişiliği değil. Ah, ben yavru peşinde koşmuyorum..."</p>
	<p class="block6">"Kim yavru peşinde koşuyormuş?" dedi arkalarından dolgun, kontralto bir ses.</p>
	<p class="block6">Duke arkasını döndü. "Ben değil, seni kıvrak Ortadoğulu fahişe! Gel buraya bebek ve kardeşin Ben'e bir öpücük ver."</p>
	<p class="block6">"Hiçbir zaman bunun için para almadım," diye itiraz etti kadın, kayarcasına onlara doğru gelirken. "Kimse bana bunu söylemeden önce bedavaya vermeye başlamıştım bile." Ben'i dikkatlice uzun uzun öptü. "Sen Tanrı'sın, kardeşim."</p>
	<p class="block6">"Sen Tanrı'sın. Su paylaşalım."</p>
	<p class="block6">"Asla susuz kalmayasm. Duke'ün dediklerine de aldırma; davranış şekline bakılırsa bebekliğinde biberonla beslenmiş olmalı." Eğilip Duke'ü daha da uzun bir süre öptü, bu sırada Duke de onun geniş kalçasını okşuyordu. Ben kadının kısa, şişmanca, neredeyse kara denecek kadar buğday tenli olduğunu ve beline kadar inen mavimsi siyah saçlarını gördü.</p>
	<p class="block6">"Duke, kalktığında Hanımefendilerin Evi gazetesini gördün mü?" Duke'ün omzunun üzerinden uzandı, onun çatalını alıp omletinden yemeye koyuldu. "Hımm... güzel. Bunu sen pişirmemişsin, Duke."</p>
	<p class="block6">"Ben pişirdi. Hanımefendilerin Evi gazetesiyle ne işim olur benim?"</p>
	<p class="block6">"Ben, birkaç düzine yumurtayı daha aynı şekilde karıştır da millete dağıtayım. O gazetede Patty'ye göstermek istediğim bir yazı vardı, tatlım."</p>
	<p class="block6">"Tamam," diye onayladı Ben ve işe koyuldu.</p>
	<p class="block6">"Sakın bu çöplüğü yeniden dekore etmeye falan kalkışmayın yoksa ben giderim. Ayrıca şu yumurtalardan bana da biraz bırak! Biz erkeklerin lapayla beslenerek iş yapabileceğimizi mi sanıyorsun?"</p>
	<p class="block6">"Cık cık, Dukie tatlım. Paylaşılan su çoğalır. Dediğim gibi, Ben, Duke'ün şikâyetlerine aldırma; iki erkeğe yetecek kadar kadını ve üçüne yetecek kadar yemeği olduğu sürece kusursuz bir kuzucuktur kendisi." Duke'e bir çatal dolusu yumurta verdikten sonra kalanı kendisi yemeye koyuldu. "Surat asmayı bırak, kardeşim; tam da sana ikinci bir kahvaltı pişirmek üzereydim. Yoksa bu üçüncü mü oluyor?"</p>
	<p class="block6">"Daha ilkini bile yemedim henüz. Sen yedin. Ruth, Ben'e seninle Sam'in nasıl Üçüncü Çember'den Dokuzuncuya sıçradığınızı anlatıyordum. Sanırım bu geceki Su Paylaşmaya ait olup olmadığı konusunda endişeleri var."</p>
	<p class="block6">Ruth, Duke'ün tabağındaki son lokmayı da kaptı, sonra kalkıp yemek pişirme hazırlıklarına başladı. "Duke, sen işine bak, ben sana lapadan daha lezzetli bir şeyler yollarım. Kahve fincanını al ve toz ol. Ben, zamanım geldiğinde ben de endişelenmiştim ama endişelenmene hiç gerek yok tatlım çünkü Michael hata yapmaz. Buraya ait değilsen şu anda burada olmazdın. Kalacak mısın?"</p>
	<p class="block6">"Şey, kalamam. İlk partiye hazır mısın?"</p>
	<p class="block6">"Dök bakalım şu tavaya. Neyse, daha sonra döneceksin. Ve bir gün kalmaya karar vereceksin. Duke haklı; Sam ve ben adeta sırıkla atlayarak yükseldik... ve bu, orta yaşlı, titiz ve ahlaklı bir ev kadını için neredeyse kaldırılamayacak kadar hızlıydı."</p>
	<p class="block6">"Orta yaşlı mı?"</p>
	<p class="block6">"Ben, öğretinin artılarından biri, ruhunu düzelttikçe vücudunun da buna uyum sağlamasıdır. Bu, Hıristiyan Bilim adamlarının kesinlikle haklı oldukları bir nokta. Herhangi bir banyoda hiçbir ilaç şişesi gördün mü?"</p>
	<p class="block6">"Şey, hayır."</p>
	<p class="block6">"Çünkü yok. Seni kaç kişi öptü?"</p>
	<p class="block6">"Pek çok."</p>
	<p class="block6">"Bir rahibe olarak ben 'pek çok'tan da fazlasını öpüyorum, inan bana. Ama Yuva'da kimse en basit bir nezle bile olmuyor. Eskiden, hiçbir zaman tam olarak iyi olmayan ve 'kadınsı dertler'le uğraşan mızmız bir tiptim." Gülümsedi. "Şimdi her zamankinden daha da fazla kadınım ama şimdi on kilo verdim, birkaç yaş birden gençleştim ve hiçbir şikâyetim yok... dişi olmayı seviyorum. Duke'ün iltifat olarak söylediği gibi bir 'Ortadoğulu fahişe'yim ve eskisinden daha kıvrak olduğum da su götürmez; ders verirken her zaman lotus pozisyonunda otururum, oysa eskiden tek yapabildiğim ayakta dururken çöküp kalkma egzersiziydi... onu yaparken bile gözlerim kararır ve başım dönerdi."</p>
	<p class="block6">"Ama her şey hızla değişti," diye devam eti Ruth. "Sam, buradaki üniversitede Doğu dilleri profesörüydü. Tapınağa gelmeye başladı çünkü bu Marsça'yı öğrenebilmenin bir yolu, hatta tek yoluydu. Sadece mesleki bir ilgi, kilise kısmı umurunda değildi. Ben de ona göz kulak olmak için geliyordum... birtakım söylentiler duymuştum ve kıskanç bir eştim, normalden daha fazla sahiplenici olduğum söylenebilir.</p>
	<p class="block6">"Böylece Üçüncü Çember'e kadar yükseldik. Sam tabii ki dili hızla öğreniyordu ve ben de çok çalışarak ona yetişmeye çalışıyordum çünkü onu gözümün önünden ayırmak istemiyordum. Sonra bum! Mucize gerçekleşti. Bir anda az da olsa Marsça düşünebilmeye başladık... ve Michael bunu hissedip bir akşam, Üçüncü Çember töreninden sonra kalmamızı istedi... ve Michael ile Gillian bize su verdi. Ondan sonra, diğer kadınlarda nefret ettiğim ne varsa onları yaptım, ayrıca bunları yapmama izin verdiği ve kendisi de bir şeyler yaptığı için kocamdan nefret etmem gerektiğini biliyordum. Tüm bunları İngilizce düşünüyordum, hatta en kötü kısımları İbranice'ydi. Ertesi gün boyunca ağlayıp sızlandım ve Sam'i oldukça rahatsız ettim... ama akşam olduğunda daha fazla su paylaşıp yakınlaşmak için sabırsızlandığımı fark ettim.</p>
	<p class="block6">"Bundan sonra işler yavaş yavaş iyiye gitti ama hâlâ kolay değildi çünkü dayanabileceğimiz kadar hızlı şekilde bir çemberden diğerine geçiyorduk. Michael yardıma ihtiyacımız olduğunu biliyordu ve bizi Yuvanın güvenli, huzurlu ortamına almaya uğraşıyordu. Yani, bizim Su Paylaşmamıza sıra geldiğinde ben hâlâ yardım almadan kendimi disipline edemez durumdaydım, Yuva'ya kabul edilmek istediğimi biliyordum ama yedi insanla birden kaynaşabileceğimden emin değildim. Deli gibi korkuyordum; yolda gelirken neredeyse Sam'e eve dönmek için yalvaracaktım."</p>
	<p class="block6">Konuşmayı kesti ve kafasını kaldırdı, gülümsemiyordu ama yüzünden mutluluk yayılıyordu, elinde bir yumurta çırpıcısıyla duran şişmanca bir melek gibiydi. "Sonra En İç Tapınağa girdik, spot ışığı üzerime düştü ve cüppelerimiz kayboluverdi... ve hepsi orada, havuzun içinde durmuş bizi Marsça çağırıyorlardı, gelin, gelin ve hayat veren suyu paylaşın... sonra tökezleyerek o havuza girip suyun içine daldım ve o günden beri de bir daha çıkmadım!</p>
	<p class="block6">"Çıkmayı da istiyor falan değilim. Canını sıkma, Ben, dili öğreneceksin, öğretiyi kavrayacaksın ve her adımda bizim sevgi dolu desteğimiz senin yanında olacak. Endişelenmeyi bırak ve bu gece o havuza atla; seni tutmak için kollarım açık bekliyor olacağım. Hepimiz öyle bekleyeceğiz ve sana evine hoş geldin diyeceğiz. Şimdi şu tabağı alıp Duke'e götür ve ona onun bir domuz olduğunu söylediğimi ilet... ama çekici bir domuz. Bu tabağı da kendine al; evet, tabii ki bu kadar çok yiyebilirsin! Bana bir öpücük ver ve toz ol bakalım; Ruthie'nin yapacak işleri var."</p>
	<p class="block6">Ben öpücüğü verdi, sonra mesajı ve tabağı Duke'e iletti. Hâlâ biraz iştahının olduğunu fark etti... ama Jill'i geniş, yumuşak kanepelerden birinin üzerinde yayılmış uyurken bulunca yemeğe olan ilgisi kayboluverdi. Onun karşısına oturdu ve onu izlemenin tadını çıkardı. Dawn ve Jill'in birbirlerine önceki gece düşündüğünden çok daha fazla benzediklerine karar verdi.</p>
	<p class="block6">Ağzına bir lokma attıktan sonra kafasını tekrar kaldırdığında Jill'i gözleri açık, ona gülümserken buldu. "Sen Tanrı'sın, sevgilim ve elindeki de gayet güzel kokuyor."</p>
	<p class="block6">"Sen de iyi görünüyorsun. Ama seni uyandırmak istememiştim." Kalkıp Jill'in yanına oturdu ve ona bir lokma uzattı. "Kendi ellerimle pişirdim, tabii Ruth'un da yardımıyla."</p>
	<p class="block6">"Biliyorum. Gayet iyi olmuş. Duke mutfaktan uzak durmamı, Ruthie'nin sana ruhuna iyi gelecek bir seminer verdiğini söyledi. Beni sen uyandırmadın, sen çıkıp gelene kadar tembellik ediyordum. Bütün gece uyumadım."</p>
	<p class="block6">"Hiç mi?"</p>
	<p class="block6">"Gözümü bile kırpmadım. Ama yorgun değilim, kendimi müthiş hissediyorum. Sadece açım. Bilmem bu bir şey ifade ediyor mu?"</p>
	<p class="block6">Böylece Ben onu besledi. Jill, hiç kıpırdamadan, kendi ellerini kullanmadan Ben'in bunu yapmasına izin verdi. "Sen hiç uyudun mu peki?" diye sordu sonra.</p>
	<p class="block6">"Ah, biraz."</p>
	<p class="block6">"Yeterince mi? Evet, uyumuşsun. Peki Dawn ne kadar uyudu? İki saat var mı?"</p>
	<p class="block6">"Ah, bundan fazla uyudu, eminim."</p>
	<p class="block6">"Öyleyse gayet iyidir. İki saatlik uyku, eskiden sekiz saatin yaptığı kadar dinlendiriyor. Ne kadar güzel bir gece geçireceğini -ikinizin de- biliyordum ama onun yeterince dinlenmeyeceğinden korktum."</p>
	<p class="block6">"Şey, harika bir geceydi," diye kabullendi Ben, "yine de onu benim kollarıma öylece itivermene şaşırdım."</p>
	<p class="block6">"Şoke oldum demek istiyorsun. Seni tanıyorum, Ben, belki senin kendini tanıdığından bile daha iyi tanıyorum. Dün buraya geldiğinde her tarafından kıskançlık akıyordu. Sanırım artık geçti. Değil mi?"</p>
	<p class="block6">Ben onun gözlerinin içine baktı. "Sanırım."</p>
	<p class="block6">"Güzel. Ben de çok keyifli ve harika bir gece geçirdim... senin iyi ellerde olduğunu bildiğimden hiçbir endişem yoktu. En iyi eller; benden bile iyi."</p>
	<p class="block6">"Ah, hayır!"</p>
	<p class="block6">"Hımm. Sanırım hâlâ yontulması gereken birkaç pürüz var... neyse, bu gece hepsini suyun içinde yıkayıp çıkarırız." Doğruldu, kanepenin diğer ucuna doğru uzandı ve Caxton'a, sehpanın üzerinde duran sigara paketi son birkaç santimi zıplayarak Jill'in eline doğru uçmuş gibi geldi.</p>
	<p class="block6">"Bakıyorum sen de birkaç el çabukluğu numarası öğrenmişsin."</p>
	<p class="block6">Jill bir an şaşırmış göründü, sonra gülümsedi. "Biraz. Önemli bir şey değil. Eğlenceli birkaç numara. Hocamın ifadesiyle 'henüz sadece bir yumurtayım.'"</p>
	<p class="block6">"Bu numarayı nasıl yaptın?"</p>
	<p class="block6">"Sadece ona Marsça ıslık çaldım. Önce bir şeyi grokluyorsun, sonra onun ne yapmasını istediğini grokluyorsun... Mike!" El salladı. "Buradayız, tatlım!"</p>
	<p class="block6">"Geliyorum." Mars'tan Gelen Adam doğruca Ben'e doğru geldi, onu elinden tutup ayağa kaldırdı. "Dur sana şöyle bir bakayım, Ben! Tanrım, seni görmek çok güzel!"</p>
	<p class="block6">"Seni görmek de öyle. Burada olmak da."</p>
	<p class="block6">"Ve gerekirse kolunu büküp burada kalmanı sağlayacağız. Şu üç gün meselesi nedir? Üç günmüş!"</p>
	<p class="block6">"Ben çalışan biriyim, Mike."</p>
	<p class="block6">"Göreceğiz. Kızların hepsi heyecanla bu geceki partiye hazırlanıyor. Günün geri kalanındaki törenleri ve dersleri iptal etsek iyi olur; nasıl olsa bir halta yaramayacaklar."</p>
	<p class="block6">"Patty zaten gerekli düzenlemeleri yaptı," dedi Mike'a Jill. "Seni bunlarla rahatsız etmek istemedi. Dawn, Ruth ve Sam de yapılması gerekenlerle ilgilenecek. Patty dış kilise matinesini de iptal etmeye karar verdi; yani günün geri kalanında boşsun."</p>
	<p class="block6">"İyi haber." Mike oturdu, Jill'in başını kucağına yatırdı, Ben'i de çekip oturttu, bir kolunu onun omzuna attı ve iç çekti. Ben'in dış kilisedeki törende gördüğü kıyafeti giyiyordu: Uygun, tropik bir takım elbise, sadece ayağında ayakkabı yoktu. "Ben, sakın vaizliğe başlama. Günlerimi ve gecelerimi bir işten diğerine koşarak geçirirken insanlara neden acele etmemeleri gerektiğini anlatıyorum. Jill ve Jubal'le birlikte sana, bu gezegendeki diğer herkesten daha çok şey borçluyum ama dün akşamüstünden beri buradasın ve ben sana daha yeni merhaba diyebiliyorum. Nasılsın? Formda görünüyorsun. Aslına bakarsan Dawn bana gayet formda olduğunu söyledi."</p>
	<p class="block6">Ben yüzünün kızardığını hissetti. "İdare ediyorum."</p>
	<p class="block6">"Güzel. Çünkü, inan bana, dağlı kabileler bu gece yerlerinde duramıyor olacak. Ama yakınında grokluyor ve seni destekliyor olacağım. Partinin sonunda, başında olduğundan daha zinde olacaksın; öyle değil mi, Küçük Kardeş?"</p>
	<p class="block6">"Evet," diye onayladı Jill. "Ben, bunu yaşayana kadar inanmayacaksın ama Mike sana güç "verebiliyor; sadece moral desteği değil, gerçek fiziksel güç. Ben de biraz yapabiliyorum. Mike gerçekten yapıyor."</p>
	<p class="block6">"Jill de bayağı iyi yapıyor." Mike onu okşadı. "Küçük Kardeş, herkes için bir güç kaynağı. Dün gece kesinlikle öyleydi. " Ona gülümsedi ve sonra şarkı söylemeye başladı:</p>
	<p class="block7"> </p>
	<p class="block6">"Jill gibisini asla bulamazsın,</p>
	<p class="block6">Milyonda bir bile değil şansın, </p>
	<p class="block6">Tüm yosmalar içinde, </p>
	<p class="block6">En heveslisi bizim Gillian!"</p>
	<p class="block7"> </p>
	<p class="block6">"... öyle değil mi, Küçük Kardeş?"</p>
	<p class="block6">"Fiyuu," diye karşılık verdi Jill, memnun olduğu belliydi. Mike'ın elini avucunun içine alıp göğsüne bastırdı. "Dawn da aynen benim gibi ve bunu biliyorsun; en az benim kadar hevesli."</p>
	<p class="block6">"Belki. Ama sen buradasın... Dawn'sa şu anda alt katta potansiyeli olanları çöplüklerden ayırmaya çalışıyor. O meşgul... sen değilsin. Bu da önemli bir fark... değil mi, Ben?"</p>
	<p class="block6">"Olabilir." Caxton onların umursamaz tavırlarının, bu kadar rahat bir ortamda bile olsa kendisini utandırmaya başladığını fark etti... ya birbirlerini okşamayı kesmelerini... ya da ona oradan ayrılmak için bir bahane yaratmalarını diledi.</p>
	<p class="block6">Bunun yerine Mike, kucağında Jill, bir eli Ben'in beline sıkıca sarılmış oturmaya devam etti... Ben, Jill'in onu cesaretlendirdiğini kabul etmek zorunda kaldı. "Ben, dünkü gibi bir gece -bir grubun Sekizinci Çember'e o büyük sıçrayışı yapmalarına yardımcı olmak- beni oldukça geriyor. Sana Altıncılara verilen derslerden bir şey aktarayım, Ben. Biz insanlar, önceki halkımın hayal bile edemeyeceği bir şeyiz. Hayal edemezler. Ve sana bunun ne kadar değerli olduğunu anlatabilirim... değerini biliyorum çünkü bu olmadan yaşamanın ne demek olduğunu biliyorum. Dişi ve erkek olmak. Onun tarafından yaratılan Erkek ve Kadın -Biz-Tanrı- olanların icat ettiği en büyük hazine. Değil mi, Jill?"</p>
	<p class="block6">"Çok güzel ifade ettin, Mike ve Ben de Gerçeği biliyor. Ama Dawn için de bir şarkı bul, sevgilim."</p>
	<p class="block6">"Pekâlâ..."</p>
	<p class="block6">"Ardent, bizim sevgili şafağımız;</p>
	<p class="block6">Ben bunu onun bakışında grokladı.</p>
	<p class="block6">Elbiseler satın alır her sabah,</p>
	<p class="block6">Ama pantolon almaz asla!"</p>
	<p class="block6">Jill kıkırdadı ve ona sokuldu. "Onun da duymasını sağladın mı?"</p>
	<p class="block6">"Evet, o da bana koca bir alkış yolladı... yanında Ben için bir öpücükle birlikte. Söylesenize, bu sabah mutfakta kimse yok mu? Birden birkaç gündür bir şey yemediğimi hatırladım. Belki de birkaç yıldır; tam olarak emin değilim."</p>
	<p class="block6">"Sanırım Ruth mutfakta," dedi Ben, kendini Mike'tan kurtarıp ayağa kalkarak. "Gidip bakayım."</p>
	<p class="block6">"Duke gider. Hey, Duke! Bakalım bana senin büyüklüğünde bir yulaflı kek pişirip beş litre de meyve suyu ayarlayabilecek birilerini bulabilecek misin?"</p>
	<p class="block6">"Tamam, Mike!" diye seslendi Duke.</p>
	<p class="block6">Ben Caxton duraksadı, bir bahanesi kalmamıştı. Uyduruk bir mazeret düşünürken omzunun üzerinden arkaya baktı.</p>
	<p class="block6">"Jubal," dedi Caxton, içtenlikle, "sana bu kısmı anlatmazdım... ama tüm olayda neler hissettiğimi açıklayabilmek için bu şart. Neden onlar hakkında endişelendiğimi; hepsi için, Jill kadar Duke ve Mike için de... ve Mike'ın diğer kurbanları için de tabii. O sabah neredeyse her şeyin yolunda olduğuna inandırılıyordum... had safhada garip ama keyifli olduğuna. Mike da beni çok etkilemişti; yeni kişiliği oldukça güçlü. Kendine fazla güveniyor ve çok fazla pazarlamacı havası var... ama oldukça çekici. Sonra o -ya da ikisi birden diyelim- beni oldukça utandırdılar, bu yüzden o fırsatı kullanıp kanepeden kalktım.</p>
	<p class="block6">"Sonra omzumun üzerinden baktım ve gözlerime inanamadım. Arkamı döneli beş saniye bile olmamıştı... ve Mike üzerlerindeki tüm giysilerden bir anda kurtulmayı başarmıştı... ve orada, odadaki ben dahil dört-beş kişinin gözü önünde öylece sevişiyorlardı; hayvanat bahçesindeki maymunlar gibi umarsızca!</p>
	<p class="block6">"Jubal, öylesine dehşete düşmüştüm ki neredeyse midemdeki tüm kahvaltıyı çıkarıyordum."</p>
	<p class="block7"> </p>
	<p class="block8">OTUZ ÜÇ</p>
	<p class="block6">Ee," dedi Jubal, "ne yaptın? Eğlendin mi?" </p>
	<p class="block6">"Cehenneme kadar. O anda oradan ayrıldım. Koşarak dış kapıya gittim, giysilerimle ayakkabılarımı kaptım -çantamı unuttum ama almak için dönmedim- kapıdaki tabelayı umursamadan dışarı çıktım; kollarımda elbiselerimle o zıplatma tüpüne atlayıverdim. Bam! Veda bile etmeden ayrıldım."</p>
	<p class="block6">"Oldukça kaba."</p>
	<p class="block6">"Kendimi rahatsız hissediyordum. Oradan ayrılmak zorundaydım. Hatta o kadar hızlı ayrıldım ki neredeyse ölüyordum. Normal bir zıplatma tüpünü bilirsin..."</p>
	<p class="block6">"Hayır, bilmem."</p>
	<p class="block6">"Peki, belirli bir kata çıkmak üzere ayarlamazsan bindiğinde yavaşça aşağı doğru inersin, tıpkı bir reçel kazanının içine düşmüş gibi. Ben yavaşça aşağı kaymadım, düştüm ve yaklaşık altıncı kattaydım. Ama tam da son yanlışımı yaptığımı düşündüğüm sırada bir şey beni yakaladı. Bir güvenlik ağı değil; bir çeşit enerji alanı. Yere çakılmadım. Ama Mike o aleti tamir etmeli. Ya da normal bir zıplatma tüpü koydurmalı."</p>
	<p class="block6">"Bildiğin merdivenleri ya da çok zorda kalırsam asansörleri tercih ederim," dedi Jubal. </p>
	<p class="block6">"Bu aletin o kadar riskli olduğunu fark etmemiştim. Ama sahip oldukları tek güvenlik müfettişi Duke... ve Duke'e göre Mike'ın söylediği her şey Tanrı'nın emri sayılır. Jubal, tüm o yer büyük bir çöküşe doğru gidiyor. Hepsi de aklı başında olmayan biri tarafından hipnotize edilmiş. Bu konuda ne yapılabilir?"</p>
	<p class="block6">Jubal önce düşünceli bir şekilde dudaklarını büzdü, sonra da kaşlarını çattı. "Önce bir bakalım, durumu doğru şekilde analiz etmiş misin. Durumun hangi yönlerini rahatsız edici buldun?"</p>
	<p class="block6">"Ne? Tamamını tabii ki!"</p>
	<p class="block6">"Yani? Gerçekte bu sadece bir şey değil mi? Ve bu bir şey de ikimizin de bildiği, çok eskiden beri var olan zararsız bir eylem... hatta basit bir çıkarım yaparsak, iki yıl kadar önce bu evde de aynı şekilde yapılmıyor muydu? O zaman benim bir itirazım olmamıştı... senin de her ne zaman öğrendiysen, itiraz ettiğin söylenemez. Hatta senin başka birkaç seferde aynı eylemi aynı genç hanımefendiyle -hikâyene rağmen onun bir hanımefendi olduğundan emin olabilirsin- yaptığını öne sürdüğümde ne beni yalanladın, ne de söylediklerimden alınmış göründün. Açıkça söylemek gerekirse, evlat... seni huzursuz eden ne?"</p>
	<p class="block6">"Tanrı aşkına, Jubal, bunun kendi oturma odanda yapılmasına izin verir miydin?"</p>
	<p class="block6">"Tabii ki hayır; kimsenin fark etmeyeceği bir zamanda, örneğin geceleyin gizlice yapılmadığı sürece tabii. O durumda beni zerre kadar ilgilendiren bir şey olmazdı ya da olmadı diyelim. Ama mesele benim oturma odam değil... bir başka birinin oturma odasıyla ilgili kurallar koymak da bana düşmez. Orası Mike'ın evi... ve onun karısı... yasal ya da değil, bunu sorgulamanın gereği yok. O zaman benim üstüme vazife olan bir şey var mı? Ya da senin? Birinin evine girdiğinde onun ev içi kurallarını kabul edersin; bu evrensel bir görgü kuralıdır."</p>
	<p class="block6">"Yani bunu dehşet verici bulmadığını mı söylüyorsun?"</p>
	<p class="block6">"Ah, şimdi tümüyle farklı bir konuya girdin. Şehvetin insanların gözleri önünde sergilenmesini oldukça çirkin bulurum, ne katılımcısı, ne de izleyicisi olmam... ama bunun çocukluğumda aldığım eğitimden geldiğini grokluyorum, hepsi o. İnsanoğlunun oldukça büyük bir azınlığı -hatta belki de çoğunluğu- bu konuda benim düşüncelerimi paylaşmıyor. Özellikle de grup seksinin uzun geçmişi ve yaygınlığı göz önüne alınırsa. Yine de bu benim zevklerime uygun değil. Ama dehşet verici mi? Sevgili bayım, ben sadece etik olarak beni rahatsız eden şeyleri dehşet verici bulurum. Etik sorunlar da mantığa bağlıdır... oysa bu durum sadece bir zevk meselesi ve eski deyişi bilirsin... de gustibus non est disputandum."</p>
	<p class="block6">"Yani topluluk içinde sevişmenin sadece bir zevk meselesi olduğunu mu söylüyorsun?"</p>
	<p class="block6">"Aynen öyle. Kendi zevklerimin kökeninde çocukluğumda aldığım eğitimin yattığını, üç kuşak boyunca süren alışkanlıklarla yerleştiğini ve artık değiştirilemeyecek kadar kemikleştiğini düşünüyorum. Ama benim zevklerim, Neron'un çok farklı zevklerinden daha kutsal değil. Hatta daha az kutsal olduğu bile söylenebilir. Neron bir tanrıydı; ben değilim."</p>
	<p class="block6">"Hay, lanet olsun."</p>
	<p class="block6">"Zamanı geldiğinde olacak; tabii bu mümkünse... bu noktada 'nötr-karşı' olduğum söylenebilir. Ama Ben, bahsettiğin şey halk arasında yapılmış değil."</p>
	<p class="block6">"Ha?"</p>
	<p class="block7"><span class="text">"Bunu sen kendin söyledin. Bu grubu çoklu bir evlilik gibi tanımladın; tam olarak dinsel birçok eşlilik denebilir. Halka açık değil, aksine son derece özel ve içine kapalı. 'Burada</span><span class="text1"> </span><span class="text">biz tanrılardan başka kimse yok'... yani kim, nasıl rahatsız olabilir ki?"</span></p>
	<p class="block6">"Ben rahatsız oldum!"</p>
	<p class="block6">"Çünkü senin tanrılaşma sürecin henüz onlarınki gibi tamamlanmış değil; sanırım seni olduğundan daha yüksek bir rütbede değerlendirmişler... ve sen de onları yanıltmışsın. Bunu sen kendin istedin."</p>
	<p class="block6">"Ben mi? Jubal, hiç de öyle bir şey yapmadım."</p>
	<p class="block6">"'Tommy oyuncak bebeğimi kırdı... ben de o bebekle kafasını yardım.' Oraya girdiğin anda çıkıp gitmen gerekirdi çünkü daha ilk bakışta onların gelenekleri ve tavırlarının seninkilere uymadığını gördün. Ama bunun yerine orada kaldın ve tanrıçalardan birinin sunduğu zevklerin tadını çıkardın; sen de ona karşı bir tanrı gibi davrandın... kısaca işin tadını aldın, onlar da bunu biliyorlar. Bana Mike'ın yaptığı tek hata, senin sahtekârlığını görememesi gibi geliyor. Ama onun da Tanrısal bir zaafı var - bir 'su kardeşi'nden asla şüphe etmiyor ama Jüpiter bile hata yapar ve bu onun zaafı -ya da güçlü tarafı mı acaba?- onun aldığı ilk eğitimden geliyor; bunu değiştirmek için yapabileceği bir şey yok. Hayır, Ben, Mike tümüyle uygun şekilde davrandı; senin tavrın iyi niyete karşı hakaret sayılır."</p>
	<p class="block6">"Lanet olsun jubal, yine her şeyi çarpıttın. Yapmak zorunda olduğum şeyi yaptım... onların halısına kusmak üzereydim!"</p>
	<p class="block6">"Yani bir refleks olduğunu iddia ediyorsun. Çok uygun; ama on iki yaşından büyük herkes -panik içinde dış kapıya atılmak yerine ağzını sıkıca tutup sakince banyoya giderdi, en fazla sinüsleri biraz tıkanırdı, hepsi o. Sonra, gösteri sona erdiğinde de döner ve kabul edilebilir bir mazeret uydururdu."</p>
	<p class="block6">"Bunu yapamazdım. Sana söyledim, oradan ayrılmak zorundaydım!"</p>
	<p class="block6">"Biliyorum. Ama bunu refleksle ilgisi yok. Refleks mideni boşaltır; ayaklarına gidecekleri yolu göstermez, eşyalarını toplamana, kapılardan geçmene ve hiç bakmadan bir deliğe atlayıvermene yol açmaz. Panik, Ben. Neden panikledin?"</p>
	<p class="block6">Caxton cevap vermeden önce uzun bir süre düşündü. Sonra iç çekti. "Sanırım özüne inersek, Jubal... ben çok ahlakçıyım."</p>
	<p class="block6">Jubal başını iki yana salladı. "O anki davranışın ahlakçıydı ama işin özünde yatan şey bu değildi. Sen ahlakçı biri değilsin, Ben. Ahlakçı dediğin kendi kıstaslarını evrensel kanunlar zanneden kişidir. Sen bu yaygın kötülükten neredeyse tümüyle uzaksın. Sana uygun olmayan pek çok duruma, makul bir nezaketle uyum sağlamayı becerdin... oysa gerçek, inatçı, iflah olmaz bir ahlakçı biri o tatlı dövmeli hanımefendiye büyük bir hevesle hakaret eder ve ayaklarını yere vura vura çıkıp giderdi. Daha derinlere bak. Bir ipucu ister misin?"</p>
	<p class="block6">"Ah, belki de versen iyi olur. Tek bildiğim bu durumun kafamı karıştırıp beni mutsuz ettiği -Mike için de endişeliyim, Jubal!-, işte bu yüzden bir gün izin alıp seni görmeye geldim."</p>
	<p class="block6">"Pekâlâ. Sana değerlendirmen için varsayımsal bir senaryo sunacağım: Orada tanıştığın Ruth diye bir hanımdan bahsettin; bir kardeşlik öpücüğü, birkaç dakika sohbet, başka bir ilişkiniz yok."</p>
	<p class="block6">"Evet?"</p>
	<p class="block6">"Farz et ki olayın başrol oyuncuları Mike ve Ruth. Gillian orada bile değil. Yine de dehşete düşer miydin?"</p>
	<p class="block6">"Ha? Tabii ki evet, dehşete düşerdim!"</p>
	<p class="block6">"Ne kadar peki? Mide bulantısı? Panik içinde kaçma isteği?"</p>
	<p class="block6">Caxton düşünceli göründü, sonra suratına aptalca bir ifade yerleşti. "Sanırım hayır. Şaşkına dönerdim. Ama sanırım sadece kalkıp mutfağa falan giderdim... sonra da oradan ayrılmak için bir bahane bulurdum. Hâlâ oradan çılgınca koşarak ayrıldığım için kendimi aptal gibi hissediyorum."</p>
	<p class="block6">"Gerçekten ayrılmak için bir bahane arar mıydın? Yoksa adına düzenlenen 'eve hoş geldin' partisine katılmayı hevesle bekler miydin?"</p>
	<p class="block6">"Şey..." Caxton dikkatle düşündü. "Bunlar olduğunda henüz kararımı vermemiştim. Merak ettiğimi itiraf etmeliyim ama beni henüz tümüyle tavlayamamışlardı."</p>
	<p class="block6">"Pek güzel. Artık sebebini biliyorsun."</p>
	<p class="block6">"Biliyor muyum?"</p>
	<p class="block6">"Sen söyle, Ben. Çıkar şu içindekileri ve iyice incele... ve sonra bununla nasıl başa çıkacağını bul."</p>
	<p class="block6">Caxton dudaklarını kemirdi, mutsuz görünüyordu. "Pekâlâ. Ruth olsaydı da şaşırırdım ama gerçekten dehşete düşmezdim. Lanet, gazetenin hengâmesinde artık hiçbir şeyden dehşete düşmez oluyorsun ama şey, sen söyledin zaten: doğru ve yanlışla ilgili derin bir yara. Hay lanet, Ruth olsaydı belki çaktırmadan biraz izlerdim bile, yine de odadan ayrılacağımı sanıyorum; böyle şeyler -en azından bana göre- başkalarının önünde yapılmamalı." Durakladı. "Jill olduğu için böyle oldu. Kırıldım... ve kıskandım."</p>
	<p class="block6">"Cesur bir adamsın, Ben."</p>
	<p class="block6">"Jubal, kıskanç olmadığıma yemin edebilirdim. Kaybettiğimi biliyordum... bunu kabullenmiştim. Koşullar yüzünden, Jubal. Beni yanlış anlama. Jill'i, üç kuruşluk bir fahişe olsa da severdim. Ki öyle değil. Şu serbest harem davası felaket canımı sıkıyor. Ama kendi bakış açısına göre Jill gayet ahlaklı."</p>
	<p class="block6">Jubal başıyla onayladı. "Biliyorum. Gillian'ın yozlaşamayacak biri olduğundan eminim. Onun ahlaksız olmasını engelleyen yıkılmaz bir masumiyeti var." Kaşlarını çattı. "Ben, sorununun kökenine indik sayılır. Korkarım sen -kabul etmeliyim ki ben de- orada birlikte yaşayan insanların kusursuz derecede ahlaklı olmalarını sağlayan meleksi masumiyete sahip değilsin."</p>
	<p class="block6">Ben şaşırmış görünüyordu. "Jubal, yaptıklarının ahlaklı olduğunu mu düşünüyorsun? Hayvanat bahçesindeki maymunlar vaziyeti vesaire? Benim söylemeye çalıştığım Jill'in yaptığının yanlış olduğunu bilmiyor olması -Mike onun kafasını karıştırmış- üstelik Mike da yaptığının yanlış olduğunun farkında değil. O Mars'tan Gelen Adam; bizimle eşit koşullarda başlamadı. Etrafımızdaki her şey ona yabancı; muhtemelen hiçbir zaman tam olarak uyum sağlayamayacak."</p>
	<p class="block6">Jubal sıkıntılı görünüyordu. "Ortaya zor bir soru attın, Ben ama sana basit bir cevap vereceğim. Evet, bence o insanlar, tüm Yuva, sadece bizim çocuklar değil, gayet ahlaklı davranıyorlar. Bana anlattığın kadarıyla, öyle. Ayrıntıları incelemeye zamanım olmadı ama evet: tümüyle ahlaklı. Grup seksi, birbirinin gözü önünde utanmazca sevişme... komünal yaşamları ve anarşist yaklaşımları, her şey. Özellikle de kusursuz ahlaklarını bencilce davranmadan başkalarına da yayma istekleri."</p>
	<p class="block6">"Jubal, beni tamamen şaşkına çevirdin." Caxton başını kaşıdı ve kaşlarını çattı. "Madem böyle düşünüyorsun, neden gidip onlara katılmıyorsun? Kollarını açmış seni bekliyorlar, gelmeni istiyorlar, gelmeni umuyorlar. Büyük bir kutlama yapacaklar ve Dawn da ayaklarını öpüp izin verdiğin her şekilde sana hizmet etmek için yanında olacak; abartmıyorum."</p>
	<p class="block6">Jubal başını iki yana salladı. "Hayır. Elli yıl önce bana yaklaşsalardı... Ama şimdi? Kardeşim Ben, böyle bir masumiyet potansiyeli bende yok artık... şu yüzündeki alaycı gülümsemeyi de sil, cinsel yeterlilikten bahsetmiyorum. Demek istediğim, onların hayat veren suyunda yıkanıp tekrar masum olamayacak kadar uzun süredir kendi kötülüklerim ve umutsuzluğumla yaşıyorum. Hiç masum olmuş muydum, ondan bile emin değilim."</p>
	<p class="block6">"Mike sende o -kendisi böyle demese de- 'masumiyet'in olduğundan son derece emin. Bunu Dawn söyledi, ex officio."</p>
	<p class="block6">"Öyleyse Mike bana büyük bir onur bahşediyor; onu hayal kırıklığına uğratmam. Kendi yansımasını görüyor, ben, mesleğim icabı bir ayna sayılırım."</p>
	<p class="block6">"Jubal, sen korkağın tekisin."</p>
	<p class="block6">"Aynen öyle, bayım! Beni endişelendiren, bu masumların kendi düzenlerini çirkin bir dünyaya uydurup uyduramayacakları. Ah, bunu daha önce de deneyenler oldu ve her seferinde dünya onları asit gibi yıpratıp yok etti. İlk Hıristiyanlardan bazıları -anarşi, komünizm, grup evliliği- hatta şu kardeşlik öpücüğünde bile ilkel, Hıristiyanca bir hava var. Belki de Mike bunu oradan öğrenmiştir, sonuçta yaptığı her şey, özellikle de şu Toprak Ana töreni, diğer inanışlardan hazırlanmış bir karma." Jubal kaşlarını çattı. "Bunu ilkel Hıristiyanlardan aldıysa -yani sadece kızları öpmekten hoşlandığı için yapmıyorsa- bu durumda erkeklerin erkekleri öpmesini de beklerim."</p>
	<p class="block6">Ben homurdandı. "Söylemeyi unuttum, onu da yapıyorlar. Ama bu homoca bir şey değil. Bir kez yakalandım; sonrakilerden kurtulmayı başardım."</p>
	<p class="block6">"Yani? Her şey yerli yerine oturuyor. Oneida Kolonisi Mike'ın 'Yuva'sına oldukça benziyordu; uzunca bir süre ayakta kalmayı başardılar ama nüfus yoğunluğunun düşük olduğu bir yerdeydiler; kalabalık bir şehrin ortasında değil. Pek çok başka örnek de var, hepsinin de hikâyesi aynı: kusursuz bir paylaşım ve kusursuz bir sevgiyi düşünerek hazırlanmış, büyük umutlar ve idealler içeren bir plan... hemen arkasından gelen suçlamalar ve kaçınılmaz başarısızlık." Jubal iç çekti. "Daha önce Mike için endişeleniyordum; şimdi hepsi için endişeliyim."</p>
	<p class="block6">"Sen mi endişelisin? Sence ben ne haldeyim? Jubal, senin şu tatlı mutluluk teorini kabul edemem. Yaptıkları yanlış!"</p>
	<p class="block6">"Ne olmuş? Ben, senin boğazında kalan şey sadece şu son olay."</p>
	<p class="block6">"Şey... belki de. Ama hepsi o değil."</p>
	<p class="block6">"Hemen hemen hepsi o. Ben, seksin etiği can sıkıcı bir problemdir... çünkü hepimiz 'ahlaki değerler' denilen aptalca, işe yaramaz ve kötü bir toplum kuralları sistemiyle uyum sağlayabilmek için pragmatik çözümler bulmak zorundayız. Çoğumuz bu sistemin yanlış olduğunu biliyor ya da en azından öyle olduğundan şüpheleniyor ve bu kuralları çiğniyoruz. Hepimiz toplum içinde bunları onayladığımızı söyleyip gizli gizli çiğnemenin suçluluğunu duyarak bedelini ödüyoruz. İster istemez, bu kural bizi yönetiyor, ölü ve pis kokuyor. Biliyorum, kendini özgür birisi olarak görüyorsun ve bu şeytani kuralı kendin yıkmış durumdasın ama cinsel ahlak açısından daha önce rastlamadığın bir sorunla karşılaştın, bilinç düzeyinde uymayı reddettiğin bu Yahudi-Hıristiyan kuralını bilinçaltında geçerli kıstas olarak aldın. Dolayısıyla, otomatik olarak miden bulandı... ve senin refleksinin seni 'haklı', onları da 'haksız' gösterdiğine inandın - hâlâ da inanıyorsun. Öğğğ! Senin mideni suçu tespit eden bir araç olarak kullanmaktansa eziyet çekmeyi tercih ederim. Midenin yansıtabildiği tek şey, daha mantığın oluşmadan önce sana öğretilmiş olan önyargılar."</p>
	<p class="block6">"Senin midenden ne haber?"</p>
	<p class="block6">"Benimki de en az seninki kadar aptal ama ben onun aklımı yönetmesine izin vermiyorum. Ben en azından Mike'ın ideal bir insan ahlakı yaratma çabasındaki güzelliği görebiliyorum. Ve bu -sen dahil- pek çok insanı ürkütecek kadar radikal değişiklikler içerse de böyle ideal bir ahlakın ancak ideal cinsel davranışlarla kurulabileceğini gördüğü için de onu alkışlıyorum. Bu yüzden ona hayranlık duyuyorum... onu Filozoflar Birliği'ne aday göstermeliyim. Çoğu ahlak filozofu bilinçli ya da bilinçsiz şekilde kültürümüzün cinsel kurallarının doğruluğunu kabul eder; aile, tekeşlilik, kendini kontrol, şu senin canını çok sıkan gizlilik kanunu, cinsel ilişkiyi gerdek gecesine bağlama ve benzeri şeyleri. Kültürel kurallarımızın tamamının üzerinde uzlaştıktan sonra ayrıntılarla uğraşırlar... kadın göğsünün görünmesinin ahlaksızlık olup olmadığı gibi saçmalıklarla! Ama çoğunlukla insan denen hayvanın bu kanunlara uymaya nasıl ikna edileceğini ya da zorlanacağını tartışırlar, oysa çevrelerinde gördükleri acılar ve trajedilerin bu kurallara uymamaktan değil, tam tersine bu kuralları birebir uygulamaktan kaynaklandığını görmezden gelirler.</p>
	<p class="block6">"Şimdi, Mars'tan Gelen Adam dünyaya iniyor, bu kutsal kuralları görüyor ve hepsini birden reddediyor. Mike'ın cinsellik anlayışını tam olarak anlamıyorum ama bana anlattığın azıcık şeyden bile onun görüşlerinin tüm Dünya'daki tüm büyük devletlerin kanunlarına karşı olduğunu ve herhangi bir dine bağlı 'aklı başında' birini -hatta agnostiklerin ve ateistlerin çoğunu da- öfkelendireceğini anlayabiliyorum. Ama yine de bu zavallı çocuk..."</p>
	<p class="block6">"Jubal, tekrar söylüyorum, o bir çocuk değil, yetişkin bir insan."</p>
	<p class="block6">"O bir 'insan' mı? Acaba? Anlattığına göre bu zavallı yapay Marslı, seksin birlikte mutlu olmanın bir yolu olduğunu söylüyor. Buraya kadar Mike'a katılıyorum: Seks mutluluk getirmeli. Oysa biz en kötüsünü yapıp seksi birbirimizin canını yakmak için kullanıyoruz. Asla acı vermemeli; mutluluk getirmeli ya da en azından keyif vermeli. Bundan başka bir şey olması için anlamlı bir sebep yok.</p>
	<p class="block6">"Kurallar diyor ki: 'Komşunun karısına göz dikmeyeceksin'; peki sonuç ne? Gönülsüz bekâret, zina, kıskançlık, trajik aile kavgaları, yumruklar ve bazen cinayetler, dağılan yuvalar ve mahvolan çocuklar... ve şehir kulüplerindeki dansçı kızlara yapılan ufak, gizli ziyaretler, cinsel birleşme olsun olmasın hem erkeği hem de kadını alçaltacak türden. Bu emre uyan oldu mu? 'Göz dikmemeyi' öngören Emirden bahsediyorum; fiziksel bir şeyden değil. Sanmam. Bir erkek bana gelip sadece öyle emredildiği için bir başkasının karısına yan gözle bakmadığına dair İncil üzerine yemin etse ya adamın kendini kandırdığını ya da cinsel bir eksikliği olduğunu düşünürüm. Bir çocuk sahibi olabilecek kadar erkek olan herkes pek çok kadına yan gözle bakmıştır; bir girişimde bulunup bulunmamasının önemi yoktur.</p>
	<p class="block6">"Şimdi, Mike gelip diyor ki: 'Benim karıma yan gözle bakmana gerek yok... onu sev! Onun sevgisinin sınırı yok, böylece hepimiz kazanırız... korku, suçluluk, nefret ve kıskançlık dışında kaybedeceğimiz bir şey yok.' Bu teklif o kadar safça ki muhteşem. Hatırladığım kadarıyla sadece uygarlık öncesi Eskimolar bu kadar saftılar ve bizden o kadar uzaktaydılar ki onlara da 'Mars'tan Gelen Adamlar' diyebilirsin. Ancak, kısa sürede onlara kendi erdemlerimizi aşıladık ve onlar da artık bizim gibi mutlu bir paylaşım yerine bekâret ve zinaya sahipler; tabii ki bu sadece dönüşüm sırasında hayatta kalmayı başaranlar için geçerli. Acaba onlara ne yararı oldu? Ne dersin, Ben?"</p>
	<p class="block6">"Eskimo olmayı istemem, teşekkür ederim."</p>
	<p class="block6">"Ben de istemem. Bozulmuş çiğ balık midemi kaldırır."</p>
	<p class="block6">"Evet, o da var ama Jubal, benim kastettiğim sıcak su ve "sabundu. Sanırım fazla titizleniyorum."</p>
	<p class="block6">"O konuda benim için de aynı şeyi söyleyebilirsin, Ben; içinde bir igludan daha iyi bir kanalizasyon sistemi olmayan bir evde doğdum ve çocukluğumu tekrar yaşamak gibi bir dileğim yok. Ama bence uzun süre durmuş sidik kokusuna alışmış burunlar için yıkanmamış bir insanın kokusu çok da sorun olmasa gerek. Yine de enteresan mutfakları ve yetersiz mülklerine rağmen Eskimolar, herkes tarafından Dünya'nın en mutlu insanları olarak bilinir. Neden mutlu olduklarını kesin olarak bilmemiz mümkün değil ama en azından, cinsel kıskançlık yüzünden hiç mutsuz olmadıklarına eminiz. Birbirlerinin eşlerini ödünç alıyorlardı, hem keyif hem de eğlence için ve bu onları mutsuz etmiyordu.</p>
	<p class="block6">"İnsanın sorası geliyor: Deli olan kim? Mike ve Eskimolar mı? Yoksa biz miyiz? Öyle grup sporlarından hoşlanmadığımız gerçeğine dayanarak bunu yargılayanlarız... bizim yönlendirilmiş zevklerimizin konuyla ilgisi yok. Ama etrafındaki karanlık dünyaya bir bak ve sonra şunu söyle: Mike'ın takipçileri diğer insanlara göre daha mı mutlular, yoksa daha mı mutsuzlar?"</p>
	<p class="block6">"Sadece üçte biriyle konuştum, Jubal... ama evet, mutlular. O kadar mutlular ki bana dayaktan sersemlemişler gibi geliyor. Buna güvenmiyorum, işin içinde bir terslik var."</p>
	<p class="block6">"Hımm... belki de o terslik sensindir."</p>
	<p class="block6">"Nasıl?"</p>
	<p class="block6">"Senin zevklerinin bu kadar genç bir yaşta bu kadar yönlendirilmiş olmasının ne kadar üzücü olduğunu düşünüyordum. İşte orada, gökten çorba yağıyor ve sen elinde bir kaşık olmadan yakalanıyorsun. Üç gün boyunca sana önerilen - hatta almaya zorlandığın şey- benim yaşıma geldiğinde çok değerli bir anı olabilecek bir şey ama sen, genç beyinsiz, kıskançlığın seni uzaklaştırmasına izin verdin! İnan bana senin yaşında olsaydım sapına kadar Eskimo olurdum ve kiliseye gidip Marsça öğrenmeme gerek kalmadan, En İç Kiliseye bedava giriş bileti sunulduğu için de şükrederdim. Sana o kadar kızgınım ki beni rahatlatan tek şey, biraz tatsız da olsa şu: Yaşın ilerlediğinde pişmanlık duyacağını biliyorum. Yaşlanmak seni daha bilge yapmaz Ben ama bakış açını genişletir... ve en acı bakış açısı da dönüp uzak geçmişine bakmak ve reddettiğin cazip şeyleri görmektir. Benim kendi adıma yeterince pişmanlığım var... ama benimkiler, senin yaşayacağın pişmanlığın yanında hiçbir şey değil."</p>
	<p class="block6">"Ah, yapma Jubal, kafama kakıp durmayı bırak!"</p>
	<p class="block6">"Cennet aşkına be adam! Yoksa sana fare mi demeliyim? Kafana falan kakmıyorum. Seni bariz ortada olan bir şeyi görmen için dürtüyorum, hepsi o. Neden burada oturmuş yaşlı bir adama dert yanıyorsun? Şu anda bir posta güvercini gibi Yuva'ya dönüyor olman gerekir. Polisler mekânı basmadan önce! Lanet, sadece yirmi yıl daha genç olsaydım, Mike'ın kilisesine koşarak katılırdım."</p>
	<p class="block6">"İnsaflı ol biraz, Jubal. Mike'ın kilisesi hakkında gerçekten ne düşünüyorsun?"</p>
	<p class="block6">"Bana onun bir kilise değil, sadece bir öğreti olduğunu söylemiştin."</p>
	<p class="block6">"Şey... hem evet hem hayır. Kilise, Mike'ın Marslı 'Eskiler'den öğrendiği, büyük 'G' ile 'Gerçek'i temel alıyor."</p>
	<p class="block6">"'Eskiler', ha? Bana sorarsan bu hâlâ saçmalıktan ibaret."</p>
	<p class="block6">"Mike'ın onlara inandığı kesin."</p>
	<p class="block6">"Ben, bir zamanlar işle ilgili aldığı tüm kararlarda Alexander Hamilton'un ruhuna danıştığını iddia eden bir üreticiyle tanışmıştım. Bunun kanıtladığı tek şey o adamın buna inanmakta olduğu. Bununla beraber... Lanet olsun, neden hep Şeytan'ın avukatlığını yapmak zorunda kalıyorum?"</p>
	<p class="block6">"Şimdi ne oldu?"</p>
	<p class="block6">"Ben, tüm günahkârların en kötüsü dini sömürüp insanları kandıran dolandırıcılardır. Ama Şeytan'a hakkını teslim etmek gerek. Mike gerçekten de şu 'Eskiler'e inanıyor ve bir dolandırıcı değil. Demek istediğini anlatabilmek için diğer dinlerden bir sürü şey ödünç alsa da aslında kendi bildiği haliyle gerçeği öğretiyor. Şu 'Her Şeyin Anası' töreni, hoşuma gitmese de aslında sadece ismi ve şekli ne olursa olsun, Dişi figürünün evrenselliğini anlatıyor. Yeterince adil. 'Eskiler'ine gelince, tabii ki onların gerçekten var olup olmadıklarını bilmiyorum; sadece bir gezegenin bir grup hayalet tarafından yönetilmesi benim aklıma yatkın gelmiyor. Şu Sen Tanrı'sın inancına gelince, bana sorarsan diğer inançlardan ne eksik, ne de fazla. Kıyamet Günü geldiğinde, tabii ki eğer gelirse, bakarsın Büyük Patron'un aslında Kongo Tanrısı Mumbo Jumbo olduğunu öğreniveririz.</p>
	<p class="block6">"Tüm isimler hâlâ çekiliş kutusunda, Ben. Bilinçli insan, kendi sonunun geleceğine inanamayacak şekilde yaratılmıştır... bu da otomatik olarak pek çok dinin icat edilmesine yol açar. Ölümsüzlüğe olan bu inanç onun gerçek olduğunu kanıtlamaya yetmez ama yine de ortaya attığı sorular son derece önemlidir... bu soruları cevaplasak da cevaplayamasak da ya da doğruluğundan şüphelendiğimiz cevabı kanıtlamamız mümkün olmasa da. Yaşamın doğası, egonun fiziksel bedene nasıl hâkim olduğu, egonun kendisi ve neden her egonun evrenin merkezi gibi göründüğü problemi, hayatın amacı, evrenin amacı; bunlar en önemli sorular, Ben; asla önemsiz deyip geçemezsin. Bilim bu sorularını hiçbiriyle başa çıkmamış ya da çıkamamış; dolayısıyla, her ne kadar beni ikna edemiyorsa da dinlere bu soruları cevaplamaya çalıştıkları için burun kıvırmaya hakkım var mı? Yaşlı Mumbo Jumbo'nun beni yemesi hâlâ mümkün; adına dikilmiş süslü katedraller yok diye onu listeden çıkaramam. Aynı şekilde eşyalı bir tavan arasında bir seks tarikatı yöneten şu tanrı âşığı çocuğu da yok sayamam; belki de o Mesihtir. Dinle ilgili emin olduğum tek şey şu: Bilinç, birbiriyle çarpışıp duran bir avuç aminoasitten ibaret değildir!"</p>
	<p class="block6">'Fiyuu! Jubal, sen bir vaiz olmalıymışsm."</p>
	<p class="block6">"Ucu ucuna kaçırdım, evlat ve ağzını bozmadığın için de sana teşekkür ederim. Mike'ı savunan bir söz daha edeyim, onu mahkemelerin insafına bırakacağım. Bize bu içine edilmiş gezegende yaşamanın daha iyi bir yolunu gösterebilirse, bizim zevklerimiz ne olursa olsun, onun seks yaşantısı bundan dolayı temize çıkacaktır. Dâhiler, içinde yaşadıkları kültürün cinsel geleneklerini umursamamakla ünlüdürler, kendi kurallarını kendileri koyarlar; bu benim fikrim değil, Armattoe bunu ta 1948'de kanıtlamıştı. Ve Mike da bir dâhi; bunu pek çok şekilde gösterdi. Dolayısıyla Bayan Grundy'yi umursamayıp kendi keyfî için hile yapması beklenebilir. Dâhiler, kendilerinden aşağı düzeydekilerin fikirlerini haklı olarak küçük görürler.</p>
	<p class="block6">"Dinsel bir açıdan bakarsak Mike'ın seksüel davranışı en az cuma günü balık yemek kadar kosher, Noel Baba kadar ortodokstur. Tüm yaşayan varlıkların hep birlikte Tanrı olduklarını savunuyor... bu da kendisi ve takipçilerini o panteonun tek bilinçli tanrıları yapıyor; ve bu da bu gezegenin tanrılık kurallarına göre ona bir yetki veriyor. Bu kurallar, tanrılara her zaman seksüel özgürlüklerinin sadece kendileri tarafından kısıtlanabilmesi hakkını verir; ölümlüler için geçerli olan kurallar asla burada uygulanamaz. Leda ve Kuğu? Europe ve Boğa? Osiris, İsis ve Horus? İskandinav tanrıların müthiş ensest oyunları? Tabii ki... ama bununla da kalmıyoruz. Batı'nın en saygı duyulan dininin üçlü tanrısının aile ilişkilerine iyice bir bak (Doğu dinlerinden bahsetmeyeceğim bile; onların tanrıları bir mink yetiştiricisinin bile tahammül etmeyeceği şeyler yapıyorlar!). Tek tanrılı bir din gibi görünen bir şeyin içindeki garip ilişkileri kabullenebilmenin tek yolu bunu dine bağlamak ve ölümlüler için geçerli olan kuralların tanrıları bağlamadığını kabul etmektir. Tabii ki pek çok kişi bunları düşünmez bile; bunları zihinlerinde bir yere kapatır ve üzerine de 'Kutsal-Rahatsız Etmeyin' yazılı bir tabela asarlar.</p>
	<p class="block6">"Ama dışarıdan bakan bir hakem, Mike'a da diğer tanrılara tanınan özgürlüklerin aynısının verilmesi gerektiğini kabul etmek zorundadır. Bu oyunun kuralları var: Bir tanrı en az iki parçaya bölünür, erkek ve dişi; ve ondan sonra ürer. Sadece Yehova değil; bunu hepsi yaparlar. Araştır ve gör. Buna karşılık bir tanrı grubu tavşanlar gibi durmaksızın çiftleşir ve insanların formalitelerini Umursamazlar bile. Mike tanrılık işine girdiğine göre, grubunun şu toplu seksleri de en az cumartesinin arkasından pazarın gelmesi kadar mantıklı. Bu yüzden Patagonya kurallarını bırak ve olayları Olympus ahlakına göre değerlendir; bunu yaparsan, kendilerini diğerlerinden daha fazla kontrol ettiklerini bile söyleyebilirsin. Bunun da ötesi, Ben, şu seksüel birliktelik sayesinde 'yakınlaşma'. Şu teklikten çokluğa ve çokluktan tekliğe geçiş süreci, tanrılar grubunun içinde tekeşliliğe izin vermez. Diğerlerini dışarıda bırakan her eşleşme ahlaksızca, terbiyesizce ve belirlenmiş inanç kurallarının dışında olacaktır. Ve bu ortak, herkes tarafından paylaşılan cinsel birleşme inançlarının temelini oluşturan bir şeyse, ki ben öyle olduğunu grokluyorum, neden bu kutsal birleşmenin kapalı kapılar ardında yapılmasını bekliyorsun ki? Onların bu işi gizli yapmaları konusundaki ısrarın kutsal bir töreni -ki gerçekte öyle- ahlaksızca bir harekete dönüştürecektir ki böyle bir şey değil. Basitçe bakıp gördüğün şeyin ne olduğunu anlamamışsın."</p>
	<p class="block6">"Belki de anlamamışımdır," dedi Ben, üzüntülü bir sesle.</p>
	<p class="block6">"Sana olanları anlayabilmen için çok önemli bir bilgi sunacağım. Mike'ın üzerindeki giysilerden o kadar çabuk nasıl kurtulabildiğini merak etmiştin. Sana nasıl yaptığını söyleyeceğim."</p>
	<p class="block6">"Nasıl?"</p>
	<p class="block6">"O bir mucizeydi."</p>
	<p class="block6">"Ah, Tanrı aşkına!"</p>
	<p class="block6">"Belki de. Ama bin dolarına olanların kurallara uygun bir mucize olduğuna bahse girerim; üstelik sonuca da sen karar vereceksin. Git ve Mike'a nasıl yaptığını sor. Sonra da bana paramı yolla."</p>
	<p class="block6">"Lanet olsun, Jubal, senin paranı almayı istemem."</p>
	<p class="block6">"Alamayacaksın. Senin bilmediğin şeyler biliyorum. Var mısın?"</p>
	<p class="block6">"Hayır, lanet olsun. Jubal, sen git ve neler olduğunu gör. Ben oraya dönemem; şimdi olmaz."</p>
	<p class="block6">"Seni kollarını açıp karşılayacaklar ve neden birden ayrıldığını bile sormayacaklar. Bin dolar da buna veririm. Ben, orada bir günden kısa bir süre kaldın -yaklaşık on beş saat- ve bu sürenin yarısını da uyuyarak ya da Dawn'la seksek oynayarak geçirdin. Onları iyice sorguladın mı? Hani, kötü kokular aldığın bir olayı sütununda açıklamadan önce yapacağın türden dikkatli bir araştırma?"</p>
	<p class="block6">"Ama..."</p>
	<p class="block6">"Yaptın mı, yapmadın mı?"</p>
	<p class="block6">"Hayır ama..."</p>
	<p class="block6">"Ah, Tanrı aşkına, Ben! Jill'e âşık olduğunu iddia ediyorsun... ama ona çürük bir politikacıya gösterdiğin özeni bile göstermiyorsun. Sen kaçırıldığında onun sana yardım etmek için gösterdiği çabanın onda biri bile sende yok. 'O da senin kadar az çabalamış olsa bugün nerede olurdun? Mezardaydın! Cehennemde kavruluyordun! Bu çocukların birazcık sevişmeleri hakkında mızmızlanıp duruyorsun; peki ben neden endişeleniyorum biliyor musun?"</p>
	<p class="block6">"Neden?"</p>
	<p class="block6">"İsa izinsiz vaaz verdiği için çarmıha gerildi. Bunu bir düşün."</p>
	<p class="block6">Caxton ayağa kalktı. "Yola koyuluyorum."</p>
	<p class="block6">"Öğle yemeğinden sonra."</p>
	<p class="block6">"Şimdi."</p>
	<p class="block6">Yirmi dört saat sonra Ben, Jubal'e iki bin dolar ödedi. Bir hafta geçip de ondan başka haber alamayınca Jubal, Ben'in bürosuna acil bir mesaj yolladı: "Ne haltlar karıştırıyorsun?" Ben'in cevabı biraz gecikmeli de olsa geldi: "Marsça'yı ve sekseğin kurallarını öğreniyorum - kardeşin - Ben." </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	<p class="block7"> </p>
	</body></html>
