<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h1 id="toc_id_9" class="block3">BÖLÜM BEŞ - MUTLU KADERİ</h1>
	<p class="block7"> </p>
	<p class="block8">OTUZ DÖRT</p>
	<p class="block6">Foster o anda üzerinde çalışmakta olduğu İşinden başını kaldırdı. "Ufaklık!" "Efendim?"</p>
	<p class="block6">"Şu istediğin genç, artık serbest. Marslılar onu bıraktılar."</p>
	<p class="block6">Digby'nin kafası karışmış görünüyordu. "Özür dilerim. İlgilenmekle görevli olduğum genç bir varlık mı vardı?"</p>
	<p class="block6">Foster meleksi gülümsemesiyle baktı. Mucizelere hiç gerek yoktu. Gerçekte "mucize" denilen sahte kavram kendi kendiyle çelişen bir şeydi. Ama bu gençlerin bunu kendi kendilerine öğrenmeleri gerekiyordu. "Boş ver," dedi şefkatle. "Önemsiz bir iş, kendim hallederim... ve Ufaklık?"</p>
	<p class="block6">"Efendim?"</p>
	<p class="block6">"Bana 'Fos' de... dışarıdayken resmiyet gerekli olabilir ama burada, stüdyoda bunlara ihtiyacımız yok. Bundan sonra sana 'Ufaklık' dememem gerektiğini hatırlat... şu geçici görevinde oldukça iyi bir sicilin olmuş. Hangi isimle çağrılmak istersin?"</p>
	<p class="block6">Yardımcısı gözlerini kırpıştırdı. "Başka bir adım da mı var?"</p>
	<p class="block6">"Binlerce. Aralarından hangisini tercih edersin?"</p>
	<p class="block6">"Şey, bu çağdan hatırladığım bir tane yok." </p>
	<p class="block6">"Hımm... 'Digby' olarak çağrılmaya ne dersin?"</p>
	<p class="block6">"Şey, evet. Bu çok güzel bir isim. Teşekkür ederim."</p>
	<p class="block6">"Bana teşekkür etme. Bunu hak ettin." Başmelek Foster işine döndü, az önce ilgilendiği küçük ayrıntıyı unutmamıştı. Kısa bir an şu kupanın küçük Patricia'dan nasıl alınacağını düşündü, sonra kendini bu profesyonellik dışı, neredeyse insanca düşünce yüzünden azarladı. Bir meleğin merhamet göstermesi mümkün değildi; meleksi şefkat buna yer bırakmıyordu.</p>
	<p class="block6">Marslı Eskiler, büyük estetik problemlerini zarif ve muhteşem bir sonuca bağlamış ve ortaya çıkacak yeni problemleri görmek için birkaç tam-üçlü boyunca bunu denemeye karar vermişlerdi. O sırada, aceleci olmadan ama çabucak ve neredeyse umursamazca, kendi dünyasına yollanan yabancı yuvalının zihnine ulaştılar, kendi insanları hakkında öğrendiklerini sorguladıktan sonra onu bağırlarına bastılar ve sonra da öylesine bir kenara attılar çünkü artık onların amaçları için bir anlam ifade etmiyordu.</p>
	<p class="block6">Kamakura'daki Daibutsu, Honshu adasının 280 kilometre uzağında meydana gelen sismik hareketin yol açtığı dev dalgayla bir kez daha yıkandı. Dalga 13000'den fazla insanı öldürdü ve küçük bir erkek bebeği Buda heykelinin ta tepesine taşıyıp bıraktı. Hayatta kalan keşişler bebeği bulup iyileştirdiler. Bu bebek doksan yedi Arz yılı boyunca yaşadı, ne çocuğu oldu, ne de Yokohama'ya kadar ünü ulaşan yüksek sesli ve uzun geğirmesi dışında önemli bir şey yaptı. Cynthia Duchess, şöhretinin getirdiği tüm olanaklardan yararlanarak rahibelere katıldı ve üç gün sonra, bu kez oldukça gösterişsiz biçimde oradan ayrıldı. Eski Genel Sekreter Douglas, sol elinin felç olmasına yol açan ama kendisine emanet edilmiş müşavirlik yetkilerini kullanmayı sürdürmesine engel olmayan ufak bir kalp krizi geçirdi. Lunar Girişimcilik Ltd., tamamına sahip oldukları Ares Ticaret şirketinin senetleriyle ilgili bir konuda bir prospektüs yayınladı. Lyle İtkisi kullanan keşif aracı Mary Jane Smith, Plüton'a indi. Colorado, Fraser, tarihinin en soğuk şubat ayını yaşadı.</p>
	<p class="block6">Yeni Büyük Bulvar Tapınağı'nda konuşan Piskopos Oxtongue, kitaptan alıntı yaptı (Matta, XXIV:24): "Çünkü yalancı Mesihler ve yalancı peygamberler kalkıp büyük alâmetler ve harikalar yapacaklar, şöyle ki, mümkünse seçilmiş olanları bile saptıracaklar." Acı suçlamasının Mormonlara, Hıristiyan Bilim Adamlarına, Romalı Katoliklere ya da Fostercılara -özellikle de bu sonuncuya- yönelik olmadığını açıkça ifade etmeye dikkat etti; inançları ya da törenleri farklı olsa da yaptıkları iyilikler kalıcı olan diğer din adamlarını da listenin dışında tuttu... sadece sadık inananları babalarının dininden uzaklaştıran yeni isyankâr sapkınları hedef alıyordu. Aynı ülkenin güneyindeki lüks, tropikal tatil şehrinde üç kişi, bir rahip, üç yardımcısı ve Joe Doe, Mary Roe vs.'den insanların gözü önünde şehvet gösterileri yaptıkları için şikâyetçi oldular, ayrıca bir genelev işletmek ve çocukları suça teşvik etmek de suçlamalar arasındaydı. Kasaba savcısı başlangıçta bu şikâyetleri pek de ilgilenmeden dinledi çünkü elinin altında buna benzer bir düzine daha dosya vardı; ama şikâyetçi olan tanıklar her zaman mahkemeye çıkamamışlardı.</p>
	<p class="block6">Bunu belirtti. "Biliyoruz," dedi şikâyetçilerin sözcüsü. "Ama bu kez yeterince destek bulacaksınız. Başpiskopos Short bu İsa karşıtının eylemlerine son verilmesi konusunda kararlı."</p>
	<p class="block6">Savcının İsa karşıtlarıyla falan ilgisi yoktu ama ufukta önemli bir dava görünüyordu. "Pekâlâ, sadece destek olmadan pek bir şey yapamayacağımı unutmayın."</p>
	<p class="block6">"İstediğiniz destek gelecek." </p>
	<p class="block6">Kuzeyde, Dr. Jubal Harshaw bu olayın ve getireceği sonuçlarının farkında değildi ama onun zihnini meşgul eden pek çok başka olay vardı. Kendi kurallarını çiğneyip kendini o habis uyuşturucuya, haberlere kaptırmıştı. Şimdiye kadar bu kötü huyunu kontrol altında tutmayı becermişti; sadece bir medya takip sistemine abone olmuş ve içinde "Mars'tan Gelen Adam", "V.M. Smith", "Tüm Dünyalar Kilisesi" ve "Ben Caxton" geçen gazete kupürlerini istetmişti. Ama arzusu kontrolden çıkıyordu, son zamanlarda iki kez Larry'ye çalışma odasındaki aptal kutusunu çalışır hale getirmesini söylemek istemiş ve kendini zor tutmuştu.</p>
	<p class="block6">Lanet olsun, neden şu çocuklar ara sıra ona bir mektup yazmıyorlar ve onu böyle merakta bırakıyorlardı ki? "Sonraki!"</p>
	<p class="block6">Anne'in içeri geldiğini duydu ama pencereden dışarıdaki kara ve boş yüzme havuzuna bakmaya devam etti. "Anne," dedi arkasını dönmeden, "bize ufak tropik bir atol kirala ve bu mozoleyi de satışa çıkar."</p>
	<p class="block6">"Tamam, Patron. Başka bir şey?"</p>
	<p class="block6">"Ama bu toprakları Kızılderililere geri vermeden önce o atol için uzun vadeli bir sözleşme yaptığından emin ol; otellere düşmeye katlanamam. Para edecek bir şeyler yazdırmayalı ne kadar oldu?"</p>
	<p class="block6">"Kırk üç gün."</p>
	<p class="block6">"Gördün mü? Bu sana bir ders olsun. Başla. 'Gayri Meşru bir Çocuğun Ölüm Şarkısı.'"</p>
	<p class="block7"> </p>
	<p class="block6">Soğuk kış günlerinin özlemiyle kalbim buz kesiyor, </p>
	<p class="block6">Tutulmayan sözlerin izleri ruhumu yaralıyor, </p>
	<p class="block6">Yitirilmiş zevklerin hayaletleri hâlâ ayırıyor ikimizi, </p>
	<p class="block6">Acının üzgün rüzgârları hâlâ ekvatordan kutba yas</p>
	<p class="block6">şarkıları söylüyor.</p>
	<p class="block6">Yara izleri, yırtık eklemler ve kopmuş kollardan</p>
	<p class="block6">geriye kalanlar,</p>
	<p class="block6">Açlığın sancılı çukuru, kaynamamış kemiklerdeki</p>
	<p class="block6">sızılar,</p>
	<p class="block6">Kum dolu, yanan gözlerim, içlerindeki ışık</p>
	<p class="block6">sönerken,</p>
	<p class="block6">Burada yalnız yatmanın işkencesine hiçbir şey</p>
	<p class="block6">katmıyor.</p>
	<p class="block6">Ateşin pırıltılı alevleri yayılıyor kutsanmış yüzünde,</p>
	<p class="block6">Kulak zarlarım patlak, ama yankılanıyor sesin yine</p>
	<p class="block6">de zihnimde,</p>
	<p class="block6">Hızla bana doğru yaklaşan karanlıktan</p>
	<p class="block6">korkmuyorum,</p>
	<p class="block6">Beni sadece ölünce seni kaybedecek olmak üzüyor.</p>
	<p class="block7"> </p>
	<p class="block6">"İşte," dedi aceleyle, '"Louisa M. Alcott' adlıyla imzala ve ajansa söyle, bunu Birliktelik dergisine yollasınlar."</p>
	<p class="block6">"Patron, para edecek bir şeylerden anladığın bu mu?"</p>
	<p class="block6">"Hı? Tabii ki hayır. Şimdi değil. Ama ilerde para edecektir, bu yüzden bunu dosyaya koy, avukatım ölüm işlemlerini tamamlarken kullanabilir. Sanatsal işlerin sorunu da bu; en iyi işler, işçi artık parasını alamayacak olduğunda değerlenir. Edebiyat yaşamı - pislik! Tüm yapılan mırlayana kadar kedinin karnını kaşımaktan ibaret."</p>
	<p class="block6">"Zavallı Jubal! Kimse ona acımadığı için o, kendi kendine acımak zorunda kalıyor."</p>
	<p class="block6">"Yine alaycılık. Hiçbir işimi tamamlayamamama şaşmamalı."</p>
	<p class="block6">"Alaycılık değil, Patron: Neresinin ayağına vurduğunu sadece ayakkabıyı giyen kişi bilebilir."</p>
	<p class="block6">"Özür dilerim. Pekâlâ, işte para kazandıracak bir şeyler. Başla. Başlık: 'Bir tane yolluk.'" </p>
	<p class="block7"> </p>
	<p class="block6">Amnezi darağacının ilmeğinde, Balta huzur getirir,</p>
	<p class="block6">Ama sinirlerini gevşetmenin en basit yolu zehirden</p>
	<p class="block6">geçer.</p>
	<p class="block6">Son, silahın sesinde, İşkence masası uyku getirir, </p>
	<p class="block6">Ama sert vergilerden kurtulmanın yolu, işe yarar bir yudum zehirden </p>
	<p class="block6">geçer.</p>
	<p class="block6">Rahatlık elektrikli sandalyede Gaz ferahlık getirir.</p>
	<p class="block6">Ama bir paket huzurun yolu köşedeki eczaneden</p>
	<p class="block6">geçer.</p>
	<p class="block6">Kilise toprakları bir sığınaktır, </p>
	<p class="block6">Gerçeklerle yüzleşmekten yorulduğunda, </p>
	<p class="block6">En kolay yolu da sevgili şarlatanların sattığı</p>
	<p class="block6">zehirden geçer.</p>
	<p class="block6">Koro - Bir ah, bir inilti ve son bir gayretle,</p>
	<p class="block6">Ölüm gelir sessizce ya da viyaklamalarla</p>
	<p class="block6">Ama sona ulaşmanın en hoş yolu</p>
	<p class="block6">Bir dostun elinden içilen bir kadeh şerefeden</p>
	<p class="block6">geçer.</p>
	<p class="block7"> </p>
	<p class="block6">"Jubal," dedi Anne, endişeli bir şekilde, "miden falan mı rahatsız?"</p>
	<p class="block6">"Her zaman."</p>
	<p class="block6">"Bunu da mı dosyaya koyayım?"</p>
	<p class="block6">"Hı? Bu New Yorker için. Her zaman kullandıkları sahte isimle yayınlansın."</p>
	<p class="block6">"Geri yollayacaklardır."</p>
	<p class="block6">"Satın alacaklardır. İğrenç, bu yüzden alacaklardır."</p>
	<p class="block6">"Ayrıca şiirin ölçüsünde de hata var." </p>
	<p class="block6">"Tabii ki var! Editöre değiştirebileceği bir şeyler vermelisin, yoksa sinirlenir. İçine kendisi işedikten sonra aromasnı daha çok sevecektir, bu yüzden satın alacaktır. Bak, tatlım, ben, daha sen doğmadan çok önce dürüst işlerden kaçınmayı öğrenmiştim... bu yüzden Büyükbaba'ya işlerin nasıl yapılacağım öğretmeye çalışma. Ya da istersen ben Abby'yi emzireyim, sen de bir şeyler yaz. Hey! Abigail'in beslenme vakti geldi, değil mi? Ve 'Sonraki' sen değilsin, Dorcas. Şimdi hatırladım."</p>
	<p class="block6">"Abby biraz bekleyebilir, zararı olmaz. Dorcas yatıyor. Sabah bulantısı."</p>
	<p class="block6">"Saçmalık. Gerçekten hamileyse, neden onu muayene etmeme izin vermiyor? Anne, hamileliği bir tavşandan iki hafta önce tespit edebilirim, bunu biliyorsun. Şu kıza biraz sert davranmam gerekecek."</p>
	<p class="block6">"Jubal, onu rahat bırak! Hamile kalmamış olmaktan korkuyor... ve mümkün olduğunca uzun süre kaldığını düşünmek istiyor. Kadınlar hakkında hiçbir şey bilmiyor musun sen?</p>
	<p class="block6">"Hımm... düşündüm de... hayır. Hiçbir şey bilmiyorum. Pekâlâ, onu utandırmayacağım. Ama sen neden bebek meleğimizi getirip burada emzirmiyorsun? Nasıl olsa dikte alırken ellerin meşgul olmuyor."</p>
	<p class="block6">"Öncelikle, iyi ki onu buraya getirmemişim, neler söylediğini anlayabilirdi."</p>
	<p class="block6">"Demek ben kötü örnek oluyorum, ha?"</p>
	<p class="block6">"O yüzeyin altındaki şekerli şurubu göremeyecek kadar küçük, Patron. Ama gerçek sebep şu: Onu getirdiğimde hiç iş yapmıyorsun; sadece onunla oynuyorsun."</p>
	<p class="block6">"Boş saatleri güzelleştirmenin daha iyi bir yolunu biliyor musun?"</p>
	<p class="block6">"Jubal, kızıma deli olmanı takdirle karşılıyorum; bence de o çok şirin. Ama tüm zamanını ya Abby'yle oynayarak... ya da hüzünlenerek geçiriyorsun. Bu iyi bir şey değil."</p>
	<p class="block6">"Buna ne zaman ara vereceğiz?"</p>
	<p class="block6">"Bunun konuyla alakası yok. Hikâyeler yazmadığın zaman ruhun sıkılıyor. Öyle bir noktaya vardı ki Dorcas, Larry ve ben oturup tırnaklarımızı yiyoruz ve sen 'Sonraki!' diye bağırdığında rahatlayıveriyoruz. Ama bu her zaman yanlış alarm oluyor."</p>
	<p class="block6">"Bankada faturaları ödeyecek kadar para varsa niye endişeleniyorsunuz?"</p>
	<p class="block6">"Sen niye endişeleniyorsun, Patron?"</p>
	<p class="block6">Jubal bunu düşündü. Ona söylemeli miydi? Abigail'in babasının kim olduğu yolundaki tüm kuşkuları, ona verilen isimle dağılmıştı; Anne "Abigail" ve "Zenobia" arasında kalmış.... ve sonunda çözümü çocuğa iki ismi birden yüklemekte bulmuştu. Anne bu isimlerin anlamından hiç bahsetmemişti... belki de Jubal'in bunu zaten bildiğini bilmiyordu.</p>
	<p class="block6">Anne kararlı bir şekilde devam etti: "Kendinden başka kimseyi kandıramıyorsun, Jubal. Dorcas da, Larry de, ben de Mike'ın kendi başının çaresine bakabileceğini biliyoruz... bunu senin de biliyor olman gerekiyor. Bu konuda çılgın gibi davrandığından..."</p>
	<p class="block6">"'Çılgın gibi'! Ben mi?"</p>
	<p class="block6">"... Larry çaktırmadan odasına bir stereo ekranı kurdu ve üçümüz, her haberi izliyoruz. Mike için endişelendiğimizden değil, gerçekten endişelenmiyoruz ama senin için endişeleniyoruz. Ama Mike haberlere çıktığında -tabii ki çıkıyor çünkü o hâlâ Mars'tan Gelen Adam- biz her şeyi o aptal gazete kupürleri sana ulaşmadan çok önce öğreniyoruz. Keşke şunları okumayı bıraksan."</p>
	<p class="block6">"Kupürlerden nasıl haberin oldu? Sizden gizlemek için çok uğraşmıştım. Ya da öyle sanıyordum."</p>
	<p class="block6">"Patron," dedi Anne, bezgin bir sesle, "birinin çöpleri atması gerekiyor. Larry'nin okumayı bilmediğini mi sanıyorsun?"</p>
	<p class="block6">"Demek öyle. Şu gerzek çöp kapısı Duke gittiğinden beri çalışmıyor. Lanet olsun, hiçbir şey çalışmıyor ki!"</p>
	<p class="block6">"Tek yapman gereken Mike'a haber yollayıp Duke'ü geri istediğini söylemek... Duke hemen gelecektir."</p>
	<p class="block6">"Bunu yapamayacağımı biliyorsun." Anne'in söylediklerinin neredeyse doğru olması Jubal'i huzursuz etmişti... bu düşüncesini ani ve acı bir kuşku izledi. "Anne! Mike sana kalman söylediği için mi hâlâ buradasın?"</p>
	<p class="block6">"Buradayım çünkü burada olmayı istiyorum," diye karşılık verdi Anne, hemen.</p>
	<p class="block6">"Hımm... bunun açıklayıcı bir cevap olduğundan pek emin değilim."</p>
	<p class="block6">"Jubal, bazen kıçına şaplak atılacak kadar küçük olsaydın keşke diyorum. Sözümü tamamlayabilir miyim?"</p>
	<p class="block6">"Kürsü sizindir." Hiçbiri burada olur muydu? Mike onaylamasa Meryem, Kokarca'yla evlenip Beyrut'a gider miydi? "Fatma Michele" adı, Meryem'in geçtiği dini kabullenmesi, artı kocasının en yakın arkadaşını yüceltme amacını taşıyor olabilirdi ya da Abby'nin iki adı kadar açık bir şifre de olabilirdi. Mike'ın, Dr. ve Bayan Mahmud'un kızlarının vaftiz babasından daha fazlası olduğunu gösteriyor olabilirdi. Öyleyse, Kokarca taşıdığı boynuzların farkında değil miydi? Yoksa, tıpkı Joseph için söylendiği gibi onları ciddi bir gururla mı taşıyordu? Şey... Kokarca'nın hurisinin ilişkilerini bildiği varsayılmalıydı; su kardeşliği böyle önemli konuların, diplomatik olmak adına bile olsa gizlenmesine izin vermezdi. Gerçekten önemliyse tabii ki bir doktor ve agnostik olan Jubal bundan şüpheliydi. Ama onlara göre...</p>
	<p class="block6">"Dinlemiyorsun."</p>
	<p class="block6">"Üzgünüm. Dalmışım." Ve kes şunu, seni çirkin moruk... annelerin çocuklarına verdiği isimlerden anlam çıkarmaya çalışmak! Bundan sonra nümerolojiye gireceksin... sonra da astrolojiye... sonra sıra spiritüalizme gelecek; sonunda da onurunu koruyarak çözülemeyecek kadar aklını yitirmiş zavallı bir bunak gibi muamele göreceksin. Klinikteki dokuz numaralı kilitli çekmeceye git, "Lethe" şifresini gir... ve biri bile yeterli olsa da emin olmak için en azından iki hap al.</p>
	<p class="block6">"Bu kupürleri okumana gerek yok çünkü biz Mike'la ilgili her şeyi senden önce haberlerden öğreniyoruz... ve Ben de bize acil olan her şeyi ânında aktarmak konusunda su sözü verdi; ve tabii ki Mike da bunu biliyor. Ama Jubal, kimse Mike'a zarar veremez. Üçümüzün yaptığı gibi Yuva'yı bir ziyaret etsen, bunu sen de anlarsın."</p>
	<p class="block6">"Beni davet eden olmadı."</p>
	<p class="block6">"Bize de kimse davetiye yollamadı; öylece gittik. Kimse kendi evine gitmek için davet beklemek zorunda değil... tıpkı onların buraya gelmek için davet edilmelerinin gerekmediği gibi. Tıpkı 'Kiralanmış Adamın Ölümü'nde olduğu gibi. Jubal, sadece bahaneler yaratıyorsun, hem de kötü bahaneler... Ben senden gitmeni istedi ve hem Dawn, hem de Duke sana haber yolladı."</p>
	<p class="block6">"Mike beni davet etmedi."</p>
	<p class="block6">"Patron, o yuva Mike'a olduğu kadar sana ve bana da ait. Mike, eşitlerin arasında en üstün olanı... senin burada olduğun gibi. Burası Abby'nin evi mi?"</p>
	<p class="block6">"Öyle görünüyor," dedi Jubal, sakince, "bu unvan ona devredilecek... tabii hayatta olduğum sürece evin mülkiyeti benim üzerimde kalacak." Jubal vasiyetini değiştirmişti, Mike'ın vasiyetinin su kardeşlerine bir şey bırakılmasını gereksiz kıldığını biliyordu. Ama bu yuvalının "su" konumundan -sürekli altının ıslak olması haricinde- emin değildi, bu yüzden kıza ve olursa diğerlerinin çocuklarına varlığını bırakacaktı. "Sana söylemeyi düşünmüyordum ama bilmende bir sakınca yok."</p>
	<p class="block6">"Jubal... beni ağlattın. Ve neredeyse ne söylediğimi unutturacaktın. Bunu söylemek zorundayım. Mike asla senin acele etmeni istemez, biliyorsun. Onun tamamlanmayı beklediğini grokluyorum ve senin de aynını yaptığını grokluyorum."</p>
	<p class="block6">"Hımm... doğru söylediğini grokluyorum."</p>
	<p class="block6">"Pekâlâ. Sanırım bugün bu kadar keyifsiz olmanın nedeni Mike'ın yine tutuklanmış olması. Ama bu daha önce pek çok kez..."</p>
	<p class="block6">'"Tutuklandı mı?' Bundan haberim yoktu! Neler oluyor?" Durdu. "Lanet olsun, kızım..."</p>
	<p class="block6">"Jubal, Jubal! Ben aramadı; bilmemiz gereken tek şey bu. Mike'ın kaç kez tutuklandığını biliyorsun, ordudayken, pana-yırdayken, başka yerlerde, beş-altı kez de vaiz olduktan sonra. Kimseye zarar vermiyor; sadece kendisini tutuklamalarına izin veriyor. Onu suçlu bulamıyorlar ve sonra ne zaman isterse dışarı çıkıyor... hatta isterse hemen."</p>
	<p class="block6">"Bu seferki niye?"</p>
	<p class="block6">"Ah, her zamanki saçmalıklar... halka açık şehvet gösterisi, reşit olmayanlara tecavüz, dolandırıcılık için komplo düzenleme, genelev işletme, küçükleri suça teşvik etme, eyaletin okuldan kaçma kanunlarından kurtulmak için komplo kurma..."</p>
	<p class="block6">"Hı?"</p>
	<p class="block6">"Kilisedeki yuvalı okuluyla ilgili. Kilisenin okulu işletme ehliyetleri iptal edildi; çocuklar hâlâ resmi bir okula gitmediler. Önemi yok, Jubal... bunların hiçbirinin önemi yok. Teknik olarak gerçekten kanuna karşı geldikleri tek şeyi -ki bunu sen de yapıyorsun, sevgili Patronum- kanıtlamanın imkânı yok. Jubal, gidip Tapınağı ve Yuva'yı görseydin F.D.S.'nin içeri bir casus bile sokamayacağını bilirdin. Bu yüzden rahatla. Bir miktar reklamdan sonra suçlamalar düşecek ve dış kilisenin ayinlerine katılanların sayısı daha da artacak."</p>
	<p class="block6">"Hımm! Anne, Mike bu suçlamaları kendisi ayarlıyor olmasın?"</p>
	<p class="block6">Anne şaşırmış görünüyordu ki onun yüzünde böyle bir ifade görmek pek mümkün olmazdı. "Bu olasılığı düşünmedim bile, Jubal. Mike yalan söyleyemez, bunu biliyorsun."</p>
	<p class="block6">"Yalan söylemesi şart mı? Kendisiyle ilgili tümüyle gerçek dedikoduları yaydığını farz et. Ama mahkemede kanıtlanamayacak şeyler."</p>
	<p class="block6">"Sence Michael bunu yapar mı?"</p>
	<p class="block6">"Bilmiyorum. Ama yalan söylemenin en kurnazca yolunun içine uygun zamanda ve uygun miktarda gerçek katmak ve sonra susmak olduğunu biliyorum. Ayrıca, sırf manşetlere çıkmak için dava açtırmak ilk kez olan bir şey değil. Pekâlâ, Mike'ın kendisi başa çıkamaz hale gelmedikçe bunları aklıma bile getirmeyeceğim. 'Sonraki' hâlâ sen misin?"</p>
	<p class="block6">"Abby'nin çenesini kaşıyıp agucuk gibi ticari değeri olmayan şeyler söylemekten kendini alıkoyabileceksen, gidip onu getireceğim. Yoksa gidip Dorcas'a kalkmasını ve çalışmasını söyleyeyim."</p>
	<p class="block6">"Abby'yi getir. Ticari değeri olan sesler çıkarmak için çok çabalayacağım; kız-oğlanla-tanışır diye bilinen tümüyle yeni bir senaryo."</p>
	<p class="block6">"Hey, bu oldukça iyiydi, Patron! Neden kimse daha önce akıl edememiş acaba? Bir saniye..." Aceleyle dışarı çıktı.</p>
	<p class="block6">Jubal gerçekten de kendine hâkim oldu; sadece bir dakika kadar ticari değeri olmayan sesler çıkarıp gösteriler yaptı, Abigail'in meleksi gülümsemesi ve gamzelerini gördü, sonra Anne yerleşti ve bebeği emzirmeye başladı. "Başlık," diye söze girdi Jubal. "'Kızlar Erkeklere Benzer, Hatta Onlardan Daha Erkektirler.' Başla. Dördüncü Henry M. Haversham oldukça dikkatli yetiştirilmişti. Dünyada sadece iki tip kadın olduğuna inanıyordu: onun bulunduğu yerde olanlar ve olmayanlar. İkincisini çok daha fazla tercih ediyordu, özellikle de öyle kaldıkları sürece. Paragraf. Kucağına düşüveren kızla tanıştırılmamızı ve resmi bir tanışma gibi yaygın bir felakete eşdeğer...' Ne istiyorsun? Çalıştığımı görmüyor musun?"</p>
	<p class="block6">"Patron..." dedi Larry.</p>
	<p class="block6">"Odadan çık, kapıyı arkandan kapat ve..."</p>
	<p class="block6">"Patron! Mike'ın kilisesini yaktılar!"</p>
	<p class="block6">Larry'nin odasına doğru kargaşa içinde koştular, kapıya vardıklarında Jubal Larry'nin yarım boy kadar gerisindeydi. Anne, dört buçuk kiloluk handikapına rağmen arayı kapatıyordu. Dorcas, startta geç çıkış yapmış olduğu halde pistte yol almaktaydı; patırtı onu da uyandırmıştı.</p>
	<p class="block6">"... dün gece yarısı. Şu anda tarikatın tapınağının giriş kapısından geriye kalanları görüyorsunuz. Patlamadan sonra bu hale geldi. Yeni Dünya Yayın Grubu sabah haberlerinden Ailenizin Muhabiri bildirdi. Bizden ayrılmayın. Şimdi, yerel sponsorumuz için kısa bir ara." Enkaz manzarası gözden kayboldu ve yerini güzel ve genç bir ev kadını aldı.</p>
	<p class="block6">"Lanet olsun! Larry, şu zımbırtının fişini çekip çalışma odasına taşı. Anne, hayır, Dorcas. Ben'i ara."</p>
	<p class="block6">Anne itiraz etti. "Tapınakta telefon olmadığını biliyorsun... hiçbir zaman olmadı. Ben'i nasıl arayabilir ki?"</p>
	<p class="block6">"Öyleyse birini yolla ve... yok, tabii ki hayır; tapınakta kimse olamaz - şey, oranın polis şefini ara. Hayır, bölge savcısını. Son duyduğunuzda Mike hâlâ hapiste miydi?"</p>
	<p class="block6">"Aynen öyle."</p>
	<p class="block6">"Hâlâ orada olduğunu umarım... diğerlerinin de tabii."</p>
	<p class="block6">"Ben de. Dorcas, Abby'yi tut. Ben ararım."</p>
	<p class="block6">Ama çalışma odasına geldiklerinde telefon, arayan birinin olduğunu haber veriyor ve hattın şifrelenmesini talep ediyordu. Jubal bir küfür savurup aleti çalıştırdı, hattın öbür ucunda kim varsa canına okumak niyetindeydi.</p>
	<p class="block6">Ama arayan Ben Caxton'du. "Selam, Jubal."</p>
	<p class="block6">"Ben! Orada ne haltlar oluyor?"</p>
	<p class="block6">"Haberleri gördünüz demek. Ben de bu yüzden aradım, sizi rahatlatmak için. Her şey kontrol altında. Telaşa gerek yok."</p>
	<p class="block6">"Peki yangın? Kimse yaralandı mı?"</p>
	<p class="block6">"Hiçbir hasar yok. Ve Mike, sana şunu iletmemi istedi..."</p>
	<p class="block6">"Hasar yok mu? Televizyonda gördük; tam bir..."</p>
	<p class="block6">"Ah, o..." dedi Ben, umursamazca. "Bak, Jubal. Bırak da konuşayım. Bundan sonra yapmam gereken başka görüşmeler ve işler de var. Rahatlatılması gereken tek kişi sen değilsin. Ama Mike, önce seni aramamı söyledi."</p>
	<p class="block6">"Şey, pekâlâ, bayım. Sessiz olacağım."</p>
	<p class="block6">"Kimse yaralanmadı, en ufak bir yanık bile yok. Ah, birkaç milyon dolarlık mal kaybı, çoğu da sigortasızdı. Boş ver. Orası zaten fazla tecrübeyle dolup taşmıştı; Mike zaten yakında orayı boşaltmayı planlıyordu. Evet, yangın geçirmezdi... ama yeterince dinamit ve benzinle her şeyi yakabilirsin."</p>
	<p class="block6">"Kundakçılık, ha?"</p>
	<p class="block6">"Lütfen Jubal. Sekizimizi tutukladılar; Dokuzuncu Çember'den yakalayabildikleri herkesi. Tutuklama emirleri kişiye özel değil. Mike, kendisi hariç hepimizi bir-iki saat içinde kefaletle bıraktırdı. Kendisi hâlâ hapis..."</p>
	<p class="block6">"Hemen oraya geliyorum!"</p>
	<p class="block6">"Sakin ol. Mike, istersen gelmeni ama buna kesinlikle gerek olmadığını söyledi. Bunlar onun sözleri. Ben de katılıyorum. Senin için tatil olur, o kadar. Yangın dün gece, Tapınak boşken çıktı, tutuklamalar sebebiyle her şey iptal olmuştu... boştu, tabii, Yuvadakiler hariç. Mike hariç hepimiz En İç Tapınak'ta toplanmıştık, patlama olup ardından yangın başladığında onun onuruna özel bir Su Paylaşma yapıyorduk. Biz de oradan ayrılıp bir acil durum Yuvasına geçtik."</p>
	<p class="block6">"Görünüşe göre, dışarı çıkabildiğiniz için oldukça şanslıymışsınız."</p>
	<p class="block6">"Dışarı çıkmamız imkânsızdı, Jubal. Hepimiz ölü..."</p>
	<p class="block6">"Ne?"</p>
	<p class="block6">"Hepimiz yetkililerce ölü ya da kayıp ilan edildik. Katliam başladıktan sonra binadan kimse ayrılmadı... en azından bilinen yollarla."</p>
	<p class="block6">"Uh... bir gizli geçit falan mı?"</p>
	<p class="block6">"Jubal, Mike'ın böyle durumlar için oldukça özel metotları var ve hat şifrelenmiş bile olsa bunlardan telefonda bahsedecek değilim."</p>
	<p class="block6">"Onun hapiste olduğunu söylemiştin?"</p>
	<p class="block6">"Evet. Hâlâ da orada."</p>
	<p class="block6">"Ama..."</p>
	<p class="block6">"Bu kadarı yeterli. Buraya gelirsen, Tapınağa gitme. Orası bitti. Organizasyonumuz mahvoldu. Bu kasabada işimiz bitti. Bizi fena patakladıklarını söyleyebilirsin sanırım. Sana nerede olduğumuzu söylemeyeceğim... zaten oradan da aramıyorum. Gelmen gerekirse -ki bunun bir anlamı olmayacağını söyleyeyim; yapabileceğin hiçbir şey yok- o zaman normalde nasıl geliyorsan öyle gel... biz seni buluruz."</p>
	<p class="block6">"Ama..."</p>
	<p class="block6">"Hepsi bu. Hoşçakalın. Anne, Dorcas, Larry ve sen de Jubal; tabii ki bebek de. Suyu paylaşın. Sen Tanrı'sın." Ekran karardı.</p>
	<p class="block6">Jubal küfretti. "Biliyordum! Başından beri biliyordum! Dinle uğraşınca olacağı budur. Dorcas, bana bir taksi bul. Anne - hayır, çocuğunu emzirmeyi bitir. Larry, bana ufak bir çanta hazırla. Anne, yedekteki paranın çoğunu istiyorum, Larry yarın kasabaya inip stokları yenileyebilir."</p>
	<p class="block6">"Ama Patron," diye itiraz etti Larry, "hepimiz geliyoruz."</p>
	<p class="block6">"Kesinlikle geliyoruz," diye onayladı Anne, hemen.</p>
	<p class="block6">"Kes sesini, Anne. Dorcas, sen de çeneni kapalı tut. Bu, kadınların oy hakkı olan durumlardan biri değil. O şehir şu anda bir cephe sayılır ve her an, her şey olabilir. Larry, sen de burada kalıp kadınları ve bebeği koruyacaksın. Bankaya gitmeyi unut; nakit paraya ihtiyacınız olmayacak çünkü ben dönene kadar hiçbiriniz evden çıkmayacaksınız. Birileri oyunu sertleştirmeye karar vermiş ve bu evle o kilise arasında yeteri kadar bağlantı var, burada da bir şeyler yapmayı düşünebilirler. Larry, ışıklar tüm gece açık olacak, çite elektrik ver, ateş etmek için tereddüt etme. Ve gerekirse herkesi sığınağa indirmekten çekinme; hatta Abby'nin beşiğini hemen oraya indirseniz iyi olur. Şimdi herkes işine baksın; üzerimi değiştirmem gerek."</p>
	<p class="block6">Otuz dakika sonra Jubal, süitinde kendi isteğiyle yalnız kalmıştı; diğerleri ellerindeki işlerle uğraşıyorlardı. "Patron! Taksi gelmek üzere," diye seslendi Larry.</p>
	<p class="block6">"Hemen geliyorum," dedi Jubal. Sonra dönüp son bir kez Ezilmiş Karyatid'e baktı. Gözleri yaşlarla doldu. "Denedin, değil mi, genç? Ama o taş çok ağır, herkes için çok ağır," dedi gözlerinde yaşlarla.</p>
	<p class="block6">Çökmüş figüre nazikçe dokundu, sonra arkasını dönüp gitti.</p>
	<p class="block7"> </p>
	<p class="block8">OTUZ BEŞ</p>
	<p class="block6">Jubal berbat bir yolculuk geçirdi. Taksi otomatikti ve tam da makinelerden beklenecek bir şey yaptı, havada arızalandı ve emirleri yerine getirmek yerine bakım merkezine yöneldi. Jubal kendini New York'ta buldu, hedefine yola çıkmadan önce olduğundan daha da uzak bir yerde. Orada normal bir uçuşla charterlardan daha hızlı gidebileceğini gördü. Böylece, umduğundan saatler sonra hedefine vardı, bütün bu zamanı yabancılarla birlikte bir yere tıkılmış halde (ki bundan nefret ederdi) stereo ekranını izleyerek (bundan da nefret ederdi ama biraz daha az) geçirmek zorunda kaldı.</p>
	<p class="block6">Ama bu şekilde biraz bilgi sahibi oldu. Başpiskopos Short'un İsa karşıtına, yani Mike'a karşı açtığı savaşla ilgili bir reklam gördü ve tümüyle mahvolmuş bir binayla ilgili görüntüler izledi... oradan nasıl sağ kurtulduklarını anlayamıyordu. Augustus Greaves, o en ciddi Lippmann ses tonuyla olayla ilgili tüm bilgileri aktardı... ama her arazi anlaşmazlığında komşulardan birinin olayın sorumlusu olduğunu belirtti ve o kaypak fikrine göre suçun Mars'tan Gelen Adam'da olduğunu açıkça belirtti.</p>
	<p class="block6">Sonunda Jubal, parlak güneşin altında kış giysileriyle terler şekilde bir belediye pistine indi, hâlâ kötü toz fırçalarına benzeyen palmiye ağaçlarını ve onların ötesindeki okyanusu inceledi. Okyanusun kirli ve kararsız bir su yığını olduğunu düşündü, bulunduğu yerden göremese de suyun greyfurt kabukları ve her türlü insan atığıyla dolu olduğundan emindi; sonra ne yapacağını düşündü.</p>
	<p class="block6">Kasketli bir adam ona doğru geldi. "Taksi, efendim?"</p>
	<p class="block6">"Şey, evet. Sanırım." En kötü ihtimalle bir otele gidip basına haber verebilir ve bir röportajla nerede olduğunu herkese duyurabilirdi... haber değeri taşıyan biri olmanın avantajları da vardı.</p>
	<p class="block6">"Bu taraftan, efendim." Taksi şoförü onu kalabalığın arasından geçirip epey hasarlı bir sarı taksiye götürdü. Jubal'in çantasını koltuğa koyarken sessizce fısıldadı: "Sana su sunuyorum."</p>
	<p class="block6">"Şey? Asla susamayasm."</p>
	<p class="block6">"Sen Tanrı'sın." Taksi şoförü kapıyı kapatıp kendi koltuğuna yerleşti.</p>
	<p class="block6">Bir sahil otelinin yanındaki özel piste indiler; burası dört araçlık bir yerdi, otelin kendi pisti diğer taraftaydı. Şoför arabayı kendi kendine geri dönecek şekilde ayarladı, Jubal'in çantasını aldı ve içeriye girerken ona eşlik etti. "Lobiden geçip gelmeniz kolay olmazdı," dedi sohbet edercesine, "çünkü bu katın girişi oldukça huysuz kobralarla dolu. Bu yüzden dışarı çıkmak isterseniz, önce birilerine sormayı unutmayın. Bana ya da bir başkasına; adım Tim."</p>
	<p class="block6">"Ben de Jubal Harshaw."</p>
	<p class="block6">"Biliyorum, kardeşim Jubal. Bu taraftan. Basamağa dikkat." Büyük ve oldukça lüks bir otel süitine girdiler, Jubal, banyosu da olan bir yatak odasına götürüldü; "Burası senin," dedi Tim; Jubal'in çantasını bıraktı ve gitti. Jubal masanın üzerinde su, bardaklar, buz ve açılmış ama dokunulmamış bir şişe brendi buldu. En sevdiği marka olduğunu görünce şaşır- madı. Kendine çabucak bir duble hazırladı, bir yudum aldı ve iç çekti, sonra kalın kışlık montunu çıkardı.</p>
	<p class="block6">Elinde bir tepsi dolusu sandviç taşıyan bir kadın geldi. Kadının üzerinde düz bir giysi vardı, Jubal bunun bir hizmetli üniforması olduğuna karar verdi çünkü bu tatil merkezindeki kadınların giydiği, gizlemekten çok göstermeye yarayan renkli şortlar, tunikler, kısa etekler, atletler ve saronglara hiç benzemiyordu. Ama kadın ona gülümsedi. "Kana kana içesin ve hiç susamayasın, kardeşim," dedi, tepsiyi masaya bıraktı, banyoya gidip küveti doldurdu, sonra odaya ve banyoya bir göz attı. "Bir şeye ihtiyacın var mı, Jubal?"</p>
	<p class="block6">"Benim mi? Ah, hayır, her şey gayet iyi. Çabucak temizleneceğim ve... Ben Caxton buralarda mı?"</p>
	<p class="block6">"Evet. Ama önce bir banyo yapıp rahatlamak isteyeceğini söyledi. Bir şey istersen söyle yeter. Herhangi birine söyle. Ya da beni çağırt. Adım Patty."</p>
	<p class="block6">"Ah 'Başmelek Foster'ın Hayatı."</p>
	<p class="block6">Kadın gülümseyince gamzeleri çıktı ve bir anda sade değil şirin görünmeye başladı. Jubal'in otuzlar diye tahmin ettiği yaşından da genç duruyordu. "Evet."</p>
	<p class="block6">"Onu bir ara görmeyi çok isterim. Dinsel sanatla ilgileniyorum."</p>
	<p class="block6">"Şimdi mi? Hayır, banyo yapmayı istediğini grokluyorum. Tabii ki banyoda sana eşlik etmemi istemiyorsan."</p>
	<p class="block6">Jubal dövmeli Japon arkadaşının ne kadar banyosever bir kız olduğunu hatırladı, aynı teklifi o da yapardı; pek çok kez yapmıştı. Ama Patty Japon değildi ve Jubal sadece terle kokudan kurtulup iklime uygun kıyafetler giymek istiyordu. "Hayır, teşekkür ederim Patty. Ama sana uygun bir zamanda dövmelerini görmeyi gerçekten isterim."</p>
	<p class="block6">"Ne zaman istersen. Aceleye gerek yok." Odadan ayrıldı, acele etmiyordu ama sessiz ve çok hızlı hareket ediyordu.</p>
	<p class="block6">Jubal sabunlandı ve suya daldı, ılık suyun çekiciliği ve kaslarının çağrısına engel olup fazla oyalanmadı; Ben'i görüp olan biteni öğrenmek istiyordu. Kısa bir süre sonra Larry'nin bavuluna koyduğu eşyaları karıştırıyordu, yazlık bir şeyler bulamadığı için öfkeyle homurdanmaktaydı. Sonunda üzerine boya sıçratılmış bir emu gibi görünmesine yol açan ve kıllı, zayıf bacaklarını iyice öne çıkaran bir çift sandalet, şort ve renkli spor bir tişörtte karar kıldı. Ama Jubal, görüntüsü konusunda endişe duymaktan onyıllar önce vazgeçmişti; üzerindekiler rahattı ve bu da yeterliydi, en azından sokağa... ya da mahkemeye çıkmadığı sürece. Buradaki baronun Pennsylvania ile ortaklık anlaşması var mıydı? Hatırlayamadı. Şey, en azından kayıtlı bir avukatla birlikte çalışma olasılığı vardı.</p>
	<p class="block6">Büyük oturma odasına gitti, oda rahattı ama tüm diğer otellerde olduğu gibi kişiliksizdi. Bir grup insan, Jubal'in sinemalar dışında gördüğü en büyük stereovizyon ekranının karşısında toplanmıştı. İçlerinden biri kafasını kaldırdı. "Selam Jubal," dedi ve ona doğru geldi.</p>
	<p class="block6">"Selam, Ben. Durum nedir? Mike hâlâ hapiste mi?"</p>
	<p class="block6">"Ah, hayır. Seninle konuşmamızdan kısa süre sonra çıktı."</p>
	<p class="block6">"Davası başladı demek. Ön duruşmanın tarihi belirlendi mi?"</p>
	<p class="block6">Ben gülümsedi. "Durumun öyle olduğu pek söylenemez, Jubal. Mike, teknik olarak kaçak durumunda. Kefaletle serbest bırakılmadı. Kaçtı."</p>
	<p class="block6">Jubal tiksintiyle baktı. "Yapılacak en aptalca şey. Şimdi dava sekiz kat daha zor olacak."</p>
	<p class="block6">"Jubal, sana endişelenmemeni söyledim. Hepimizin öldüğünü sanıyorlar... Mike da kayıp olarak biliniyor. Bu şehirde işimiz bitti, bu yüzden bunların hiçbir önemi yok. Başka bir yere gideceğiz."</p>
	<p class="block6">"Onu ele geçirecekler."</p>
	<p class="block6">"Korkma. Öyle bir şey olmayacak."</p>
	<p class="block6">"Şey... o nerede? Onunla konuşmak istiyorum."</p>
	<p class="block6">"Ah, o burada, seninkinden bir iki oda ötede kalıyor. Ama şu anda meditasyona çekilmiş durumda. Sana geldiğinde iletilmek üzere bir mesaj bıraktı, hiçbir şey yapmamanı istiyor. Çok istersen onunla şimdi de konuşabilirsin, Jill onu uyandırır. Ama bunu tavsiye etmem. Aceleye gerek yok."</p>
	<p class="block6">Jubal bunu bir an düşündü, olup biteni Mike'tan dinlemeye ve kendini böyle bir belaya bulaştırdığı için onu çiğ çiğ yemeye hevesli olduğunu düşündü. Ama aynı zamanda Mike'ı transtayken rahatsız etmenin, kendisi hikâye yazarken rahatsız edilmesinden bile kötü olacağını da fark etti -çocuk her zaman kendi kendine yarattığı hipnozdan, her ne demekse, "tümüyle grokladığında" çıkıyordu- ve bunu tamamlamadıysa, hemen transa dönmesi gerekiyordu. Kış uykusuna yatmış bir ayıyı uyandırmak kadar anlamsızdı yani.</p>
	<p class="block6">"Pekâlâ, bekleyeceğim. Ama uyanınca onunla konuşmak istiyorum."</p>
	<p class="block6">"Konuşacaksın. Şimdi rahatla ve mutlu ol. Yolculuğun etkilerini vücudundan uzaklaştır." Ben onu ekranın çevresindeki gruba doğru götürdü.</p>
	<p class="block6">Anne kafasını kaldırıp baktı. "Selam, Patron." Yana kayıp Jubal'e yer açtı. 'Otur."</p>
	<p class="block6">Jubal onun yanına oturdu. "Burada ne halt ettiğini sorabilir miyim?"</p>
	<p class="block6">"Sen ne yapıyorsan onu; hiçbir şey yani. Stereo izliyorum. Jubal, bize söylediğini yapmadığımız için sinirlenme. Biz de en az senin kadar buraya aitiz. Bize gelmememizi söylememeliydin... ama o sırada tartışılmayacak kadar kızgındın. Rahatla ve bizim için neler söylediklerini dinle. Şerif az önce tüm fahişeleri kasabadan kovacağını söyledi." Gülümsedi. "Daha önce hiç kasabadan kovulmamıştım. İlginç olmalı. Bir fahişe trene bindirilip kovulur mu? Yoksa yürümem mi gerekecek?"</p>
	<p class="block6">"Bu konuda herhangi bir protokol olduğunu sanmıyorum. Hepiniz mi geldiniz?"</p>
	<p class="block6">"Evet ama hemen huysuzluk yapma. Jed McClintock evde kalıyor. Larry ve ben, gerekirse diye bir yıl kadar önce McClintockların oğullarıyla bir anlaşma yapmıştık. Kaloriferin nasıl yakılacağını ve sigortaların yerini falan biliyorlar; sorun yok."</p>
	<p class="block6">"Hmm! Neredeyse orada pansiyoner olarak kaldığımı düşünmeye başlayacağım."</p>
	<p class="block6">"Hiç başka türlü oldun mu ki, Patron? Evi seni rahatsız etmeden çekip çevirmemizi bekledin. Biz de yaptık. Ama biraz gevşeyip birlikte yolculuk etmemize izin vermemen çok ayıp. Biz buraya geleli iki saatten fazla oldu; yolda başına bir şeyler geldi herhalde."</p>
	<p class="block6">"Öyle. Berbat bir yolculuktu. Anne, eve bir kez döneyim, ömrümün sonuna kadar dışarı adımımı atmayacağım... telefonu söküp aptal kutusunu da balyozla ezeceğim."</p>
	<p class="block6">"Tamam, Patron."</p>
	<p class="block6">"Bu sefer gerçekten ciddiyim." Önünde duran dev aptal kutusuna baktı. "Bu reklamlar sonsuza dek sürecek mi? Vaftiz kızım nerede? Sakın onu McClintockların beyinsiz oğullarının insafına bıraktığınızı söyleme!"</p>
	<p class="block6">"Ah, tabii ki hayır. Burada. Tanrı'ya şükür, ona özel bir bakıcı bile var."</p>
	<p class="block6">"Onu görmek istiyorum."</p>
	<p class="block6">"Patty seni ona götürür. Ben artık ondan sıkıldım, tam manasıyla mükemmel bir küçük yaratık. Patty tatlım! Jubal, Abby'yi görmek istiyor."</p>
	<p class="block6">Dövmeli kadın odanın bir ucundan diğerine o aceleci olmayan ama hızlı hareketleriyle geldi. Jubal'in görebildiği kadarıyla, orada bulunanlar arasında Patty'den başka çalışan kimse yoktu ve Patty de her an, her yere yetişiyormuş gibi görünüyordu. "Tabii ki, Jubal. Şu anda bir işim yok. Bu taraftan."</p>
	<p class="block6">"Çocuklar benim odamda," diye açıkladı, Jubal ona yetişmeye çabalarken, "böylece Cicim onlara göz kulak olabiliyor.</p>
	<p class="block6">Jubal az sonra, Patricia'nın ne demek istediğini gördüğünde pek şaşırmadı. Boa yılanı, iki kişilik yatakların birinde kare şeklinde bir yuva oluşturacak şekilde kıvrılmıştı; yılanın gövdesinin bir halkası kareyi bölüp iki ufak bölüme ayırarak ikiz bir yuva oluşturmuştu, bölmelerin her birinde serilmiş birer örtünün üzerinde uyuyan birer bebek vardı.</p>
	<p class="block6">Sürüngen bakıcı, onlar içeri girerken kafasını kaldırıp sorgularcasına baktı. Patty onun başını okşadı. "Sorun yok, tatlım," dedi. "Jubal Baba onları görmek istiyor. Onu biraz okşa ve seni groklamasına izin ver, böylece bir dahaki gelişinde seni tanıyabilir."</p>
	<p class="block6">Jubal önce en sevdiği kız arkadaşını sevip gıdıkladı, kız da ona gülücükler saçıp tekmeler atarak karşılık verdi. Sonra sıra yılanı sevmeye geldi. Jubal, bunun gördüğü en güzel, aynı zamanda da en büyük Boidae olduğuna karar verdi. Onun insanların elinde bulunan en uzun boa yılanı olduğunu tahmin ediyordu. Üzerindeki çapraz desenler keskin, kuyruğundaki parlak renkler de oldukça gösterişliydi. Böyle güzel bir hayvanı olduğu için Patty'ye imrendi ve hayvanla daha fazla yakınlaşacak vakti olmadığı için de üzüldü.</p>
	<p class="block6">Yılan, başını tıpkı bir kedinin yapacağı gibi onun eline sürtüyordu. Patty, Abby'yi kucaklayıp kaldırdı. "Tam da düşündüğüm gibi. Cicim, neden bana söylemedin?" Sonra, bebeğin altındaki bezi değiştirirken açıklamaya başladı: "Birisi dolanır, herhangi bir sorun yaşar ya da yardıma ihtiyaç duyarsa bana haber veriyor çünkü kendisi bu konuda pek bir şey yapamıyor -elleri yok- sadece dışarı emekleyip düşme tehlikesi geçirdiklerinde onları kafasıyla içeri itebiliyor. Ama altını ıslatmış bir bebeğin bezinin değişmesi gerektiğini groklamıyormuş gibi görünüyor. Cicim bunda bir gariplik görmüyor. Abby de öyle."</p>
	<p class="block6">"Biliyorum. Onu 'Old Faithful'  diye çağırıyoruz. Diğer tatlı şey kim?"</p>
	<p class="block6">"Ha? O Fatma Michele. Bildiğini sanıyordum."</p>
	<p class="block6">"Onlar burada mı? Beyrut'ta olduklarını sanıyordum!"</p>
	<p class="block6">"Sanırım gerçekten öyle, yabancı bir yerden geldiler. Tam olarak neresi olduğunu bilmiyorum. Belki de Meryem bana söylemiştir ama bana bir anlam ifade etmedi; ülke dışına hiç çıkmadım. Önemi de yok: Her yerin aynı olduğunu grokluyorum; sadece insanlar değişiyor. İşte, ben Fatma'yı kontrol ederken Abigail Zenobia'yı tutmak ister misin?"</p>
	<p class="block6">Jubal aynen öyle yaptı ve Abby'yi onun dünyanın en güzel kızı olduğuna ikna etti, hemen sonra Fatma'ya da aynını yaptı. Her iki seferinde de tümüyle samimiydi ve kızlar ona inanmıştı. Jubal aynı şeyi Harding yönetimi sırasında da defalarca söylemişti ve ona hep inanmışlardı. Bu daha Ulvi bir gerçekti, basit, dünyevi mantığın kurallarıyla sınırlı değildi.</p>
	<p class="block6">İsteksizce kızları yerlerine bıraktı. Sonra bir kez daha Cicim'i okşadı ve ona da aynını söyledi, yine aynı derecede samimiydi.</p>
	<p class="block6">Odadan çıktılar ve Fatma'nın annesiyle karşılaştılar. "Patron, tatlım!" Jubal'i öptü ve karnına hafifçe vurdu. "Görüyorum ki seni iyi beslemişler."</p>
	<p class="block6">"Biraz. Az önce kızını seviyordum. Tam bir melek, Miriam."</p>
	<p class="block6">"Oldukça iyi bir bebek, değil mi? Onu götürüp Rio'da satacağız; iyi bir fiyata hem de."</p>
	<p class="block6">"Yemen'de piyasanın daha iyi olduğunu sanıyordum."</p>
	<p class="block6">"Kokarca öyle olmadığını söylüyor. Onu satıp yenilerine yer açmak gerek." Elini karnına koydu.. "Şişkinliği hissediyor musun? Kokarca ve ben şimdi bir erkek çocuk yapıyoruz... kızlarla uğraşacak zaman yok."</p>
	<p class="block6">"Meryem," dedi Patty, azarlarcasma, "şaka bile olsa, böyle konuşman hoş değil."</p>
	<p class="block6">"Üzgünüm, Patty. Senin bebeğin hakkında böyle konuşmam. Patty Teyze tam bir hanımefendi ve benim öyle olmadığımı da grokluyor."</p>
	<p class="block6">"Bunu ben de grokluyorum, seni muzır velet. Ama Fatma satılıksa, en iyi fiyatın iki katını ödeyeceğimi bil."</p>
	<p class="block6">"Bunu Patty Teyze'yle görüşmen gerek; ben de kızımı ancak ara sıra görebiliyorum."</p>
	<p class="block6">"Karnın da şiş değil, belki de kızının sende kalmasını istersin. Dur gözlerine bir bakayım. Hımm... olabilir."</p>
	<p class="block6">"Öyle. Mike bunu çok dikkatle grokladı ve Kokarca'ya bir oğlu olacağını söyledi."</p>
	<p class="block6">"Mike bunu nasıl groklayabilir? imkânsız. Senin hamile olduğundan bile emin değilim."</p>
	<p class="block6">"Ah, o hamile, Jubal," diye onayladı Patricia.</p>
	<p class="block6">Miriam ona sakince baktı. "Hâlâ kuşkucusun, Patron. Mike, daha ben ve Kokarca Beyrut'tayken, henüz hamileliğimden emin değilken bunu grokladı. Mike bize telefon etti. Ertesi gün Kokarca üniversiteye dışarıda çalışmak için izin almak istediğini ya da istifasını verebileceğini söyledi. Ve işte buradayız."</p>
	<p class="block6">"Ne yapıyorsunuz?"</p>
	<p class="block6">"Çalışıyoruz. Senin beni çalıştırdığından çok daha fazla hem de, Patron... kocam tam bir köle taciri gibi."</p>
	<p class="block6">"Ne yapıyorsunuz?"</p>
	<p class="block6">"Bir Marsça sözlüğü yazıyorlar," dedi ona Patty.</p>
	<p class="block6">"Marsça'dan İngilizce'ye mi? Bu oldukça zor olmalı."</p>
	<p class="block6">"Ah, hayır, hayır, hayır!" Miriam neredeyse şoke olmuş gibi görünüyordu. "Bu zor falan değil, düpedüz imkânsız. Marsça'da bir Marsça sözlüğü yapıyoruz. Daha önce böyle bir şeyi yapan olmamış; Marslıların böyle şeylere ihtiyaçları yok. Şey, benim işim çoğunlukla büro işi; onların hazırladıklarını yazıyorum. Mike ve Kokarca -çoğunlukla Kokarca- Marsça için fonetik bir alfabe hazırladılar, seksen bir harf. Biz de bir IBM daktiloyu bu karakterlere göre ayarladık, hem büyük harf hem de küçük harf; Patron sevgilim, artık sekreter olarak bir işe yaramam; Marsça yazmaya alıştım. Beni yine de sevecek misin? 'Sonraki!' diye bağırdığında işine yaramayacak olsam bile? Hâlâ yemek yapabiliyorum... ayrıca başka yeteneklerimin olduğu da söylendi."</p>
	<p class="block6">"Marsça dikte etmeyi öğrenirim ben de."</p>
	<p class="block6">"Mike ve Kokarca'nın seninle işleri bitmeden önce öğrenmiş olacaksın. Grokluyorum. Değil mi, Patty?"</p>
	<p class="block6">"Doğru konuşuyorsun, kardeşim."</p>
	<p class="block6">Oturma odasına döndüler. Caxton onlara katıldı ve dev aptal kutusundan uzakta, daha sessiz bir yer bulmalarını önerdi. Jubal'i bir koridordan geçirip bir başka oturma odasına götürdü. "Bu katın çoğu size ait gibi."</p>
	<p class="block6">"Tamamı," diye onayladı Ben. "Dört süit: Sekreterlik süiti; Başkanlık, Kraliyet ve otel sahibinin dairesi, hepsi bir salona açılıyor ve buraya, kendimize ait iniş pistinden başka giriş yok... tabii ki yardım almadan geçmenin pek sağlıklı olmayacağı bir antre dışında. Seni bu konuda uyardılar mı?"</p>
	<p class="block6">"Evet."</p>
	<p class="block6">"Şu anda bu kadar çok yere ihtiyacımız yok... ama ileride olabilir: İnsanlar yavaş yavaş geliyorlar."</p>
	<p class="block6">"Ben, bu kadar açıktayken polisten nasıl gizleniyorsunuz? Sadece otel personelinden biri bile sizi ele verebilir."</p>
	<p class="block6">"Ah, bundan kaçınmanın yolları var. Personel bu kata gelmiyor. Anlamadın mı, Mike bu otelin sahibi."</p>
	<p class="block6">"Bence bu daha da kötü."</p>
	<p class="block6">"Daha da iyi... cesur polis şefimiz Bay Douglas'ı rüşvete bağlamadığı sürece tabii ama bunun mümkün olduğunu pek sanmıyorum. Mike burayı dört sahte isim üzerinden bağlantılarla aldı ve Douglas da Mike'ın işlerine burnunu sokmuyor. Os Kilgallen köşemi aldığından beri Douglas benden eskisi kadar nefret etmiyor sanırım ama yine de kontrolü bana bırakmak istemiyor. Mike ne isterse onu yapıyor. Otel sağlam bir yatırım; iyi para kazandırıyor ama buranın kâğıt üzerindeki sahibi bizim gizli Dokuzuncu Çember üyelerinden biri. Yani otel sahibi bu katı sezon boyunca kapatmak istiyor ve müdürün de bunun nedenini ya da sahibin kaç misafirinin gelip gideceğini sorgulaması mümkün değil, zaten bunu yapmayı da istemez; işini seviyor; Mike ona hak ettiğinden fazlasını ödüyor. Burası şu an için güzel bir saklanma yeri. Mike buradan sonra nereye gideceğimizi groklayana kadar."</p>
	<p class="block6">"Mike, gizlenecek bir yere ihtiyacı olacağını önceden tahmin etmiş gibi."</p>
	<p class="block6">"Ah, eminim etmiştir. Neredeyse iki hafta önce Mike, yuvalıların yuvasının boşaltılmasını istedi; Meryem ve bebeği hariç; Meryem'in işini yapmayı sürdürmesi gerekiyordu. Mike, çocuklu aileleri başka şehirlere yolladı -ileride tapmak açmayı düşündüğü yerlere, sanırım- ve zamanı geldiğinde yuvayı boşaltması gereken bir düzine kadar kişi kalmıştık. Kolay oldu."</p>
	<p class="block6">"Yine de bana hayatınızı zor kurtarmışsınız gibi geldi." Jubal, -o sırada muhtemelen giyinik olmadıklarına göre- kıyafetlerini toplamayı nasıl başardıklarını merak etti. "Yuvadaki her şeyi kaybettiniz mi? Tüm kişisel eşyalarınızı?"</p>
	<p class="block6">"Ah, hayır, istediğimiz hiçbir şeyi kaybetmedik. Kokarca'nın dil bantları ve Meryem'in kullandığı yazı makinesi gibi; hatta şu senin korkunç Madam Tussaud resmini bile. Mike giysilerimizi ve eldeki nakit parayı da aldı."</p>
	<p class="block6">"Bunu Mike'ın yaptığını mı söylüyorsun? Ama Mike'ın yangın çıktığı sırada hapiste olduğunu sanıyordum," diye itiraz etti Jubal.</p>
	<p class="block6"> "Şey, hem öyleydi hem değildi. Bedeni hapisteydi... kıvrılmış, trans halinde yatıyordu. Ama o burada bizimleydi. Anlıyor musun?"</p>
	<p class="block6">"Şey, groklamıyorum."</p>
	<p class="block6">"Anlaşıldı. Mike çoğunlukla Jill'in kafasının içindeydi ama hepimiz de birbirimize oldukça bağlı sayılırız. Jubal, bunu açıklayamam; bunu yapman gerek. Patlama olduğu anda Mike bizi buraya getirdi. Sonra geri dönüp kurtarılması gereken ıvır zıvırı aldı."</p>
	<p class="block6">Jubal kaşlarını çattı</p>
	<p class="block6">"Işınlama, tabii ki," dedi Caxton, sabırsızca. "Bunu groklamayacak ne var? Bana buraya gelip gözlerimi açmamı ve bir mucize gördüğümde bunun farkına varmamı söyleyen sendin. Ben de öyle yaptım ve gerçekten de gördüm. Ama bunlar, en fazla bir radyo kadar mucizevi şeyler. Radyoyu grokluyor musun? Ya da stereovizyonu? Ya da elektronik bilgisayarları?"</p>
	<p class="block6">"Ben mi? Hayır."</p>
	<p class="block6">"Ben de öyle, elektronik eğitimi almadım. Ama eminim zaman ayırıp elektroniğin dilini öğrenme zahmetine katlansam anlarım, eminim; mucizevi bir şey olduğunu düşünmüyorum; sadece oldukça karmaşık. Işınlama da dilini öğrendikten sonra oldukça basit bir şey, zor olan dili öğrenme kısmı."</p>
	<p class="block6">"Ben, bir şeyleri oradan oraya ışınlayabiliyor musun?"</p>
	<p class="block6">"Ben mi? Ah, hayır, bunları anaokulunda öğretmiyorlar. Ah, ben nezaket icabı bir rahip sayılırım çünkü ben 'İlk Çağrılanlar'danım ve Dokuzuncu Çember'deyim... ama gerçek eğitim seviyem Dördüncü Çember falan sayılır. Beşinciye geçmeye çalışıyorum. Daha vücudumun kontrolünü yeni yeni ele almaya başladım. Aramızda düzenli olarak ışınlama yapabilen tek kişi Patty... onun da Mike'ın yardımı olmadan bunu yapabileceğini sanmam. Ah, Mike onun her şeyi yapabilecek kapasitede olduğunu söylüyor ama Patty bir dâhi olmasına rağmen öyle ilginç bir şekilde saf ve alçakgönüllü ki sürekli Mike'ın desteğini bekliyor. Oysa buna ihtiyacı olmaması gerekiyor. Jubal, şunu grokluyorum: aslında Mike'a ihtiyacımız yok. Ah, onu aşağılıyor falan değilim; beni yanlış anlama. Ama sen de Mars'tan Gelen Adam olabilirdin. Ya da ben. Bu tıpkı ateşi bulan ilk adam olmaya benziyor. Ateş hep oradaydı ve o adam ateşin nasıl kullanılacağını gösterdikten sonra herkes kullanabilir hale geldi... kendini yakmayacak kadar aklı olan herkes. Söylediklerimi takip edebiliyor musun?"</p>
	<p class="block6">"Kısmen de olsa grokluyorum."</p>
	<p class="block6">"Mike bizim Prometheus'umuz ama unutma, Prometheus bir Tanrı değildi. Mike sürekli bunu vurguluyor. Sen Tanrı'sın, ben Tanrı'yım... groklayan her şey Tanrı. Mike da bizim gibi bir insan... ama bizden fazla şey biliyor. Kabul etmek gerekir ki oldukça üstün bir insan. Marslıların öğrettiklerini öğrenen daha zayıf biri muhtemelen kendini sahte bir Tanrı ilan ederdi. Mike, böyle hırslara kapılmanın ötesine geçmiş biri. Prometheus... hepsi bu."</p>
	<p class="block6">"Hatırladığım kadarıyla Prometheus, insanlara ateşi getirmenin bedelini ağır bir şekilde ödemişti," dedi Jubal, yavaşça.</p>
	<p class="block6">"Mike'ın da ödemediğini sanma! Bu bedeli günde yirmi dört saat, haftada yedi gün çalışarak, birkaçımıza kendimizi yakmadan kibritlerle nasıl oynayabileceğimizi öğretmeye uğraşarak ödüyor. Jill ve Patty, ben katılmadın çok önce onun üzerindeki yükü biraz hafifletmişler, artık haftada bir gece dinleniyor." Caxton gülümsedi. "Ama Mike'ı durduramazsın. Eminim biliyorsundur, bu kasaba kumarhanelerle dolu ve çoğu da hileci, zaten burada kumarhane açmak yasal değil. Mike, dinlenme gecesini genellikle hileli oyunlar oynayarak geçiriyor ve kazanıyor da. Gecede on, yirmi, otuz bin dolar alıyor. Onu soymaya çalıştılar, öldürmeye uğraştılar, kaslı çocuklar yollayıp dövdürmeye kalktılar; hiçbiri işe yaramadı.</p>
	<p class="block6">Mike, tüm kasabanın en şanslı insanı olarak ün saldı... bu da Tapınağa daha da fazla insanın gelmesini sağladı; her zaman kazanan bu adamı görmek istiyorlardı. Sonunda onun oyunlara katılmasını engellemeye çalıştılar, ki bu bir hataydı. Kâğıt desteleri donup kaldı, ruletleri çalışmaz hale geldi, barbut attıklarında düşeşten başka bir şey gelmez oldu. Sonunda ona katlanmaya razı oldular... birkaç binlik kazandığında gitmesini rica ediyorlardu. Kibarca söylendiği sürece Mike, asla itiraz etmiyor."</p>
	<p class="block6">"Tabii ki bu, karşımıza bir başka güç odağını almak demek," diye ekledi Caxton. "Sadece Fostercılar ve başka kiliseler değil, kumar mafyası ve şehrin politik mekanizması da. Sanırım Tapınağımızın başına gelenler şehir dışından gelen profesyonellerin işi. Fostercı salak takımının bu işte parmağı olduğunu sanmam. Fazla profesyonelce."</p>
	<p class="block6">Onlar konuşurken içeri başkaları girip çıktı, gruplar oluşturdular ya da Jubal ve Ben'e katıldılar. Jubal herkesin garip bir şekilde aynı anda hem gevşek ve rahat, hem de dinamik bir gerilim içinde olduklarını gördü. Kimse heyecanlı değildi, asla acele etmiyorlardı... ama yine de yaptıkları her şeyin bir amacı var gibiydi: biriyle karşılaşıp selamlaşmak ve öpüşmek -ya da bunu yapmamak- gibi tesadüf eseri olan hareketlerin bile. Jubal'e her şey usta bir koreografın elinden çıkmış gibi görünüyordu... yine de böyle olmadığı apaçık ortadaydı.</p>
	<p class="block6">Sessiz ve gitgide artan gerilim ya da "beklenti" demek gerek diye düşündü Jubal. Bu insanların olumsuz anlamda gergin oldukları söylenemezdi. Bu, Jubal'e geçmişte bildiği bir şeyleri hatırlattı. Ameliyat mı? İşinin başında bir usta, ses yok, gereksiz hareketler yok? Belki, biraz.</p>
	<p class="block6">Sonra hatırladı. Bir keresinde, yıllar önce üçüncü gezegenden uzaya kimyasal güçle çalışan devasa roketlerin yollandığı dönemde, bir roketin geri sayımını bir korugandan izlemişti... ve orada da aynı alçak sesli konuşmalar, aynı gevşek, farklı ama koordine hareketleri ve geri sayım ilerledikçe yaşanan aynı heyecanlı beklentiyi yaşadığını hatırlıyordu. "Dolmasını bekliyorlardı", orası kesindi. Ama neyin? Neden bu kadar mutluydular? Tapınakları ve inşa ettikleri her şey yok edilmişti... oysa onlar Noel sabahını bekleyen çocuklar gibiydiler.</p>
	<p class="block6">Jubal bu arada, Ben'in yuvayı ilk ziyaretinde o kadar rahatsızlık duyduğu çıplaklığın, yeterince gözlerden uzak olsa da bu yedek Yuvada uygulanmadığını fark etti. Sonra, çıplaklarla karşılaştığında bunun farkına varmadığını da fark etti, kendini, giyinik olup olmamanın belirli bir önem taşımadığı, o kendine özgü yakın aile atmosferine kaptırmıştı.</p>
	<p class="block6">Sonunda gözüne çarpan bir şey oldu. Bu, çıplak birinin vücudu değil, o güne kadar gördüğü en kalın ve en güzel siyah saçlardı. Bu saçlar içeri gelen, biriyle konuşan Ben'e bir öpücük yollayan, ciddi bir ifadeyle Jubal'e bir göz atıp sonra da oradan ayrılan bir kadına aitti. Jubal onu gözleriyle takip etti, gece rengi saçlarını takdirle izliyordu. Ancak o gittikten sonra Jubal, kadının vücudunu kısmen örten saçları dışında giyinik olmadığını fark etti... ve hemen ardından, onun gördüğü tek çıplak kardeş olmadığını da anladı.</p>
	<p class="block6">Ben onun nereye baktığını görmüştü. "O Ruth," dedi. "Yeni başrahibe. O ve kocası uzaktaydılar, diğer kıyıda; görevleri yeni bir tapınak şubesini hazırlamaktı sanırım. Dönmelerine sevindim. Sanki tüm aile bir araya toplanmış... eski moda bir Noel yemeğinde olduğu gibi."</p>
	<p class="block6">"Çok güzel saçlar. Biraz oyalansaydı keşke."</p>
	<p class="block6">"Neden onu çağırmadın öyleyse?" "Hı?"</p>
	<p class="block6">"Ruth'un sırf seni görebilmek için buraya gelmesini sağlayacak bir bahane uydurduğu kesin... sanırım buraya yeni gelmiş olmalılar. Ama gelip oturan ve sonra bir şey söylemeden giden grup dışında herkesin bizi yalnız bıraktığını fark etmedin mi?"</p>
	<p class="block6">"Şey... evet." Jubal, duyduğu her şeye dayanarak kendini abartılı bir yakınlık ve samimiyeti savuşturmaya hazırlamıştı ama kendini aslında orada olmayan en üst basamağa çıkmış bulmuştu; bu da onu biraz hayal kırıklığına uğratmıştı. Herkes ona nezaketle ve misafirperver bir tavırla yaklaşıyordu ama bu dost canlısı bir köpeğinkinden çok bir kedinin nezaketi gibiydi.</p>
	<p class="block6">"Herkes burada oluşunla ilgileniyor ve seni görmek için fena halde sabırsızlanıyorlar... ama senden biraz korkuyorlar da."</p>
	<p class="block6">"Benden mi?"</p>
	<p class="block6">"Ah, sana bunu geçen yaz söylemiştim. Sen bu kilisenin geleneksel kişilerinden birisin, pek gerçek değil ve olduğundan da büyük görülüyorsun. Mike onlara senin, tanıdığı Marsça öğrenmeden 'tümüyle groklayabilen' tek kişi olduğunu söyledi. Çoğu senin, tıpkı Mike gibi kolayca zihin okuyabildiğini düşünüyor."</p>
	<p class="block6">"Ah, ne büyük bir saçmalık! Umarım bu hatayı düzeltmişsindir."</p>
	<p class="block6">"Ben kimim ki bir efsaneyi yıkayım? Belki de gerçekten zihinleri okuyabiliyorsundur; bunu yapabiliyorsan bana söylemeyeceğinden eminim. Senden çok fazla korkmuyorlar; kahvaltıda bebekleri yiyorsun ve kükrediğinde yer sarsılıyor, o kadar. Birilerini yanına çağırsan çok mutlu olurlar... ama kendileri gelip seni onlarla tanışmaya zorlamazlar. Sen konuştuğunda Mike'ın bile dikkat kesildiğini ve 'efendim' dediğini biliyorlar."</p>
	<p class="block6">Jubal tüm bu söylenenleri kısa, güçlü bir sözcükle tersleyiverdi. "Kesinlikle," diye onayladı Ben. "Mike'ın bile kör noktaları var; onun sadece bir insan olduğunu sana söylemiştim. Ama durum bu. Sen bu kilisenin koruyucu azizisin ve bundan kurtulman da imkânsız."</p>
	<p class="block6">"Hey... işte tanıdığım biri, şimdi geldi. Jill! Jill! Arkanı dön, tatlım!"</p>
	<p class="block6">Kadın tereddütle döndü. "Ben Dawn'ım. Ama teşekkür ederim." Kadın yaklaştı ve Jubal bir an için kendisini öpeceğini sandı... ve kaçmamaya karar verdi. Ama ya kadının öyle bir niyeti yoktu ya da sonradan vazgeçti. Bir dizinin üzerine çöktü, Jubal'in elini tutup öptü. "Jubal Baba. Sana hoş geldin diyoruz ve seni kana kana içiyoruz."</p>
	<p class="block6">Jubal elini hızla çekti. "Ah, Tanrı aşkına, çocuğum! Yerden kalk ve bizimle otur. Suyu paylaş."</p>
	<p class="block6">"Tamam, Jubal Baba."</p>
	<p class="block6">"Şey... bana Jubal de, ayrıca diğerlerine de haber ver, bana cüzamlı gibi davranılmasmdan hoşlanmıyorum. Ailemin kucağındayım; en azından öyle olduğunu umuyorum."</p>
	<p class="block6">"Öylesin... Jubal."</p>
	<p class="block6">"Bu yüzden bana Jubal denilmesini ve bir su kardeşi gibi davranılmasını bekliyorum... ne daha azını, ne de fazlasını. Bana saygıyla yaklaşan ilk kişi okuldan sonra cezaya kalacak. Grokladın mı?"</p>
	<p class="block6">"Evet, Jubal," diye karşılık verdi Dawn, utangaç bir şekilde. "Onlara söyledim. Öyle yapacaklar."</p>
	<p class="block6">"Hı?"</p>
	<p class="block6">"Dawn'un demek istediği," diye açıkladı Ben, "Mike şu anda transta olduğuna göre herhalde Patty'ye söyledi... Patty de -iç kulağıyla- kolayca duyabilecek herkese iletir, onlar da benim gibi, hâlâ biraz sağır olanlara söylerler."</p>
	<p class="block6">"Evet," diye onayladı Dawn, "yalnız Jill'e söyledim. Patty, Michael'ın istediği bir şey için dışarı çıktı. Jubal, stereoda gösterilen şeyleri izledin mi? Oldukça heyecanlı."</p>
	<p class="block6">"Eh? Hayır."</p>
	<p class="block6">"Hapisten kaçıştan mı bahsediyorsun. Dawn?"</p>
	<p class="block6">"Evet, Ben."</p>
	<p class="block6">"Bunu konuşmamıştık. Jubal de stereodan hoşlanmıyor. Jubal, Mike canı istediğinde öylece hapisten çıkıp eve dönmedi; onlara uğraşacakları bir problem bıraktı. Özgürlük Anıtı'na tecavüz etmek dışında aklına gelen her şeyle suçlanarak tutuklandı, Koca Ağızlı Short da aynı gün onu İsa karşıtı ilan etti. Mike da onlara yutamayacakları kadar büyük mucizeler sundu. Ayrılırken kasaba hapishanesindeki tüm kapı ve parmaklıkları yolladı... kasabanın hemen dışındaki eyalet hapishanesine de aynısını yaptı; şehir, kasaba ve eyalet polislerinin tümünün silahlarını da yollayıverdi. Kısmen onların ilgisini çekip oyalamak için... ve kısmen de bir insanı herhangi bir sebeple kilit altında tutmayı iğrenç bulduğu için. Mike bunda büyük bir yanlışlık olduğunu grokluyor."</p>
	<p class="block6">"Gayet uygun," diye onayladı Jubal. "Mike her zaman merhametliydi. Birinin kilit altında tutulması onu üzer. Katılıyorum."</p>
	<p class="block6">Ben kafasını iki yana salladı. "Mike merhametli falan değil, Jubal. Birini öldürmek onun için sorun değil. Ama o tam bir anarşist, birini hapsetmek bir yanlışlık. Bireysel özgürlük ve tümüyle kendinden sorumlu olma. Sen Tanrı'sın."</p>
	<p class="block6">"Bu ikisi birbiriyle çelişmiyor ki? Birini öldürmek gerekli olabilir. Ama onu hapsetmek onun -ve senin- kişiliğine yapılmış bir saldırıdır."</p>
	<p class="block6">Ben ona baktı. "Mike'ın haklı olduğunu grokluyorum. Sen gerçekten de onu tümüyle groklamışsın. Ben henüz bunu yapabilmiş değilim... hâlâ öğreniyorum." Dawn'a döndü. "Bunu nasıl karşıladılar, Dawn?"</p>
	<p class="block6">Dawn hafifçe kıkırdadı. "İçine çomak sokulmuş bir eşekarısı kovanı gibi. Vali ekrandaydı... ağzından köpükler saçıyordu. Eyaletten ve Federasyon'dan yardım istedi... ve istediği yardımı da alıyor; pek çok asker taşıyıcının indiğini gördük. Ama onlar araçlardan dışarı boşalırken Mike onları soyuyor -sadece silahlarını değil, ayakkabılarını bile yok ediyor ve askerlerin inmesi biter bitmez araç da kayboluyor."</p>
	<p class="block6">"Onlar yorulup vazgeçene kadar Mike'ın transta kalacağını grokluyorum. Bu kadar çok ayrıntıyla uğraşabilmek için transta ve sonsuz zamanda olmalı," dedi Ben.</p>
	<p class="block6">Dawn düşünceli görünüyordu. "Hayır, hiç sanmıyorum, Ben. Tabii ki benim bunun onda birini bile yapabilmek için transta olmam gerekirdi. Ama Michael bunu amuda kalkmış vaziyette bisiklet sürerken bile kolayca yapabilir."</p>
	<p class="block6">"Hımm... bilemem. Ben hâlâ acemiyim." Ben ayağa kalktı. "Siz mucize yapıcılar bazen içimi acıtıyorsunuz, tatlı çocuk. Ben gidip biraz stereoyu izleyeceğim." Durup Dawn'i öptü. "Yaşlı Jubal Dede'yi eğlendir; o küçük kızlardan hoşlanır." Caxton oradan ayrıldı, o giderken sehpanın üzerinde duran bir paket sigara havalandı, onu takip etti ve gidip ceplerinin birine yerleşti.</p>
	<p class="block6">"Bunu sen mi yaptın? Yoksa Ben mi?" dedi Jubal.</p>
	<p class="block6">"Ben yaptı. Yanımdaki erkek istemedikçe sigara içmem. Ben her zaman sigarasını unutur; paketler de onu Yuva'da takip edip dururlar."</p>
	<p class="block6">"Hımm... bir acemi için oldukça büyük işler beceriyor."</p>
	<p class="block6">"Ben, kabul ettiğinden çok daha hızlı ilerliyor. O oldukça kutsal biri ama bunu kabullenmekten hoşlanmıyor. O utangaç biri."</p>
	<p class="block6">"Hımm. Dawn, sen gerçekten de iki buçuk yıl önce Foster Tapınağı'nda tanıştığım Dawn Ardent'sin, değil mi?"</p>
	<p class="block6">"Ah, hatırlıyorsun, demek!" Dawn sanki birisi ona bir lolipop vermiş gibi mutlu görünüyordu.</p>
	<p class="block6">"Tabii ki hatırlıyorum. Ama kafam biraz karıştı. Biraz değişmişsin. İyi de olmuş. Çok daha güzel görünüyorsun."</p>
	<p class="block6">"Çünkü gerçekten çok daha güzelim," dedi Dawn, basitçe. "Beni Gillian'la karıştırdın. Ve o da eskisinden çok daha güzel." </p>
	<p class="block6">"O çocuk nerede? Onu görmedim... ve bir an önce görmeyi ümit ediyorum."</p>
	<p class="block6">"Çalışıyor." Dawn durakladı. "Ama ona söyledim, o da geleceğini söyledi." Tekrar durakladı. "Ve onun yerini benim almam gerekiyor. İzninle."</p>
	<p class="block6">"Ah, tabii ki. Koş bakalım, çocuğum."</p>
	<p class="block6">"Aceleye gerek yok." Ama ayağa kalktı ve Dr. Mahmud otururken oradan hızla ayrıldı.</p>
	<p class="block6">Jubal, Mahmud'a yüzünü ekşiterek baktı. "En azından bana bu ülkede olduğunuzu haber verme nezaketini gösterebilirdin, ben de vaftiz kızımla ilk kez bir yılanın gözetiminde tanışmak zorunda kalmazdım."</p>
	<p class="block6">"Ah, Jubal, sen hep acelecisindir zaten."</p>
	<p class="block6">"Bayım, birisi benim..." Arkadan iki el gözünü kapatınca sözü yarıda kesildi. İyi tanıdığı bir ses sordu:</p>
	<p class="block6">"Bil bakalım ben kimim?"</p>
	<p class="block6">"Zebani?"</p>
	<p class="block6">"Tekrar dene."</p>
	<p class="block6">"Leydi Macbeth?"</p>
	<p class="block6">"Oldukça yaklaştın. Son hakkın ya da vazgeç."</p>
	<p class="block6">"Gillian, kes şunu ve gelip yanıma otur."</p>
	<p class="block6">"Olur, Baba." Kız ona itaat etti.</p>
	<p class="block6">"Ve bana ev dışında 'Baba' demeyi de kes. Bayım, diyordum ki birisi benim yaşıma geldiğinde, birtakım şeyler için acele eder. Her gündoğumu değerli bir mücevher gibidir... çünkü bir sonrakini görme şansın olmayabilir. Dünya her an sona erebilir."</p>
	<p class="block6">Mahmud ona gülümsedi. "Jubal, çarkları döndürmeyi bıraktığında dünyanın dönmekten vazgeçeceğini falan mı sanıyorsun?"</p>
	<p class="block6">"Kesinlikle öyle, bayım; benim bakış açıma göre öyle. "Miriam sessizce onlara katıldı, Jubal'in diğer yanına oturdu; Jubal bir kolunu onun omzuna attı. "Eski sekreterlerimden nispeten kabul edilebilir biri de olsan, senin çirkin yüzünü görmeye çok da hevesli olmasam da..."</p>
	<p class="block6">"Patron, karnına bir tekme yemeye hevesli misin peki?" diye fısıldadı Miriam. "Ben son derece güzelim; bunu en üst mercilere dayanarak söylüyorum."</p>
	<p class="block6">"Sessiz ol. Yeni vaftiz kızlarım ayrı bir kategori. Bana bir kartpostal bile yollamadığınızdan, Fatma Michele'i hiç göremeyebilirdim bile. Bu durumda da öldükten sonra dönüp sizi rahat bırakmazdım."</p>
	<p class="block6">"Bu durumda," dedi Miriam, "Micky'yi saçlarına havuç ezmesi sürerken görebilirdin. İğrenç bir görüntüdür."</p>
	<p class="block6">"Ben mecazi anlamda söylemiştim."</p>
	<p class="block6">"Bense ciddiyim. Yemek yerken ortalığı fena halde batırıyor."</p>
	<p class="block6">"Neden," dedi Jill, sessizce, "mecazi anlamda konuşuyordun, Patron?"</p>
	<p class="block6">"Şey. 'Hayalet' kavramı, lafın gelişi kullanmanın dışında ihtiyaç duyduğum bir şey değil."</p>
	<p class="block6">"Lafın gelişinden daha öte," diye ısrar etti Jill.</p>
	<p class="block6">"Şey... belki de öyledir. Ama kız bebekleri canlı olarak görmeyi tercih ederim, buna kendi bedenimin canlılığı da dahil."</p>
	<p class="block6">"Ama az önce tam da bunu diyordum, Jubal," dedi Dr. Mahmud. "Ölmek üzere falan değilsin; henüz buna yaklaşmış bile değilsin. Mike, emin olmak için seni grokladı. Önünde uzun yıllar olduğunu söylüyor."</p>
	<p class="block6">Jubal başını iki yana salladı. "Üç basamaklı rakamları yıllar önce kendime üst sınır olarak belirledim. Fazlasına gerek yok."</p>
	<p class="block6">"Hangi üç basamak, Patron?" diye sordu Miriam, masum bir şekilde. "Metuşelah'ın  üç basamağı mı?"</p>
	<p class="block6">Jubal omuz silkti. "Terbiyesizlik etme!"</p>
	<p class="block6">"Kokarca kadınların terbiyesiz olmaları ama bunu başkalarının yanında yapmamaları gerektiğini söylüyor."</p>
	<p class="block6">"Kocan doğru konuşuyor. Bu yüzden kapa çeneni. Benim makinenin kilometre sayacının üç basamaklı bir rakamı göstermeye başladığı gün çözüleceğim, Marslı usulü ya da kendi ilkel metotlarımla. Bu hakkımı benden alamazsınız. Oyunun en güzel kısmı sonunda duşlara gitmektir."</p>
	<p class="block6">"Doğru konuştuğunu grokluyorum, Jubal," dedi Jill, yavaşça, "oyunun en iyi kısmı konusunda. Ama bunun yakın bir zamanda olacağını sanmıyorum. Senin tamamlanman henüz değil. Allie geçen hafta yıldız falına baktı."</p>
	<p class="block6">"Yıldız falı mı? Ah, Tanrım. 'Allie' de kim? Ve ne hakla benim yıldız falıma bakıyor? Onu bana gösterin! Tanrı aşkına bana yardım edin, onu Daha İyi İşler bürosuna teslim edeceğim."</p>
	<p class="block6">"Üzgünüm ama bunu şu anda yapamazsın, Jubal," diye araya girdi Mahmud, "çünkü sözlüğümüzün üzerinde çalışıyor. Kim olduğuna gelince, kendisi Madam Alexandra Vesant."</p>
	<p class="block6">Jubal bir anda doğruldu, yüzünde memnun bir ifade vardı. "Becky? O da mı bu tımarhanede? Tahmin etmeliydim. Nerede?"</p>
	<p class="block6">"Evet, Becky. Ama ona 'Allie' diyoruz çünkü bir Becky'miz daha var. Ama beklemek zorundasın. Ayrıca onun yıldız fallarına inanmazlık etme, Jubal; onun Görme yetisi var."</p>
	<p class="block6">"Ah, saçmalama Kokarca. Astroloji bir saçmalıktan ibaret, bunu sen de biliyorsun."</p>
	<p class="block6">"Ah, kesinlikle. Bunu Allie bile biliyor. Ve astrologların bir kısmı da beceriksiz sahtekârlar. Yine de Allie artık para kazanmak için yaptığı zamandan çok daha fazla fal bakıyor -Marslı aritmetiği ve astronomisini kullanıyor- bizimkinden çok daha sağlam. Ama bu sadece onu groklamak için kullandığı bir araç. Bir tas suya da bakabilirdi, kristal bir küreye de ya da bir tavuğun iç organlarını da inceleyebilirdi. Havaya girmek için kullandığı metodun bir önemi yok ve Mike da ona alışkın olduğu sembolleri kullanmaya devam etmesini söyledi. Esas nokta şu: onun Görme yetisi var."</p>
	<p class="block6">'"Görme yetisi'yle ne haltı kastediyorsun, Kokarca?"</p>
	<p class="block6">"Evrenin senin şu anda üzerinde oturduğun parçasından çok daha fazlasını groklayabilme yeteneğini kastediyorum. Mike, yıllar boyu aldığı Marslı disiplini sayesinde bunu yapıyor; Allie ise eğitilmemiş bir yarı-becerikli. Astroloji gibi anlamsız bir sembolü kullanıyor olmasının bir önemi yok. Bir tespih de anlamsızdır, tabii ki bir Müslüman tespihinden bahsediyorum; yolun karşısındaki rakiplerimizi eleştirmek gibi bir niyetim yok." Mahmud elini cebine attı, bir tespih çıkarıp çekmeye başladı. "Bir poker oyunu sırasında şapkanı ters çevirmek işe yarıyorsa yarıyordur. Şapkanın büyülü güçleri olmamasının ya da groklamamasının bir önemi yok."</p>
	<p class="block6">Jubal, İslami meditasyon aracına baktı ve daha önce tereddüt ettiği soruyu sormaya karar verdi: "Anladığım kadarıyla hâlâ İnananlardan birisin? Mike'ın kilisesine tümüyle katıldığını sanmıştım."</p>
	<p class="block6">Mahmud tespihi bir kenara koydu. "İkisine de bağlıyım."</p>
	<p class="block6">"Ha? Kokarca, ikisi birbiriyle uyumlu değil. Ya da ikisini de groklamamışım."</p>
	<p class="block6">Mahmud başını iki yana salladı. "Sadece yüzeysel olarak farklılar. Sanırım Meryem'le birbirimizin dinine geçtiğimizi söyleyebilirsin; iki sistemi birleştirdik. Ama Jubal, sevgili kardeşim, ben hâlâ Tanrı'nın bir kuluyum, onun iradesine boyun eğerim... ve yine de 'Sen Tanrı'sın, ben Tanrı'yım, groklayan her şey Tanrı' diyebilirim. Peygamber hiçbir zaman tüm peygamberlerin sonuncusu olduğunu ya da söylenecek her şeyi söylediğini iddia etmedi; bu iki yanlış fikir ondan sonra gelen fanatikler tarafından ortaya atıldı. Tanrı'nın iradesine boyun eğmek, kendi kararlarını veremeyen ve dolayısıyla günah işlemesi mümkün olmayan kör bir robot olmak demek değildir, Kuran'da da böyle yazmıyor. Boyun eğmek benim ve hepimizin evreni şekillendirirken yaptıklarımızın tüm sorumluluğunu almamızı da içermeli; ki içerir de. Bu evreni bir cennet bahçesine çevirmek... ya da parçalayıp yok etmek bize kalmış." Gülümsedi. "'Tanrı için her şey mümkündür,' diye alıntı yapmama izin ver; bir tek şey dışında... İmkânsız olan tek şey. Tanrı'nın Kendinden kaçması mümkün değildir, Kendi sorumluluğunu bir kenara bırakamaz... sonsuza dek Kendi iradesine boyun eğmek zorundadır. İslam yerinde duruyor - onun sırası geçti diyemez. İslam Onun... benim... senin... Mike'ın."</p>
	<p class="block6">Jubal derin bir nefes aldı. "Kokarca, teoloji beni hep tüketmiştir zaten. Becky nerede? Şu sözlük işine ara verip eski bir dostuna merhaba diyemez mi? Şu son yirmi yılda onu sadece bir kez gördüm; bu çok uzun bir zaman."</p>
	<p class="block6">"Onu göreceksin. Ama şu anda ara veremez, dikte etmekle meşgul. Tekniği açıklayayım da ısrar etmeye kalkışma. Şu âna kadar her günümün bir kısmını Mike'la bağlantı kurarak geçiriyorum; sadece birkaç dakika ama yine de sekiz saat çalışmışsın gibi geliyor. Sonra hemen, zihnime dolan şeyleri teybe dikte ediyorum. İlerlemiş öğrenciler olmasalar da Marslı fonetiği konusunda eğitim almış bir grup insan, bu bantları deşifre edip fonetik sembollerle birlikte kâğıda geçiriyorlar. Sonra Meryem, bunları özel bir yazı makinesi kullanarak yazıyor ve bu esas kopya Mike ya da benim tarafımdan -tercihen Mike ama onun zamanı oldukça kısıtlı- elle düzeltiliyor.</p>
	<p class="block6">"Ama çalışma programımız sekteye uğradı ve Mike, Meryem'le beni bir Shangri-La'ya bu işi tamamlamak üzere yollayacağını ya da daha doğrusu, bizim öyle bir ihtiyaç groklayacağımızı grokluyor. Yani Mike, aylar, hatta yıllar uzunluğunda bantları ben götürüp acele etmeden insanların okuyabilmesi için deşifre edeyim diye tamamlamaya çalışıyor. Bunun yanında, elimizde Mike'ın verdiği derslerin -Marsça- kayıtlarından oluşan bir bant yığını da var ve bunların da sözlük tamamlandıktan sonra deşifre edilip basılması gerekiyor. Biz bu dersleri onun yardımıyla anladık ama bunların da sözlükle birlikte basılmaları gerekecek.</p>
	<p class="block6">"Şimdi, Meryem'le birlikte kısa bir süre sonra buradan ayrılacağımızı varsaymak zorundayım çünkü Mike, bir yığın başka işi de olmasına rağmen metodu değiştirdi. Burada teyplerle donatılmış sekiz oda var. İçimizde bu işi en iyi yapabilenler -Patty, Jill, ben, dostun Allie ve birkaç kişi daha- sırayla bu odalara giriyoruz. Mike bizi kısa bir transa sokup dili içimize aktarıyor -tanımlar, deyimler, kavramlar- kısacık bir süre ama saatler gibi geliyor... sonra, kafamızdaki bilgi henüz tazeyken bunları teyplere dikte ediyoruz. Ama bu işi herhangi biri, En İç Tapınağın üyeleri bile yapamıyor. Sonuçları dikte edebilmek için hem keskin bir aksan, hem de beraber transa girebilme becerisi gerekiyor. Örneğin Sam, temiz bir aksan hariç her şeye sahip; Marsça'yı Bronx aksanıyla konuşmayı nasıl başarıyor, sadece Tanrı bilir. Onu kullanamıyoruz, sözlükte temizleyemeyeceğimiz kadar çok hata olmasına sebep olur. İşte şu anda Allie'nin yaptığı iş bu; dikte etmek. Hâlâ her şeyi hatırlayabilmesi için gereken yarı-trans durumunda ve onu rahatsız edersen, henüz kaydetmediği her şey kaybolur."</p>
	<p class="block6">"Grokluyorum," diye onayladı Jubal, "yine de Becky Vesey'i Marsça uzmanı olarak görmek beni biraz sarstı. Yine de o, şov dünyasının en iyi zihin okuyucularından biriydi; hiçbir şey bilmeden bir kurbanın falına bakabilir ve onun ödünü koparabilir; ve cüzdanını hafifletebilirdi. Söylesene Kokarca, elinizdeki tüm bu verileri çözümlemek için sakin ve sessiz bir yere gönderilecekseniz, neden Meryem'le birlikte eve gelmiyorsunuz? Yeni yapılan kanatta çalışacak ve kalacak bol yer var."</p>
	<p class="block6">"Belki de geliriz. Hâlâ beklemek var."</p>
	<p class="block6">"Sevgilim," dedi hevesle Miriam, "bu, tümüyle seveceğim bir çözüm; Mike bizi yuvadan dışarı yollarsa tabii."</p>
	<p class="block6">"Yani yuvadan ayrılmayı groklarsak demek istiyorsun."</p>
	<p class="block6">"Aynı şey. Grokladığın gibi."</p>
	<p class="block6">"Doğru konuşuyorsun, tatlım. Ama burada ne zaman yemek yeniyor? İçimde hiç de Marslı olmayan bir aciliyet hissediyorum. Yuvadaki servis daha iyiydi."</p>
	<p class="block6">"Patty'nin aynı anda senin lanet sözlüğün üzerinde çalışıp gelen herkesin rahat etmesini sağladıktan sonra Mike'ın işlerini hallederken bir de senin karnın acıktığı anda yemeği hazır etmesini bekleyemezsin, aşkım. Jubal, Kokarca asla bir rahip olamayacak; kendi midesinin kölesi olmuş."</p>
	<p class="block6">"Şey, ben de öyleyim."</p>
	<p class="block6">"Siz kızlar Patty'ye yardım edebilirsiniz," diye ekledi kocası.</p>
	<p class="block6">"Bu kaba bir dokundurmaya benziyor. Onun bize izin verdiği kadarına yardım ettiğimizi biliyorsun, tatlım; ayrıca Tony de mutfağına pek kimsenin girmesine izin vermiyor... bu mutfağa bile." Ayağa kalktı. "Gel, Jubal, ne pişiriyor bir bakalım. Tony, mutfağını senin ziyaret etmenden onur duyacaktır."</p>
	<p class="block6">Jubal onunla gitti, yemeğin telekinezi kullanılarak hazırlandığını görünce biraz şaşırdı. Kendisini görünceye kadar Miriam'a surat asan Tony'yle tanıştı, adam Jubal'i gördükten sonra gururla mutfağını gösterdi; bir yandan da yarı İngilizce, yarı İtalyanca bir sözcük seliyle Yuva'daki "mutfağını" mahveden serserilere sövüyordu. Bu sırada bir kaşık, kimsenin yardımı olmadan büyük bir tencere dolusu spagetti sosunu karıştırmaya devam etti.</p>
	<p class="block6">Kısa bir süre sonra Jubal, uzun bir masanın başındaki sandalyeye oturtulmayı reddetti ve ortalarda bir yer buldu. Patty masanın bir ucuna oturdu; baştaki sandalye boş kalmıştı... Jubal, Mars'tan Gelen Adam'ın orada oturduğu ve onu kendisinden başka herkesin görebildiği hissini bastırmaya çalıştı; ki bu kısmen doğruydu.</p>
	<p class="block6">Karşısında Dr. Nelson oturuyordu.</p>
	<p class="block6">Jubal, Dr. Nelson orada olmasa daha fazla şaşıracağını fark etti. Başıyla selam verdi. "Merhaba, Sven."</p>
	<p class="block6">"Selam, Doktor. Su paylaş."</p>
	<p class="block6">"Asla susuz kalmayasın. Sen burada ne yapıyorsun? Ekip doktorluğu mu?"</p>
	<p class="block6">Nelson başını iki yana salladı. "Tıp öğrencisiyim."</p>
	<p class="block6">"Ya. Bir şeyler öğrendin mi?"</p>
	<p class="block6">"Tıbbın gereksiz olduğunu öğrendim."</p>
	<p class="block6">"Bana sorsaydın, ben sana bunu söylerdim. Van'ı gördün mü?"</p>
	<p class="block6">"Bu gece geç saatlerde ya da yarın sabah burada olması gerekiyor. Gemisi bugün indi."</p>
	<p class="block6">"Hep buraya mı geliyor?" diye sordu Jubal.</p>
	<p class="block6">"Ona dışarıdan ders alan bir öğrenci diyebilirsin. Burada pek zaman geçiremiyor."</p>
	<p class="block6">"Ih, onu görmek hoş olacak. Yaklaşık bir buçuk yıldır görüşmedik." Jubal, sağında oturan adamla sohbete başladı, bu sırada Nelson da kendi sağında oturan Dorcas'la konuşuyordu. Jubal, masada daha önce hissettiği o beklentinin var olduğunu fark etti, üstelik daha da güçlenmişti. Yine de görebildiği bir şey yoktu; bu sadece rahat ve sıcak bir aile yemeğiydi. Bir kez, bir bardak su tüm masada dolaştırıldı ama buna eşlik eden törensel sözler vardıysa bile, duyulamayacak kadar alçak sesle söylenmişlerdi. Bardak Jubal'e ulaştığında bir yudum aldı ve sol tarafında oturan -Jubal'e, onunla sohbet edemeyecek kadar hayranlık ve korkuyla bakan- kıza uzattı. "Sana su sunuyorum," dedi alçak bir sesle.</p>
	<p class="block6">"Su için sana teşekkür ediyorum, Ba... Jubal," demeyi başardı kız. Bundan başka bir şey de söylemedi. Bardak, tüm masayı dolaşıp masanın başındaki boş sandalyeye ulaştığında içinde bir parmak kadar su kalmıştı. Bardak kendi kendine havalandı, eğilip içindeki suyu boşalttı, su gözden kayboldu ve bardak da masa örtüsünün üzerine yerleşti. Jubal, En İç Tapınak üyelerinin toplu "Su Paylaşma" törenine katılmış olduğuna karar verdi, haklıydı da... ve muhtemelen bu tören onun onuruna düzenlenmişti; oysa bu törenin, bir kardeşi resmi olarak karşılarken düzenlediklerini düşündüğü Bakkhusçu grup seks partileriyle alakası yoktu. Yabancı bir ortamda bulundukları için miydi? Yoksa daha önce ona anlatılanlardan bilinçaltının istediği sonuçları mı çıkarmıştı?</p>
	<p class="block6">Yoksa sadece onun yaşı ve fikirlerine duydukları saygıdan töreni hafifletip daha mistik bir hale mi getirmişlerdi?</p>
	<p class="block6">Sonuncu teori en olası görünendi ve bunun kendisini kızdırdığını fark etti. Tabii ki dedi kendi kendine, istemediği kesin olan bir daveti reddetmek zorunda kalmadığına memnundu ve yaşı kaç olursa olsun böyle bir teklifi kabul etmezdi, zevkleri kesindi.</p>
	<p class="block6">Ama yine de, lanet olsun: "Büyükanne çok yaşlı ve buz pateni yapmak için çok dayanıksız, bunu yapmak kibarca olmaz, bu yüzden kimse buz pateni yapmaktan bahsetmesin. Hilda, dama oynamayı öner ve hepimiz de onaylayalım, Büyükanne dama oynamayı sever. Buz pateni yapmaya da başka bir gün gideriz. Tamam mı, çocuklar?"</p>
	<p class="block6">Jubal, eğer gerçekten öyle bir şey varsa bu saygılı düşüncelilikten nefret ediyordu; kalçasını kırmak pahasına bile olsa buz pateni yapmaya gitmeyi tercih ederdi.</p>
	<p class="block6">Ama bu konuyu unutmaya karar verip tümüyle kafasından attı, bunu da sağ tarafında oturan adamın yardımıyla yaptı.</p>
	<p class="block6">Adam, solunda oturan kızın aksine oldukça konuşkandı. Adamın adının Sam olduğunu öğrendi, Sam oldukça araştırmacı bir öğrenciydi, Jubal, ezberci olmayan herkesi takdir ederdi; Sam'in de böyle olmadığını groklamıştı.</p>
	<p class="block6">"Sorun çıkacağı açıktı," diye onu temin etti Sam. "Yumurta çatlamaya hazırdı, şimdi hepimiz etrafa dağılacağız. Tabii ki başımız derde girdi; girmeye de devam edecek çünkü hiçbir toplum, kanunları ne kadar liberal görünürse görünsün, temel değerlerine karşı çıkılmasını cezasız bırakmaz. Biz de tam olarak bunu yapıyoruz. Mülkiyetin kutsallığından evliliğin kutsallığına kadar her şeye karşı çıkıyoruz."</p>
	<p class="block6">"Mülkiyete de mi?"</p>
	<p class="block6">"Bugünkü şekliyle mülkiyete. Şu âna kadar Mike sadece birkaç sahtekâr kumarbaza karşılık verdi. Peki banka kasalarının durduramayacağı, istediklerini almalarını sadece kendi disiplinleri sayesinde engelleyebilen binler, on binler, yüz binler olduğunda ne olacak? Emin ol, o disiplin tüm yasal kısıtlamalardan daha güçlü ama hiçbir bankacı, kendisi de o disipline ulaşmak için gereken dikenli yolu yürümedikçe bunu groklamaz... ve bunu yaparsa da artık bankacı olmaz. Brokerların bilmediği hisse senedi hareketlerini aydınlanmışlar önceden bildiğinde ne olacak?"</p>
	<p class="block6">"Sen biliyor musun?"</p>
	<p class="block6">Sam başını iki yana salladı "İlgilenmiyorum. Ama şuradaki Saul -şu diğer iri Hebe-; o benim kuzenim. Allie'yle birlikte bunu grokluyor. Michael onların çok dikkatli olmalarını ve büyük vurgunlar yapmamalarını sağlıyor, ayrıca bir düzine paravan banka hesabı kullanıyorlar -ama disiplini almış herhangi bir kişinin, herhangi bir şeyden karşısında yarı uyanmışlar varken istediği kadar para kazanabileceği gerçeği değişmiyor- emlak, borsa, at yarışları, kumar, aklına ne gelirse. Hayır, para ve mülkiyetin ortadan kaybolacağını sanmıyorum. Michael her iki kavramın da işe yarar olduğunu söylüyor ama ben her şeyin tersine dönüp içinin dışına çıkacağını ve insanların yeni kuralları öğrenmeye mecbur kalacağını (ve bunu tıpkı bizim yaptığımız gibi zor yoldan yapmaları gerekeceğini) ya da rekabet etme şanslarının kalmayacağını söylüyorum. Buradan Luna şehrine gidiş metodu ışınlama olduğunda Lunar Girişimcilik'e ne olacak?"</p>
	<p class="block6">"Alayım mı? Satayım mı?"</p>
	<p class="block6">"Saul'a sor. Şu anki şirketi kullanabilir ya da onu batırabilir. Belki de bir-iki yüzyıl kendi haline bırakır. Ama sadece bankacıları ve brokerları değil, tüm diğer meslekleri düşün. Bir öğretmen, kendisinden fazla şey bilen ve yanlış bilgileri öğrenmeye seyirci kalmayan bir öğrenciye ne verebilir? Tüm insanlar gerçekten sağlıklı olurlarsa doktorlar ve dişçilere ne olacak? Giyim gerçekten gerekli olmazsa ve kadınlar da giyinip süslenmeye bugünkü kadar ilgi göstermezse (ama ilgilerini asla tümüyle kaybetmezler, emin ol) ve kimse kıçının çıplak görünmesine artık aldırmazsa, tekstil endüstrisi ve I.L.G.W.U.'ya ne olacak? Ayrık otlarına büyümemelerini söyleyebildiğin ve ekinleri de John Deere ya da International Harvester'ın yardımı olmadan toplayabildiğinde 'Tarım Sorunu' nasıl bir şekil alacak? Aklına ne gelirse; her şey disiplini uyguladığında tanınmayacak kadar değişiyor. Hem evliliğin, hem de mülkiyetin kutsallığını sarsacak bir tek değişikliği ele alalım. Jubal, bu ülkede doğum kontrol ilaçları ve araçlarına yılda kaç para harcandığını biliyor musun?"</p>
	<p class="block6">"Oldukça kesin bir fikrim var, Sam. Geçtiğimiz yılda sadece doğum kontrol haplarına harcanan para bir milyar dolara yakın... yarısından fazlası da mısır lapasından fazla işe yaramayan gereksiz haplara harcanmış."</p>
	<p class="block6">"Ah, evet, sen bir tıp adamısın."</p>
	<p class="block6">"Sadece hobilerimden biri. Koleksiyoncu mantığı."</p>
	<p class="block6">"Her neyse. Kadınlar sadece kendi istediklerinde hamile kalırlarsa, üstelik bir yandan da tüm hastalıklara karşı bağışıklıkları olursa, kendi keyiflerinden başka hiçbir şeyi umursamazlarsa, bu büyük endüstriye -ve ahlakçıların tehditlerine- ne olur? Üstelik cinsel tercihleri Kleopatra'nın bile hayal edemeyeceği kadar sekse istekli olacağı şekilde değişse ama ona tecavüz etmeye kalkacak her erkek -eğer kadın öyle olduğunu groklarsa- daha kendisine ne olduğunu bile anlayamadan ölüverirse? Kadınlar suçluluk ve korkudan tümüyle kurtulursa, kendi tercihleri dışında bütünüyle zarar verilemez hale gelirlerse ne olur? Lanet, farmakoloji sanayii kaybolur gider; peki başka hangi sanayiler, kanunlar, gelenekler, tavırlar, önyargılar ve saçmalıkların gitmesi gerekir?"</p>
	<p class="block6">"Tam olarak groklamıyorum," diye kabullendi Jubal. "Bu uzunca bir süredir doğrudan alakam olmayan bir konuyla ilgili."</p>
	<p class="block6">"Bundan zarar görmeyecek bir tek kurum var. Evlilik."</p>
	<p class="block6">"Yani?"</p>
	<p class="block6">"Yani öyle. Zarar görmek yerine arınacak, güçlenecek ve dayanılır hale gelecek. Dayanılır mı? Bir zevk olacak! Şuradaki uzun siyah saçlı kaltağı görüyor musun?"</p>
	<p class="block6">"Evet. Daha önce onun güzelliğinin tadını çıkarıyordum."</p>
	<p class="block6">"Güzel olduğunu kendisi de biliyor ve kiliseye girdiğimizden beri boyu otuz santim uzadı. O benim karım. Bir yıl kadar önce birlikteyken huysuz köpekler gibiydik. O kıskançtı, bense ilgisizdim. Sıkılmıştım. Lanet olsun ki ikimiz de sıkılmıştık ve bizi bir arada tutan tek şey çocuklarımızdı ve onun sahipleniciliği; kavgasız gürültüsüz, bir skandal yaratmadan gitmeme izin vermeyeceğini biliyordum... ve o yaşta yeni bir evlilik oluşturmaya kalkacak cesaretim de yoktu zaten. Bu yüzden ben de yakalanmadan kurtulabileceğim zamanlarda kaçamaklar yapıyordum -bir kolej profesörünü baştan çıkaracak çok şey vardır ama güvenli fırsatlar pek azdır- ve Ruth da sessizce kin tutuyordu. Bazen o kadar sessiz de kalmıyordu.</p>
	<p class="block6">Sonra kiliseye katıldık." Sam mutlu bir şekilde gülümsedi. "Ve kendi karıma âşık oldum! Bir numaralı kadın dostum!"</p>
	<p class="block6">Sam, oldukça sessiz konuşuyordu, iki kişi arasında geçen özel bir konuşma, üstelik bir masa dolusu insanın yemek yerken çıkardıkları sesler ve neşeli sohbetleri de sesi perdelemeye yardımcı oluyordu. Karısı masanın diğer uçundaydı. Buna rağmen kafasını kaldırdı. "Abartıyor, Jubal," dedi net bir sesle. "Ben sıralamada yaklaşık altıncı kadınım."</p>
	<p class="block6">Kocası seslendi: "Zihnimden uzak dur, güzelim! Burada erkek erkeğe konuşuyoruz. Larry'ye tüm dikkatini ver." Bir mısır ekmeği alıp ona fırlattı.</p>
	<p class="block6">Kadın, konuşmaya devam ederken ekmeği havada durdurup aynen geri yolladı; Sam onu havada yakalayıp üzerine tereyağ sürmeye koyuldu. "Larry'ye onun istediği kadar ilgi gösteriyorum... belki daha sonra. Jubal, şu yabani sözümü bitirmeme izin vermedi. Altıncı kadın olmak harika! Çünkü, kiliseye katılana kadar adım listede yoktu bile. Son yirmi yıldır Sam'in listesinde hiç altıncılığa yükselemedim." Sonra döndü ve gerçekten Larry'yle ilgilenmeye başladı.</p>
	<p class="block6">"Esas nokta," dedi sessizce Sam, "şu anda ikimiz partneriz, hem de dışarıdaki evliliğimizin en iyi zamanlarında olduğundan bile fazla ve bunu da eğitimle, paylaşmanın en üst noktasına vararak ve aynı eğitimi alan diğerleriyle yakınlaşarak sağladık. Hepimiz büyük grubun içinde ikili ilişkiler yaşıyoruz; genelde resmi eşlerimizle ama bu şart değil. Bazen başkaları oluyor... ama öyle olduğunda bile duruma alışmak kalp kırıklığı yaratmıyor, boşanmış çiftlerinkinden çok daha sıcak, yakın ve iyi bir ilişki oluyor, hem yatakta, hem de dışarıda. Kaybeden yok, herkes kazanıyor. Lanet olsun ki bu ikili eşleşmeler bir kadınla bir erkek arasında olmak zorunda bile değil. Örneğin Dawn ve Jill, birlikte bir akrobat takımı gibi çalışıyorlar."</p>
	<p class="block6">"Hmm... sanırım," dedi Jubal, düşünceli bir şekilde, "o ikisini Mike'ın karıları olarak düşünmüştüm."</p>
	<p class="block6">"En fazla bizim karımız oldukları kadar. Mike, kendisini herkesle paylaşmakla çok meşgul ya da Tapınak yanana kadar meşguldü diyelim," dedi Sam. "Birini Mike'ın karısı olduğu söylenecekse eğer, o Patty ama o da ilişkilerini fizikselden çok ruhsal bir düzeyde tutmaya çalışıyor. Aslında hem Mike, hem de Patty'nin yatakta tepişmeye yeterince fırsat buldukları söylenemez."</p>
	<p class="block6">Patty, Ruth kadar uzakta değildi ama yine de yeterince uzaktaydı. Buna rağmen kafasını kaldırdı. "Sam, tatlım, ben fırsat buluyorum," dedi.</p>
	<p class="block6">"Ha?" Sonra Sam bağırdı. "Bu kilisenin tek eksiği bir insanın özel hayatı olmasının kesinlikle mümkün olmaması!" dedi ekşi bir ifadeyle.</p>
	<p class="block6">Bu sözler ona doğru gelen bir yiyecek yağmuruyla karşılandı, hepsi de kadınlar tarafından atılmıştı. Sam parmağını bile kıpırdatmadan hepsini havada kontrol altına alıp sahiplerine geri yolladı... ama sonunda iş onun için fazla karmaşık hale geldi ve bir tabak dolusu spagetti suratının ortasına yapışıverdi. Jubal, atanın Dorcas olduğunu fark etmişti.</p>
	<p class="block6">Bir an için Sam, bir trafik kazasında parçalanmış bir ceset gibi göründü. Sonra aniden yüzü temizleniverdi, Jubal'in gömleğine sıçrayan sos bile gitmişti. "Ona daha fazla verme, Tony. Yemeğini harcadı; bırak aç kalsın."</p>
	<p class="block6">"Mutfakta daha çok var," diye karşılık verdi Tony. "Sam, spagettiliyken güzel görünüyorsun. Sos lezzetli, değil mi?" Dorcas'ın tabağı uçarak mutfağa gitti ve döndü, içi doluydu. Jubal, Dorcas'ın becerilerini kendisine göstermeye çalıştığını fark etti; tabak, Dorcas'ın yiyeceğinden çok daha fazlasıyla doluydu; Jubal onun iştahının ne kadar olduğunu bilirdi.</p>
	<p class="block6">"Oldukça güzel bir sos," diye onayladı Sam. "Ağzıma isabet eden kısmının tadına baktım. İçinde ne var? Yoksa sormamam mı gerekiyor?"</p>
	<p class="block6">"Kuşbaşı doğranmış polis eti," diye cevapladı Tony.</p>
	<p class="block6">Kimse gülmedi. Jubal, mide bulandırıcı bir an boyunca şakanın gerçekten şaka olup olmadığını merak etti. Sonra, su kardeşlerinin oldukça fazla gülümsediğini ama ender olarak kahkaha attıklarını hatırladı; ayrıca, polis eti de güzel ve sağlıklı bir gıda olmalıydı. Ama her durumda sosun içinde "ceset" olması mümkün değildi, öyle olsa tadı domuza benzerdi. Oysa sosta kolayca ayırt edilebilir bir biftek tadı vardı.</p>
	<p class="block6">Konuyu değiştirdi. "Bu dinin en çok sevdiğim kısmı..."</p>
	<p class="block6">"Bu bir din mi?" diye sordu Sam.</p>
	<p class="block6">"Şey, kilise. Kilise diyelim. Sen de öyle demiştin."</p>
	<p class="block6">"Burası bir kilise," diye onayladı Sam. "Bir kilisenin tüm fonksiyonlarını yerine getiriyor ve sahip olduğu kısmi teolojinin de bazı gerçek dinlerle oldukça iyi uyuştuğunu söylemek gerek. İnançlar. Buraya balıklama daldım çünkü bir zamanlar kararlı bir ateisttim; şimdi bir başrahibim ve ne olduğumu da bilmiyorum."</p>
	<p class="block6">"Sanırım Yahudi olduğunu söylemiştin."</p>
	<p class="block6">"Öyleyim. Birkaç kuşaktır hahamlık yapan bir sülaleden. Sonunda ateist oldum. Bir de şimdi bak. Ama kuzenim Saul ve karım Ruth dinsel olarak hâlâ Yahudiler. Saul'a sor; Yahudi olmanın bu disipline bağlı olmayı engellemediğini göreceksin. Belki yardımcı bile oluyor... Ruth, ilk engeli aştıktan sonra benden bile hızlı ilerledi; ben rahip olmadan çok önce o bir rahibe olmuştu bile. Ama o tam ruhsal tiplerden; yumurtalıklarıyla düşünür. Ben, ben her şeyi zor yoldan, iki kulağımın arasını dolduran şeyle yapmak zorunda kaldım."</p>
	<p class="block6">"Disiplinin," diye tekrarladı Jubal. "En beğendiğim tarafı bu. Çocukken bana öğretilen dine göre kimsenin bir şey bilmesi gerekmezdi. Sadece günah çıkar ve kurtul: İşte, İsa'nın kollarında güvendesin. Biri iki eliyle kıçını bulamayacak kadar aptal olabilir... buna rağmen Tanrı'nın seçilmişlerinden biri olarak kabul edilebilir ve sonsuza dek mutluluk içinde yaşayacağı garanti edilirdi çünkü artık 'dine geçmişti'. İncil öğrencisi olabilir ya da olmayabilirdi; o kadarı bile gerekli değildi... ve kesinlikle başka bir şeyi öğrenmesi ya da buna çabalaması gerekmezdi. Bu kilise, grokladığım şekilde 'dine geçmeyi' kabul etmiyor..."</p>
	<p class="block6">"Doğru grokluyorsun."</p>
	<p class="block6">"Bir insan öncelikle öğrenmeye gönüllü olmalı ve ardından gelen uzun, yorucu çalışmaya katlanmalı. Bu sürecin bile kendi içinde tedavi edici olduğunu grokluyorum."</p>
	<p class="block6">"Tedavi ediciden de fazla," diye onayladı Sam. "Senin vazgeçilmez bir parçan oluyor. Kavramlar dil olmadan düşünülemez. Sana bir dolu yarar sağlayan bu disiplin -kavga etmeden yaşamaktan tut, karını memnun etmeyi öğrenmeye kadar- tümüyle kavramsal bir mantıktan türetiliyor... kim olduğunu, neden burada olduğunu, seni nelerin harekete geçirdiğini anlamak ve buna uygun şekilde davranmaktan. Mutluluk, bir insanın olması gerektiği gibi davranmasının bir sonucu... ama İngilizce sözcükler sadece gereksiz tekrarlar, içleri boş. Marsça'da ise hepsi birer çalışma talimatı. Buraya geldiğimde kanser olduğumdan bahsetmiş miydim?"</p>
	<p class="block6">"Hı? Hayır, bahsetmedin."</p>
	<p class="block6">"Ben de bilmiyordum. Michael bunu grokladı, benim emin olmam için röntgenlere, tahlillere falan yolladı. Sonra birlikte üzerinde çalışmaya başladık. "İnanç' yardımıyla iyileşme. Bir mucize. Kliniktekiler buna 'şaşırtıcı bir düzelme' dediler. Benim bundan grokladığım ise 'iyileştiğim'."</p>
	<p class="block6">Jubal başıyla onayladı. "Profesyonel kaytarma lafları. Bazı kanserler iyileşir, nedenini bilmiyoruz."</p>
	<p class="block6">"Benimkinin niye iyileştiğini biliyorum. O sırada vücudumu kontrol altına almaya başlamıştım. Mike'ın yardımıyla</p>
	<p class="block6">hasarı düzelttim. Şimdi, onun yardımı olmadan da yapabiliyorum. Durmuş bir kalbi hissetmek ister misin?"</p>
	<p class="block6">"Teşekkürler, bunu daha önce pek çok kez Mike üzerinde gözlemledim. Bahsettiğin şey 'inanç yoluyla iyileşme' olsaydı, saygıdeğer meslektaşım, Vıraklayan Nelson karşımızda oturuyor olmazdı. Olay, vücudunu bilinçli olarak kontrol etmek. Grokluyorum."</p>
	<p class="block6">"Özür dilerim. Hepimiz grokladığmı biliyoruz. Biliyoruz."</p>
	<p class="block6">"Hımm... Mike'a yalancı demeyi istemem çünkü gerçekten öyle değil. Ama evlat bazı konularda önyargılı davranıyor.</p>
	<p class="block6">Sam başını iki yana salladı. "Seninle tüm yemek boyunca konuştum. Mike'ın söylediklerine rağmen kendim görmek istedim. Sen grokluyorsun. Dili öğrenme zahmetine katlansan bize neler gösterebilirsin merak ediyorum."</p>
	<p class="block6">"Hiçbir şey. Ben, herhangi bir şeye pek az katkısı olabilecek yaşlı bir adamım sadece."</p>
	<p class="block6">"Görüşümü savunmakta ısrarcıyım. İlk Çağrılanlardan olan herkes, birazcık gelişme gösterebilmek için dil sorununu aşmak zorunda kaldı. Senin evinde yaşayan üçü bile sıkı bir eğitime ihtiyaç duydular, buraya gelip aramızda bulundukları ender zamanlarda transta tutuldular. Sen hariç herkes... ve senin de gerçekten buna ihtiyacın yok. Bir havlu olmadan yüzündeki spagettiyi temizleyebilmeyi istemediğin sürece tabii ama bununla ilgilenmediğini grokluyorum."</p>
	<p class="block6">"Sadece gözlemlemeyi tercih ederim."</p>
	<p class="block6">Masadakilerin çoğu, canları istediğinde sessizce ve resmiyetten uzak bir şekilde kalkıp gitmişlerdi. Ruth geldi ve başlarında durdu. "İkiniz bütün gece burada oturacak mısınız? Yoksa tabaklarla beraber sizi de mi kaldırayım?"</p>
	<p class="block6">"Dırdırdan usandım. Gel, Jubal." Sam durup karısını öptü.</p>
	<p class="block6">Stereo ekranının bulunduğu odada kısa bir süre durdular. "Yeni bir şey var mı?" diye sordu Sam.</p>
	<p class="block6">"Kasaba savcısı," dedi biri, "bugünkü felaketlerin tümünü bizim üzerimize yıkmaya çalışan bir konuşma yaptı... ama bu sırada bütün bunların nasıl olduğu hakkında en ufak bir fikri olmadığını kabul etmedi tabii."</p>
	<p class="block6">"Zavallı adam. Bir tahta bacağı ısırdı ve dişleri acıdı." Yollarına devam edip daha sessiz bir oturma odası buldular. "Bu olup bitenlerin beklenen bir şey olduğunu söylüyordum..." dedi Sam, "... ve halkın yeteri kadarının fikrini kabul edilebilir bir düzeyde kontrol edebilinceye kadar daha da kötüleşecek. Ama Mike'ın acelesi yok. Böylece Tüm Dünyalar Kilisesi'ni kapatıyoruz... kapatıldı. Ve taşınıp Tek İnanç Birliği'ni kurarız ve tekrar kovuluruz. Başka bir yerde Büyük Piramit Tapınağı'nı açarız; o tapınağa şişko ve ukala kadınlar akın eder; bazıları sonunda hem şişmanlıklarından, hem de aptallıklarından kurtulurlar ve Tıp Birliği, yerel barlar, gazeteler ve politikanın patronları bize havlamaya başladığında eh, biz de başka bir yerde Baptist Kardeşliği'ni kurarız. Her biri sağlam bir ilerleme olur, kimsenin zarar veremeyeceği sağlam bir grup disiplinli insan oluşturur. Mike bu işe başlayalı daha bir yıl bile olmadı, bu konuda kendisi bile emin değildi ve yanında ona yardım edecek üç eğitimsiz, unvanları nezaket icabı verilmiş başrahibeden başka kimse yoktu. Oysa şimdi sağlam bir Yuvamız var... ayrıca daha sonra temasa geçip bize tekrar katılmalarını sağlayabileceğimizi oldukça eğitimli bir sürü hacı. Ve bir gün, bir gün artık suçlanamayacak kadar güçlü olacağız."</p>
	<p class="block6">"Eh," diye onayladı Jubal, "işe yarayabilir. İsa sadece on iki havariyle oldukça etkili bir iş çıkardı. Zaman içinde tabii."</p>
	<p class="block6">Sam mutlu mutlu sırıttı. "Yahudi bir oğlan. Ondan bahsettiğin için sağ ol. O, bizim kabilemizin muhteşem başarı hikâyesi ve pek çoğumuz O'nun hakkında konuşmasak da bu</p>
	<p class="block6">gerçeği hepimiz biliriz. O, iyi işler başarmış Yahudi bir oğlan ve aynı şekilde bir Yahudi oğlan olan ben de Onunla gurur duyuyorum. Lütfen İsa'nın her şeyi bir haftada halletmeye çalışmadığına dikkat et. O, sabırlıydı. Sağlam bir organizasyon kurdu ve büyüyüp gelişmesini bekledi. Mike da sabırlı. Sabır, disiplinin öylesine ayrılmaz bir parçası ki artık sabır olmaktan çıkıyor; otomatik bir şey oluyor. Çabaya gerek yok. Asla çabaya gerek yok."</p>
	<p class="block6">"Her zaman için geçerli olan sağlam bir tavır."</p>
	<p class="block6">"Bir tavır değil. Disiplinin bir işlevi. Jubal? Yorulduğunu grokluyorum. Yorgunluğunun giderilmesini ister misin? Yoksa uyumayı mı tercih edersin? Uyumazsan, kardeşlerimiz seni bütün gece ayakta tutup sohbet ederler. Biliyorsun çoğumuz pek uyku uyumuyoruz."</p>
	<p class="block6">Jubal esnedi. "Sanırım uzun, sıcak bir banyo ve sekiz saatlik uykuyu tercih edeceğim. Diğer kardeşlerimizle yarın... ve sonraki günler görüşürüm."</p>
	<p class="block6">"Önümüzde pek çok gün var," diye onayladı Sam.</p>
	<p class="block6">Jubal kendi odasını buldu, Patty hemen ona katıldı, küveti doldurmakta ısrar etti, sonra yatağını titizlikle ama elini bile sürmeden hazırladı, yatağın yanma en sevdiği içki için gerekli malzemeleri (yeni buz) koydu, ona bir içki hazırladı ve bunu da küvetin yanındaki rafa koydu. Jubal onu dışarı yollamaya çalışmadı; Patty, bütün resimlerini gösterir şekilde gelmişti. Jubal bir insanın tüm vücuduna dövme yaptırmasına yol açan sendromu yeterince iyi biliyordu, şu anda onlar hakkında bir yorumda bulunmaz ve incelemek için izin istemezse, Patty'nin -belli etmese de- kırılacağını tahmin etti.</p>
	<p class="block6">Ayrıca Ben'in daha önce, benzer bir durumda yaşadığı tereddüdü de hissetmedi; hemen soyundu ve bunu bir olay haline getirmedi; ve onu, erkek ya da kadın, birinin çıplak görüşünün üzerinden yıllar geçmesine rağmen bunu hâlâ umursamadığını fark etmekten alaycı bir gurur duydu. Bu,</p>
	<p class="block6">Patty'nin de umurunda değildi zaten. Sadece, onun suya girmesine izin vermeden önce küvetin hazır olup olmadığını kontrol etti.</p>
	<p class="block6">Sonra orada durdu ve Jubal'e her resmi, hangi sırayla bakılmaları gerektiğini anlattı.</p>
	<p class="block6">Jubal nezaketen hayranlık duyarmış gibi yaptı ve aynı şekilde iltifatlarda bulundu, oysa gördüklerini hâlâ objektif sanat eleştirmeni gözüyle değerlendiriyordu. Buna rağmen, resimlerin bir iğneyle yapılmış en müthiş iş olduğunu kabullenmek zorunda kaldı; tümüyle dövmeli Japon arkadaşı bunun yanında bir Buhara halısının yanında duran ucuz bir makine halısı gibi kalıyordu.</p>
	<p class="block6">"Biraz değiştiler," dedi ona Patty. "Şuradaki kutsal doğum sahnesine bak, arka duvar eğimli gibi görünmeye başladı... yatak da neredeyse bir hastane masasına benziyor. Tabii ki ben de değişiyorum, hem de oldukça fazla. Eminim George bunu sorun etmezdi. O Cennet'e gittiğinden beri bana hiç iğne dokunmadı... ve birtakım mucizevi değişiklikler gerçekleşiyorsa, eminim bunlardan haberdardır, hatta bu işte onun da bir şekilde parmağı vardır."</p>
	<p class="block6">Jubal, Patty'nin hafif çatlak ama oldukça hoş olduğuna karar verdi... aslında genel olarak hafif çatlak insanları tercih ederdi; 'Kusursuz' yurttaşlar canını sıkardı. Fazla çatlak değil, diye düşüncesini düzeltti; Patty onun kendi kendine soyunmasına izin vermiş, sonra giysilerini yanlarına bile yaklaşmadan toparlayıp dolaba kaldırmıştı. Patty, çocuğun herkese öğretebildiği bu müthiş Marslı disiplinini almak için birinin tümüyle aklı başında (o da ne demekse) olmak zorunda olmadığının açık bir kanıtıydı.</p>
	<p class="block6">Patty'nin gitmeye hazır olduğunu fark etti, ondan vaftiz kızlarına birer iyi geceler öpücüğü vermesini rica etti; kendisi bunu yapmayı unutmuştu. "Yoruldum, Patty."</p>
	<p class="block6">Patty başıyla onayladı. "Benim de gidip sözlükte çalışmam gerek." Eğilip Jubal'i öptü, samimi ama kısa bir öpücüktü bu. "Bunu bebeklere götüreceğim."</p>
	<p class="block6">"Cicim'in de başını okşa."</p>
	<p class="block6">"Tabii ki. Seni grokluyor, Jubal. Yılanları sevdiğini biliyor."</p>
	<p class="block6">"Güzel. Su paylaş, kardeşim."</p>
	<p class="block6">"Sen Tanrı'sın, Jubal." Patty gitti. Jubal küvete iyice yerleşti. Artık kendisini yorgun hissetmediğini ve kemiklerinin ağrımadığını görünce şaşırdı. Patty ilaç gibiydi... dörtnala gezen mutluluk. Kendisinin de kuşkuları olmamasını diledi, sonra kendinden başka kimse olmak istemeyeceğini kabullendi. Yaşlı, huysuz ve kendisiyle barışıktı.</p>
	<p class="block6">Sonunda sabunlandı, duş aldı ve kahvaltıdan önce uğraşmamak için şimdiden tıraş olmaya karar verdi. Biraz keyif çattıktan sonra odasının kapısını kilitledi, tepedeki ışıkları kapattı ve yatağa girdi.</p>
	<p class="block6">Okuyacak bir şeyler aradı ve bulamayınca sinirlendi. Yatmadan önce okumak en sevdiği alışkanlıklarından biriydi ama tekrar dışarı çıkıp birilerini ürkütmek istemiyordu. Bunun yerine içkisinden bir yudum aldı ve başucu lambasını kapattı.</p>
	<p class="block6">Hemen uykuya dalmadı. Patty'yle yaptıkları hoş sohbet onu dinlendirip uykusunu açmış gibiydi. Dawn içeri geldiğinde hâlâ uyanıktı.</p>
	<p class="block6">"Kim var orada?" diye seslendi.</p>
	<p class="block6">"Dawn, Jubal."</p>
	<p class="block6">"Henüz şafak sökmüş olamaz; daha. Ah."</p>
	<p class="block6">"Evet, Jubal. Benim."</p>
	<p class="block6">"Lanet, kapıyı kilitlediğimi sanıyordum. Çocuk, hemen dışarı... Hey! Çık bu yataktan. Defol!"</p>
	<p class="block6">"Tamam, Jubal. Gideceğim. Ama önce sana bir şey söylemek istiyorum."</p>
	<p class="block6">"Ha?"</p>
	<p class="block6">"Uzun zamandır seni seviyorum. Neredeyse Jill'in sevdiği kadar uzun zamandır."</p>
	<p class="block6">"Hey, ne... saçmalamayı bırak ve kaldır poponu."</p>
	<p class="block6">"Gideceğim, Jubal," dedi Dawn, oldukça itaatkâr bir sesle. "Ama önce bir şeyi dinlemeni istiyorum. Kadınlarla ilgili bir şey."</p>
	<p class="block6">"Şu anda duymak istemiyorum. Sabaha söylersin."</p>
	<p class="block6">"Şimdi, Jubal."</p>
	<p class="block6">İç çekti. "Konuş. Olduğun yerde kal."</p>
	<p class="block6">"Jubal... sevgili kardeşim. Erkekler, biz kadınların nasıl göründüğüne çok önem verir. Biz de güzel olmaya çalışırız ve bu da bir iyiliktir. Bir zamanlar bir striptizciydim, bildiğini biliyorum. Bu da bir iyilikti, erkeklere onlar için ne kadar güzel olduğumu göstermek. Benim verebileceklerime ihtiyaçları olduğunu bilmek de benim için bir iyilikti.</p>
	<p class="block6">"Ama Jubal, kadınlar erkekler gibi değildir. Biz bir erkeğin ne olduğuna önem veririz. 'Varlıklı mı?' gibi aptalca bir şey de olabilir, 'Çocuklarıma bakıp onlara iyi davranacak mı?' gibi bir şey de. Ya da bazen bu 'İyi biri mi?' olur - senin iyi olduğun gibi, Jubal. Bizim sizde gördüğümüz güzellik, sizin bizde gördüğünüzden farklıdır. Sen güzelsin, Jubal."</p>
	<p class="block6">"Tanrı aşkına!"</p>
	<p class="block6">"Doğru konuştuğunu düşünüyorum. Sen Tann'sın ve ben de Tanrı'yım; ve sana ihtiyacım var. Sana su sunuyorum. Paylaşıp yakınlaşmama izin verecek misin?"</p>
	<p class="block6">"Ah, bak, küçük kız, ne sunduğunu yanlış anlamadıysam..."</p>
	<p class="block6">"Grokladın, Jubal. Sahip olduğumuz her şeyi birlikte paylaşmak. Kendimizi. Benliğimizi."</p>
	<p class="block6">"Ben de öyle düşünmüştüm. Tatlım, paylaşacak çok şeyin var ama... ben... şey, birkaç yıl geç kaldın. Samimiyetle pişman olduğumdan emin ol. Teşekkürler. Çok teşekkürler. Şimdi kaybol ve bırak bu yaşlı adam uykusunu alsın."</p>
	<p class="block6">"Beklemek bittiğinde uyuyacaksın. Jubal... sana güç verebilirim. Ama bunun gerekli olmadığını grokluyorum."</p>
	<p class="block6">(Lanet olsun - gerçekten gerekli değildi) "Hayır, Dawn. Teşekkürler, tatlım."</p>
	<p class="block6">Dawn dizlerinin üzerine çöküp ona doğru eğildi. "Bir tek şey daha öyleyse. Jill, eğer itiraz edersen ağlamamı söyledi. Gözyaşlarımı tüm göğsüne yaymam mı gerekecek? Seninle suyu böyle mi paylaşayım?"</p>
	<p class="block6">"Jill'i sıkıca pataklamam gerekecek!"</p>
	<p class="block6">"Evet, Jubal. Ağlamaya başlıyorum." Hiçbir ses çıkarmadı ama bir-iki saniye sonra ılık, iri bir gözyaşı Jubal'in göğsüne düştü -hemen ardından bir tane daha... ve bir tane daha- ve hâlâ yaşlar akmaya devam ediyordu. Dawn neredeyse tümüyle sessiz, ağlıyordu.</p>
	<p class="block6">Jubal bir küfür savurup ona doğru uzandı... ve kaçınılmaz olana yardımı oldu. </p>
	<p class="block7"> </p>
	<p class="block8">OTUZ ALTI</p>
	<p class="block6">Jubal dinlenmiş, kafası ayık ve mutlu şekilde uyandı, yıllardır kendini kahvaltıdan önce bu kadar iyi hissetmemişti. Çok çok uzun bir süredir uyanmakla ilk fincan kahve arasında geçen karanlık süreyi kendi kendine ertesi günün daha iyi olacağını söyleyerek geçirmişti.</p>
	<p class="block6">Bu sabah kendini ıslık çalarken buldu, bu konuda oldukça da beceriksizdi. Bunu fark etti, sustu, sonra bunu unuttu ve tekrar ıslık çalmaya başladı.</p>
	<p class="block6">Aynada kendini gördü, alaycı bir şekilde gülümsedi, sonra açıkça sırıttı. "Seni iflah olmaz kart zampara. Her an gelip seni tımarhaneye götürebilirler." Göğsünde beyaz bir kıl gördü, çekip kopardı, en az onun kadar beyaz diğer kılları umursamadı ve dünyayla yüzleşmek için hazırlanmaya koyuldu.</p>
	<p class="block6">Kapısını açıp dışarı çıktığında Jill'in orada olduğunu gördü. Tesadüf mü? Hayır, bu evde hiçbir şeyin "tesadüf eseri" olduğuna inanmıyordu artık; burası en az bir bilgisayar kadar düzenliydi. Jill doğruca onun kollarına atıldı. "Jubal, seni öyle seviyoruz ki! Sen Tanrı'sın."</p>
	<p class="block6">Jubal öpücüğe aynı samimiyetle karşılık yerdi, bunu yapmamanın sapkınlık olacağını groklamıştı ve Jill'i öpmenin, kolayca fark edilir ama tanımlanması mümkün olmayan şekilde Dawn'i öpmekten farklı olduğunu keşfetti. Sonra onu bırakmadan hafifçe kendinden uzaklaştırdı. "Seni bebek Messalina... beni tuzağa düşürdün."</p>
	<p class="block6">"Jubal, sevgilim... harikaydın!"</p>
	<p class="block6">"Şey... becerebileceğimi nereden bildin?"</p>
	<p class="block6">Jill ona masum bir bakışla baktı. "Şey, Jubal, bu konuda Mike'la birlikte senin evinde yaşadığımız zamandan beri emindim. O zaman bile Mike uyuyorken -transtayken- etrafındakileri, oldukça uzak bir mesafeye kadar görebiliyordu ve bazen seni arayıp -bir soru sormak için falan- uyuyup uyumadığına bakıyordu."</p>
	<p class="block6">"Ama ben yalnız uyuyordum! Her zaman."</p>
	<p class="block6">"Evet, tatlım. Ama kastettiğim o değildi. Ve hep, Mike'a anlamadığı şeyleri açıklamam gerekirdi."</p>
	<p class="block6">"Hırrr!" Bunu kurcalamaktan vazgeçmeye karar verdi. "Her neyse, beni tuzağa düşürmemeliydin."</p>
	<p class="block6">"Bunu hissederek söylemediğini grokluyorum, Jubal... ve sen de benim doğru konuştuğumu grokluyorsun. Seni Yuva'ya almamız gerekiyordu. Tümüyle. Sana ihtiyacımız var. Utangaçlığın ve iyiliğin yüzünden alçakgönüllü olduğundan, seni incitmeden aramıza almak için ne gerekiyorsa yaptık. Ve grokladığın gibi, seni incitmedik."</p>
	<p class="block6">"Şu 'biz' meselesi de ne?"</p>
	<p class="block6">"Grokladığın gibi bu, tüm Yuva'nın Su Paylaşmasıydı; sen de oradaydın. Mike yaptığı işi bırakıp bunun için uyandı... ve seninle birlikte groklayıp hepimizi bir arada tuttu."</p>
	<p class="block6">Jubal aceleyle bunu kurcalamaktan da vazgeçti. "Yani Mike sonunda uyandı. Demek gözlerin bu yüzden ışıldıyor."</p>
	<p class="block6">"Kısmen. Tabii ki Mike transta olmadığında hepimiz mutlu oluyoruz, bu bir neşe kaynağı... ama aslında gerçekten uzaklaşmıyor. Jubal, Su Paylaşma metodumuzu tamamen</p>
	<p class="block6">groklamadığını grokluyorum. Ama bekleyiş dolacak. Mike da başlangıçta groklamamıştı; bunun sadece Mars'ta olduğu gibi yumurtalara hayat vermek olduğunu sanıyordu."</p>
	<p class="block6">"Şey... esas amaç bu, açıkça görülen amaç. Bebekler. Bu da örneğin benim gibi böyle bir nüfus artışını istemeyen ve amaçlamayan birinin bunu yapmasının aptalca olduğu anlamına geliyor."</p>
	<p class="block6">Jill başını iki yana salladı. "Bebekler doğal sonuç... ama esas amaç değiller. Bebekler geleceğe anlam kazandırıyorlar ve bu da büyük bir iyilik. Ama bir kadının hayatı boyunca, sadece yirmi ya da otuz kez içindeki yumurtalara hayat verebilir... oysa kendini binlerce kez paylaşır ve esas amaç da budur, bu yüzden bu kadar sık yaparız. Ama amaç üreme olsaydı, çok daha az yapardık. Esas olan paylaşmak ve yakınlaşmak, sonsuza dek ve her zaman. Jubal, Mike bunu grokladı çünkü Mars'ta bu ikisi -yumurtalara hayat vermek ve paylaşıp yakınlaşmak- bütünüyle birbirinden ayrı şeyler... ve o bizim yolumuzun en iyisi olduğunu da grokladı. Bir Marsh olarak yumurtadan çıkmamış olmak... insan olmak... ve kadın olmak ne büyük mutluluk!"</p>
	<p class="block6">Jubal ona yakından baktı. "Evladım, hamile misin?"</p>
	<p class="block6">"Evet, Jubal. Dün gece beklemenin sona erdiğini ve artık hamile kalacak özgürlüğe sahip olduğumu grokladım. Yuvadakilerin çoğunun beklemesi gerekmiyordu ama Dawn ve ben oldukça meşguldük. Ama bu yol ayrımının geldiğini grokladığımızda, ondan sonra bir bekleyişin olacağını grokladım, görebildiği gibi böyle olacağı kesin. Mike Tapınağı bir gecede yeniden kurmayacak; yani bu başrahibenin bir çocuk yapacak kadar vakti olacak. Beklemek her zaman biter."</p>
	<p class="block6">Bu resmi dille söylenmiş çorbadan Jubal önemli olan sonucu çıkardı... ya da Jill'in böyle olası bir gerçek hakkında nelere inandığım. Şey, daha önce önüne pek çok fırsat çıktığı kesindi. Jubal, hamileliği yakından izlemeye ve mümkün</p>
	<p class="block6">olursa Jill'i eve götürmeye karar verdi. Mike'ın süpermen metotları oldukça iyiydi ama en iyi modern alet ve tekniklerin el altında bulunmasının da bir sakıncası olmazdı. Jill'i herhangi bir doğum sonrası komplikasyonuna kurban vermek, bu konuda çocuklara sert davranması gerekse bile, olmasına göz yumacağı bir şey değildi.</p>
	<p class="block6">Bir başka olasılığı düşündü, bundan bahsetmemeye karar verdi. "Dawn nerede? Ve de Mike? Burası iğrenç derecede sessiz gibi." Bulundukları koridordan kimse geçmemişti ve hiçbir ses de duymamıştı... ama şu garip mutlu beklenti hissi dün gecekinden bile güçlüydü. Bilmeden de olsa kendisinin de katıldığı törenden sonra bir rahatlama beklerdi ama etraf her zamankinden daha gergindi. Durum ona küçük bir çocukken gittiği sirkte bekleyişini hatırlattı... ve birisi bağırmıştı: "İşte, filler geliyor!"</p>
	<p class="block6">Jubal, boyu biraz daha uzun olsa kalabalığın üzerinden kafasını uzatıp filleri görebilecekmiş gibi hissediyordu. Ama ortalıkta kalabalık falan yoktu.</p>
	<p class="block6">"Dawn, onun için seni öpmemi söyledi; önümüzdeki üç saat boyunca meşgul olacak. Ve Mike da meşgul... yine transa, çekildi."</p>
	<p class="block6">“Ah.”</p>
	<p class="block6">"O kadar hayal kırıklığına uğrama; çok yakında boş vakti olacak. Sana vakit ayırabilmek için özel bir çaba harcıyor... ve tabii ki hepimizin boş vakti olması için de. Duke bütün geceyi şehrin altını üstüne getirip sözlük için kullandığımız hızlı kayıt cihazlarından alarak geçirdi ve şimdi yapabilen herkes Marslı fonetik sembolleriyle dolduruluyor. Mike bu işi bitirir bitirmez seni ziyaret edecek. Dawn az önce dikte etmeye başladı; ben bir seansı bitirdim ve sana günaydın demek için dışarı kaçtım... az sonra dönüp kafama işimin son kısmını doldurtacağım, bu yüzden işim Dawn'unkinden daha uzun sürecek. Ve işte, Dawn'un öpücüğü; ilki bendendi." Kollarını bir kez daha Jubal'in boynuna doladı ve dudaklarını tutkuyla onunkilere yapıştırdı. "Tanrım! Neden bunun için bu kadar bekledik ki? Şimdilik hoşça kal!" dedi Jill, sonunda.</p>
	<p class="block6">Jubal, büyük yemek salonunda pek kimsenin olmadığını gördü. Duke kafasını kaldırdı, gülümsedi ve el salladı, sonra iştahla yemeğini yemeye devam etti. Bütün gece uyumamış gibi görünmüyordu; aslında iki gecedir hiç uyumamıştı.</p>
	<p class="block6">Duke el salladığında Becky Vesey çevresine baktı. "Selam, yaşlı keçi," dedi Jubal'e sevinçle; kulağını yakaladı, kendine doğru çekti ve fısıldadı: "Başından beri biliyordum ama neden Profesör öldüğünde beni teselli etmek için orada değildin?" diye yüksek sesle ekledi. "Yanıma otur ve sana yiyecek bir şeyler getirelim, sen de son zamanlarda ne şeytanlıklar planlamakla uğraştığım anlat."</p>
	<p class="block6">"Bir dakika, Becky." Jubal masanın etrafını dolaştı. "Selam, Kaptan. İyi bir yolculuk muydu?"</p>
	<p class="block6">"Sorunsuzdu. Bu iş artık iyice dolmuş seferine döndü. Bayan van Tromp'la tanıştığınızı sanmıyorum. Tatlım, bu şölenin kurucusu, emsalsiz Jubal Harshaw; iki tane olsalar çok fazla olurdu."</p>
	<p class="block6">Kaptanın karısı uzun boylu, sade bir kadındı; gözlerinde rıhtımda denize açılan kocasının peşinden bakan birinin ifadesi vardı. Ayağa kalkıp Jubal'i öptü. "Sen Tanrı'sın."</p>
	<p class="block6">"Şey, sen Tanrı'sın." Jubal, gevşeyip bu törene alışması gerektiğini düşündü. Lanet olsun, bunu yeteri kadar sık söylerse kafasındaki tahtalardan geri kalanları da kaybedip buna inanmaya başlayabilirdi... üstelik bu cümlenin Kaptan'ın Vrouw'unun kollarındayken kulağa oldukça dostça gelen bir tınısı vardı. Hatta kadının Jill'e öpüşmek hakkında bir şeyler öğretebileceğine karar verdi. Kadın -Anne daha önce bunu nasıl tanımlamıştı?- tüm dikkatini veriyordu; hiçbir yere gitmeyeceğini hissettiriyordu.</p>
	<p class="block6">"Sanırım, Van," dedi Jubal, "seni burada gördüğüme şaşırmamam gerek."</p>
	<p class="block6">"Şey," diye karşılık verdi astronot, "Mars'la iş yapan birinin yerlilerle muhabbet edebilmesi gerekir, sence de öyle değil mi?"</p>
	<p class="block6">"Barış çubuğu içmek için mi?"</p>
	<p class="block6">"Başka yönleri de var." Van Tromp bir kızarmış ekmek dilimine uzandı, ekmek de onunla işbirliği yaptı. "İyi yemek, iyi arkadaşlar."</p>
	<p class="block6">"Hımm, evet."</p>
	<p class="block6">"Jubal," diye seslendi Madam Vesant, "çorba hazır!"</p>
	<p class="block6">Jubal yerine döndü, yumurtalı biftek, portakal suyu ve başka leziz yiyeceklerin kendisini beklediğini gördü. Becky kalçasına bir şaplak attı. "Güzel bir dua toplantısı, erkeğim."</p>
	<p class="block6">"Kadın, sen fallarına dön!"</p>
	<p class="block6">"Aklıma getirdin, tatlım, kesin doğum ânını bilmek istiyorum. "</p>
	<p class="block6">"Şey, ben arka arkaya üç günde, değişik saatlerde doğmuşum. Çok iri bir oğlanmışım, parça parça doğurtmak zorunda kalmışlar."</p>
	<p class="block6">Becky kaba bir cevap verdi. "Nasıl olsa öğrenirim."</p>
	<p class="block6">"Üç yaşımdayken kayıtların bulunduğu mahkeme binası yanmış. Öğrenemezsin."</p>
	<p class="block6">"Başka yollar da var. Ufak bir bahse var mısın?"</p>
	<p class="block6">"Canımı biraz daha sıkarsan henüz kıçına şaplak atılmayacak kadar büyümediğini göreceksin. Nasılsın, kızım?"</p>
	<p class="block6">"Sen ne diyorsun? Nasıl görünüyorum?"</p>
	<p class="block6">"Sağlıklı. Kıçın biraz büyümüş. Saçlarını boyatmışsın."</p>
	<p class="block6">"Boyatmadım. Kına kullanmayı aylar önce bıraktım. Sen de katıl, dostum ve şu senin beyaz tellerden de kurtulalım. Yerine gerçek saçlar gelsin."</p>
	<p class="block6">"Becky, herhangi bir sebeple gençleşmeyi reddediyorum. Bu yaşa gelinceye kadar çok uğraştım, şimdi keyfini çıkarmayı öneriyorum. Boş konuşmayı bırak da yemeğimi yiyeyim."</p>
	<p class="block6">"Başüstüne, efendim. Seni yaşlı keçi."</p>
	<p class="block6">Jubal tam masadan kalkıyordu ki Mars'tan Gelen Adam içeri girdi. "Baba! Ah, Jubal!" Mike ona sarılıp öptü.</p>
	<p class="block6">Jubal kendini kibarca Mike'ın kollarından kurtardı. "Yaşıma uygun davran, evlat. Otur ve kahvaltını et. Seninle oturacağım."</p>
	<p class="block6">"Buraya kahvaltı için gelmedim. Seni bulmaya geldim. Bir yer bulup konuşalım."</p>
	<p class="block6">"Pekâlâ."</p>
	<p class="block6">Süitlerden birinin oturma odasına gittiler, Mike Jubal'in elinden tutmuş, çok sevdiği büyükbabasına hoş geldin diyen küçük bir çocuk gibi davranıyordu. Jubal için büyük, rahat bir koltuk çekti ve kendisi de onun karşısındaki kanepeye yayıldı. Bu oda, özel iniş pistinin bulunduğu kanattaydı; yüksek, Fransız usulü pencereler piste bakıyordu. Jubal ayağa kalktı ve sandalyesini, üvey oğluna bakarken gözüne ışık girmemesi için hafifçe çevirdi; koca sandalyenin bir çocuğun balonu kadar hafifmişçesine, elinin yönlendirmesiyle dönmesi onu şaşırtmadı ama biraz rahatsız etti.</p>
	<p class="block6">Oraya geldiklerinde içeride iki adam ve bir kadın vardı. Onlar kısa süre sonra yavaşça, birer birer ve gösterişsiz bir biçimde oradan ayrıldılar. Bundan sonra yalnız kaldılar, sadece ikisine de Jubal'in en sevdiği brendi servis edildi; elle servis yapılması Jubal'i memnun etti. Bu insanların çevredeki eşyalar üzerindeki uzaktan kumanda becerilerinin hem emek, hem de paradan tasarruf sağladığını (özellikle de çamaşır konusunda, üzerine spagetti sıçramış gömleği öylesine temizdi ki bugün de onu giymişti) ve ev işlerini halletmek için mekanik zımbırtıların kör inatlarıyla uğraşmaktan çok daha tercih edilir bir metot olduğunu kabullenmeye hazırdı. Yine de Jubal, uzaktan kumandanın teller ya da radyo dalgaları olmadan yapılmasına alışkın değildi. Doğduğu sıralarda ortaya çıkan atsız arabaların, kendi hallerindeki atları nasıl rahatsız ettiğini görmek Jubal'i şaşırtmıştı.</p>
	<p class="block6">Duke brendi servisini yaptı. "Selam, Yamyam. Teşekkürler. Yeni kahyamız sen misin?" dedi Mike.</p>
	<p class="block6">"De nada, Canavar. Birinin bu işi yapması gerek ve sen buradaki her beyni bir mikrofonun önüne köle etmiş durumdasın."</p>
	<p class="block6">"Şey, herkesin işi bir-iki saate bitecek, ondan sonra işe yaramaz, şehvet dolu yaşamlarınıza dönebileceksiniz. İş tamam, Yamyam. Pau. Otuz. Bitti."</p>
	<p class="block6">"Bütün Marsça bir yerde mi? Canavar, kafanı kontrol etmeliyim, bir-iki kondansatörün falan yandı herhalde."</p>
	<p class="block6">"Ah, hayır, hayır! Sadece bildiğim temel kısmı ya da eskiden bildiğim, beynim artık bomboş. Ama Kokarca gibi okumuşlar bir yüzyıllığına Mars'a gidecekler ve benim hiç öğrenmediğim kısımları da tamamlayacaklar. Ama yine de bayağı iş çıkardım -bu sabah beşten ya da toplantıya kaçta ara verdiysek o saatten beri, yaklaşık altı haftalık sübjektif zaman boyunca çalıştım- şimdi güçlü ve sağlam olanlar işi tamamlarken ben Jubal'le, kafamda başka bir şey olmadan görüşebilecek kadar özgürüm." Mike gerinip esnedi. "Kendimi iyi hissediyorum. Bir işi tamamlamak her zaman güzeldir."</p>
	<p class="block6">"Akşam olmadan köle gibi çalışacak başka bir şey bulursun. Patron, bu Marslı Canavar bir şekilde boş duramıyor. İki aydır ilk defa şu an gevşeyip hiçbir şey yapmıyor. Gidip 'İşkolikler Terapi Grubu'na yazılması gerek. Ya da sen bizi daha sık ziyaret etmelisin. Onun üzerinde iyi bir etkin var."</p>
	<p class="block6">"Tanrı korusun, asla birine iyi örnek olmak istemem."</p>
	<p class="block6">"Haydi yallah dışarı, Yamyam herif. Benim hakkımda yalanlar söylemekten de vazgeç."</p>
	<p class="block6">"Yalanmış, lanet olsun. Beni tutkulu bir doğrucu haline getirdin... ve takıldığım bazı çevrelerde bu büyük bir sorun oluyor." Duke onları yalnız bıraktı.</p>
	<p class="block6">Mike bardağını kaldırdı. "Suyu paylaş, kardeşim Jubal Baba."</p>
	<p class="block6">"Kana kana iç, evlat."</p>
	<p class="block6">"Sen Tanrı'sın."</p>
	<p class="block6">"Sakin ol, Mike. Diğerleri söylediğinde buna katlanıp kibarca cevap veriyorum. Ama bana tanrılık taslama. Seni 'henüz sadece bir yumurta' olduğun zamandan beri tanıyorum."</p>
	<p class="block6">"Tamam, Jubal."</p>
	<p class="block6">"Bu daha iyi. Ne zamandan beri sabahları içki içiyorsun? Bu yaşta bunu yaparsan mideni mahvedersin. Benim gibi yaşlı ve mutlu bir alkolik olacağın günleri göremezsin."</p>
	<p class="block6">Mike, yarı yarıya boşalmış bardağına baktı. "Paylaşma bunu gerektirdiğinde içiyorum. Benim üzerimde bir etkisi yok, diğerlerinin çoğu da etkilenmiyor; tabii ki biz istemediğimiz sürece. Bir keresinde müdahale etmeden, sızana kadar beni etkilemesine izin verdim. Bu garip bir histi. Bir iyilik olmadığını grokluyorum. Sadece bir süreliğine çözülmüş gibi olmanın bir yolu. Ben benzeri bir etkiyi, üstelik çok daha iyi ve zararsız olarak transta yaşayabiliyorum."</p>
	<p class="block6">"En azından ekonomik."</p>
	<p class="block6">"Hıh hıh, içki masrafımız hiçbir şey değil. Aslında, tüm Tapınağı idare etmek senin evinden daha fazla bir masraf çıkarmıyor. Başlangıçta yapılan yatırım ve birkaç eşyanın değişmesi, bir de kahve ve kekler, hepsi bu; kendi eğlencemizi kendimiz yarattık. Mutluyduk. O kadar azına ihtiyaç du-yuyorduk ki gelen onca parayla ne yapacağımı bilemiyordum."</p>
	<p class="block6">"Öyleyse neden bağış topladın?"</p>
	<p class="block6">"Ha? Ah, onlardan bir ücret alman gerek, Jubal. Kurbanlar bedava olan hiçbir şeye gerçekten ilgi göstermezler."</p>
	<p class="block6">"Bunu biliyorum, sadece senin bilip bilmediğini merak ediyordum."</p>
	<p class="block6">"Ah, evet. Kurbanları grokluyorum, Jubal. Başlangıçta bedavaya vaaz vermeyi; öylece, ücretsiz olarak sunmayı denedim. Param çoktu, sorun olmayacağım düşünüyordum. İşe yaramadı. Biz insanların bedava sunulan bir hediyeyi kabul edip değerini bilebilmek için önce bayağı bir ilerleme göstermemiz gerekiyor. Genellikle Altıncı Çember'e gelmeden kimseye bedava bir şey sunmuyorum. Oradan sonra kabul etmeye hazır oluyorlar... ve kabul etmek, vermekten de zor."</p>
	<p class="block6">"Hımm... evlat, belki de insan psikolojisiyle ilgili bir kitap yazmalısın."</p>
	<p class="block6">"Yazdım. Ama Marsça. Bantlar Kokarca'da." Mike tekrar bardağına baktı, yavaşça ve tadını çıkararak bir yudum aldı. "Bir miktar içki tüketiyoruz. Birkaçımız -Saul, ben, Sven, birkaç kişi daha- içkiyi seviyor. Ve ben de sadece birazcık etkilemesine izin verip sonra onu o noktada tutarak tıpkı transtaki gibi mutlu bir yakınlaşma etkisi yakalamayı öğrendim. Verdiği ufak zararlar da kolayca onarılabiliyor." Bir yudum daha aldı. "İşte bu sabah yaptığım da bu; kendimi hafifçe sarhoş edip seninle mutlu olmak."</p>
	<p class="block6">Jubal onu dikkatle inceledi. "Evlat, sadece arkadaş canlısı olmak için içmiyorsun; aklında bir şeyler var."</p>
	<p class="block6">"Evet, var."</p>
	<p class="block6">"Konuşmak ister misin?"</p>
	<p class="block6">"Evet. Baba, seninle olmak, hiçbir sorunum olmasa bile her zaman büyük bir iyilik. Sen her zaman konuşabildiğim, groklayacağından ve bunu kaldırmakta zorluk çekmeyeceğinden emin olduğum tek insansın. Jill... Jill her zaman grokluyor ama bir şey beni üzüyorsa, onu daha da fazla üzüyor. Dawn da aynı. Patty... eh, Patty acımı dindirmeyi her zaman başarıyor ama bunu, acıyı kendisine saklayarak yapıyor. Üçü de benim için o kadar kolayca üzülüyorlar ki tam olarak groklayıp bağrıma basmadan bir şeyi onlarla bütünüyle paylaşma riskine giremiyorum." Mike çok düşünceli görünüyordu. "Günah çıkarmak gerekli. Katolikler bunu biliyorlar, bu onlarda var ve çıkarılan günahları dinleyecek sağlam adamlardan oluşan birlikleri var. Fostercılarda toplu günah çıkarma, var, onu aralarında paylaşıp etkisini seyreltiyorlar. Bu kiliseye de başlangıçtaki arınmanın bir parçası olarak günah çıkarmayı getirmem gerek. Ah, bunu şu anda da yapıyoruz ama kendiliğinden oluyor, artık hacının buna gerçekten ihtiyacı kalmadığında. Bunun için güçlü adamlara ihtiyacımız var; 'günah'ın gerçek bir yanlışlıkla pek ilgisi yok... ama günah, günahkârın günah olarak grokladığı şeydir; ve sen de bunu onunla birlikte grokladığında, oldukça rahatsız edici olabilir. Biliyorum."</p>
	<p class="block6">"İyilik yeterli değildir, iyilik asla yeterli olmaz," diye içtenlikle devam etti Mike. "Benim ilk hatalarımdan biri buydu çünkü Marslıların arasında iyilik ve bilgelik aynı şeydir. Ama bizde öyle değil. Jill'i ele alalım. Onunla tanıştığımda iyiliği kusursuzdu. Yine de iç dünyası karmakarışıktı ve işleri yoluna koyana kadar neredeyse hem onu, hem de kendimi yok ediyordum çünkü ben de en az onun kadar karışıktım. Ben insan olmayı, o da benim bildiklerimi öğrenirken bizi kurtaran tek şey, onun sınırsız sabrı oldu (sabır, bu gezegende pek kolay bulunan bir şey değil).</p>
	<p class="block6">"Ama iyilik tek başına asla yeterli değildir. İyiliğin iyi bir şeyler başarabilmesi için sert, duygusuz bir bilgelik de gereklidir. Bilgeliğin eşlik etmediği iyilik kötülüğe yol açar." Gülümsedi ve bir anda yüzü aydınlandı. "İşte seni sevmemin yanında bu yüzden sana ihtiyacım var, Baba. Sana günah çıkarmak istiyorum."</p>
	<p class="block6">Jubal koltuğunda kıpırdandı. "Ah, Tanrı aşkına, Mike, bunu bir gösteriye çevirme. Sadece seni rahatsız eden şeyi, anlat. Bir yolunu buluruz."</p>
	<p class="block6">"Evet, Baba."</p>
	<p class="block6">Ama Mike sözüne devam etmedi. "Tapınağın yok edildiği için kendini iflas etmiş gibi mi hissediyorsun? Seni suçlayamam. Ama paran var, yenisini kurabilirsin," dedi Jubal, sonunda.</p>
	<p class="block6">"Ah, hayır, bunun en ufak bir önemi yok!"</p>
	<p class="block6">"Hı?"</p>
	<p class="block6">"O tapınak, tüm sayfaları dolmuş bir günlüktü. Dolu sayfaların üzerine yeniden yazıp her şeyi bozmaktansa, yeni bir tanesinin zamanı gelmişti. Yangın, orada biriken tecrübeleri yok edemez... üstelik reklam ve kilise politikaları açısından bakıldığında, bu kadar olaylı bir şekilde kovulmuş olmak uzun vadede yarar getirir. Hayır, Jubal, son birkaç gün sadece meşgul bir yaşantının içinde hoş bir mola oldu. Bir zarar gelmedi." Yüzündeki ifade değişti. "Baba... kısa bir süre önce bir casus olduğumu öğrendim."</p>
	<p class="block6">"Ne demek istiyorsun, evlat? Açıkla."</p>
	<p class="block6">"Eskilerin casusu. Beni buraya insanlarımı gözleyeyim diye yollamışlar."</p>
	<p class="block6">Jubal bunu düşündü. "Mike, zeki olduğunu biliyorum. Bende olmayan ve daha önce görmediğim güçlerin olduğu da açık. Ama insan bir dâhi olup yine de kendini delice hayallere kaptırabilir."</p>
	<p class="block6">"Biliyorum. Açıklayayım, sen de deli olup olmadığıma karar ver. Güvenlik kuvvetlerinin kullandığı gözlem uydularını biliyorsun."</p>
	<p class="block6">"Hayır."</p>
	<p class="block6">"Duke u ilgilendirecek detaylardan bahsetmiyorum; genel çalışma şekli sadece. Dünyanın etrafında yörüngede dolaşırlar ve veri toplarlar. Belirli bir noktada bir Gök-göz çalıştırılır ve uydu da gözlemlemiş olduğu her şeyi aktarır. İşte bana da bu yapıldı. Yuvadakilerin telepati dediğimiz şeyi kullandığını biliyorsun. "</p>
	<p class="block6">"Buna inanmaya zorlandım."</p>
	<p class="block6">"Gerçekten kullanıyoruz. Aklımdayken, bu konuşma tümüyle ikimizin arasında ve zaten, kimse senin zihnini okumaya kalkışmaz; zaten bunu başarabileceğimizden bile emin değilim. Dün gece bile bağlantı Dawn'ın zihnindendi, seninkinden değil."</p>
	<p class="block6">"Şey, biraz rahatladım."</p>
	<p class="block6">"Ih, bu konuya daha sonra geliriz. Ben bu sanatta henüz 'sadece bir yumurta'yım; bu işin ustası Eskiler. Benimle bağlantıda kaldılar ama beni kendi halime bıraktılar, beni umursamadılar; sonra beni tetiklediler ve gördüğüm, duyduğum ve grokladığım her şey benden onlara akıp kayıtlarının bir parçası oldu. Zihnimdeki tecrübeleri sildiklerini söylemiyorum; sadece bandı çalıp bir kopyasını çıkardılar diyelim. Ama tetiklemenin farkındaydım ve ben durdurmak için bir şey yapana kadar bitmişti bile. Sonra beni bıraktılar, bağlantıyı kestiler; itiraz bile edemedim."</p>
	<p class="block6">"Şey... bana öyle geliyor ki seni oldukça kötü şekilde kullanmışlar."</p>
	<p class="block6">"Kendi standartlarına göre değil. Mars'tan ayrılmadan önce haberim olsaydı itiraz da etmezdim; seve seve gönüllü olurdum. Ama bilmemi istemediler; benim hiçbir müdahale olmadan görüp groklamamı istediler."</p>
	<p class="block6">"Ama şunu da ekleyecektim ki," dedi Jubal, "özel hayatına yapılan bu lanet olası müdahaleden kurtulduğuna göre, ne zararı oldu ki? Geçen iki buçuk yıl boyunca yanında bir Marslıyla gezebilirdin ve bunun da dikkat çekmekten başka bir sakıncası olmazdı gibi geliyor bana."</p>
	<p class="block6">Mike oldukça ciddi görünüyordu. "Jubal, sana bir öykü anlatayım. Tamamını dinle." Mike, Güneş Sistemi'nin, parçalarının asteroid kuşağını oluşturduğu, kayıp Beşinci gezegeninin yok ediliş öyküsünü anlattı. "Evet, Jubal?"</p>
	<p class="block6">"Bu bana biraz Tufan efsanelerini hatırlattı."</p>
	<p class="block6">"Hayır, Jubal. Tufanın olup olmadığından emin değilsin. Pompei ve Herculaneum'un yok oluşlarından emin misin?"</p>
	<p class="block6">"Ah, evet. Bunlar bilinen tarihsel gerçekler."</p>
	<p class="block6">"Jubal, Beşinci gezegenin Eskiler tarafından yok edilmesi de en az Vezüv Yanardağı'nın patlaması kadar tarihsel bir gerçek, üstelik daha ayrıntılı şekilde kaydedilmiş. Efsane değil. Gerçek."</p>
	<p class="block6">"Ih, öyle olduğunu kabul edelim. Doğru mu anlıyorum, Mars'ın Eskilerinin bu gezegene de aynı muameleyi yapacaklarından korkuyorsun? Bunu kabul etmemin biraz zor olduğunu söylesem beni bağışlar mısın?"</p>
	<p class="block6">"Şey, Jubal, bunu yapmak için Eskilere ihtiyaç yok ki. Sadece fizik hakkında, maddenin nasıl bir araya geldiğiyle ilgili biraz temel bilgi ve ara sıra kullandığımı gördüğün türden bir kontrol yeterli. Sadece öncelikle neyi etkileyeceğini groklaman gerekli. Şu anda bunu yardımsız yapabilirim. Diyelim ki, gezegenin merkezine yakın, yüz mil çapında bir parça - ihtiyacımız olandan çok daha büyük, ama Jill'i mutlu etmek için her şeyin çabucak ve acısız olmasını istiyoruz. Onun büyüklüğü ve yerini hisset, sonra dikkatlice nasıl bir araya geldiğini grokla." Konuşurken Mike'ın yüzündeki tüm ifade kayboldu ve gözleri arkaya doğru devrildi.</p>
	<p class="block6">"Hey!" diye araya girdi Harshaw. "Kes şunu! Yapıp yapamayacağını bilmiyorum ama denemeni istemediğim kesin!"</p>
	<p class="block6">Mars'tan Gelen Adam'ın yüzü normale döndü. "Şey, tabii ki bunu asla yapmam. Benim için bu bir yanlışlık olur; ben bir insanım."</p>
	<p class="block6">"Ama onlar için olmaz mı?"</p>
	<p class="block6">"Ah, hayır. Eskiler bunu güzellik olarak groklarlar. Bilmiyorum. Ah, bunu yapabilecek disipline sahibim... ama bunu yapmayı seçmem. Jill de bunu yapabilir, kesin metodu düşünerek bulabilir. Ama bunu yapmayı asla isteyemez; o da bir insan; burası onun gezegeni. Disiplinin özü, öncelikle kendinin farkında olmak ve sonra da kendini kontrol etmektir Bir insan bu gezegeni -kobalt bombaları gibi beceriksiz şeyler yerine- bu metotla yok edebilecek fiziksel beceriye ulaştığında, tümüyle grokluyorum ki böyle bir irade gücünü göz önünde bulundurması imkânsız olur. Çözülür. Bu da tüm tehdidi yok eder. Bizim Eskilerimiz Mars'taki gibi ortalıkta dolaşmaya devam etmiyorlar."</p>
	<p class="block6">"Hımm... evlat, madem tavan arandaki yarasaları temizlemeye başladık, bir şeyi daha açıklığa kavuşturalım. Şu 'Eskiler'den hep, benim komşunun köpeğinden bahsettiğim kadar doğal bir şekilde bahsettin ama ben hayaletler fikrini kolayca kabullenemiyorum. Bir 'Eski' neye benzer?"</p>
	<p class="block6">"Şey, diğer Marslılardan bir farkları yok... sadece erişkin Marslıların görünüşleri bizdekinden çok daha çeşitli."</p>
	<p class="block6">"O zaman onun erişkin bir Marslı olmadığını nereden biliyorsun? Duvarların içinden falan geçmiyor mu?"</p>
	<p class="block6">"Bunu her Marslı yapabilir. Daha dün, ben de yaptım."</p>
	<p class="block6">"Ih... parıltılar? Ya da öyle bir şey?"</p>
	<p class="block6">"Hayır. Onları görürsün, duyarsın, hissedersin. Bir stereo ekranındaki görüntü gibi, tek farkı görüntünün kusursuz olması ve doğrudan zihnine yollanması. Ama... Bak, Jubal, bu Mars için çok aptalca bir soru olurdu ama burada böyle olmadığını grokluyorum. Ama bir arkadaşının çözülmesi -ölümü- sırasında orada olsaydın, sonra vücudunu yemeye katılsaydın... ve sonra onun hayaletini görseydin, ona dokunsaydın, her neyse, o zaman hayaletlere inanır mıydın?"</p>
	<p class="block6">"Şey, ya hayaletler ya da ben kafayı iyice sıyırmışım derdim."</p>
	<p class="block6">"Pekâlâ. Burada buna halüsinasyon denirdi... doğru grokladıysam biz çözüldükten sonra burada kalmıyoruz. Ama iş Mars'a gelince: Orada ya karmaşık kültürü kitlesel bir halüsinasyonla yönetilen ve zengin bir gezegen var ya da basit olan açıklama gerçek... bana öğretilen ve tecrübelerimin inanmama yol açtığı açıklama. Çünkü Mars'ta 'hayaletler' nüfusun en güçlü, önemli ve kalabalık kısmını oluşturur. Hâlâ hayatta olan, çözülmemiş olanlar ağaç kesen ve su taşıyanlardır, Eskilere hizmet ederler."</p>
	<p class="block6">Jubal başıyla onayladı. "Tamam. Occam'ın usturasını uygulamaktan asla şüphe etmem. Benim tecrübelerime aykırı da olsa, tecrübelerim sadece bu gezegenle sınırlı; dar bir görüş. Pekâlâ, evlat, bizi yok edeceklerinden mi korkuyorsun?"</p>
	<p class="block6">Mike başını iki yana salladı. "Özellikle bundan değil. Bence bu bir groklama değil, sadece bir tahmin: İki şeyden birini yapabilirler: ya bizi yok ederler... ya da bizi kültürel olarak fethedip kendilerine benzetmeye çalışırlar."</p>
	<p class="block6">"Ama bizi havaya uçuracaklarından endişe etmiyor musun? Bu benim için bile oldukça kopuk bakış açısı."</p>
	<p class="block6">"Hayır. Ah, bu kararı verebileceklerini düşünüyorum. Görüyorsun, onların standartlarına göre bizler hastalıklı ve sakat bir halkız; birbirimize yaptıklarımız, birbirimizi anlayamayışımız, birlikte groklamaktaki başarısızlığımız, savaşlarımız, salgınlarımız ve zalimliklerimiz, onların gözünde tümüyle aptallıktan ibaret olacaktır. Biliyorum. Yani, bize ötenazi uygulamaya karar verebilirler. Ama bu bir tahmin, ben bir Eski değilim. Ama Jubal, bunu yapmaya karar verirlerse, bu..." Mike durup uzunca bir süre düşündü, "... en az beş yüzyıl, muhtemelen beş bin yıl sonra falan gerçekleşecektir."</p>
	<p class="block6">"Jürinin kararını vermesi için uzun bir süre."</p>
	<p class="block6">"Jubal, iki ırkın arasındaki en büyük fark, Marslıların asla acele etmemesi, oysa insanların bunu hep yapmaları. Tümüyle grokladıklarından emin olmak için fazladan birkaç yüzyıl daha düşünmeyi tercih ederler."</p>
	<p class="block6">"Bu durumda, evlat, sana endişelenmemeni öneririm. Beş yüz ya da bin yıl sonra insanoğlu hâlâ komşularıyla baş edemeyecek durumda olursa, senin ya da benim yapabileceğimiz bir şey yok. Ama ben baş edebileceklerini düşünüyorum."</p>
	<p class="block6">"Ben de grokluyorum, ama tümüyle değil. Ama sana bu konuda endişelenmediğimi söyledim. Diğer olasılık beni daha fazla endişelendiriyor, buraya gelip bizi fethetmeleri yani. Jubal, bunu yapamazlar. Bizden Marslı gibi davranmamızı istemek bizi yine öldürür ama diğeri kadar acısız olmaz. Bu çok büyük bir yanlışlık olur."</p>
	<p class="block6">Jubal karşılık vermeden önce biraz bekledi. "Ama, evlat, senin de yapmaya çalıştığın tam olarak bu değil mi?"</p>
	<p class="block6">Mike mutsuz görünüyordu. "Evet ve hayır. Başlangıçta bunu yapmak üzere işe koyuldum. Şu anda yapmaya çalıştığım bu değil. Baba, bu işe giriştiğimde beni onaylamadığını biliyorum."</p>
	<p class="block6">"Bu seni ilgilendirir, evlat."</p>
	<p class="block6">"Evet. Benlik. Her seçimi tek başıma kendim groklayarak yapmalıyım. Sen de öyle... ve her benlik de. Sen Tanrı'sın."</p>
	<p class="block6">"Bu adaylığı kabul etmiyorum."</p>
	<p class="block6">"Bunu reddedemezsin. Sen Tanrı'sın, ben Tanrı'yım; groklayan her şey Tanrı'dır ve ben de gördüğüm, hissettiğin ve tecrübe ettiğim şeylerin bir toplamıyım. Ben grokladığım her şeyim. Baba, bu gezegenin korkunç halini gördüm ve bunu değiştirebileceğimi tümüyle olmasa da grokladım. Benim öğretmem gerekenler okullarda ya da üniversitelerde öğretilemez; bu yüzden bunu kasabaya din süsü vererek sokmak zorunda kaldım ve kurbanları, meraklarını uyandırıp eğlenme ihtiyaçlarını gidererek tadına bakmaları için kandırdım. İşler kısmen tam da olacağını tahmin ettiğim gibi yürüdü; disiplin ve bilgi, bir Marslı yuvasında büyüyen bana olduğu gibi herkese açıktı. Kardeşlerimiz birbirleriyle iyi geçindiler - bizi gördün, bunu paylaştın- barış ve mutluluk içinde, acı ya da kıskançlık olmaksızın yaşadılar.</p>
	<p class="block6">"Sadece kıskançlık kısmı bile haklı olduğumu kanıtlayan bir zaferdi. Erkeklik-kadınlık sahip olduğumuz en büyük hediye; romantik fiziksel aşk sadece bu gezegene özgü bir şey olabilir. Bilmiyorum. Eğer öyleyse, evren olabileceğinden çok daha zavallı bir yer demektir... ve biz-Tanrı-olanların bu değerli buluşu korumamız ve yaymamız gerektiğini az da olsa grokluyorum. İki fiziksel beden bir araya gelirken ruhların da sevgiyi huşu içinde paylaşması, alışveriş ve birbirinin tadını çıkarması: Mars'ta buna yaklaşabilecek hiçbir şey yok ve bunun, bu gezegenin bu kadar zengin ve muhteşem olmasının kaynağı olduğunu tümüyle grokluyorum. Ve Jubal, bir insan, erkek ya da kadın, bu hazineyi vücutlar kadar zihinlerin de birbirine bağlandığı şekliyle tatmadığı sürece ne kadar seks yapmış olursa olsun bakire sayılır. Ama senin bunu yaşadığını grokluyorum; bundan daha azını yaşamaktaki isteksizliğin bunu kanıtlıyor... ve zaten bunu doğrudan öğrendim de. Sen grokluyorsun. Her zaman grokladın. Groklamanın dilinin yardımına ihtiyaç duymadan. Dawn bize vücudu kadar zihninin de içine girdiğini söyledi."</p>
	<p class="block6">"Ih... hanımefendi biraz abartmış."</p>
	<p class="block6">"Dawn'ın bu konuda doğru konuşmaktan başka bir şey yapması imkânsız. Ve -beni bağışla- hepimiz oradaydık. Onun zihnindeydik, seninkinde değil... ve sen de bizimle oradaydın, paylaşıyordun."</p>
	<p class="block6">Jubal, kendini az da olsa zihin okuyormuş gibi hissettiği tek anların o anlar olduğunu söylememek için kendini zor tuttu... ve o zamanlarda da düşünceleri değil, duyguları okuyordu. Yarım yüzyıl daha genç olmadığı için üzülmediyse de hayıflandı; öyle olsaydı, Dawn'un soyadı gider ve Jubal de taşıdığı yaralara rağmen bir evliliğe daha cesurca atılırdı. Ayrıca, önceki geceyi de önünde kalan tüm yıllara bile değişmezdi. İşin özüne bakılırsa, Mike tümüyle haklıydı. "Devam edin, bayım."</p>
	<p class="block6">"Olması gereken de bu. Ama nadiren böyle olduğunu yavaş yavaş grokladım. Aksine, var olan şey umursamazlık, mekanik bir şekilde yapılan seks, tecavüz, ruletten daha zevkli bile olmayan, hem de daha az kazandıran baştan çıkarma oyunu, fuhuş, gönüllü ya da gönülsüz bekâret, korku, suçluluk, nefret, şiddet ve seksin 'kötü', 'utanç verici', 'hayvani' olduğu, gizlenmesi ve asla güvenilmemesi gerektiğini öğrenerek yetişen çocuklar. Bu kusursuz güzel şey, erkeklik-kadınlık tersine döndürülüp içi dışına çıkarılmış ve korkunç bir hale getirilmiş.</p>
	<p class="block6">"Ve tüm bu yanlış şeyler de 'kıskançlığın' bir sonucu. Jubal, buna inanamıyorum. Hâlâ 'kıskançlığı' tam olarak anlamış değilim, bana çılgınlık gibi geliyor, korkunç bir yanlışlık. Bu zevkin ne olduğunu ilk öğrendiğimde, aklıma gelen ilk şey bunu, hem de bir an önce su kardeşlerimle paylaşmak istediğimdi... kadın olanlarla doğrudan, erkek olanlarla ise daha fazla paylaşmaya davet ederek. Bu asla kurumayan çeşmeyi sadece kendime saklama fikri aklıma gelseydi, dehşete düşerdim. Ama ben böyle bir şeyi düşünemezdim. Ve yine bunun bir sonucu olarak bu mucizeyi sevip güvenmediğim biriyle paylaşmayı da zerre kadar istemedim... Jubal, benimle su paylaşmamış bir kadınla yatmam fiziksel açıdan bile mümkün değil. Ve aynı şey tüm Yuva için geçerli. Bedenlerimiz gibi ruhlarımız da birleşmediği sürece zihinsel iktidarsızlık yaşıyoruz."</p>
	<p class="block6">Karşısında duran özel park yerine bir hava aracı indiğinde Jubal dinliyor ve bir yandan da kederli bir şekilde bunun -melekler için- iyi bir sistem olduğunu düşünüyordu. Bakmak için kafasını çevirdi ama araç, kızakları yere değer değmez ortadan kayboluverdi.</p>
	<p class="block6">"Sorun mu var?" dedi.</p>
	<p class="block6">"Sorun yok," diye inkâr etti Mike. "Sadece bizim burada olduğumuzdan -daha doğrusu benim burada olduğumdan- şüphelenmeye başladılar. Geri kalanların öldüğünü sanıyorlar. En İç Tapınağın yani. Diğer çemberler özellikle rahatsız edilmiyorlar... ve çoğu da olaylar patlayıncaya kadar kasabayı terk ettiler." Sırıttı. "Bu otel odaları için gayet iyi bir fiyat alabilirdik; şehir 'ağzına kadar Piskopos Short'un saldırı birlikleriyle doldu."'</p>
	<p class="block6">"Evet? Aileyi başka bir yere götürmenin zamanı gelmedi mi?"</p>
	<p class="block6">"Jubal, endişelenme. Arabanın, telsizle bile rapor verecek vakti olmadı. Dikkatle nöbet tutuyorum. Jill, yanlışlık barındıran insanları çözülmeye zorlamakta bir 'yanlışlık' olmadığını anladığından beri sorun yok. Bizi korumak için bir sürü karmaşık metot uygulamak zorunda kalıyordum. Ama artık Jill, bunu ancak tümüyle grokladığımda yaptığımı biliyor."</p>
	<p class="block6">Mars'tan Gelen Adam çocuk gibi gülümsedi. "Dün gece bana bir saldırıda yardım etti... üstelik bu ilk kez olmuyor."</p>
	<p class="block6">"Ne saldırısı?"</p>
	<p class="block6">"Ah, hapisten çıkmanın devamı niteliğinde bir şey. Hapiste olanların bazılarını serbest bırakamazdım; zalim kişilerdi. Bu yüzden kapılar ve parmaklıklardan kurtulmadan önce onlardan kurtuldum. Ama birkaç aydır yavaşça bu şehri grokluyorum... en kötülerin pek çoğu hapiste değil. Hatta bazıları kamu yetkilileri. Bekliyorum, bir liste çıkarıyorum, her birini tümüyle anladığımdan emin oluyorum. Artık şehirden ayrılıyoruz... onlar da artık burada yaşamıyorlar. Kayıplar. Çözülmeleri ve sıranın başına yollanıp tekrar denemeleri gerekiyordu. Bu arada, Jill'in tavrını tiksintiden onaylamaya döndüren şey de groklamak oldu: Sonunda birini öldürmenin bütünüyle imkânsız olduğunu tümüyle grokladı; yaptığımız şeyin, hakemin birini oyundan 'gereksiz sertlik' sebebiyle atmasından bir farkı yok."</p>
	<p class="block6">"Tanrı'yı oynamaktan korkmuyor musun, evlat?"</p>
	<p class="block6">Mike utanmazca bir neşeyle sırıttı. "Ben Tanrı'yım. Sen Tanrı'sın... ve oyundan attığım her serseri de Tanrı. Jubal, Tanrı'nın ölen her kırlangıcın farkında olduğu söylenir. Gerçekten de öyle. Ama İngilizce'de bunun en doğru ve yakın ifadesi, Tanrı'nın kırlangıcı fark etmemesinin mümkün olmadığı çünkü kırlangıcın da Tanrı olduğudur. Ve bir kedi bir kırlangıcı avlamaya çalışıyorken her ikisi de Tanrı'dır, Tanrı'nın düşüncelerini uyguluyorlardır."</p>
	<p class="block6">Bir başka hava arabası inişe geçti ve piste dokunmadan hemen önce kayboluverdi. Jubal, bundan bahsetmenin gereksiz olduğuna karar verdi. "Dün gece kaç kişiyi oyundan atılmaya değer buldunuz?"</p>
	<p class="block6">"Ah, oldukça fazla. Yaklaşık yüz elli, sanırım; saymadım.. Burası büyük bir şehir, biliyorsun. Ama bir süre için sıra dışı şekilde dürüst bir şehir olacak. Tedavi bu değil, tabii ki... sağlam bir disiplin edinmenin haricinde bir tedavi yok." Mike mutsuz görünüyordu. "İşte sana sormam gereken bu, Baba. Korkarım beni izleyen insanları yanlış yönlendirdim. Tüm kardeşlerimizi."</p>
	<p class="block6">"Nasıl, Mike?"</p>
	<p class="block6">"Fazla iyimserler. Bizim için işlerin ne kadar iyi gittiğini gördüler, ne kadar mutlu olduklarını biliyorlar; ne kadar güçlü, sağlıklı ve bilinçli, birbirlerini ne kadar sevdiklerini biliyorlar. Ve şimdi tüm insan ırkının aynı mutluluğa erişmesinin sadece bir zaman meselesi olduğunu düşünüyorlar. Hemen yarın değil tabii ki, bazıları böyle bir deney için iki bin yılın bile kısacık bir an sayılabileceğini grokluyor. Ama eninde sonunda olacağını düşünüyorlar.</p>
	<p class="block6">"Ben de başlangıçta öyle düşünüyordum. Onları böyle düşünmeye ittim.</p>
	<p class="block6">"Ama Jubal, önemli bir noktayı gözden kaçırdım:</p>
	<p class="block6">"İnsanlar Marslı değiller.</p>
	<p class="block6">"Bu hatayı tekrar tekrar yaptım, yanlışımı düzelttim... ve tekrar yaptım. Marslılar için kusursuz şekilde işe yarayan şeyler insanlar için yaramayabiliyor. Ah, sadece Marsça olarak ifade edebildiğin kavramsal mantık her iki ırk için de işe yarıyor. Mantık sabit... ama veriler değişken. Bu yüzden sonuçlar da farklı oluyor.</p>
	<p class="block6">"İnsanlar açsa, neden bir kısmının kesilip diğerlerine yemek olmak için gönüllü olmadıklarını anlayamıyordum... Mars'ta bu doğal çözümdür ve bir onurdur. Bebeklere neden bu kadar önem verildiğini anlayamıyordum. Mars'ta bizim iki küçük kızımız basitçe dışarı atılır ya ölürler ya da yaşarlardı... Mars'ta on nympheden dokuzu ilk mevsimlerinde ölürler. Mantığım doğruydu ama verileri yanlış değerlendirmiştim: burada bebekler değil yetişkinler birbiriyle yarışıyor; Mars'ta yetişkinler yarışmazlar, eleme daha bebekken yapılır. Ama şu ya da bu şekilde yarışma ve ayıklanma yapılmalı... yoksa ırk çöküntüye girer.</p>
	<p class="block6">"Ama şu ya da bu şekilde her iki tarafta da yarışmayı kaldırmaya çalışmam hataydı, ne olursa olsun insan ırkının bana izin vermeyeceğini ancak son zamanlarda grokladım."</p>
	<p class="block6">Duke kafasını içeri uzattı. "Mike? Dışarıyı izliyor musun? Otelin etrafına bayağı büyük bir kalabalık toplanıyor."</p>
	<p class="block6">"Biliyorum," diye onayladı Mike. "Diğerlerine beklemenin henüz tamamlanmadığını söyle." Jubal'e dönüp devam etti. '"Sen Tanrı'sın.' Bu bir sevinç ve umut mesajı değil, Jubal. Bu bir başkaldırı ve kişisel sorumluluğu korkusuzca, açıkça kabulleniş." Mutsuz görünüyordu. "Ama bunu nadiren ortaya koyuyorum. Çok azı, bugün bizimle olan birkaç kişi, kardeşlerimiz beni anladılar ve tatlı olan kısmıyla birlikte acı tarafı da kabul ettiler, sağlamca durdular ve içtiler... onu grokladılar. Diğerleri, yüzlerce ve binlercesi ya bunu mücadele olmadan kazanılan bir ödül gibi kabul ettiler... 'dine kabul ediliş'... ya da tümüyle görmezden geldiler. Ne söylersem söyleyeyim Tanrı'yı kendilerinin dışında bir şey olarak algılamakta ısrar ettiler. Her tembel moronu kucağına alıp rahatlatmak için sabırsızlanan bir şey gibi. Çabanın kendilerinden gelmesi gerektiği fikri... ve yaşadıkları tüm sorunların kendilerinden kaynaklandığı gerçeği... kabul etmedikleri ya da edemeyecekleri bir şeydi."</p>
	<p class="block6">Mars'tan Gelen Adam başını iki yana salladı. "Ve başarısızlıklarım, başarılarımdan o kadar fazla ki tümüyle groklasam yanlış yolda olduğumu görecek miyim diye merak ediyorum... belki de bu ırk ikiye ayrılmalı, birbirlerinden nefret etmeliler, birbirleriyle kavga etmeliler, sürekli mutsuz ve kendileriyle bile savaş halinde olmalılar... sadece her ırkın yaşaması gereken ayıklanmayı yaşamak için. Söyle bana, Baba? Bana söylemek zorundasın."</p>
	<p class="block6">"Mike, sana benim hatasız biri olduğumu düşündüren şey de ne?"</p>
	<p class="block6">"Belki de değilsin. Ama ne zaman bir şeyi bilmeye ihtiyacım olsa, her seferinde bana anlatmayı başardın ve tamamlanış bana hep doğru konuştuğunu gösterdi."</p>
	<p class="block6">"Lanet olsun, böyle yüceltilmeyi reddediyorum! Ama bir şeyi görüyorum, evlat. İnsanları asla acele etmemeye zorlayan sensin; 'beklemek dolacak' diyen sensin."</p>
	<p class="block6">"Bu doğru."</p>
	<p class="block6">"Şu anda kendi ana kuralını çiğniyorsun. Kısa bir süre bekledin; anladığım kadarıyla, Marslı standartlarına göre çok kısa bir süre ve daha şimdiden havlu atmak istiyorsun. Sisteminin küçük bir grupta işe yarayabileceğini kanıtladın... bunu doğrulayabildiğim için memnunum; daha önce hiç bu kadar mutlu, sağlıklı ve neşeli insanlar görmedim. Bu da harcadığın kısa zamanın karşılığı olarak seni memnun etmeli. Bu, çalışan, mutlu ve kıskanç olmayanların rakamı bin katına ulaştığın zaman geri gel, tekrar konuşuruz. Yeterince adil mi?"</p>
	<p class="block6">"Doğru konuşuyorsun, Baba."</p>
	<p class="block6">"Ama daha bitirmedim. Yüzde doksan dokuzdan daha fazlasını ele geçirmekte başarısız olmanın sebebinin, ırkın var olan kötülüğüyle başa çıkamamasmdan, bunların ayıklanması gerektiğinden, olduğunu düşünerek endişeleniyorsun. Ama lanet olsun, evlat, ayıklamayı sen yapıyorsun ya da başarısızlık kabul ettiklerin seni dinlemeyerek kendi kendilerini ayıklıyorlar. Para ve mülkiyeti ortadan kaldırmayı planlamış mıydın?"</p>
	<p class="block6">"Ah, hayır! Yuvanın içinde buna ihtiyacımız yok ama..."</p>
	<p class="block6">"İyi işleyen hiçbir ailede buna ihtiyaç yoktur. Seninki biraz daha büyük sadece. Ama dışarıda, diğer insanlarla uğraşırken buna ihtiyacın var. Sam bana kardeşlerimizin, dünyevi şeylerden ellerini eteklerini çekmek yerine para konusunda daha da kurnaz olduklarını söylüyor. Doğru mu?"</p>
	<p class="block6">"Ah, evet. Para kazanmak, bir kez grokladıktan sonra oldukça basit bir iş."</p>
	<p class="block6">"Başka bir hadis daha ekleyiverdin: 'Ruhu zengin olan kutsanmıştır, çünkü o rızkını kazanabilir.' İnsanlarımız diğer alanlarda nasıllar? Ortalamanın üzerinde mi, altında mı?"</p>
	<p class="block6">"Ah, eğer tabii ki üzerinde groklamaya değer bir şeyse. Görüyorsun, Jubal, bu bir inanç değil disiplin, sadece denediğin her şeyde verimli olmanı sağlayan bir metot."</p>
	<p class="block6">"Tüm cevap da bu, evlat. Söylediğin şey doğruysa -ve bunu yargılamıyorum; ben soruyorum, sen cevaplıyorsun- ihtiyacın olan tüm yarış burada... oldukça da tek taraflı bir yarış. Nüfusun yüzde birinin onda biri bunu anlayacak kapasiteye sahipse, tek yapman gereken onlara göstermek. Ve bir-kaç kuşak içinde tüm aptallar elenecek, Dünya da senin disiplinini alanlara kalacaktır. O olduğu zaman da -bin yıl ya da on bin yıl sonra- onları daha yükseğe zıplatmak için yeni bir engelin gerekli olup olmayacağına karar vermek için kaygılanacak oldukça çok zaman olacaktır. Ama bir gecede sadece bir avuç insan meleklere dönüştüğü için cesaretin kırılmasın. Kendi adıma, hiçbirinin bunu başarabileceğim beklemiyordum. Ben sadece senin vaiz gibi davranarak kendini aptal yerine koyduğunu düşünüyordum."</p>
	<p class="block6">Mike iç çekti ve gülümsedi. "Ben de öyle olmasından korkmaya başlamıştım; kardeşlerimi yüzüstü bıraktığımdan korkuyordum."</p>
	<p class="block6">"Hâlâ keşke bunun adına 'Kozmik Kötü Nefes' falan deseydin diyorum. Ama bu adın bir önemi yok. Gerçeği biliyorsan, bunu sunabilirsin. İnsanlara göster. Bir şey hakkında konuşmak onu kanıtlamaz."</p>
	<p class="block6">Mars'tan Gelen Adam ayağa kalktı. "Aklımı başıma getirdin, Baba. Artık hazırım. Tümüyle grokladım." Kapıya doğru baktı. "Evet, Patty. Seni duydum. Bekleyiş bitti."</p>
	<p class="block6">"Evet, Michael."</p>
	<p class="block7"> </p>
	<p class="block8">OTUZ YEDİ</p>
	<p class="block6">Jubal ve Mars'tan Gelen Adam, yavaşça büyük stereo ekranının olduğu odaya geldiler. Anlaşılan, tüm Yuva orada toplanmış, izliyordu. Ekranda büyük ve hareketli bir kalabalık vardı, polis onları kısmen kontrol altında tutuyordu. Mike bir göz attı ve yüzüne sakin bir mutluluk ifadesi yerleşti. "Geldiler. Şimdi tamamlanma zamanı." Jubal'in geldiğinden beri arttığını hissettiği o mutlu beklenti doruğa çıkmıştı ama kimse kıpırdamıyordu.</p>
	<p class="block6">"Oldukça büyük bir gösteri, aşkım," diye onayladı Jill.</p>
	<p class="block6">"Ve başlamaya hazır," diye ekledi Patty.</p>
	<p class="block6">"Bu durum için giyinsem iyi olacak," dedi Mike. "Bu çöplükte hiç kıyafetim var mı? Patty?"</p>
	<p class="block6">"Hemen getiriyorum, Michael."</p>
	<p class="block6">"Evlat, şu güruh bana oldukça çirkin görünüyor," dedi Jubal. "Bunun onlarla dalaşmak için doğru zaman olduğuna emin misin?"</p>
	<p class="block6">"Ah, tabii ki," dedi Mike. "Beni görmeye geldiler... bu yüzden ben de şimdi inip onları karşılayacağım." Yüzünün önünden bir kıyafet geçerken durakladı; bir sürü kadının gereksiz yardımıyla baş döndürücü bir hızla giyiniyordu; yardım gereksizdi çünkü her bir giyecek nereye gitmesi ve nasıl giyilmesi gerektiğini biliyor gibiydi.</p>
	<p class="block6">"Mike ne yaptığını biliyor, Patron," dedi Duke.</p>
	<p class="block6">"Şey... güruhlara güvenmiyorum."</p>
	<p class="block6">"O kalabalığın çoğu meraklılardan ibaret, hep öyledirler.</p>
	<p class="block6">"Ah, birkaç Fostercı ve kin tutan başkaları da var ama Mike her türlü kalabalıkla başa çıkabilir. Göreceksin. Doğru değil mi, Mike?"</p>
	<p class="block6">"Doğrudur, Yamyam. Karşılarına çık ve onlara bir gösteri sun. Şapkam nerede? Öğle güneşinin altında şapkasız dolaşamam." Üzerinde gösterişli, parlak renkli bir şeridi olan pahalı bir Panama şapkası uçarak geldi ve başına yerleşti; Mike şapkayı ukala bir tavırla düzeltti. "İşte! İyi görünüyor muyum?" Üzerinde klasik dış kilise töreni sırasında giydiği, iyi kesimli ve sıkıca ütülenmiş beyaz bir takım elbise, uygun ayakkabılar, kar beyazı bir gömlek ve lüks görünümlü, göz alıcı bir kemer vardı.</p>
	<p class="block6">"Tek eksiğin bir evrak çantası," dedi Ben.</p>
	<p class="block6">"Bir taneye ihtiyacım olduğunu mu grokluyorsun? Patty, evrak çantamız var mı?"</p>
	<p class="block6">Jill ona doğru geldi. "Ben şaka yapıyordu, tatlım. Mükemmel görünüyorsun." Kravatını düzeltip onu öptü ve Jubal de öpüldüğûnü hissetti. "Git ve konuş onlarla."</p>
	<p class="block6">"Tamam. Gösteriye başlama zamanı geldi. Anne? Duke?"</p>
	<p class="block6">"Hazırız, Mike." Anne yerlere kadar uzanan Adil Tanık cüppesini giymiş ve gururla duruyordu. Duke ise onun tam tersiydi, özensizce giyinmişti, dudaklarının arasında bir sigara sallanıyordu, kafasında kenarına 'BASIN' yazılı bir kart iliştirilmiş eski bir şapka vardı, üzerinde de kameralar ve ekipmanlarını taşıyordu.</p>
	<p class="block6">Dört asma kat süitinin ortak kullandığı fuayenin kapısına doğru gittiler. Arkalarından sadece Jubal gitti; diğer otuzdan fazla kişi, stereo ekranının çevresinde kaldılar. Mike kapıda durakladı. Dışarıda, üzerinde bir sürahi, bardaklar, bir meyve tabağı ve bıçağı olan bir masa vardı. "Daha fazla ilerlemesen iyi olur," diye önerdi Jubal'e, "yoksa geri dönerken hayvanlarının arasından geçmek için Patty'nin sana eşlik etmesi gerekir."</p>
	<p class="block6">Mike kendine bir bardak su doldurdu, bir kısmını içti. "Vaaz vermek insanı susatıyor." Bardağı Anne'e verdi, sonra meyve bıçağını alıp kendine bir dilim elma kesti.</p>
	<p class="block6">Jubal, Mike'ın parmaklarından birini kestiğini sandı... ama Duke bardağı kendisine uzattığında dikkati dağıldı. Mike'ın parmağı kanamıyordu, Jubal de el çabukluklarına alışmıştı. Bardağı kabul etti ve bir yudum aldı, boğazının kuruduğunu fark etti.</p>
	<p class="block6">Mike, Jubal'in kolunu tutup gülümsedi. "Huysuzlanmayı bırak. Bu sadece birkaç dakika sürecek. Sonra görüşürüz. Baba." Bekçi kobraların arasından geçip gittiler ve kapı kapandı. Jubal diğerlerinin olduğu odaya döndü, bardak hâlâ elindeydi. Biri bardağı elinden aldı; Jubal bunu fark etmedi bile, büyük ekrandaki görüntülere dalmıştı.</p>
	<p class="block6">Kalabalık yoğunlaşmış görünüyordu, dalgalanıp duruyorlardı ve ellerinde sadece coplar bulunan polislerce kontrol altında tutuluyorlardı. Birkaç bağırış vardı ama genelde duyulan ses, aralarında konuşanların mırıltısıydı.</p>
	<p class="block6">"Neredeler, Patty?" diye sordu birisi.</p>
	<p class="block6">"Tüpten az önce indiler. Michael biraz önde, Duke, Anne'i yakalamak için durdu. Lobiye giriyorlar. Michael'ı gördüler, resimler çekiliyor."</p>
	<p class="block7"><span class="text">Ekran görüntü aşırı neşeli bir haber spikerin koca kafası ve omuzlarına dönüştü. "YDYG olay yerinden canlı yayında... karşınızda spikeriniz, Mutlu Holliday. Bazen Mars'tan Gelen Adam olarak da bilinen sahte mesihin, Size Şarkı Söyletecek Her Şeye Sahip Olan Şehir, güzel St. Petersburg'da saklandığı otel odasından çıktığını biraz önce öğrendik. Göründüğü kadarıyla Smith otoritelere teslim olmak üzere. Daha dün fanatik müritleri güçlü patlayıcılar kullanarak onu hapishaneden</span><span class="text1"> </span><span class="text">kurtarmışlardı. Ama şehrin etrafına kurulan sıkı güvenlik kordonunu aşamamış gibi görünüyor. Ama henüz bilmiyoruz... tekrar ediyorum, henüz bilmiyoruz... bu yüzden olayları kaçırmayan adamdan ayrılmayın... ve şimdi en son gelişmelere göz atmanızı sağlayan yerel sponsorunuzdan..."</span></p>
	<p class="block6">"Mutlu Holliday ve siz YDYG sereden saygıdeğer izleyici-lerimize teşekkür ederiz! Cennet Kaç Para mı? İnanılmaz De-recede Düşük Fiyat! Elysian Fields'e gelin ve kendiniz görün, sınırlı sayıdaki müşteriler için yeni yerler açıldı. Arazi görkemli körfezin sıcak sularından kurtarıldı ve her parselin yükselen azgın sulardan en azından elli santim yukarıda olduğuna garanti veriyoruz. Eğer küçük bir ödemeyle Mutlu bir -ah, ah, sonra dostlarım- Körfez doksan iki, sekiz, yirmi sekizi arayın!"</p>
	<p class="block6">"Teşekkürler, Jick Morris ve Elysian Fields'in yaratıcıları! Sanırım bir şeyler oluyor, millet! Evet, efendim, sanırım oluyor..."</p>
	<p class="block6">("Ana kapıdan çıkıyorlar," dedi sessizce Patty. "Kalabalık hâlâ Michael'ı görmedi.")</p>
	<p class="block6">"Henüz değil belki... ama yakında. Şu anda, körfezin incisi muhteşem Sans Souci Oteli'nin, giriş kapısına bakıyorsunuz. Otelin yönetimi bu kaçaktan hiçbir şekilde sorumlu değil ve Polis Şefi Davis'in talimatına uyarak yetkililerle işbirliği yaptılar. Ve biz burada durmuş olacakları beklerken, bu Mars'ta yetişmiş yarı insan - Canavarın kariyerinden birkaç önemli noktayı görelim."</p>
	<p class="block6">Canlı görüntüler yerini eski haber bantlarına bıraktı: Envoy'un yıllar önce yola çıkışı, Champion'un Lyle İtkisi sayesinde sessiz ve kolayca yükselişi, Mars'taki Marslılar, Champion'un zaferle dönüşü, sahte 'Mars'tan Gelen Adam'la yapılan röportajdan bir parça "Dünyalı kızlar hakkında ne düşünüyorsunuz?"... "Vov!"- Hükümet Sarayı'ndaki konferanstan kısa bir görüntü ve basında çok yer alan felsefe doktorasının verilişi. Bunların hepsine makineli tüfek gibi konuşan bir yorumcu eşlik ediyordu.</p>
	<p class="block6">"Bir şey görüyor musun, Patty?"</p>
	<p class="block6">"Michael merdivenlerin başında, kalabalığı en az yüz metre ileride, otelin bahçesinin dışında tutuyorlar. Duke birkaç resim çekti ve Mike onun objektifi değiştirmesini bekliyor. Acele yok."</p>
	<p class="block6">Mutlu Holliday devam etti ve sonra ekrandaki görüntü kalabalığa döndü, yakın planda soldan sağa doğru kaydı: "Anlıyorsunuz, dostlar, bu muhteşem topluluk oldukça sıra dışı bir durumda. Garip şeyler oluyor ve bu insanlar oyun oynayacak havada değiller. Kanunları aşağılandı, güvenlik güçleriyle alay edildi, bu insanlar haklı olarak kızgınlar. Bu İsa karşıtı olduğu tahmin edilen kişinin fanatik takipçileri, liderlerini umutsuzca adaletin ellerinden kurtarmak adına kargaşa çı-karmaktan çekinmediler. Her şey olabilir - her şey!"</p>
	<p class="block6">Spikerin sesi yükseldi: "Evet, şu anda dışarı çıkıyor - insanlara doğru yürüyor!" Görüntü bir anda ters açıya döndü; Mike doğruca kameraya doğru geliyordu. Anne ve Duke arkasındaydılar ve giderek daha geride kalıyorlardı. "İşte bu! İşte bu! Bu ekstra sürpriz!"</p>
	<p class="block6">Mike acele etmeden kalabalığa doğru ilerlemeye devam etti, sonunda görüntüsü tüm ekranı doldurdu, gerçek boyutla- rmdaydı, sanki su kardeşleriyle odada duruyormuş gibiydi. Otelin önündeki çimenliğin kıyısında, kalabalıktan bir-iki metre ötede durdu. "Beni mi çağırdınız?"</p>
	<p class="block6">Karşılık olarak kalabalıktan bir homurtu yükseldi.</p>
	<p class="block6">Gökyüzü parçalı bulutluydu; o anda güneş, bulutların birinin arkasından çıktı ve altın rengi bir ışık huzmesi Mike'ın üzerine düştü.</p>
	<p class="block6">Kıyafetleri kayboluverdi. Kalabalığın karşısında, üzerinde kendi güzelliğinden başka hiçbir şey olmayan altın bir genç duruyordu... öylesine güzeldi ki Jubal'in kalbi sızladı, ustalık yıllarındaki Michelangelo bu görüntüyü kaydedip sonraki kuşaklara aktarmak için iskelesinden aşağı inerdi, diye düşündü. "Bakın bana. Ben bir insan evladıyım," dedi nazikçe Mike.</p>
	<p class="block6">Görüntü, on saniyelik bir reklam için kesildi, bir sıra kankan dansçısı şarkı söylüyordu:</p>
	<p class="block7"> </p>
	<p class="block6">Gelin bayanlar temizleyin elbiseleri! </p>
	<p class="block6">Yumuşaklık en yumuşak sabun köpükleri! </p>
	<p class="block6">Aşık Sabunu çok sever elleri-</p>
	<p class="block6">Ama etiketleri atmamaya dikkat edin!</p>
	<p class="block7"> </p>
	<p class="block6">Ekran bütünüyle sabun köpüğüyle doldu, arkada kızların kahkahaları duyuluyordu, sonra görüntü tekrar haber bültenine döndü.</p>
	<p class="block6">"Tanrı belanı versin!" Yarım bir tuğla Mike'ın kaburgalarına isabet etti.</p>
	<p class="block6">Mike yüzünü hafifçe saldırgana çevirdi. "Ama sen kendin Tanrı'sın. Ancak kendini lanetleyebilirsin... ve asla kendinden kaçamazsın."</p>
	<p class="block6">"Kâfir!" Sol gözünün hemen üzerine bir taş isabet etti ve kanlar boşaldı.</p>
	<p class="block6">"Benimle savaşarak kendinizle savaşıyorsunuz..." dedi sakince Mike, "çünkü siz Tanrı'sınız... ve ben Tanrı'yım... ve groklayan her şey Tanrı'dır... başkası yok."</p>
	<p class="block6">Çeşitli yerlerden gelen başka taşlar da ona isabet etti; Mike'ın pek çok yeri kanıyordu artık. "Duyun Gerçeği. Nefrete gerek yok, kavgaya gerek yok, korkuya gerek yok. Size hayat veren suyu sunuyorum..." Bir anda elinde bir sürahi dolusu su belirdi, güneş ışığıyla parıldıyordu, "...ve siz de dilediğinizde paylaşabilirsiniz... ve birlikte barış, sevgi ve mutluluk içinde yürüyebilirsiniz."</p>
	<p class="block6">Bir taş sürahiye isabet edip onu paramparça etti. Bir başkası Mike'ın ağzına geldi.</p>
	<p class="block6">Mike, yaralı ve kanayan dudaklarıyla gülümsedi, doğruca kameraya bakıyordu ve yüzünde özlem dolu bir şefkat ifadesi vardı. Güneş ışığı ve stereo ekranının bir oyunuyla başının arkasında altın rengi bir hale belirdi. "Ah, kardeşlerim, sizi öyle seviyorum ki! Kana kana için. Sonsuza dek paylaşın ve yakınlaşın. Sen Tanrı'sın."</p>
	<p class="block6">Jubal fısıldayarak ona karşılık verdi. Sahne beş saniyelik bir reklamla kesildi: "Cahuenga Mağarası! Los Angeles'ın gerçek kirli havasını soluyabileceğiniz gece kulübü, her gün taze olarak getiriliyor. Altı egzotik dansçı."</p>
	<p class="block6">"Linç edelim onu! Piç kurusuna bir zenci kravatı takalım!" Yakın mesafeden ağır kalibreli bir kesik tüfek ateşlendi, Mike'ın sağ kolu dirsek hizasından isabet alıp koptu. Kol yavaşça yere indi ve serin çimenlerin üzerine kondu, el davet edermişçesine açık duruyordu.</p>
	<p class="block6">"Diğer mermiyi de sık, Bodur... ve daha iyi nişan al!" Kalabalık kahkaha atıp alkışladı. Bir tuğla Mike'ın burnunu kırdı ve başka taşlar da isabet edip başında kandan bir taç oluşturdular.</p>
	<p class="block6">"Gerçek basittir ama insanların yolu zorludur. Öncelikle kendinizi kontrol etmeyi öğrenmelisiniz. Gerisi ardından gelir. Kendini bilen ve kontrol edebilen kişi kutsanmış kişidir çünkü dünya onundur; sevgi, mutluluk ve barış, gittiği her yere onunla birlikte gelir." Bir başka çifte ateşini iki ayrı silah atışı daha izledi. Biri, kırk beşlik bir mermi, Mike'ın kalbinin üzerine isabet etti, altıncı kaburgayı göğüs kemiğinin hemen yakınında bir yerden parçaladı ve büyük bir yara açtı; saçmalar ve diğer mermi sol kaval kemiğini dizkapağının hemen altından parçaladı ve kemik, garip bir açıyla dışarı çıktı, yaranın sarı ve kırmızı renginin üzerinde beyaz beyaz parıldıyordu.</p>
	<p class="block6">Mike hafifçe sendeledi ve bir kahkaha attı, sonra konuşmaya devam etti, sözleri anlaşılır ve sakindi: "Sen Tanrı'sın. Bunu bil ve Yol sana açılsın."</p>
	<p class="block6">"Lanet olsun... bu ukalanın Tanrı'nın adını ağzına almasını engelleyelim!" - "Gelin millet! İşini bitirelim!" Güruh ileri doğru hareketlendi, başlarında elinde bir sopa olan gözü kara biri vardı. Taşlar ve yumruklarla Mike'ın üzerine çullandılar, yere düşünce de tekmelemeye başladılar. Kalabalık kaburgalarını tekmeleyip altın vücudunu ezerken, kemiklerini kırıp bir kulağını koparırken Mike hâlâ konuşuyordu. "Biraz geri çekilin de üzerine benzin dökelim!" diye seslendi biri sonunda.</p>
	<p class="block6">Kalabalık bu uyarıyla biraz açıldı ve kamera, Mike'ın kafası ve omuzlarına zum yaptı. Mars'tan Gelen Adam kardeşlerine gülümsedi, bir kez daha yumuşak ama açık ve anlaşılır bir şekilde, "Sizi seviyorum," dedi. Dikkatsiz bir çekirge uçarak geldi ve Mike'ın yüzünün birkaç santim ötesine kondu; Mike başını çevirdi ve çekirgeyle bakıştılar. "Sen Tanrı'sın," dedi Mike, sevinçle ve sonra çözüldü. </p>
	<p class="block7"> </p>
	<p class="block8">OTUZ SEKİZ</p>
	<p class="block6">Alevler ve bir duman kütlesi yükselip ekranı doldurdu. "Vay anasını!" dedi Patty, huşu içinde. "Bu, bugüne kadar kullanılmış en iyi ekstra sürprizdi."</p>
	<p class="block6">"Evet," diye onayladı Becky, resmi bir sesle, "Profesör bile daha iyisini düşünemezdi."</p>
	<p class="block6">"Tarz sahibi. Akıllıca ve tarz sahibi; çocuk finalde tarzını ortaya koydu," dedi oldukça sessizce Van Tromp, belli ki kendi kendine söylemişti.</p>
	<p class="block6">Jubal, çevresindeki kardeşlerine baktı. Bir şeyler hisseden sadece kendisi miydi? Jill ve Dawn birbirlerine sarılmış oturuyorlardı ama bunu bir arada oldukları her zaman yapıyorlardı zaten; ikisi de rahatsız olmuş gibi görünmüyordu. Dorcas bile gözleri kuru, sakince oturuyordu.</p>
	<p class="block6">Ekrandaki alev fırtınası kesildi ve güler yüzlü Mutlu Holliday belirdi: "Ve şimdi, millet, Elysian Fields'deki dostlarımıza birkaç saniye ayıralım, onlar büyük bir cömertlikle..." Patty aleti kapattı.</p>
	<p class="block6">"Anne ve Duke dönüyorlar," dedi. "Onları fuayeden geçireyim, sonra öğle yemeğini yeriz." Gitmeye hazırlandı.</p>
	<p class="block6">Jubal onu durdurdu. "Patty? Mike'ın ne yapacağını biliyor muydun?"</p>
	<p class="block6">Patty'nin kafası karışmış gibiydi. "Ha? Tabii ki hayır, Jubal. Tamamlanmak için beklemek gerekir. Hiçbirimiz bilmiyorduk." Döndü ve gitti.</p>
	<p class="block6">"Jubal..." Jill ona bakıyordu. "Jubal, sevgili babamız... lütfen dur ve tamamını grokla. Mike ölmedi. Kimse öldürülemezken o nasıl ölebilir? Onu groklamış olan bizlerden uzaklaşması da mümkün değil. Sen Tanrı'sın."</p>
	<p class="block6">'"Sen Tanrı'sın'" diye tekrarladı Jubal, donuk bir sesle.</p>
	<p class="block6">"Bu daha iyi. Gel ve Dawn'la benim aramızda otur."</p>
	<p class="block6">"Hayır. Hayır, beni kendi halime bırakın." Kör gibi ilerleyerek odasına gitti, içeri girdi ve kapıyı arkasından kilitledi. İki eliyle tutunarak yatağın ayakucuna yaslandı. Evlat, ah evladım! Senin için canımı vermez miydim! Daha yaşayacak çok şeyin vardı... ve saygı duyduğu yaşlı bir aptal saçma sapan konuşarak onu gereksiz, işe yaramaz bir şehitliğe itmişti. Mike keşke onlara büyük bir şey verseydi -stereo ya da bingo gibi- ama o, onlara Gerçeği vermişti. Ya da Gerçeğin bir parçasını. Ve Gerçek kimin umurundaydı? Hıçkırıklarının arasında kahkahalar attı.</p>
	<p class="block6">Bir süre sonra hem kırık kalbinin hıçkırıklarını, hem de alaycı kahkahalarını susturdu ve seyahat çantasını karıştırdı. İstediği şey yanındaydı; Joe Douglas'ın kalp krizi ona tüm bedenlerin sonunda toprak olacağını hatırlattığından beri tuvalet çantasında yeteri kadar taşıyordu.</p>
	<p class="block6">Eh, şimdi de onun krizi gelmişti ve bunu kaldıramayacaktı. İşin hızlı ve kesin olması için ağzına üç tablet attı, suyla birlikte yuttu ve çabucak yatağa uzandı. Kısa süre sonra acısı geçmişti.</p>
	<p class="block6">Uzaklardan bir ses ona ulaştı. "Jubal..."</p>
	<p class="block6">"Dinleniyorum. Beni rahat bırak."</p>
	<p class="block6">"Jubal! Lütfen, Baba!"</p>
	<p class="block6">"Ih... evet, Mike? Ne vardı?"</p>
	<p class="block6">"Uyan! Henüz tamamlanmak yok. İşte, dur sana yardım edeyim."</p>
	<p class="block6">Jubal iç çekti. "Peki, Mike." Vücudunun kaldırılıp banyoya götürülmesine izin verdi, kusarken başının tutulmasına izin verdi, bir bardak suyu kabul etti ve ağzını temizledi.</p>
	<p class="block6">"Şimdi iyi misin?"</p>
	<p class="block6">"İyiyim, evlat. Teşekkürler."</p>
	<p class="block6">"O zaman ilgilenmem gereken başka şeyler var. Seni seviyorum, Baba. Sen Tanrı'sın."</p>
	<p class="block6">"Seni seviyorum, Mike. Sen Tanrı'sın." Jubal biraz daha oyalandı, görünüşünü düzeltti, giysilerini değiştirdi, midesindeki acı tadı bastırmak için bir kadeh brendi yuvarladı, sonra diğerlerine katılmak için dışarı çıktı.</p>
	<p class="block6">Patty aptal kutusunun olduğu odada yalnızdı, ekran kapalıydı. Kafasını kaldırıp baktı. "Şimdi bir şeyler yemek ister misin, Jubal?"</p>
	<p class="block6">"Evet, teşekkür ederim."</p>
	<p class="block6">Patty ona doğru geldi. "Bu iyi. Korkarım çoğu yemeklerini yiyip aceleyle ayrıldılar. Ama her biri sana bir öpücük bıraktı. İşte, hepsi, paket halinde." Ona emanet edilen tüm sevgiyi kendi harcıyla birleştirerek bir seferde sunmayı başardı; Jubal, bu öpücüğün kendisini güçlendirdiğini ve kadının sakince kabullenişini paylaşarak tüm acısından kurtulduğunu hissetti.</p>
	<p class="block6">"Mutfağa gel," dedi Patty. "Tony gitti, kalanların çoğu orada; zaten onun homurdanmaları da kimseyi mutfaktan kaçırmaya yaramazdı ya." Durdu ve dönüp kendi sırtına bakmaya çalıştı. "Şu final sahnesi değişmiş gibi, değil mi? Sanki biraz dumanlı gibi."</p>
	<p class="block6">Jubal, ciddiyetle öyle olduğunu düşündüğünü söyledi. Kendisi bir değişiklik göremiyordu... ama Patty'nin çarpık psikolojisiyle tartışacak değildi. Patty başıyla onayladı. "Öyle olacağını tahmin etmiştim. Etrafımı görebiliyorum, tabii ki kendi vücudum hariç. Hâlâ sırtımı görebilmek için bir çift aynaya ihtiyaç duyuyorum. Mike, Görüşümün yakında bunu da mümkün kılacağım söylüyor. Sorun değil."</p>
	<p class="block6">Mutfakta bir düzine kadar insan masanın çevresinde ve ortalıkta duruyorlardı. Duke ocakların başında durmuş, ufak bir tavanın içindekileri karıştırıyordu. "Selam, Patron. Yirmi kişilik bir otobüs ayarladım. Küçük iniş pistimize inebilecek en büyük araç bu... ve Patty'nin hayvanlarıyla bebekleri de hesaba katarsak, o büyüklükte bir şeye ihtiyacımız olacak. Tamam mı?"</p>
	<p class="block6">"Kesinlikle. Herkes eve mi geliyor?" Yatak odaları yetersiz kalırsa kızlar oturma odasının orasına burasına yatak kurabilirlerdi; zaten bu kalabalığın da yataklarını paylaşmaya istekli olacağı kesindi. Düşününce, onun bile yalnız uyumasına izin vermeyebilirlerdi... o da bununla savaşmamaya kararlıydı. İçinden bir şey gelmiyor olsa bile yatağın diğer tarafında sıcak bir bedenin bulunması dostçaydı. Tanrı aşkına, ne kadar dostça olduğunu unutmuştu. Yakınlaşma...</p>
	<p class="block6">"Herkes değil. Tim pilotluğumuzu yapacak, sonra otobüsü alıp bir süreliğine Teksas'a gidecek. Kaptan, Beatrix ve Sven'i New Jersey'de bırakacağız."</p>
	<p class="block6">Sam kafasını kaldırıp baktı. "Ruth ve benim çocuklarımıza dönmemiz gerek. Saul da bizimle geliyor."</p>
	<p class="block6">"Önce bir-iki günlüğüne eve uğrayamaz mısınız?"</p>
	<p class="block6">"Şey, belki. Ruth'la konuşurum."</p>
	<p class="block6">"Patron," diye araya girdi Duke, "yüzme havuzunu ne kadar çabuk doldurabiliriz?"</p>
	<p class="block6">"Şey, 1 Nisan'dan önce hiç doldurmamıştık ama yeni ısıtıcıları hesaba katarsan sanırım istediğimiz zaman doldurabiliriz," dedi Jubal. "Ama daha önümüzde oldukça kötü havalar var; dün hâlâ yerde kar vardı."</p>
	<p class="block6">"Patron, sana bir ipucu vereyim. Bu tayfa uzun boylu bir zürafanın kalçasına kadar gelecek derinlikte karın içinde yürür ve bunu fark etmez bile; ve yüzmek isteyeceklerdir. Ayrıca, havuzun suyunu donmaktan korumanın şu büyük, benzinli ısıtıcılardan daha ucuz yolları da var."</p>
	<p class="block6">"Jubal!"</p>
	<p class="block6">"Evet, Ruth?"</p>
	<p class="block6">"Bir-iki günlüğüne uğrayabiliriz. Çocuklar beni özlemez; ayrıca Patty onları disipline etmeden annelik yapmak için bir hevesim de yok. Jubal, saçlarımın havuzda dalgalanışını gör-meden beni gerçekten görmüş sayılmazsın; Bayan Sana Nasıl Davranılmasını İstiyorsan Öyle Davran'a benzerim."</p>
	<p class="block6">"Çıkma teklifiniz kabul edildi. Hey, Düzkafa'yla Hollandalı neredeler? Beatrix eve hiç gelmedi; o kadar da aceleleri olamaz."</p>
	<p class="block6">"Onlara söylerim, Patron."</p>
	<p class="block6">"Patty, yılanların bir süreliğine temiz, ılık bir bodrumda yaşamaya katlanabilirler mi? Daha iyi bir şeyler ayarlayana ka-dar? Cicim'den bahsetmiyorum tabii ki; o da bizden biri. Ama kobraların evin içinde dolaşmalarının uygun olacağını sanmıyorum."</p>
	<p class="block6">"Tabii ki, Jubal."</p>
	<p class="block6">"Hımm..." Jubal etrafına bakındı. "Dawn, not tutmayı biliyor musun?"</p>
	<p class="block6">"Benim gibi onun da buna ihtiyacı yok," diye araya girdi Anne.</p>
	<p class="block6">"Anlıyorum. Tahmin etmeliydim. Daktilo kullanabilir misin?"</p>
	<p class="block6">"İstersen öğrenirim," diye karşılık verdi Dawn.</p>
	<p class="block6">"Kendini işe alınmış farz et; bir yerlerde bir başrahibeye ihtiyaç oluncaya kadar tabii. Jill, kimseyi unuttuk mu?"</p>
	<p class="block6">"Hayır, Patron. Tabii sana istedikleri zaman gelip kalacaklar hariç. Ve gelecekler de." </p>
	<p class="block6">"Bunu tahmin etmiştim. İki numaralı yuva, ihtiyaç duyulan her an hazır." Ocağın başına gidip Duke'e katıldı, karıştırdığı tavanın içindekilere bir göz attı. Tavada bir miktar et haşlanıyordu. "Hımm... Mike?"</p>
	<p class="block6">"Evet." Duke küçük bir kaşığı daldırıp tadına baktı. "Biraz daha tuz lazım."</p>
	<p class="block6">"Evet, Mike'ın her zaman biraz baharata ihtiyacı vardı zaten." Jubal kaşığı alıp et suyunun tadına baktı. Duke haklıydı; yemek tatlıydı ve biraz tuzlanması iyi olacaktı. "Ama onu olduğu gibi groklayalım. Paylaşacak kim kaldı?"</p>
	<p class="block6">"Sadece sen. Tony, elle karıştırmam ve gerektiğinde su eklemem ve seni beklemem konusunda kesin talimatlar verdi. Yanmasına izin vermeyecekmişim.</p>
	<p class="block6">"O zaman iki fincan kap gel bakalım. Paylaşalım ve birlikte groklayalım."</p>
	<p class="block6">"Tamam, Patron." İki fincan uçarak gelip tavanın yanına kondu. "Bu bir Mike şakası; hep benden çok yaşayacağını ve Şükran Günü'nde beni servis edeceğini söylerdi. Ya da belki şaka bana yapılmıştır; çünkü bunun üzerine iddiaya girmiştik ama kazandığım halde ödülümü alamıyorum."</p>
	<p class="block6">"Sadece Mike burada olmadığı için kazandın. Ödülü paylaştır."</p>
	<p class="block6">Duke öyle yaptı. Jubal, fincanını kaldırdı. "Paylaş!"</p>
	<p class="block6">"Daha da yakınlaş."</p>
	<p class="block6">Yavaşça et suyunu içtiler, tadını çıkardılar, donörlerini kutsadılar, bağırlarına basıp grokladılar. Jubal, duygularla yüklü olmasına rağmen bunun sakin bir mutluluk olduğunu ve kendisini gözyaşlarına boğmadığını görünce şaşırdı. Evladı, onu ilk gördüğünde nasıl garip ve beceriksiz bir yavruydu... mutlu etmeye hevesli, safça küçük hatalar yapan ve meleksi masumiyetini kaybetmeden nasıl gururlu ve güçlü bir hale. gelmişti. Sonunda seni grokluyorum, evlat ve bir tek satırı bile değiştirmeyeceğim!</p>
	<p class="block6">Patty'nin hazırladığı öğle yemeği onu bekliyordu. Jubal oturup yemeye daldı, sanki kahvaltıdan bu yana günler geçmiş gibiydi. "Saul'a planlarda bir değişiklik olmadığını grokladığını söylüyordum," diyordu Sam. "Önceki gibi devam edeceğiz. Elinde doğru mal varsa, kurucusu göçmüş olsa bile işin büyür."</p>
	<p class="block6">"Ben de karşı çıkmıyordum," diye itiraz etti Saul. "Sen ve Ruth başka bir tapınak kuracaksınız; biz de başkalarını. Ama şu anda anapara biriktirmek için zamana ihtiyacımız var. Bu iş köşe başında tezgâh açmaya ya da boş bir dükkânı kiralamaya benzemiyor; yer ve ekipmanı ayarlamak gerek. Bu da para demek. Kokarca ve Meryem'in Mars'ta iki yıl geçirmeleri için gereken harcamadan söz etmiyorum bile... bu da çok önemli."</p>
	<p class="block6">"Pekâlâ! Kim tartışıyor ki? Tamamlanmayı bekleyeceğiz... ve sonra devam edeceğiz."</p>
	<p class="block6">"Para problem değil," dedi Jubal, bir anda.</p>
	<p class="block6">"Nasıl, Jubal?"</p>
	<p class="block6">"Bir avukatın bunu söylememesi gerekir... ama bir su kardeşi olarak ne grokluyorsam onu yapacağım. Bir saniye, Anne."</p>
	<p class="block6">"Evet, Patron,"</p>
	<p class="block6">"O noktayı satın al. Mike'ı taşladıkları yeri. Hatta otuz metre çevresini de al, daha iyi."</p>
	<p class="block6">"Patron, orası zaten halka açık bir park yeri. Otuz metrelik bir yarıçap hem yoldan, hem de otel bahçesinden toprak almak demek."</p>
	<p class="block6">"Tartışma."</p>
	<p class="block6">"Tartışmıyordum, gerçekleri belirtiyordum."</p>
	<p class="block6">"Üzgünüm. Satacaklardır. Yolu yeniden düzenlerler. Lanet, kollarını uygun şekilde bükersen orayı bağışlarlar bile; bunu da Joe Douglas aracılığıyla yapabiliriz, sanırım. Ve Joe Douglas'a söyle, o zombiler Mike'tan geriye ne bıraktıysa morgdan alsın, onu tam o noktaya gömeceğiz; bir yıl sonra diyelim... üstelik tüm şehir yas tutacak ve onu bugün korumayan polisler de hazır olda duracaklar." Başına ne koymalıydı? Ezilmiş Karyatid? Hayır, Mike kendi taşını taşıyabilecek kadar güçlü olmuştu. Küçük Denizkızı daha iyi olurdu ama anlaşılmazdı. Belki Mike'ın kendisinin bir heykeli, tam da "Bakın bana. Ben bir insan evladıyım" dediği andaki pozuyla. Duke o ânı görüntülemediyse bile Yeni Dünya görüntülemişti ve belki de içinde Rodin'in kıvılcımını taşıyan kardeşlerden ya da gelecekteki kardeşlerden biri işi süslemeyi abartmadan düzgünce yapardı.</p>
	<p class="block6">"Onu oraya gömeceğiz," diye devam etti Jubal, "korumasız bir şekilde ve solucanlarla yağmurun onu groklamasına izin vereceğiz. Mike'ın bundan hoşlanacağını grokluyorum. Anne, eve döner dönmez Joe Douglas'la konuşmak istiyorum."</p>
	<p class="block6">"Tamam, Patron. Seninle grokluyoruz."</p>
	<p class="block6">"Şimdi, diğer meseleye gelince." Onlara Mike'ın vasiyetinden bahsetti. "Görüyorsunuz, her biriniz en azından milyonersiniz, ne kadar fazla olduğunu son zamanlarda hesaplamadım... ama bundan çok daha fazla, vergiler kesildikten sonra bile. Üstelik hiçbir koşulu da yok... ama paranızı tapınaklar ve diğer gerekli şeyler için harcayacağınızı grokluyorum. Yine de isterseniz sizi yatlar satın almaktan alıkoyacak hiçbir şey yok. Ah, evet! İsteyen herkes için Joe Douglas, eski maaşını almaya devam ederek parayı idare etmeyi sürdürecek... ama Joe'nun uzun süre yaşamayacağını grokluyorum, . dolayısıyla idare Ben Caxton'a kalacak. Ben?"</p>
	<p class="block6">Caxton omuz silkti. "Benim adıma olabilir. Gerçek bir işadamını -mesela Saul- işe alacağımı grokluyorum."</p>
	<p class="block6">"Bu da böylece halloldu öyleyse. Biraz beklenecek ama kimse bu vasiyete itiraz edemez; Mike öyle ayarladı. Göreceksiniz. Buradan ne kadar çabuk ayrılabiliriz? Hesabı kapattık mı?"</p>
	<p class="block6">"Jubal," dedi Ben, nazikçe, "bu otel bize ait."</p>
	<p class="block6">Kısa bir süre sonra, polisle hiçbir sorun yaşamadan havalanmışlardı. Kasaba, alevlendiği kadar çabuk yatışmıştı. Jubal ön tarafta, Kokarca Mahmud'la birlikte oturdu ve gevşedi; ne yorgun, ne mutsuz, ne de sığınağına dönmek konusunda aceleci olduğunu keşfetti. Mahmud'la Mars'a gidip dili iyice öğrenme planlarını konuştu... Jubal, yolculuğun sözlük çalışması tamamlandıktan sonra yapılacağını, Mahmud'un kendi işi olan fonetik yazımları tamamlamasının da bir yıl kadar alacağını öğrendiğine sevindi.</p>
	<p class="block6">"Sanırım etrafımda konuşulanları anlamak için şu baş belası şeyi öğrenmem gerekecek," dedi Jubal, homurdanarak.</p>
	<p class="block6">"Nasıl grokluyorsan, kardeşim."</p>
	<p class="block6">"Şey, lanet olsun, ayarlanmış dersler ve okul saatlerine katlanamam! Ne zaman istersem o zaman çalışırım, hep yaptığım gibi."</p>
	<p class="block6">Mahmud kısa bir süre sessiz kaldı. "Jubal, Tapınak'ta sınıflar açıp ders programları yapmamızın sebebi gruplarla çalışmamızdı. Ama bazıları özel ilgi gördü."</p>
	<p class="block6">"Benim de buna ihtiyacım var."</p>
	<p class="block6">"Anne örneğin, sana gösterdiğinden çok, çok daha ileride. Hiçbir şeyi unutmayan hafızası sayesinde Marsça'yı olduğu gibi öğrendi, Mike'la beraber çalıştı."</p>
	<p class="block6">"Şey, benim öyle bir hafızam yok ve Mike da burada değil."</p>
	<p class="block6">"Hayır ama Anne burada. Ve her ne kadar inatçı olsan da Dawn, Anne ile senin zihinlerinizi bağlayabilir; tabii ki ona izin verirsen. Ve ikinci ders için Dawn'a ihtiyacınız olmaz; ondan sonrasını Anne halledebilir. Birkaç takvim günü içinde Marsça düşünmeye başlarsın... öznel zamanına göre çok daha uzun bir süre geçer aslında ama kimin umurunda?" Mahmud ona yan gözle baktı. "Isınma egzersizlerini sevecek.</p>
	<p class="block6">Jubal'in tüyleri diken diken oldu. "Sen aşağılık, kötü, şehvet düşkünü Arabın tekisin; ve ayrıca en iyi sekreterlerimden birini çaldın."</p>
	<p class="block6">"Bu yüzden sonsuza dek sana borçlu kalacağım. Ama onu tümüyle kaybetmiş değilsin; o da sana ders verecek. Hatta bunda ısrar edecektir."</p>
	<p class="block6">"Şimdi toz ol ve kendine oturacak başka bir yer bul. Düşünmek istiyorum."</p>
	<p class="block6">Bir süre sonra seslendi: "Sonraki!"</p>
	<p class="block6">Dorcas gelip yanına oturdu, steno aleti hazırdı.</p>
	<p class="block6">Jubal, çalışmaya başlamadan önce ona şöyle bir baktı. "Çocuğum, her zamankinden mutlu görünüyorsun. Işıldıyorsun."</p>
	<p class="block6">"Adını 'Dennis' koymaya karar verdim," dedi Dorcas, rüyadaymış gibiydi.</p>
	<p class="block6">Jubal başıyla onayladı. "Uygun. Çok uygun." Anne olmak konusunda kafası karışmışsa bile uygun, diye düşündü kendi kendine. "Çalışacak durumda mısın?"</p>
	<p class="block6">"Ah, evet! Kendimi muhteşem hissediyorum."</p>
	<p class="block6">"Başla. Stereo oyunu. Ön eskiz. Çalışma başlığı: 'Smith Adında Bir Marslı.' Açılış: Mars'a zum, televizyonlardan hazır görüntüler ya da Bonestell'in işlerini kullan, kesintisiz sekans, sonra Envoy'un indiği yerin minyatür setine geçiş. Orta mesafede uzay gemisi. Hareketli Marslılar, tipik, varsa hazır görüntüler, yoksa yeni çekimler. Yakın plana geçiş: Uzay gemisinin içi. Kadın hasta uzanmış yatıyor..."</p>
	<p class="block7"> </p>
	<p class="block8">OTUZ DOKUZ</p>
	<p class="block6">Güneşin çevresindeki Üçüncü gezegen hakkında varılan kararda asla kuşkuya yer yoktu. Dördüncü gezegenin Eskileri her şeyi bilen tanrılar değillerdi ve bazı açılardan en az insanlar kadar dar görüşlüydüler. Oldukça üstün bir mantığın yardımı da olsa, kendi değer yargılarıyla zaman içinde Üçüncü gezegenin huzursuz, meşgul ve kavgacı varlıklarında tedavi edilemez bir "yanlışlık" bulacakları kesindi. Bu yanlışlığı grokladıktan, bağırlarına bastıktan ve nefret ettikten sonra onu kökünden kesip atmaları gerekecekti.</p>
	<p class="block6">Ama sonuca varmak için onca zaman harcadıktan sonra Eskilerin bu tuhaf ve karmaşık ırkı yok edebilmeleri neredeyse imkânsız hale gelmiş olacaktı. Verilen hasar o kadar azdı ki Üçüncü gezegenle ilgilenenler buna kısacık bir çağ bile ayırmadılar.</p>
	<p class="block6">En azından Foster'ın umursamadığı kesindi. "Digby!"</p>
	<p class="block6">Yardımcısı kafasını kaldırıp baktı. "Evet, Foster?"</p>
	<p class="block6">"Özel bir mesele için birkaç çağ boyunca dışarıda olacağım. Yeni amirinle tanışmanı istiyorum." Foster diğer tarafa döndü. "Mike, bu Başmelek Digby, senin yardımcın. Stüdyodaki her şeyin yerini biliyor ve aklına gelen her konuda sağlam bir yardımcı olduğunu göreceksin."</p>
	<p class="block6">"Ah, bir şekilde geçiniriz," diye garanti verdi Başmelek Michael. Sonra döndü. "Daha önce tanışmamış mıydık?" dedi Digby'ye.</p>
	<p class="block6">"Hatırladığım kadarıyla hayır," diye karşılık verdi Digby. "Tabii, o kadar çok yer ve zaman var ki..." Omuz silkti.</p>
	<p class="block6">"Önemli değil. Sen Tanrı'sın."</p>
	<p class="block6">"Sen Tanrı'sın," diye karşılık verdi Digby.</p>
	<p class="block6">"Formaliteleri geçin, lütfen," dedi Foster. "Size bir yığın iş bıraktım ve bunları yapmak için sonsuz vaktiniz yok. Tabii ki 'Sen Tanrı'sın'... ama kim değil ki zaten?"</p>
	<p class="block6">Foster oradan ayrıldı, Mike halesini geriye itip çalışmaya başladı. Yapmak istediği o kadar çok değişiklik vardı ki.</p>
	<p class="block7"> </p>
	<p class="block6">SON </p>
	<p class="block7"> </p>
	<p class="block12"> </p>

</body></html>
